#Author:Jonarāja, Pseudo-Jonarāja
#Text:Rājataraṅginī
#Data entry: Walter Slaje
#Edition:Slaje, Walter: Kingship in Kaśmīr (ad 1148-1459). From the pen of Jonarāja, court Paṇḍit to Sulṭān Zayn al-'Ābidīn. Halle : 2014.



siddhe yatra sati trapākulam iva spardhābhilāṣāhater antardhiṃ vahati trilokamahitaṃ śeṣaṃ nijārdhadvayam /
snehaikībhavadāśayadvayajayākāṅkṣīva gāḍhaṃ miladdehārdhadvayam astu tad bhagavatos sadbhāvasampattaye // 1 //
dātuṃ bhaktāya kalyāṇaṃ garbhaṃ bibhrad ivānvaham /
tundibho gaṇarājas sa vighnaśāntiṃ karotu naḥ // 2 //
śrīgonandamukhair dharmasammukhair ā kaleḥ kila /
kaśmīrakāśyapī bhūpair apāli guṇaśālibhiḥ // 3 //
teṣām abhāgyahemantaniśātamasi tiṣṭhati /
naiva kaścid apaśyat tān kāvyārkānudayāc ciram // 4 //
rasamayyā girā vṛddhāṃ nityatāruṇyam āpipat /
atha śrījayasiṃhāntāṃ tatkīrtiṃ kalhaṇaḥ kaviḥ // 5 //
tato deśādidoṣeṇa tadabhāgyair athāpi vā /
kavir vāksudhayā kaścin nājijīvat parān nṛpān // 6 //
śrījainollābhadīne kṣmāṃ sampraty akṣati rakṣati /
jonarājābhidhas teṣāṃ udyato vṛttavarṇane // 7 //
darpaglānibhavāṃ rājapānthānāṃ tāpasantatim /
hantuṃ saṃropitaḥ kāvyadrumo bhāviphalodayaḥ // 8 //
upaskārarasaṃ kṣiptvā vinayāmṛtaśītalaiḥ /
sajjanair vardhanīyo 'yam api yatnena bhūyasā // 9 //
magnān vismṛtipāthodhāv atītān nṛpatīn imān /
śrījainollābhadīnasya kāruṇyād ujjihīrṣataḥ // 10 //
sarvadharmādhikāreṣu niyuktasya dayāvataḥ /
mukhāc chrīśiryabhaṭṭasya prāpyājñām anavajñayā // 11 //
rājāvaliṃ pūrayituṃ samprati pratibhā mama /
kavināmābhilāṣeṇa na tu yasmān mamodyamaḥ // 12 //
kva cuṇṭhījalavan madvāk kva ca kāvyataraṅgitam /
chāyāmātrānukāreṇa kiṃ naḍaṃ puṇḍrakāyate // 13 //
antaśśūnyāṃ laghuṃ prajñāṃ tumbīm iva vahann aham /
pāraṃ rājataraṅgiṇyā gantuṃ hantodyamaṃ gataḥ // 14 //
pṛthvīnāthaguṇādhyāne cāpalaṃ me na dūṣaṇam /
alaṅkārair ahaṅkārāt kurūpāpi hi valgati // 15 //
kavīnām upayogyā vā madvāk svāntaraśuddhaye /
gaṅgājalaṃ jalaṃ teṣāṃ yair na pītaṃ jalāntaram // 16 //
rājodantakathāsūtrapātamātraṃ kṛtaṃ mayā /
kurvantu racanām atra caturāḥ kaviśilpinaḥ // 17 //
maṇīnāṃ gharṣaṇāyaiva mahāśāṇasya naipuṇam /
kāntipraṇayane teṣāṃ mukhasāramaṇes tu tat // 18 //
vinaiva prārthanāṃ kāvyaṃ kaveḥ paśyanti sādhavaḥ /
kim arthitaś śaśī viśvaṃ sudhāsāreṇa siñcati // 19 //
anunīto 'pi kāluṣyaṃ khalaḥ kāvye na muñcati /
sudhādhauto 'pi nāṅgāraś śubhratām eti jātucit // 20 //
paśyantu matkāvyam iti ciraṃ dūraṃ gatā kaveḥ /
antaḥparamukhaprekṣibhāvadainyakadarthanā // 21 //
samas syād apravīṇānāṃ gītasaṃskṛtayo rasaḥ /
vānarā yuñjate guñjāś śīte vahnikaṇabhramāt // 22 //
kāvyaṃ śrutam api prītyai nābodhopahatātmanām /
hīnadantabalasyekṣur mukhe nyastaḥ karoti kim // 23 //
padārthasundare kāvye darśite nirmalātmanām /
durvāraṃ guṇaratnānāṃ matsarapratibimbanam // 24 //
lakṣmaṇā dūṣayann induṃ budhaṃ matsarayakṣmaṇā /
vidhātā vācyatām eti parodrekāsahāgraṇīḥ // 25 //
madvāk kalhaṇakāvyāntaḥpraveśād etu carvaṇam /
naḍvalāmbu sarittoye patitaṃ pīyate na kim // 26 //
||1) jayasiṃha (ls 4203-4230)
jagadānandano devadvijātikṛtavandanaḥ /
kṣitisaṅkrandanas śrīmān āsīt sussalanandanaḥ // 27 //
gajarājaikavāhatvaprasiddhim api bibhratī /
jayasiṃhābhidhāne śrīś citraṃ yasmin sadāvasat // 28 //
vāgdevyā lālite mātrā śriyo bhoktari bhūpatau /
tayoś śvaśrūsnuṣātvena naivādarśi virodhitā // 29 //
trigartādhipater vaśyaṃ mallaṃ jātu suśarmaṇaḥ /
vairinirvāsitaṃ prāptaṃ vṛttikāmaṃ nṛpo 'grahīt // 30 //
sarvatrauṣadhayas tṛṇāni maṇayo grāvāṇa evākhilair manyante guṇino digantaragatās tāvaj janāḥ prākṛtāḥ /
yāvan naiva nayanti karmabhir abhidhyeyaprakarṣaprathaiś citraprāyadaśaiś ca nirmalam atisphāraṃ janaṃ rañjanam // 31 //
vasudhāvāsave yāte jetuṃ yavanamedinīm /
sainyasya vallabho mallaś śauryodrekād athābhavat // 32 //
hataśeṣaṃ turuṣkeśasainyaṃ tulayituṃ niśi /
śibiraṃ mallacandro 'gād ripūṇāṃ sāhasorjitaḥ // 33 //
yatra na prāviśad vāyur bhītyeva subhaṭair vṛte /
dhruvaṃ mantrauṣadhibalāt praviśyātra balāntare // 34 //
suptadrohāṃhaso bhīter anighnan yavaneśvaram /
upānahau svanāmāṅke nināyāsya śirastratām // 35 //
upānahau parijñāya gṛhītvā cātha so 'py ariḥ /
bhūpateś śibiraṃ yātaś śriyaṃ kīrtim ivādita // 36 //
dve mūrtī tapanānalāv atha tathā śaṃbhoś śaśāṅkāmbhasī netā hanta mitho gatānugatiko lokas tulāṃ tāṃ dvayīm /
sūryācandramasor yathāsvam upalaiḥ kāntair viśeṣaṃ paraṃ teṣāṃ tatpratiyogyasambhaviguṇair labdhā jano 'rocakī // 37 //
triṃśe 'bde phālguṇe kṛṣṇadvādaśyāṃ bhūmivallabhaḥ /
svasaubhāgyena divyastrīdṛśam aprīṇayattarām // 38 //
||2) paramāṇuka (ls 4230-4240)
athābhyaṣeci tatputro jaḍais sa paramāṇukaḥ /
aṇīyaḥpattravistāraiḥ kundo māghadinair iva // 39 //
avadhūya prajātrāṇam avadhīrya ca digjayam /
kartuṃ prārabhatākhinnaṃ rājā kośasya sañcayam // 40 //
dātuṃ bhoktum anīśasya śrotriyasyeva sampadam /
prayāgajanakau dhūrtau rājño mumuṣatuś śriyam // 41 //
tau hi svabhṛtyair nissatyau kāritai rākṣasākṛtim /
tam atrāsayatāṃ rātrau rātrau citreṇa karmaṇā // 42 //
mithyātmanīnatāṃ tasya nāṭayantau kumantriṇau /
"rakṣāsūn" iti tau vittaṃ tyājayām āsatur nṛpam // 43 //
sthāne bhiṣāyakasyaitāv ādiśya svānujīvinam /
tṛṇacchannaṃ mahāratnaiś caitryāṃ pūjayatas sma tau // 44 //
sa punaḥ kṛtasaṅketaḥ paśyatsv atha janeṣv aho /
rājñaḥ kṛtvāśiṣaṃ rātrau sālaṅkāro yayau vanam // 45 //
"bhiṣāyako baliṃ yat te gṛhītvā vyadhitāśiṣaḥ /
nirvighnaṃ bhāvi tvadrājyam" iti tau bhūpam ūcatuḥ // 46 //
bhiṣāyakadine bhṛtyaṃ svaṃ kṛtvā tau bhiṣāyakam /
ratnair abhyarcya vipinaṃ nītvātha pratyamuñcatām // b.47 //
"kuberas tvayi tuṣṭo 'dya nānāratnavibhūṣitaḥ /
kṛtvā tavāśiṣaṃ lokasamakṣaṃ sa tirohitaḥ" // b.48 //
ity uktvā bhūpates mugdhasya kṛpaṇasya ca /
prayāgajanakau dhūrtau prasādaṃ pratyadāpitām // b.49 //
evaṃ kadīśvarasyāsya bālasyeva vibhīṣikāḥ /
sandarśya kośaṃ niśśeṣaṃ luṇṭhayāṃ cakratur viṭau // 47 //
rājā sārdhān navābdān sa kṣmāṃ bhuktvā divasān daśa /
catvāriṃśābdanābhasyasitāṣṭamyāṃ layaṃ yayau // 48 //
||3) vantideva (ls 4240-4247)
vantidevābhidhas saptacatvāriṃśe 'tha vatsare /
bhādraśukladaśamyāṃ sa tasya putro vyapadyata // 49 //
||4) voppadeva (ls 4247-4256)
voppadevābhidhaḥ paurair yogyālābhān nṛpaḥ kṛtaḥ /
prāpito ghāsaracitaḥ pūjām iva bhiṣāyakaḥ // 50 //
dṛṣṭvā sthūlaśilā hṛṣṭo mūḍhas so 'tha svamantriṇaḥ /
ādiśat "stanyapānena vardhyantām itarā" iti // 51 //
śrutvā tatsthānamāhātmyaṃ bāliśo mantribhis saha /
āgāt sureśvarīkṣetraṃ naupathena sa jātucit // 52 //
apsu svapratibimbe 'sya kurvato mukhavaikṛtam /
ruṣā capeṭāṃ dadato nyapatan maṇimudrikā // 53 //
"rājñaḥ kva maṇimudre"ti pṛcchatas so 'bhyadhād iti /
"patitā sā jale rekhā tatrābhijñānam" ācaran // 54 //
evaṃ nidarśanībhūya mūrkhāṇāṃ nāmarājatāṃ /
navābdāṃś caturo māsān sārdhān dve ca dine vyadhāt // 55 //
||5) jassaka (ls 4256-4274)
tasyānujo 'tha bhūbhāram anicchann api jassakaḥ /
svavṛddhikāmair atyajño lavanyair abhyaṣicyata // 56 //
badhyante na śukā ivoditavacassaṃvādino vāyasā
bhūmiś śarkarilorvareva bhajate no gharṣaṇakṣodanam /
aśmā saindhavavan na jātu gamito niṣpiṣya cūrṇīkṛtiṃ
keṣāñcid guṇavad guṇāya mahate doṣo 'pi sañjāyate // 57 //
sodarau kṣukṣabhīmākhyau dvijau tasya mahībhujaḥ /
dhūrtatvena priyāv ājñām acirād udalaṅghatām // 58 //
"samarthāv atisāmarthyau sa kathaṃ nau sahiṣyate" /
bhūpaṃ matvāpi sāmarṣaṃ nānyaṃ vavratur ity amū // 59 //
svayaṃ yac ca na saṃbheje tayor eko nṛpaśriyam /
lavanyotsiktatā hetur na tv anaucityaśaṅkitā // 60 //
tatra hetur lavanyendrabhayaṃ nānaucitī punaḥ // b.63ef //
yānty aṅgasaṅgamam anaṅkuśam aṅkayanti rāgaṃ pradarśya hṛdi kampam udañcayanti /
vyāpādayanti viṣavedanayā viśeṣād viśvāsya duṣṭapiṭikā yuvatīś ca hā dhik // 61 //
vārddhakakṣīṇaśaktitvād viraktā svavadhūr api /
hatvā kṣukṣaṃ viṣeṇāśu bhīmaṃ bhogam akārayat // 62 //
sā devarasya saṅgena śvitrasañcitritā satī /
dānena mādhavādīnāṃ svapāpaṃ paryaṇīnamat // 63 //
so 'ṣṭādaśābdān kṣmāṃ bhuktvā satrayodaśavāsarān /
yugāgāṅkābdamāghāntyadaśamyāṃ pralayaṃ yayau // 64 //
||6) jagadeva (ls 4274-4289)
tataś śrījagadevas tattanayo vinayorjitaḥ /
tatāna janatāharṣaṃ madhumāsa ivādhikam // 65 //
parasparaviruddhānāṃ bhṛtyānāṃ tulyavṛttitā /
tatrābhūd utpalābjānām iva sandhyāgamakṣaṇe // 66 //
ujjahāra mahīnāthaḥ pṛthuvijñānakauśalaḥ /
bhūtale durvyavasthānaṃ śalyaṃ śalyaharo yathā // 67 //
manaśśalyāyamānas sa nissāmānyaguṇo nṛpaḥ /
kucakrikābalād deśān mantribhir niravāsyata // 68 //
nigrahānugrahādhāyimantrajñaṃ guṇarāhulam /
sa prāpat sacivaṃ mitraṃ kapīndram iva rāghavaḥ // 69 //
udayaprāptilobhena sūradvijapatī samam /
agātām atha kaśmīradeśaṃ tau vismayāvahau // 70 //
ciraṃ bhuktāṃ śriyaṃ tyaktum anīśās samarodyatāḥ /
tanmantraujohutāśāntaḥ prāpuś śalabhatāṃ dviṣaḥ // 71 //
jitvā kṣmāṃ bubhuje bhūpaś chattracāmarahāsinīm /
lakṣmīm arājalakṣmāṃ tu śrīguṇākararāhulaḥ // 72 //
rājā rajjupure rājadrājatacchattradhāriṇam /
harṣeśvarasya prāsādaṃ nirmame nirmamehitaḥ // 73 //
vāllabhyād dvārapatitāṃ padmenāptavatā tataḥ /
durātmanāvadhi cchannaviṣadānena bhūpatiḥ // 74 //
rakṣitvā kṣitim abdān sa satryahartūṃś caturdaśa /
nandāṣṭāṅkābdacaitrāntyacaturdaśyāṃ layaṃ yayau // 75 //
||7) rājadeva (ls 4289-4312)
tatputro rājadevo 'tha kāṣṭhavāṭaṃ bhayād gataḥ /
āninye vāmapārśvasthair dvāreśasya virodhibhiḥ // 76 //
taṃ salhaṇākhyadurgāntaḥ praviṣṭaṃ duṣṭaceṣṭitaḥ /
aveṣṭayad balaiḥ padmo maṇḍalair iva pannagam // 77 //
upāyanīkṛtāpūrvapādukālokakautukāt /
pramattaṃ ko 'pi caṇḍālo dvāreśam avadhīd raṇe // 78 //
abhiṣiktas tato bhaṭṭais sa bherīśaṅkhanissvanam /
praṇatānantasāmantas sevakān anvajigrahat // 79 //
asāmānyo lavanyendrān sa vāstavyakuṭumbitām /
ninye kṣoṇīparivṛḍho rūḍhabhāroḍhim ādiśan // 80 //
lavanyavanyakariṇāṃ darpanirdalanaṃ vyadhāt /
narasiṃho mahātejā vanānām iva pāvakaḥ // b.84 //
mallair balāḍhyacandrasya balino lahareśituḥ /
harataś śrīnagaryardhasvāmyaṃ na prābhavat tu saḥ // 81 //
puṇyaṃ rāśībhavan mūrtam ivātha svābhidhāṅkitam /
balāḍhyacandras sāndraujā nagarāntar maṭhaṃ vyadhāt // 82 //
"ko 'yaṃ khaśo mṛduḥ kaścid asmābhir abhiṣicyate" /
amantrayann idaṃ bhaṭṭā rājñāvagaṇitāś cirāt // 83 //
"na bhaṭṭo 'haṃ na bhaṭṭo 'haṃ na bhaṭṭo 'ham" idaṃ vacaḥ /
aśrūyatāpi bhaṭṭebhyo nirdiṣṭe bhaṭṭaluṇṭhane // 84 //
tadaiva vimalācāryaś śāke kheṣunavāṅkite /
ṣaḍadrinandamāsasya malabhramam avārayat // 85 //
nirmame nirmamo rājapurīṃ rājolakaṃ tathā /
rājadevas sa rājendur ājanmārjitamaṅgalaḥ // 86 //
ahāni saptaviṃśāni trayoviṃśāṃś ca vatsarān /
māsatrayīṃ ca rājā sa kṣmāṃ rakṣitvā kṣayaṃ yayau // 87 //
||8) saṅgrāmadeva (ls 4312-4328)
saṅgrāmadevas tatputro gotrāsutrāmatāṃ bhajan /
trāsam āsūtrayad rājasiṃhaś śātravadantinām // 88 //
visrambhāt sūryam anujaṃ cakre pratinidhiṃ svayam /
kucakrikas sa bhogebhyo lubhyan droham acintayat // 89 //
śrutadroho mahībhartrā bhītas sa lahareśituḥ /
candrasya maṇḍalaṃ sūryaḥ prāvikṣad udayecchayā // 90 //
dāruṇe raṇakāle sa sūryaṃ candrānvitaṃ tadā /
svarbhānur iva bhūbhānuś citraṃ samam amīmilat // 91 //
śamālādhipatis tuṅgas sūryaṃ pārśvaṃ nayan madāt /
kṛtayātreṇa rājñātha nīcabhāvam anīyata // 92 //
mārgair nirinduravibhiś cauravad rajanau bhraman /
viṭatyaktas tatas sūryo baddhvā rājñā vyapādyata // 93 //
svalakṣmīṃ rakṣituṃ sākṣāt tasminn āttakṣaṇe prabhau /
akārayann ahibhayaṃ stenāḥ kalhaṇanandanāḥ // 94 //
gotrajeṣu baliṣṭheṣu naṣṭāśas so 'tha bhūpatiḥ /
śiṣṭam iṣṭaṃ ca śaraṇam agād rājapurīpatim // 95 //
tasmin daṇḍadhare dūraṃ yāte ḍāmarapheravaḥ /
antrāṇy api viśām āśur niśśeṣaṃ raktapāyinaḥ // 96 //
rājñā sumanasā tyaktaṃ dvijaiś ca sparśadūṣitam /
bhojyaṃ ḍāmaraḍombānāṃ tad rājyānnam abhūc ciram // 97 //
svamaṇḍale viśīrṇe 'tha paramaṇḍalam āviśan /
na kair anumato rājā pratyāsannanavodayaḥ // 98 //
pratyakṣato rājapuryās sa ripūn samare jayan /
brāhmaṇyāt kālhaṇīn rakṣan rājyaṃ puṇyaṃ ca labdhavān // 99 //
ekaviṃśatiśālaṃ sa śrīviśālaṃ viśāmpatiḥ /
godvijānāṃ nivāsāya cakāra vijayeśvare // 100 //
kālhaṇapraṇidhīnāṃ sa dviṣāṃ luṇṭhanakāṅkṣiṇām /
caurāṇām iva dīpo 'bhūd dveṣaṇīyo mahīpatiḥ // 101 //
śākhākrāntadigantas sa sadurāśair durāśayaiḥ /
kavikalpadrumo rājā vicchinnaḥ kalhaṇātmajaiḥ // 102 //
nāyakīkṛtya taṃ bhūpaṃ kaviḥ paṇḍitayaḥśakaḥ /
svoktihāralatāṃ vidvatkaṇṭhabhūṣātvam ānayat // 103 //
ṣoḍaśābdān daśāhāni sa bhuktvā kṣmāṃ vyapadyata /
jagadbhadro 'tha pañcamyāṃ bhādre 'ṣṭāviṃśavatsare // 104 //
||9) rāmadeva (ls 4328-4349)
rāmadevo 'tha tatputro hatvā svapitṛghātakān /
pṛthvīrāje prajābhāraṃ sarvam eva samarpipat // 105 //
ledaryā dakṣiṇe bhāge sallare sa mahīpatiḥ /
svanāmāṅkaṃ vyadhāt koṭṭaṃ yaśorāśim ivāparam // 106 //
pramādād bhaṅgam ānītaś śamālāvijayodyame /
tenotpalapure viṣṇoḥ prāsādo nūtanīkṛtaḥ // 107 //
vaiśākhe māsi pakṣe śaśadharaviṣade triṃśadabde sabhaktyā dvādaśyāṃ rāmarāje kṣitim avati nijapreyasīṃ somavāre /
pṛthvīrājaś śamālāvijayanasamaye dasyubhagnaṃ murāriṃ sampūrṇāṅgaṃ vidhāyotpalapuranagare svapratiṣṭhāṃ cakāra // b.112 //
puṣpaṃ candanavṛkṣasya phalaṃ caṇpakabhūruhaḥ /
apatyaṃ tasya bhūpasya hanta nākāri vedhasā // 108 //
bhiṣāyakapurasthasya kasyacid brāhmaṇasya saḥ /
putraṃ lakṣmaṇanāmānaṃ putrīyām āsa bhūpatiḥ // 109 //
akṛtrimapitāputraprītiṃ prītiḥ prathīyasī /
vastv ivocitam ālekhyaṃ tayor atulayattarām // 110 //
śrīsamudrābhidhā devī vimudritasamudrajā /
vitastāyāṃ svanāmāṅkaṃ nagarāntar maṭhaṃ vyadhāt // 111 //
trayodaśadinaṃ māsaṃ vatsarāṃś caikaviṃśatim /
kṣmāṃ bhuktvaikonapañcāśe varṣe 'sau dyām agāt svayam // 112 //
||10) lakṣmadeva (ls 4349-4362)
kathañcil lakṣmadevo 'tha pāṭyamānāṅgavihvalaḥ /
tām ākaṇṭakinīṃ vallīm iva kṣoṇīṃ babhāra saḥ // 113 //
kṣatrīkṛto 'pi nāmuñcat svadharmaṃ dvijabhūpatiḥ /
na māṇikyaśriyaṃ dhatte rañjito 'śmāpi jātucit // 114 //
vitastāyās taṭe śvaśrūmaṭhopānte maṭhaṃ navam /
niṣpaṅkā nijanāmāṅkam ahalāmahiṣī vyadhāt // 115 //
kajjalena turuṣkeṇa bahir etyātha maṇḍale /
malinena prajādṛṣṭir utpāṭyāsravatā hatā // 116 //
trayodaśābdān māsāṃs trīn dvādaśāhaṃ ca bhūpatiḥ /
bhuktvā dvāṣaṣṭavarṣe 'tha pauṣānte sa vyapadyata // 117 //
||11) siṃhadeva (ls 4362-4377)
kajjalopadravāt tasmāl ledarīmātranāyakaḥ /
siṃhadevo 'tha saṅgrāmacandreṇākṣobhi bhūpatiḥ // 118 //
nagarāntar maṭhaṃ kṛtvā laharendre mṛte sati /
siṃhadevo nṛsiṃho 'tha kṣmāṃ rarakṣa kṣayākulām // 119 //
siṃhadevo nṛsiṃhasya siṃhena guruṇānvitaḥ /
pratiṣṭhāṃ siṃhalagne 'tha dhyānoḍḍāre 'karot kṛtī // 120 //
kartā kāryaṃ ca lagnaṃ ca gurus siṃhaś ca kovidaḥ /
patiteyaṃ bhavet tasya vrate siṃhaparamparā // 121 //
sa niṣkalakṣavikrītakṣīreṇa vijayeśvaram /
ekāha eva snapayan vrataśuddhiṃ yayau nṛpaḥ // 122 //
rājñā śrīśaṅkarasvāmī gurur mantropadeśakṛt /
yo 'ṣṭādaśamaṭhaiśvaryadakṣiṇābhir apūjyata // 123 //
paralokajayopāyaṃ vāgdevīprābhṛtaṃ nṛpaḥ /
ātmopajñam imaṃ ślokaṃ śayyotthāyaṃ sadāpaṭhat // 124 //
"pāvakanirmaladṛṣṭiṃ vibudhagaṇair arcyamānapādam aham /
śaśiśakalādarśayutaṃ gaurīśaṃ śaṅkaraṃ vande" // 125 //
pānthānāṃ toyadānāya pitṝṇāṃ tarpaṇāya ca /
dampatyoḥ pāpanāśāya dharmasaṃvardhanāya ca // b.131 //
nijālaṅkāradānena nipānaṃ racitaṃ pathi /
maḍavāśramagrāmānte gauryā śaṅkarabhāryayā // b.132 //
khonamoṣādhipasyāsīt kanyā prajjadvijasya sā /
satyaśīlānvitā bhaktā gaurī gaurīva śaṅkare // b.133 //
duhitur duścaritreṇa yo 'bhūd daṇḍaḥ pituḥ patan /
iḍāgalyārthito rājā nartakyā taṃ nyavārayat // 126 //
sa durjanapariṣvaṅgād āstikaprajñayojjhitaḥ /
dhātrīputryāṃ smarādarśe svātmānaṃ pratyabimbayat // 127 //
daryākhyo bhaginīsvāmī kāmasūhopabṛṃhitaḥ /
taṃ viraktaprajaṃ muktavinayaṃ chadmanāvadhīt // 128 //
caturdaśābdān ṣaṇmāsāṃs tryahanyūnān mahīpatiḥ /
bhūtvā śucau divam agāt sa varṣe saptasaptate // 129 //
||12) sūhadeva (ls 4377-4396)
tadbhrātā sūhadevo 'tha kāmasūhopabṛṃhitaḥ /
jaḍo 'pi sakalām eva kaśmīrakṣmāṃ vaśe vyadhāt // 130 //
digantarād upāgatya bahavo vṛttilipsayā /
tam āśrayan mahīpālaṃ puṣpadrumam ivālayaḥ // 131 //
vṛttyai laṅkāracakko 'pi daraddeśāt tadāyayau /
santater bhāvisāmrājyaḥ prājyaṃ kaśmīramaṇḍalam // b.140 //
kramarājyābhidhe rāṣṭre trāhagrāmaṃ nṛgrāmaṇīḥ /
dadau vasataye tasmai niyates sa niyogataḥ // b.141 //
pārtho 'nya iva pārtho 'bhūt pañcagahvarasīmani /
yo garbharapuraṃ cakre tatputro babhruvāhanaḥ // 132 //
tadvaṃśyaḥ kuruśāho 'bhūd yadbāhūdayaparvate /
jyākiṇacchadmanā bheje yaśaś śubhratviṣaṃ niśā // 133 //
"kaśmīrāḥ pārvatī tatra rājā jñeyo harāṃśajaḥ" /
ity etatpratyayāyeva yasyāsīc cakṣuṣāṃ trayam // 134 //
kaśmīreṣu hi sāmrājyaṃ kuruśāhasya santatiḥ /
śaṃśadīnamukhī mukhyā khyātakīrtiḥ kariṣyati // 135 //
tāharājo 'janiṣṭāsmād yasya cāpalatāśritā /
muhurmuhur aho maurvī śrutyantam agamattarām // 136 //
śāhameras svavīryoṣmagrīṣmo bhānus tato 'jani /
yasya vairivadhūvāṣpaiḥ pratāpāgnir adīpyata // 137 //
vane viharatas tasya śāhmerasya kadācana /
mṛgayā prathamaṃ dṛṣṭiṃ paścān nidrā vyalobhayat // 138 //
"rājyam ā santater bhāvi kaśmīreṣu tave"ti saḥ /
svapne vāksudhayā tatra mahādevyābhyaṣicyata // 139 //
pañcāgnyarkamite śāke navāṣṭāṅkitavatsare /
tatas saparivāras sa kaśmīrān aviśac chanaiḥ // 140 //
sakuṭumbaṃ tam āyāntaṃ vṛttidānena bhūpatiḥ /
anujagrāha sotkarṣaṃ cūtadruma ivālinam // 141 //
ḍalacākhyaḥ karmasenacakravarticamūpatiḥ /
kaśmīrān sa tadaivāgāt siṃho mṛgaguhām iva // 142 //
ṣaṣṭigrāmasahasreṣu svāmyaṃ dātum ivātra saḥ /
tāvatsaṅkhyasahasrāṇi svasainye sādino 'vahat // 143 //
ḍalcaṃ dhanaprayogena nivivartayiṣur nṛpaḥ /
sarveṣām eva varṇānāṃ durvarṇo daṇḍam akṣipat // 144 //
prāṇāhutyā prabhoḥ kope tatpratigrahasāṃhasaḥ /
prāyasthā brāhmaṇāḥ prāyaścittīyāṃ cakrur akramam // 145 //
daṇḍaduḥkhena viprair yaś śāpo datto mahībhujaḥ /
bhaviṣyan vaṃśavicchedo dhruvaṃ tasyaiva tat phalam // b.156 //
tadaiva kālamānyākhyair bhauṭṭair ghaṭṭitavairibhiḥ /
sabandhur gotrajo vyājād bakatanyo nyahanyata // 146 //
svadeśe vakatanyākhyo gotrajasyātmajo hataḥ // b.157cd //
mānyo 'sāmānyadhīḥ kālamānyavaṃśadavānalaḥ /
avāśiṣyata tatputro daivād ekas sa riñcanaḥ // 147 //
vyālaṭakkamukhair mantrasūtrasaṃyojitair atha /
baddhvā saṃhatikanthāṃ sa tāñ jaḍāñ jetum iṣṭavān // 148 //
"nipāsyamānakośaṃ māṃ bhṛtyatve vṛṇute"ti saḥ /
tān pratyaśrāvayad dūtamukhena svātatāyinaḥ // 149 //
nṛsiṃhas sa nadītīre sikatāsthagitāyudhaḥ /
tān pratyaikṣata raktasya na tu kośasya pītaye // 150 //
vyālādyair āgatās tatra kālamānyā nirāyudhāḥ /
sikatāntarniviṣṭasya paraśvagnes tṛṇīkṛtāḥ // 151 //
prakṣālya vairiraktena pitṛdroharajomalam /
śeṣānekāribhītyāgāt kaśmīrān bandhubhis saha // 152 //
pūrṇasya rāmacandrasya rucihānyai dharāryamā /
nīlāśābhre riñcarāhor udayaṃ so 'tha soḍhavān // 153 //
hetibhis tāpayaty āśā ḍalace kṛṣṇavartmani /
kāśmīrikair janais sarvaiś śalabhatvam alabhyata // 154 //
ruddhayor ḍalcariñcābhyāṃ prācyudīcyor bahur janaḥ /
vasateḥ paścimām āśāṃ prāg yamāśām athāgamat // 155 //
adho ḍalcāmbupūrād bhīr girau riñcanamārutāt /
chāyājuṣāṃ phalāḍhyānāṃ puṃnāgānām abhūt tadā // 156 //
pakṣiśāvam iva sthānacyutaṃ cillollasadrayā /
balaśrī raiñcanī lokaṃ kāśmīrikam apāharat // 157 //
dhanāmbu prāpya bhauṭṭebhyaḥ kāśmīrajanavikrayāt /
garjann āśāḥ pyadhāt sarvās tadā riñcanavāridaḥ // 158 //
turuṣkatājikamlecchasainyacchāditabhūtalaḥ /
ḍulucyo nagaraṃ prāpad athāgastya ivārṇavam // b.170 //
mṛgās siṃham ivodagraṃ garutmantam ivāṇḍajāḥ /
tam āpatantam ālokya palāyanta puraukasaḥ // b.171 //
baddhāḥ palāyinas tena māntrikeṇeva pannagāḥ /
kecit palāyitā bhītyā praviṣṭā girigahvaram // b.172 //
rājāpi kvāpi sañchanno bhītyā ghūkavad āsta saḥ /
itareṣāṃ tu lokānāṃ kā kathā tatra vāsinām // b.173 //
vipraśāpo narendrāṇāṃ vṛthā jāto na jātucit /
salakṣmā rājayakṣmā hi nāhatvā vinivartate // b.174 //
gūḍhārthaṃ dāpitāḥ pūrvaṃ gāḍhayā bandhapīḍayā /
vikrītā vājibhiḥ paścāt turuṣkair hastagā janāḥ // b.175 //
viddhāḥ kecit pare baddhā virāddhās tena kecana /
ploṣaṃ kecit pare śoṣaṃ doṣaṃ yānty analād drumāḥ // b.176 //
jatruvedhena baddhānām ekayā carmavadhrayā /
teṣāṃ durāpam apy āsīd anyo'nyamukhadarśanam // b.177 //
ghāsendhanādisambhāraḍhaukanāya kṣaṇaṃ kṣaṇam /
baddhā mlecchair amucyanta biḍālair iva mūṣakāḥ // b.178 //
yeṣām anne jugupsābhūd biḍālasparśadoṣataḥ /
mlecchocchiṣṭaṃ gavāṃś cāsthi tair baddhair bhakṣitaṃ kṣudhā // b.179 //
vaitastam api ye vāri na papuḥ paṅkasaṅkulam /
baddhair maruṣu tair nītair mūtraṃ pītaṃ bhṛśaṃ tṛṣā // b.180 //
"kva mlecchānnaṃ kva vaṃśo no dussahā kṣuc chrutena kim /
nidrā nādyāpi mārgeṇa" te 'ntar evam acintayan // b.181 //
gacchatāṃ tiṣṭhatāṃ teṣām aśnatāṃ jalpatām api /
so 'bhūn naiva kṣaṇo yatra na te kāryam asādhayan // b.182 //
mlecchaiḥ kecit khaśaiḥ kecid daradbhir apare tathā /
bhoṭṭaiḥ kecit turuṣkaiś ca kecid bandīkṛtā janāḥ // b.183 //
annaṃ gṛhe vane vittaṃ mārge bandhūn vihāya ca /
palāyām āsur apare turuṣkabhayasambhramāt // b.184 //
karuṇāgauravaghṛṇā drutaṃ gantum aśaktiṣu /
bālavṛddhābalāsv ete tyaktavantaḥ palāyinaḥ // b.185 //
na bhuktaṃ kṣudhitair mārge na pītaṃ tṛṣitair api /
kim anyad bhayasaṃbhrāntaiḥ paścāt tair nāpi vīkṣitam // b.186 //
kṣudhā kecit tṛṣā kecid bhiyā kecit pare hriyā /
bhayād biladarīṣv eva praviśyāntar vipedire // b.187 //
bilapraviṣṭāṃs tāñ chrutvā tato niṣkāsanecchavaḥ /
niṣkāruṇyās turuṣkās te dhūmaṃ bilamukhe daduḥ // b.188 //
dhūmenāntar vipannānāṃ narāṇām asthirāśayaḥ /
dṛśyante 'dyāpi dhūmotthaṃ mālinyaṃ ca guhāmukhe // b.189 //
rājāpacāram akarot prajāsu phalitas tu saḥ /
nārīṇāṃ capalā dṛṣṭir dantair gaṇḍas tu khaṇḍyate // b.190 //
nāśitāśeṣadeśo 'tha sphītaśītabhayākulaḥ /
ḍalcaḥ kaśmīratas tārabalamārgeṇa niryayau // 159 //
janāḥ kāśmirikā durgabilebhyo mūṣakā iva /
ḍalacotau gate bandīkṛtaśeṣā viniryayuḥ // 160 //
nālabdha pitaraṃ putraḥ pitā taṃ ca na kañcana /
bhrātṝṃś ca bhrātaro ḍalcarākṣasopaplavātyaye // 161 //
mitalokā khilakṣetrā nirbhojyā darbhanirbharā /
sargārambha iva prāyas tadā kaśmīrabhūr abhūt // 162 //
samarthān nyagrahīd ḍalco riñcanaḥ prābhavat punaḥ /
viśvam andhayati dhvānte sukhabhājo 'bhisārikāḥ // 163 //
ḍalcarāhuvinirmuktaṃ rājānaṃ tuṅgimaspṛśā /
arurutsat sa śṛṅgeṇa riñcanāstācalas tataḥ // 164 //
dṛṣṭvā gaganagiryagre bhāsvantaṃ riñcanaṃ sthitam /
aśaṅkyata na kai rājñaḥ pratyāsanno 'stasaṃstavaḥ // 165 //
riñcanaśyenarājasya jihīrṣor nagarāmiṣam /
kulacandro rāmacandro vighnaṃ cakre pade pade // 166 //
bhauṭṭāṃl laharakoṭṭāntaḥ paṭṭavikrayakautukāt /
pratyahaṃ vañcanodyogī riñcano 'tha visṛṣṭavān // 167 //
tathaiva laharasyāntar bhoṭṭaloke praveśite /
apipyad rāmacandrāsramadhu śastrāṇi riñcanaḥ // 168 //
rāmacandrakulodyānakalpavallīṃ sa riñcanaḥ /
vakṣassthale mahābāhuḥ koṭādevīm aropayat // 169 //
śrīriñcanabhayād rājā nagaraṃ tyaktavāṃs tataḥ /
vipraśāpāgnidagdhānāṃ kutas syād udayāṅkuraḥ // 170 //
pramaṇḍalaguhāṃ rājajambur bhīto 'viśat tataḥ /
pāpasya tādṛśo mṛtyus sammukhasya raṇe katham // 171 //
vairidhārādharaś citraṃ raṇe rājāsravarṣaṇaiḥ /
daṇḍadānāṃ dvijātīnāṃ cakre netreṣv avagraham // 172 //
pañcāhonāṃś caturmāsān varṣāṃś caikonaviṃśatim /
sa rājarākṣaso rakṣāvyājāt kṣoṇīm abhakṣayat // 173 //
||13) lha·chen rgyal·bu rin·chen (ls 4396-4399)
śrīriñcanasuratrāṇo bhujavātāyane mahīm /
vyaśiśramad atha śrāntāṃ daussthyād dussthitiviplavaiḥ // 174 //
pūrvadṛṣṭam ivāśeṣaṃ timirāpagame pumān /
kaśmīramaṇḍalam pūrvarājasaukhyaṃ tad aikṣata // 175 //
dīpair iva pratisthānaṃ yair lavanyais sthiraṃ sthitam /
akampyanta prabhātasya te rājño balavāyunā // 176 //
mantrasūcyā kṛte bhede bāṇasūtre praveśini /
abhūl lavanyakanthāyāś citraṃ viślathatā tadā // 177 //
vane kaṇṭakinīvāṅga nagno yatrākulo bhavet /
tatraiva vyomni pattrīva deśe samacaran nṛpaḥ // 178 //
tasya dākṣiṇyadakṣasya prajānāṃ hitahetunā /
putre mantriṇi mitre vā duṣṭe nālakṣyata kṣamā // 179 //
chedaṃ yacchann atucchānāṃ vairiṇām ucchalacchriyām /
ācchoṭanam agacchat sa chattraśālī kadācana // 180 //
ṭakkabhrātā timir nāma mārge santāpakheditaḥ /
gopālyāḥ kutracid grāme kṣīraṃ niṣpītavān haṭhāt // 181 //
rājñā vijñāpitenātha sadyo gopālayoṣitā /
anuyuktas timir bhītyā vyadhāt sarvasya nihnavam // 182 //
asatye bhāvitā gopī yadā dhairyān na sāskhalat /
pānāśayaṃ timer eva sa satyaikṣī vyadārayat // 183 //
tasya pānāśayād dīrṇān niryāntyā kṣīradhārayā /
rājñaḥ kīrtir mukhaśrīś ca gopyāḥ prāpat prasannatām // 184 //
vāravāle nivasator asuvātāṃ kayoścana /
aśve kiśorakau tulyau kasminn api vanāntare // 185 //
siṃhasaṅkṣayitāpatyā tayor anyatamā vane /
aśvasādṛśyavātsalyād apuputrīyiṣat param // 186 //
"madīyo 'yaṃ madīyo 'yam" ity asañjātaniścayau /
vaḍavādhipatī kṣobhād rājāntikam agacchatām // 187 //
sa vivādaṃ tayoś śrutvā svāntikaṃ svīyamānuṣaiḥ /
vaḍave ca kiśoraṃ ca rājābhyānāyayat tataḥ // 188 //
tasmin kiśorake bālyād dūraṃ dhāvati līlayā /
mātā dhātrī ca nitarām asnihyac cāpy aheṣayat // 189 //
sabhyeṣv anelamūkeṣu vādinoḥ kṣobhasajjayoḥ /
aśve nāvānayan madhyevitastaṃ sakiśorake // 190 //
bālāśvaṃ pātitaṃ nadyāṃ nāvo rājñā mahādhiyā /
haṭhād anvapatan mātā parā param aheṣayat // 191 //
sandigdhavyavahārāṇām evaṃ niścayakāriṇi /
tasmin rājñi jano 'maṃsta kṛtaṃ yugam ivāgatam // 192 //
śrīdevasvāminaṃ śaivīṃ dīkṣāṃ yācan narādhipaḥ /
nānvagrāhi sa bhauṭṭatvāt tenāpātratvaśaṅkayā // 193 //
anujas tanujo bandhur mantrī sahacaras sakhā /
vyālarājo nṛpasyābhūt satyaikavrataniṣṭhayā // 194 //
jahau vyālaḥ kṛtaṃ rājñā na sa vyālakṛtaṃ punaḥ /
mano hi kāyikaṃ hanti tatkṛtaṃ na vapuḥ punaḥ // 195 //
kalānidhau rasamaye vyāle bhūlokabhāsvataḥ /
mūrchitā rucir acchaitsīd acchedyaṃ jagatāṃ tamaḥ // 196 //
praveṣṭukāmaṃ kaśmīrān nivartayitum añjasā /
ḍulcyaṃ dhanaprayogeṇa yo visṛṣṭo mahībhujā // b.229 //
avamantrya praviṣṭe 'tha ḍulucye bhayato gataḥ /
gāndhāradeśaṃ udyānadevo labdhāntaras tataḥ // b.230 //
śrīmān udyānadevo 'tha randhrapraharaṇodyataḥ /
samādikṣata ṭakkādīn gāndhārastho bhayād iti // 197 //
"jīvatām eva gantavyaṃ jāne tan nagarāntaram /
yat sevyate 'viśeṣajñas svāmī sammānalipsayā // 198 //
bhuṅkte vyālaś śriyaṃ prāṇapaṇair yuṣmābhir arjitām /
karau sādhayato yatnād rasanā bhogabhāginī // 199 //
īśvaro bhūtiliptāṅgo vyālaṃ hārīcikīrṣati /
anāsthāṃ tu suvarṇeṣu yuṣmāsu vidadhāti saḥ // 200 //
kṣīramātraikapāyitvaṃ nimittīkṛtya bhūpatiḥ /
yuṣmacchauryābhiśaṅkitvāt timiṃ timim ivāvadhīt" // 201 //
evaṃ sandeśanirbhinnāṣ ṭakkādyāś śukkalaṅkitāḥ /
viṃśaprasthe kadācit te prajahrur atha bhūbhujam // 202 //
tatkhaḍgadhārāsampātair vyālas teṣāṃ hṛdantarāt /
svaiśvaryatāpam anudad rājāmūrchat tu kevalam // 203 //
te 'tha labdhajayammanyās tadvadhāpoḍhamanyavaḥ /
nagarāntar yayū rājyagrahaṇārtham ahaṅkṛtāḥ // 204 //
kṣaṇaṃ mṛta iva sthitvā bhūyoghātabhayān nṛpaḥ /
dūraṃ gatān ripūn dṛṣṭvā rājye rājodatiṣṭhata // 205 //
ārukṣan rājadhānīṃ te yāvat tāvan narādhipam /
apetamūrcham āyāntam adrākṣuḥ kṣudrabuddhayaḥ // 206 //
"tvayā kiṃ na tvayā kiṃ na hato rāje"ty anītayaḥ /
parasparavivādāt te tatkālaṃ cukṣubhur jaḍāḥ // 207 //
anyo'nyamanyavo 'nyo'nyaloṭhanād rājasadmanaḥ /
kartavyaṃ maraṇaṃ rājñā vyadhus svasya svayaṃ jaḍāḥ // 208 //
śeṣān rājātha duśśīlāñ chūlāropeṇa kevalam /
uccaistām anayan mānī sarvathādhogatiṃ punaḥ // 209 //
sagarbhā vairikoṭṭastrī roṣavān sa vyadīdarat /
asibhir bhūpatir garbhaśāliśimbīr nakhair iva // 210 //
taddroharoṣajā pīḍā rājñas tatkulamāraṇāt /
citte śāntim agāt khaḍgaghātotthā na tu mūrdhani // 211 //
dussvapnam iva tad dṛṣṭvā ṭakkādicaritaṃ kṣaṇāt /
prabuddheva punaḥ prāpad abhayena śamaṃ mahī // 212 //
adrohamadhyage rājā śāhamere prasannadhīḥ /
sakoṭāmātṛkaṃ vṛddhyai svaputraṃ haidaraṃ dadau // 213 //
vardhitaḥ koṭayā devyā prāvṛṣeva mahīruhaḥ /
sacchāyatvaṃ sphuratpattraś śāhamero nyaṣevata // 214 //
parikhācchalato 'kīrtyā svaparājayajātayā /
parito valitaṃ rājā svanāmāṅkaṃ puraṃ vyadhāt // 215 //
pauṣadurdinamārtāṇḍasannibho dharaṇīpatiḥ /
māsāṃś ca katicid bhūyaḥ prakāśam akarod bhuvaḥ // 216 //
hemante śaityapāruṣyadoṣeṇa dharaṇīpateḥ /
marutkopena naiviḍyaṃ śiraḥpīḍāgrahīttarām // 217 //
sadānekottamāṅgānāṃ pīḍāharaguṇaśriyaḥ /
bhūpater uttamāṅgasya pīḍā kaṣṭam avardhata // 218 //
ekādaśyāṃ tataḥ pauṣe navanandāṅkavatsare /
nirastā mṛtyuvaidyena bhūpater mṛtyuvedanā // 219 //
ekādaśadinair nyūnau māsau trīn vatsarān api /
kṣamāṃ saṃrakṣya sa svargaṃ yayau riñcanabhūpatiḥ // 220 //
||14) udyānadeva (ls 4399-4414)
putraṃ haidaranāmānaṃ bālyād anabhiṣiktavān /
atathāvidhaśaktitvād rājyaṃ svenāpy asaṃvahan // 221 //
lavanyaiḥ kulanāthatvād riñcane pratighād api /
avyāhatapraveśāśo matimāñ śāhamerakaḥ // 222 //
samaṃ śrīkoṭayā devyā mūrtayeva jayaśriyā /
tadodayanadevaṃ taṃ kaśmīrakṣmām alambhayat // 223 //
rājyalakṣmīmahādolā guṇabaddhā garīyasī /
riñcanoccaiḥpadaṃ gatvā rājādhaḥpadam aśrayat // 224 //
rājā śāhmeraputrau tau jyaṃśirāleśirau tadā /
kramarājyādideśānāṃ svāmyadānād arañjayat // 225 //
dhīr ivāsīt tadā koṭā devī sarvādhikāriṇī /
rājā deha ivātyarthaṃ tadādiṣṭaṃ samācarat // 226 //
tejasā pihitāny āsan yāni riñcanabhāsvataḥ /
lavanyajyotiṣāṃ rājapradoṣe 'bhūt tadodayaḥ // 227 //
yasyākramyata saumyasya gṛhiṇyā koṭayā gṛham /
viṣayākramaṇaṃ tasya lavanyaiḥ kiṃ nu śocyate // 228 //
lavanyadeśacaṇḍālagṛhasparśavivarjakaḥ /
sa śrotriya ivānaiṣīt kālaṃ snānatapojapaiḥ // 229 //
āstikatvaṃ kiyat tasya varṇyate varṇadhāriṇaḥ /
krimimardabhayād ghaṇṭāṃ yo 'badhnād vājino gale // 230 //
tāvad draviṇatām eva kośālaṅkaraṇaṃ dadhat /
kaṇṭhabhūṣāṃ samauliṃ sa cakriṇe 'dita kāñcanīm // 231 //
atha mugdhapurasvāmidattānīkinyahaṅkṛtaḥ /
kaśmīrān acalo 'vikṣad balād ḍalca ivāparaḥ // 232 //
svapakṣair ākṣipaty āśā balenākramya medinīm /
nācale gotrabhittvaṃ sa kartum aiṣṭa mahīvṛṣā // 233 //
prāpte bhīmānakaṃ tasmin sasainye dainyam āśritaḥ /
bhoṭṭadeśam agāt tūrṇam urvīparivṛḍho bhayāt // 234 //
"nivartaya camūm anyāṃ kiṃ mithyā deśapīḍayā /
arājakās tvayā pālyāḥ kaśmīrāḥ kulanāthavat" // 235 //
iti śrīkoṭayāmātyaiḥ preritair lekhadhāribhiḥ /
āsārasainyam acalaḥ pratyamuñcad vimohitaḥ // 236 //
pratimuktanijāsāras sārahīno 'calas sa taiḥ /
mārgotsavacchalāt kañcit kālaṃ mārge vilambitaḥ // 237 //
tāvac chrīkoṭayā devyā tadā pālayituṃ prajāḥ /
bhauṭṭaḥ kheriñcano nāma rājabhāve nyayujyata // 238 //
pramītabhartṛkotpannamṛtāpatyeva sā tadā /
adūyata nijais sarvaiś cirasyācalaśemuṣī // 239 //
tuṣāraliṅgapūjābhiḥ kṛtārthīkṛtya vāsarān /
bhoṭṭadeśān nijaṃ deśam agacchad vītabhīr nṛpaḥ // 240 //
udayādribhuvā pūrṇaś śaśīvātha sa koṭayā /
kheriñcanatamonāśī śirasādhāri sādaram // 241 //
yaṃ koṭāsūta jaṭṭākhyaṃ bhikṣaṇākhyasya mantriṇaḥ /
vardhanāyātmajaṃ rājā sa taṃ mṛtyum ivādita // 242 //
śāhameras sa vīro 'tha paripālitaraiñcaniḥ /
acakṣuṣyaḥ kṣamābhartuḥ putrapremabharād abhūt // 243 //
devyās tu samadṛṣṭitvāt putrayor ubhayor api /
rājño dveṣyo 'pi śāhmero na bhayena sa paspṛśe // 244 //
acalopaplavātaṅke bhayāl lokais samāśritaḥ /
śāhmeraś sa rājānaṃ na tṛṇāyāpy ajīgaṇat // 245 //
śāhmero haydaraśyenaṃ darśayitvā muhur muhuḥ /
abhāyayattarāṃ rājapakṣiṇaṃ taṃ divāniśam // 246 //
rakṣaṃs taṭasthān udvegarahito jalavarjitaḥ /
alleśvarāmbupūras sa prajāś citram atārayat // 247 //
śiraśśāṭakahindākhyau samabhūṣayatām ubhau /
candrārkāv iva tasyāśāṃ śūrau pautrau guṇocchritau // 248 //
dvāraiśvaryāt sphuraddarpo rājājñālaṅghanodyataḥ /
śāhmeras sa vipaddvāram abhūd bhūpatisevinām // 249 //
so 'lleśirasutāṃ dattvā lustasya tadadhīśituḥ /
srīśaṅkarapuraṃ jitvā rājñaś śaṅkām avardhayat // 250 //
vaśe telākaśūro 'sya bhāṅgilaiśvaryabhājanam /
jyaṃśirasya sutāṃ hastekṛtya kṛtyavido 'bhavat // 251 //
bahurūpajayī lakṣmīnidhir acyutatāpadam /
śamālāṃ sa nṛsiṃho 'tha daityaśriyam ivādunot // 252 //
makarālayagāmbhīryaḥ karālambo jayaśriyaḥ /
karāle sa karālaujāḥ karam ālambayaj janān // 253 //
asismarat smerayaśā dahyamānam itas tataḥ /
rājñaḥ kalaśadevasya vijayeśapuraṃ tataḥ // 254 //
sthityai prakalpya cakrasya svasya cakradharācalam /
śāhmero 'calakāryāṇi janasya samadarśayat // 255 //
kampaneśvaralakṣyasya lakṣmīsarvasvatāṃ dadat /
citraṃ sa labdhavāñ śuddhaṃ sudāyam iva sadyaśāḥ // 256 //
narendraraṅgaśailūṣaṃ koṭarājam athāgrahīt /
śāhmeras tanayāratnagrahaṇonmānakena saḥ // 257 //
sāmnā kecit pare daṇḍād dānād anye pare bhayāt /
mānyatām anayan dhanyā lavanyās tasya śāsanam // 258 //
lavanyalokas tatputrīr mālā iva babhāra tāḥ /
nājānād bhujagīr ghoraviṣāḥ prāṇaharīḥ punaḥ // 259 //
rājabījividheyatvān mantrād vikramataś ca vā /
kaś śāhmeraharer nābhūl lavanyadvirado vaśe // 260 //
śāhamerāmbupūreṇa kāmanollāsaśālinā /
ākrāntaḥ parito rājā mṛdrāśisthadrumopamaḥ // 261 //
puramātrādhipatyotthalajjayeva mahīpateḥ /
jīvitaṃ dūram agamac chuddhena yaśasā samam // 262 //
śivarātritrayodaśyāṃ varṣe rājā caturdaśe /
kṣamāvān sa kṣamām aujjhīc śāhmerasparśadūṣitām // 263 //
abdān pañcadaśa dvau ca māsau dvau vāsarāv api /
kaśmīrakāśyapībhogam akārṣīt sa mahīpatiḥ // b.298 //
||15) koṭā devī (ls 4414-4415)
atha śāhmerabhītyā śrīkoṭā catvāry ahāni sā /
gūḍheṅgitānayad guptiṃ bhūpālapramayādikam // 264 //
"śāhmero matsutadvārā sāmrājyaṃ svīkarotu mā" /
iti jyāyāṃsam utsṛjya bālatvāc ca paraṃ sutam // 265 //
putrasnehena vṛddhatvadoṣeṇa ca vimohitā /
avaruddham anicchantī śrīkoṭā mahiṣī tataḥ // 266 //
strībhāvād bandhubhāvāc ca lavanyair upabṛṃhitā /
asāntvayat svayaṃ bhūmiṃ vidhavāṃ svāṃ sakhīm iva // 267 //
sā rājñī śuklapratipadvītabhītā bhavanty atha /
rājānaṃ gurubhis svīyaiś carameṣṭim avāpipat // b.303 //
pūrvopakārasmaraṇāc chāhamerādayo 'khilāḥ /
tāṃ prāṇamann amātyās svāṃ cāndrīm iva navāṃ kalām // 268 //
śamayantyā rajas sarvaṃ tāpāpahatidakṣayā /
tayā nidāghavṛṣṭyeva latās saṃvardhitāḥ prajāḥ // 269 //
śāhmerāt svodayabhraṃśaśaṅkinī bhaṭṭabhikṣaṇam /
tadudrekavināśārthaṃ mānaṃ devī nināya sā // 270 //
dustareṣu mahābhītijalapūreṣu sā tataḥ /
tatprajñānāvam āruhya kāryapāraṃ paraṃ yayau // 271 //
antas sehe na śāhmeras taddattaṃ bhikṣaṇodayam /
mānavantas sahante hi cchāyāsāmyaṃ kathañcana // 272 //
vartate dhūmatāpādilakṣaṇaṃ jātavedasaḥ /
dhīmato 'sya na kiñcit tu roṣaliṅgam alakṣyata // 273 //
chalābhinītarogeṇa śāhamereṇa dhīmatā /
pratyāsannavināśatvam ātmanas samakathyata // 274 //
tasyātha pratyavekṣārtham avatārādibhis saha /
vyasarji koṭayā devyā sa śrīmān bhaṭṭabhikṣaṇaḥ // 275 //
"svedaḥ kupitapittasya hito no ve"ti vādibhiḥ /
sampraveśān nyaṣidhyanta dvāssthais tadanuyāyinaḥ // 276 //
tau bhikṣaṇāvatārau dvau tatsamīpam avikṣatām /
sāṅkaṭyād iva tatprāṇarakṣiṇyo devatā na tu // 277 //
anuyuktāmayodantas sa kālena tayor nijaiḥ /
gātre nyakhānayac chastrīr ādhīn svasyodakhānayat // 278 //
sirābhiś śoṇitaṃ vāṣpaṃ dṛśāṅgais sakalair asūn /
tau dvāv amuñcatāṃ sadyas taddveṣaṃ sa ca cetasā // 279 //
tad eva vraṇadīpārkapūrṇapātrārdhatacchiraḥ /
rogamokṣocitaṃ snānaṃ sa tayoś śoṇitair vyadhāt // 280 //
"bhavannandanasaṃrakṣāparāv etāv ubhāv api /
tayor anyatamaṃ dvārīkṛtyānyam aharad vidhiḥ // 281 //
pramītadvijaśokotthatāpaśāntyai jaḍaḥ param /
paraprāṇān roṣavahnau pradīpte juhuyād" iti // 282 //
śāhmeraṃ roddhukāmāṃ tāṃ samarthām api durdhiyaḥ /
koṭādevīm amātyās svā naye buddhiṃ nyavārayan // 283 //
kedāram iva kulyā sā pānīyena maharddhinā /
lokam āpyāyayām āsa sāmrājyotpalacandrikā // 284 //
ājñāvyatikramāj jātu kampanādhipatiṃ prati /
yuyutsur akarod yātrām amitrābjaśaśiprabhā // 285 //
saṅkaṭāt kampaneśas tāṃ kulāyād iva pakṣiṇīm /
jīvagrāhaṃ gṛhītvātha kārāpañjaram ānayat // 286 //
mantrī kumārabhaṭṭākhyas tasyās sacivapuṃgavaḥ /
tanmokṣasiddhaye 'kārṣīt tadāmātyaiś chalāt kalim // 287 //
rājñyāḥ puṃbhāvamātreṇa bhinnam ākārasannibham /
kamaṇḍalukaraṃ kañcit so 'dhād vidyārthinaṃ śiśum // 288 //
gatvā sa kampanādhīśaṃ dhīpraśaṃsāvimaṇḍitaḥ /
sauṣṭhavaudāryasampattiśālinīṃ vācam abhyadhāt // 289 //
"svaśiro malinīkṛtya jīvatāṃ yoṣidājñayā /
puruṣatvaṃ tvayā svāmin kṛtārthīkriyate 'dya naḥ // 290 //
strītvāt kātaracittāyā dānabhogotsavadviṣaḥ /
rājñyā bandhuṣu sainyāntar draviṇaṃ vartate mahat // b.327 //
gatvā tvadājñayā kārāṃ tasyās tarjanasāntvanaiḥ /
dhanaṃ janas tvadīyo 'yaṃ svāmisātkartum icchati // 291 //
strītvād aśaktā dātuṃ sā samacaiṣīd dhanaṃ yataḥ" /
vyasṛjat kampaneśas taṃ kārām evaṃ vimohitaḥ // 292 //
kārāyā nirgamiṣyantīṃ devīṃ koṭām ivekṣitum /
tatkālam eva sandhyāgāj jagadrañjanakovidā // 293 //
sandhyāvandanayogyāmbuvāhinā vaṭunā saha /
asau kārām avikṣac ca rājñyāś niraguś śucaḥ // 294 //
rājñīveṣabhṛtaṃ tatra sthāpayitvā vaṭuṃ sa tam /
tadveṣadhāriṇīṃ koṭām anvādāya viniryayau // 295 //
rakṣitāro 'pi nājānaṃs tad yāvat tāvad eva sā /
kampanādhipatiṃ cakre svacakrebhaśakṛtkarim // 296 //
sā brāhmaṇakumāreṇa mocitā bhaṭṭabhikṣaṇāt /
ekadantahatāreḥ kiṃ nānyenebhamukhād bhavet // 297 //
tayānapodito 'py aujjhi śāhmero naiva śaṅkayā /
kṛtavairās samarthena prājñā naiva hy udāsate // 298 //
na prāsīdan na cākupyat tasmin sā balaśālini /
ghṛṇā pramādasahitā vināśaprathamāṅkuraḥ // 299 //
devyā vāsaṃ vimuñcantyās tasyā dhanarasāśrayam /
śāhmere viṣavallīva drohadhīr abhyavardhata // b.337 //
vardhano 'nyatarasyābhūt pakṣo 'nyasya kṣayāvahaḥ /
koṭāśāhmerayor asti kṣitimārutayor iva // b.338 //
jayāpīḍapuraṃ yāntyāṃ tasyāṃ kāryānurodhataḥ /
śāhamero balī jātu nagaraṃ svīcakāra saḥ // 300 //
tasmiṃl lavanyalokena gṛhītājñe balīyasi /
rājñī samavṛṇot koṭṭadvāraṃ saha jayāśayā // 301 //
nivṛttanetracārasya capalatvaikakāraṇam /
ākhur bilagato votoś śāhamerasya sābhavat // b.341 //
niruddhe balinā koṭaguhābhre matiśālinā /
nṛsiṃhenābhajat koṭā sṛgālīva muhur bhayam // 302 //
"tuṅgatvaṃ maṅgalāsaṅgam abhaṅgurataraśriyam /
rājyāṅgaiś ca nijāṅgaiś ca dattai rājñī karotu me // b.343 //
adhyaśetatarāṃ rājñī matputrāṇāṃ na kevalam /
prāṇānām api caiśvaryaṃ ślāghyā sukhaparamparā" // b.344 //
"siṃhāsane mayā sākaṃ śriyā sākaṃ mamorasi /
kṣamayā saha citte me rājñī niviśatāṃ svayam" // 303 //
tām evamādisandeśair mugdhāṃ sammohya yatnataḥ /
haste cakāra koṭakṣmāṃ koṭādevīṃ ca buddhimān // 304 //
ekasmiñ śayane rātrim ativāhya tayā samam /
sa prātar utthito jātu tīkṣṇair devīm arodhayat // 305 //
varṣe pañcadaśe śukladaśamyāṃ nabhasas tataḥ /
tāreva nabhaso rājyād rājñī bhraṃśam alabdha sā // 306 //
tatputrāv api tau dvau sa karaṇīyavicakṣaṇaḥ /
babandha bandhusambandhikalpavṛkṣo bhaṭāgraṇīḥ // 307 //
||16) šams ad-dīn ibn ṭāhir mirzā (šāh mīr) (ls 4415-4418)
svaṃ rūpaṃ cidacidbhir ebhir abhito vyañjat svayaṃ nirmitair yasyonmīlati deśakālakalanākallolitaṃ tan mahaḥ /
ātmā vāstu śivo 'stu vāstv atha haris so 'py ātmabhūr astu vā buddho vāstu jino 'stu vā bhagavate tasmai namaḥ karmaṇe // 308 //
bhiyaṃ lavanyalokeṣu kīrtiṃ dikṣu mahīṃ bhuje /
lakṣmīṃ vakṣasi koṭāṃ ca kārāyāṃ sa tato vyadhāt // 309 //
nītvāvasthāntaraṃ daussthyaśamāt kaśmīramaṇḍalam /
śrīśaṃśadīna ity ākhyām anyāṃ svasya vyadhān nṛpaḥ // 310 //
rājā satīsaraḥkṣoṇiśuktimuktāmaṇis tataḥ /
arthacintāmaṇir vairiratnavajramaṇir babhau // b.353 //
mahābale bhuje tasya kāṣṭhoddīpanaśālinaḥ /
maurvīkiṇaḥ pratāpāgner adhūmayad anantaram // 311 //
prāharan mantriṇāṃ rājā saṃśayaṃ na tu tasya te /
bhinatty anyān maṇīn vajro nānyaratnāni taṃ punaḥ // 312 //
rājyādhikārān akhilān strībhāvād dussahān svayam /
yeṣu viśvāsapātreṣu śrīkoṭā svayam arpipat // b.356 //
tejomahimneva ravis tamāṃsīva guhāntarāt /
jrt_b.357ab /
sa rājā rājato rājasthānīyān kāṣṭhavāṭagān /
bhayāt tato 'pi vidrāvya ślāghanīyayaśā babhau // 313 //
yatra sandhyātapasy eva lavanyais timirair iva /
arodhi rucisañcāras svāmino balaśālibhiḥ //
kaśmīramaṇḍalaṃ caṇḍaśauryadaṇḍitavidviṣā /
kramāgatam ivāśeṣaṃ kṣaṇāt tena vaśīkṛtam // b 358a-h //
hṛtveva hṛdayāt kampaṃ sampadāpi tadā sa ca /
vāmetareṇa lokasya bāhunā nayanena ca // b.359 //
ciraṃ dhuraṃ parinyasya putrayos svād anūnayoḥ /
nayocchritayaśā rājyaṃ sukhaṃ bhuṅkte sma bhūpatiḥ // 314 //
sapañcavāsarān bhuktvā trīn abdān medinīpatiḥ /
aṣṭādaśe 'bde rākāyām āṣāḍhyāṃ sa vyapadyata // 315 //
||17) ǧamšīd (ls 4418-4420)
atha prathamasāmantais sammatājñas sa jyaṃśiraḥ /
satīsaraḥkṣitirakṣām akṣāmaśrīr aṭaṅkayat // 316 //
rājyatoraṇasaṃvāhastambhābhyāṃ dharaṇīpateḥ /
anujo balabuddhibhyām agamac chaṅkanīyatāṃ // 317 //
naiva dānaṃ na cādānaṃ nigrahaṃ nāpy anugraham /
vihāraṃ na na cāhāraṃ rājño nyūnaṃ sa hi vyadhāt // 318 //
vidyāpraṇayavijñānaprajñātiśayaśālinaḥ /
yuvarājān mahārājo vayasaivādhiko 'bhavat // b.365 //
prāgvad viśvāsasampattim akurvati mahībhuji /
yuvarājo manāk cakre nikaṭasthair viraktadhīḥ // 319 //
tadvaimanasyavṛttāntaśravaṇacchidralābhataḥ /
yuvarājaṃ tato rājasthānīyāḥ prāhur añjasā // 320 //
āgate vigrahe vyaktiṃ rājasthānīyasaṃśrayāt /
so 'gād avantinagaraṃ tanmūlasthānam uddhataḥ // 321 //
athotpalapuraṃ rājā bhaṭais saha raṇodbhaṭaiḥ /
aśiśrayad idaṃ bhrātur vācikaṃ ca visṛṣṭavān // 322 //
"durjanapreraṇāt tvaṃ cen matsnehaṃ nābhyajīgaṇaḥ /
lokāpavādajvarataḥ kathaṃ kampo na jāyate // 323 //
anyo'nyapālanāyājñāṃ rājñas tridivagāminaḥ /
pālanīyām anudhyāya pratyānaya dayāṃ mayi" // 324 //
iti sandiśya dūtaṃ ca vyasṛjat sa nareśvaraḥ /
kampanādhipatiṃ hantuṃ vyasṛjac ca nijātmajam // 325 //
"mṛgayāṃ yuvarājo 'gād" iti dūtaṃ nyarodhayat /
bhrātṛputraṃ nihantuṃ ca śrutadroho 'gamac ca saḥ // 326 //
"dūtaḥ kim iti nāyātaḥ kālo hi suciraṃ gataḥ" /
iti cintākulo lakṣmabhaṭṭo rājāntikam yayau // 327 //
ūce ca "jāne sa drohaṃ lakṣayitvā tavānujaḥ /
tvatputramāraṇāyāgād yad dūtasya cirāgamaḥ // 328 //
snāti bhuṅkte svapity eva yuvarāja iti cchalāt /
tvadudyoganiṣedhāya nūnaṃ ruddho vacoharaḥ // 329 //
tad avantipuraṃ tasmiñ śrīdevasarasaṃ gate /
sadyo nissvāmikaṃ hanmo jayo 'smākaṃ tato dhruvaḥ" // 330 //
athāvantipuraṃ gatvā sattvātiśayaśālinā /
rājñā yuddhaṃ tathākāri tadbhaṭair udbhaṭais samam // 331 //
alleśirāya bhṛtyānāṃ vadhaṃ nūnaṃ niveditum /
vitastā śavaruddhaughā pratīpam agamad yathā // 332 //
bhrātṛputraṃ parābhūya tāvad alleśire drutam /
vyāvṛtte raṇakhedārtaḥ prapalāyata jyaṃśiraḥ // 333 //
dīpasyeva śikhā dhvānte yasya dhīr āpadi sphuret /
sa ratnaṃ ratnajāteś ca pāṣāṇebhyaḥ kim antaram // b.381 //
samadhitsata bhedāya kañcit kālaṃ sa vairiṇam /
amoghā dūragā buddhiś śastrāṇy apy ativartate // b.382 //
anayor "naiva kartavyaḥ kalir māsadvayīm" iti /
rājñā samaṃ vidāṃ cakre dhīmān alleśiras tataḥ // 334 //
pratimucya nijān yodhān avantipuram utsṛjan /
atha kṣīrīpathenāsāv alleśo 'gamad ikṣikām // 335 //
nagarīrakṣitāṃ nyasya sayyarāje svamantriṇi /
kramarājyaṃ virājacchrīr jyaṃśiraś cāgamat tadā // 336 //
dānamānau pratiśrutya sayyarājaṃ vibhindatā /
yuvarājena nagarī svīkṛtā mantrayuktibhiḥ // 337 //
nāmarājatayā duḥkhaṃ bhuktvā kaśmīramaṇḍale /
māsadvayonau dvau varṣāv avasānam agān nṛpaḥ // 338 //
||18) ‘alā' ad-dīn (ls 4420-4430)
jānann alāvadeno 'tha taṃ kālaṃ kalahākṣamam /
dvāraiśvaryaṃ dadau bhrātus sadyo vighnanivṛttaye // 339 //
salilottaraṇopāyaṃ setuṃ suyyapure vyadhāt /
vipatsantaraṇopāyaṃ na punar jyaṃśiro 'smarat // 340 //
pathikānām nivāsāya tena parvatasīmani /
kakṣyāvibhāgasahitas svanāmnā racito maṭhaḥ // 341 //
kapaṭāpattrapāropād rājñaḥ prāptavibhīṣakaḥ /
svayaṃ dvāraṃ tyajan so 'gād grāmaṃ jyeṣṭheśvarābhidham // b.391 //
evaṃ vikramanītibhyāṃ deśaṃ śodhayato nijam /
śrīśiraśśāṭako rājño dvāraiśvaryam avāptavān // 342 //
tasya rājño 'bhavat putro nāmnā śāhābhadenakaḥ /
balabuddhikṣamāśauryamantrotsāhaguṇair yutaḥ // *26 //
rājaputras sa vākpuṣṭāṭavīṃ līlārasād aṭan /
yoginīcakram adrākṣīt kadācid girigahvare // 343 //
udayaśrīs tathā candraḍāmaraś cāsya vallabhau /
apaśyatāṃ na kiṃ labhyaṃ mahatām anuyānataḥ // 344 //
acalal lāḍanādaṇḍaghaṇṭānāṃ caṇḍaṭāṅkṛtam /
manāṃsi na punas teṣāṃ vīrāṇāṃ sāhasaspṛśām // 345 //
ghaṭitāśātaṭasvāṭṭahāsasaṃvāhanādibhiḥ /
yoginyo ḍamarudhvānair bhayād iva calair babhuḥ // b.396 //
māntardhāsiṣur evaitāḥ praṣṭuṃ draṣṭuṃ ca kāṅkṣitāḥ /
iti te 'śvād avārohan pravīrā na tu tadbhayāt // 346 //
śanaiś śanais tato yānto maunapūrvaṃ mahāśayāḥ /
yoginīnikaṭaṃ prāpur vikaṭaprakaṭaujasaḥ // 347 //
yoginīnāyikā dūrāt parijñāya nṛpātmajam /
sāśiṣaṃ śīdhucaṣakaṃ prāhiṇon mantritaṃ tataḥ // 348 //
candras tad amṛtaṃ tṛptibhājā rājñāvaśeṣitam /
udayaśrīmukhāpekṣī na saṃtṛptim aśeṣayat // 349 //
bhavitavyabalād aśvapālaṃ sapadi vismaran /
udayaśrīr aśeṣaṃ tat pītvā tṛptiṃ parām agāt // 350 //
āścaryatṛptanetreṣu teṣu tṛpteṣu yoginī /
nimittajñāvadad rājaputraṃ baddhāñjaliṃ tataḥ // 351 //
"akhaṇḍaṃ bhāvi te rājyaṃ candras tvadvibhavāṃśabhāk /
ājīvam udayaśrīś ca maṇḍito 'khaṇḍayā śriyā // 352 //
aśvapālas tv asāv asmadanugrahavivarjitaḥ /
acireṇaiva kālena nūnaṃ prāṇair viyujyate" // 353 //
bhaviṣyat sūcayitvaivaṃ yoginībhis samanvitā /
sāntardadhe puraḥ prāṇāḥ paścāt turagapālinaḥ // 354 //
avicāratamomagnāñ jantūn uddhartum īśvarāḥ /
sambhavanti prajāpuṇyaiḥ prakāśotkarṣahetavaḥ // 355 //
śvaśurād bhartṛbhāgaṃ yad avīrā puṃścalī vadhūḥ /
haranty āsīt sa taṃ rājā durācāraṃ nyavārayat // 356 //
kāṣṭhavāṭāgatān rājasthānīyān vyūhatatparān /
yuktyānīya mahīpālo baddhvā rājyaṃ sukhaṃ vyadhāt // b.408 //
koṭarājasya jāmātuḥ kārāvāstavyatāṃ vyadhāt /
bhītyā pratyaham evātha jīvanmṛtyum avārayat // b.409 //
bubhuje kṣemarājaśrīsvasthāṃ śastranakhaiś śataiḥ /
vidārya khaṭikābhūmiṃ rājā saukaryabhājanam // b.410 //
jayāpīḍapure kṛtvā rājadhānīṃ mahāmatiḥ /
śrīriñcanapure cakre rodham buddhagirābhidham // 357 //
ekonatriṃśe 11 varṣe 'tha duṣkṛtodbhavam adbhutam /
durbhikṣaṃ kṣobhayām āsa lokaṃ śokākulaṃ mahat // 358 //
māsān aṣṭau dvādaśābdāṃs trayodaśa dināni ca /
kṣmāṃ bhuktvā triṃśavarṣe 'tha caitre rājā vyapadyata // 359 //
||19) šihāb ad-dīn (ls 4430-4449)
mandarājakathākhyānāj jaḍimā vāci saṃstutaḥ /
tīkṣṇapratāpaśāhābadenākhyānād vinaśyate // 360 //
rājñi śāhābadene 'tha smaraṇaṃ kṣitir atyajat /
lalitādityasampattivipattisukhaduḥkhayoḥ // 361 //
śrīmān śāhābadeno 'tha prājyaṃ sāmrājyam agrahīt /
yena rājanvatī bhūr dyām ahasat tadyaśomiṣāt // b.416 //
grīṣmārkaṃ dyaur ivānyartūn rājño 'tītya bahūn mahī /
dhruvam āpaj jayāpīḍam etaṃ na tu sa kilviṣī // 362 //
pūrve pare ca bhūpālā nāyakeneva bhūṣitāḥ /
kṣmānāyakena tenātha muktāguṇalasacchriyā // 363 //
sindhau vāḍavataptāmbuny api bimbitam ambaram /
yatpratāpāgnitāpārtaṃ majjatīva divāniśam // b.419 //
tadīyo jayalakṣmībhiḥ praviṣṭābhiḥ pade pade /
na pratāpānalo 'tṛpyat saridbhir iva sāgaraḥ // 364 //
jayaṃ vinā gaṇayataḥ kṣaṇamātraṃ vṛthā gatam /
vṛddhasya taruṇīvābhūd yātrā tasyātivallabhā // 365 //
na mṛgākṣī na vā śīdhupānalīlā na candrikā /
yātraiva kevalaṃ tasya bhūmibhartur mano 'harat // 366 //
na tāpo na himaṃ tasya na sandhyā na niśā tathā /
na kṣun na vā pipāsā ca rājño yātrām avighnayat // 367 //
na sarid dustaratarā durāroho na parvataḥ /
durlaṅghyo na maruś cābhūd yātrāyāṃ māninaḥ prabhoḥ // 368 //
ajitāṃ pūrvabhūpālaiḥ pārasīkakulākulām /
uttarāśāṃ vijetuṃ sa prasthānaṃ prathamaṃ vyadhāt // 369 //
jagatāṃ vijayī kāmo madhuśīdhuvadhūr iva /
candralolakaśūrān sa sahāyatve 'vṛṇot prabhuḥ // 370 //
sainyacetāṃsi sattvena tamasā svavirodhinaḥ /
apūrayat sa rajasā digantān uddhatāntakaḥ // 371 //
praviṣṭaṃ tasya govindakhānapālanaśālini /
udabhāṇḍapure pūrvaṃ bāṇais tadanu sainikaiḥ // 372 //
śailaśṛṅgaṃ nṛpānīke prāpte tasya virodhibhiḥ /
bhayāturair avārohaś śṛṅgāt tuṅgād vyadhīyata // 373 //
sadṛśaṃ prābhṛtaṃ dātum asamartho 'sya sindhupaḥ /
upadhīkṛtavān kanyāratnaṃ ādāya bhūpateḥ // 374 //
rājñas tu gauravaṃ bāhau gāndhārāṇāṃ bhuvoḍhayā /
citraṃ tu lāghavaṃ teṣāṃ bhayabhārānuṣaṅgataḥ // 375 //
bhaṅgas tuṅgasya śṛṅgasya khaḍgānāṃ naiva bhūbhujā /
śiṅgānām api deśe 'smin vihitaś śauryaśālinā // 376 //
ākarṇya rājasiṃhasya siṃhanādamayīṃ camūm /
madaṃ tatyāja caskhāla bibhāya gajinīpurī // 377 //
snātaṃ raktair dviṣāṃ bhuktaṃ prāṇavātair mahītale /
vratasthābhir ivāsvāpi tasyāho dhīrahetibhiḥ // b.434 //
śrotriyakṣatriyair aṣṭanagare 'rodi śāmyatoḥ /
taruṇāgnipratāpāgnyor dhūmeneva bhayāturaiḥ // 378 //
yaśasā saha sampattiṃ tasmiṃl luṇṭhayati prabhau /
prāpat puruṣavīrākhyadeśākhyā rūḍhiśabdatām // 379 //
dattavāṣpanivāpāmbhonagarāgraharastriyaḥ /
jīvatas svasya patyuś ca piṇḍau stananibhād daduḥ // 380 //
aśvapāleṣu gacchatsu ghoṣadhātutaṭacchalāt /
udakpatitiraskārapraśastiṃ sa vyadhāt prabhuḥ // 381 //
tato vyāvṛtya gacchan sa dakṣiṇāśāṃ svavājinām /
mārgakhedocitaṃ tāpaṃ śatadrūvāriṇāhanat // 382 //
ḍhillīm ulluṇṭhya tatkālam udakpatim upāgatam /
mārgarodhena nṛpatir nitāntam udavejayat // 383 //
yoginīpurapaurān yān dhāṭyānaiṣīd udakpatiḥ /
mārgadānopakāreṇa sa tān adita bhūbhuje // 384 //
turaṅgavastradānena sa tān sammānya bhūpatiḥ /
svadeśaṃ prāhiṇot kīrtirāśīn mūrtān bahūn iva // 385 //
suśarmapurarājena tasmāt svāśarmaśaṅkinā /
durgāhaṅkāram utsṛjya devy eva śaraṇīkṛtā // 386 //
tatpratāpānalaḥ pītvā kedārāśrayiṇāṃ rasam /
jātānāṃ śivaliṅgānāṃ vata bhaṅgam adarśayat // b.444 //
svayaṃ natyā na tūnnatyā bhauṭṭānām asya bhūpateḥ /
arvatāṃ parvatārohadohado vinivāritaḥ // 387 //
dustaratvāt taṭasthasya devatābhis tanūkṛtaḥ /
sindhvogho nṛpater evaṃ pūrvebhyaś śrutam adbhutam // 388 //
evaṃ nityajayodyogāt svadeśaḥ paradeśavat /
paradeśas tu tasyāsīt svadeśa iva bhūpateḥ // 389 //
pratāpeneti sampādya diṅmukhe tilakaśriyam /
vyadhāt praviśya kaśmīrān sa paurān ayanotsavam // 390 //
tasya varṇayatāṃ śauryaṃ prasaṅgād atimānuṣam /
asmākaṃ cāṭukāritvaṃ jñāsyate bhāvibhir janaiḥ // 391 //
yātrāyātaḥ kadācit sa dūradeśe mahīpatiḥ /
apsarassadṛśīṃ kāñcic chrutavān hariṇekṣaṇām // 392 //
nijānugān vañcayitvā rājā yuktyā kayācana /
athaikākī sa taṃ deśam aviśad bhogalālasaḥ // 393 //
narmaṇā mohayitvā tāṃ dvitīya iva manmathaḥ /
manorathān asiñcat sa tadoṣṭhāmṛtapānataḥ // 394 //
apaśyantas tam āśaṅkya hataṃ kenāpi vairiṇā /
atha kopabhramāveśam udbhaṭās tadbhaṭā yayuḥ // 395 //
anviṣyadbhis tam aśvena nibaddhenāṅganād bahiḥ /
samabhāvyata tai rājño vairibhir nirjayaḥ kṛtaḥ // 396 //
śauryasvāmyanugābhyāṃ tu vidhātuṃ yuddham udbhaṭaiḥ /
tadbhaṭais sadanaṃ ruddham abaddhakavacāntaraiḥ // 397 //
atrasadbhiś ca tatsiṃhanādapūrṇāt tataḥ purā /
kṛtāskandeṣu śūreṣu śatrubhir vipinaṃ gatam // 398 //
athāśvāsya priyāṃ tāṃ tu śatrūn matvā samāgatān /
svaśauryaṃ saphalīkartuṃ yoddhuṃ rājā viniryayau // 399 //
śāhābadenam ālokya taṃ teṣām anujīvinām /
cittaiḥ prītyā mukhair bhītyā nītyā mūrdhabhir ānatam // 400 //
evaṃ sa svajayastambhayūpān raṇamakhān bahūn /
hatavairipaśūṃś cakre svapratāpānalārciṣaḥ // 401 //
svadeśe mantriṇos tasya koṭabhaṭṭodayaśriyoḥ /
samareṣu bharas tv āsic candraḍāmaralolayoḥ // 402 //
devaśarmānvayodanvaccandro rājñārpitaṃ muhuḥ /
vairāgyād vibhavaṃ tyaktvā koṭaśarmā vanaṃ yayau // 403 //
śrīvṛṣṭyā koṭabhaṭṭo 'rthisārthān sampoṣya yatnataḥ /
vyalālayad vanavyomni sa svaṃ niyamamārutaiḥ // b.462 //
koṭaśarmā tathā dharmadrumaṃ dānāmbhasāsicat /
nanāśāśāmayo bhūyo yathā tatphalabhoginaḥ // b.463 //
tasya darśayituṃ rājñas svabalādhikatāṃ dhruvam /
kadācit tatprajā daivī vyāpad gāḍham apīḍayat // 404 //
purīkairaviṇīsūraś śūraḥ pādapavidviṣām /
ṣaṭtriṃśe 'bde jalāpūraḥ krūro vyaplavata prajāḥ // 405 //
tadantaḥpratibimbasthe svasmin sadmāntarabhramāt /
tadvīkṣārtham ivānīke toye tumbīr vyadhur gṛhāḥ // b.466 //
nagarabruḍanād asru muñcanto nirjharacchalāt /
tasyodīpasya mahataḥ parvatās taṭatām aguḥ // 406 //
na sa vṛkṣo na sā sīmā na sa setur na tad guham /
taṭastham api yan naiva jalapūro vyanāśayat // 407 //
nādridurgāṇy apaśyat sa jātucid vairibhītitaḥ /
ambupūrabhayāt teṣu rājā samacarattarām // 408 //
pīte tattejasevāmbupūre śānte mitair dinaiḥ /
bhūyas tadviplavāśaṅkī so 'cikīrṣad girau purīm // 409 //
nāmnā lakṣmyā mahiṣyāś ca prasiddhāṃ nagarīṃ vyadhāt /
svaudāryānuguṇāṃ rājā nirmāṇam avilokayan // 410cd //
śārikāśailarājasya mūle puṇyajanāśritām /
yām adrākṣīttarāṃ lokas sumeror alakām iva // 410gh //
vitastāsindhusambhede svanāmnā sa purīṃ vyadhāt /
pratibimbacchalāt toye trapayā svar nimajjati // 411 //
saudhotsedhamayīṃ rāśībhūtāṃ kīrtim ivācalām /
alolaśrīḥ purīṃ lolaḍāmaras svābhidhāṃ vyadhāt // 412 //
sudhādhautair maṭhair lakṣmīṃ phalayadbhiḥ kṛtaiḥ purī /
kuliśacchinnakailāsaśṛṅgabhaṅgim ajījanat // b.475 //
ājanmalolatā mahyā svarasāmyāya vardhitā /
nihanti cchāyayā tasyā dyumaṇisparśajaṃ sukham // 413 //
yā lakṣmyā bhāgineyītvād bālāpāli nijāntike /
lāsākhyā sā samākrāman nṛpateś cittadarpane // 414 //
yaś cānurodhatantus taṃ ciraṃ lakṣmyā nibaddhavān /
sa cchinno rāgavegena lāsāsaundaryajanmanā // 415 //
balijinmūrtinā tena vasantyā vakṣasi śriyaḥ /
prātiveśmikatāṃ nītā lāsā saubhāgyabhāginī // 416 //
chāyā tadracitodayāpi divasaśrībhogam ātanvataḥ sūryāt sammukhatāṃ jahāti vahati śreyoharīṃ kālatām /
strīṇām asti caturguṇā matir iti sthāne na hanta śrutir yad vā durvidhipaṅkam ākalayituṃ śakto na kaścid drutam // 417 //
prākṛtasyāvatārākhyābhallasyāpi sutā satī /
lakṣmīr lāsānurakte 'dhād atha roṣaṃ mahīpatau // 418 //
roṣāt sindhupater deśaṃ sambandhitvād gatāṃ nṛpaḥ /
pratyānayat trapodrekān na punas snehagauravāt // 419 //
alābvo nyabruḍann antar aplavanta jale śilāḥ /
lakṣmīpakṣaḥ kṣayaṃ vṛddhiṃ lāsāpakṣas tu labdhavān // b.483 //
yāvad yāvad agād dūraṃ lakṣmī rātrir iva krudhā /
tāvat tāvat sa tāṃ lāsāṃ divaṃ bhāsvān ivābhajat // b.484 //
apanīya tāpakhedaṃ marukariṇī padminītoyaiḥ /
tatpadmaśevalāmbhonirmāthe karmaṭhībhavati // 420 //
lakṣmyā mātṛsvasus sarvamātṛkṛtyakṛto 'bhavat /
rājapriyātha rākeva lāsā pakṣakṣayodyatā // 421 //
satkarmapākasamayo 'sya na ced vikāsaśobhāṃ na kiṃ pariharet kumudākarasya /
viśvaprabodhaharaṇapravaṇakṣaṇena kustrī niśā ca sahasaiva niśākareṇa // 422 //
cintāsūcakaniśśvāsaklinnauṣṭhī taṃ kadācana /
avocad bhoginīveti lāsākhyā bhoginī nṛpam // 423 //
"na ced vikāsayed bhāsvān padminīṃ svarucā sphuṭam /
tasyāś chedāya śaivālavallyā iva yateta kaḥ // 424 //
patantīṃ premabhārārdrāṃ mayi dṛṣṭiṃ tavāsahā /
māṃ nihantum upāyena kurute mahiṣī tava // 425 //
abhicāre durācāram upacārapriyaṅkaram /
sā cārākṣī mayi dveṣād udayaśriyam airayat" // 426 //
"devādeśapare tasminn abhicāravinirmitiḥ /
asambhāvye"ti tāṃ rājā pratyuvāca vicakṣaṇaḥ // 427 //
nirbandhenopajalpantīṃ tad eva vacanaṃ tataḥ /
tāṃ pratyāyayituṃ devīm udayaśriyam abravīt // 428 //
"vyayitvātiśayenāho kośo riktatvam āgataḥ /
prārthayante janā rājñas sarvaṃ kalpatarūn iva // 429 //
draviṇotpattaye tasmād upāyaḥ pratibhāty ayam /
pratimā śrījayeśvaryā yāsti rītimayī pṛthuḥ // 430 //
tāṃ khaṇḍayitvā vihataiṣ ṭaṅkair mannāmacihnitaiḥ /
vyayanirvahaṇaṃ kīrtisthiratvaṃ copajāyate" // 431 //
"sādhv etat kiṃ tu tanmūrtir laghvī kiṃ prabhaviṣyati /
bṛhadbuddhena mudrāstu" kṣudras taṃ sacivo 'bhyadhāt // 432 //
puṃnāgavrajam unmumūlayiṣati prāyaḥ karākarṣaṇair uddāmaṃ vijihīrṣati pratipadaṃ kakṣyāchidāṃ kāṅkṣati /
kāṃ naicchan nṛpagandhasindhurapatis tīvrāṃ na vaprakriyāṃ tīkṣṇāgrapratibhāṅkuśo 'sya nikaṭe mantrī niyantā punaḥ // b.499 //
mudropakaraṇaṃ sajjīkṛtyānyedyur upāgatam /
rājñīṃ pratyāyya bhūpālo raho mantriṇam abravīt // 433 //
"yāḥ pūrvair niramīyanta yaśassukṛtalabdhaye /
aṅgīkartāsi tā devapratimā bhaṅktum añjasā // 434 //
amarapratimā vidhāya kecit paripūjyātha pare prasiddhim āptāḥ /
paripālya yathocitaṃ tathānye vidalayyāham aho mahad durantam // 435 //
nirmāṇāj jaladhes kṛteś ca saritāṃ kaumāraśokāvadhiḥ prakhyātas sagaro bhagīrathanṛpo gaṅgāvatārāc ca saḥ /
duṣyantas sa ca viśvaviśvavijayāj jiṣṇor bhayāny āvahan rāmo hanta daśānanena vihitāt sītāpahārāt punaḥ // 436 //
rājā śāhābhadīnākhyas suramūrtīr aloṭhayat /
mā durvārtteyam atyugrā cakampad bhāvino janān" // 437 //
udayaśrīr nataśirā rājñīty uktavati svayam /
mahīrandhram ivaikṣiṣṭa drāg adhogativāñchayā // 438 //
sarvaṃsahā tadā kṣmābhūd anvarthā prāgvad eva yat /
lāsānuraktam api taṃ sā rājānam asevata // b.505 //
bhāskaro dyuparīrambharasāsāditakautukaḥ /
svaputraśanimukhyānāṃ grahāṇāṃ hānim icchati // 439 //
rāgī taddoṣavādinyā tayā devyā prabodhitaḥ /
vyavāsayat svadeśāt sa rājaputrān parān iva // 440 //
kāryeṣv atimanuṣyeṣu sāhāyakavidhāyibhiḥ /
yoginīpuranāthasya tair vyakto vikramaḥ kṛtaḥ // 441 //
audāryād dattavṛttīn sa hindukān eva bodhitaḥ /
mlecchān sekandaramukhān rājadrohakṛto 'vadhīt // 442 //
piśunair janitāśaṅkaś śūro madanalāvikaḥ /
rājā viplavasajjo 'pi senayāsya nivāritaḥ // 443 //
"audāryaśālinā rājñā svasamaṃ vardhitas svayam /
rājādhikaṃ vyavāhārṣīt tadā madanalāvikaḥ // b.511 //
tulyārthas samasāmarthyaś śaṅkyo 'yam" iti bhūpatiḥ /
īrṣyālubhiḥ kusacivais tasmai param akopyata // b.512 //
śucim apy aśuciṃ matvā taṃ vītiṃ bhūmipāladhīḥ /
khalanāśāvṛtatvena na cittaviratābhavat // b.513 //
upaplāvayituṃ vāñchaṃs taṃ muhuḥ krodhavegataḥ /
rājaratnākaro 'rodhi tadīyaguṇavelayā // b.514 //
rājā jātatvarāṃ yātrāṃ vyasanenābhiṣeṇayan /
nausetukautukaṃ sindhoḥ parikhāyā ivāharat // 444 //
śūraḥ khaḍganagaryāṃ sa paryaṭan mṛgayārasāt /
siṃham abhyadravad rājā siṃhasaṃhatasāhasaḥ // 445 //
gacchaṃś cittādhikaṃ rājā vājinā vegarājinā /
anvagāmy atibhaktena madanenaiva kevalam // 446 //
ārūḍhaḥ pauruṣaṃ rājā so 'varūḍhas turaṅgamāt /
yameneva vyadhād yuddhaṃ hariṇā krauryadhāriṇā // b.518 //
ekākinaṃ ciraṃ baddhayuddham uddhatakesaraḥ /
tam adhaḥ kṛtavān rājasiṃhaṃ siṃho 'tisāhasam // 447 //
utplutya vājinas tūrṇaṃ śūro madanalāvikaḥ /
nipātitanṛpaṃ siṃhaṃ kṛpāṇyā sahasāvadhīt // 448 //
prāṇarakṣopakāreṇa prasannaḥ piśunāj janāt /
yuktyā māraṇam etasya śaṅkamāno nareśvaraḥ // 449 //
sa vivāhacchalād dattvā draviṇaṃ karuṇāmayaḥ /
madanaṃ vyasṛjaḍ ḍhillīpater nikaṭam añjasā // 450 //
utpannacaṇpakaṃ dīptyā kurvatīṃ vyoma jātucit /
svapne śarkarasūhākhyo dṛṣṭavān kāñcanīṃ purīm // 451 //
veśma veśma viśaṃs tatra śūnyaṃ paśyann ayaṃ tataḥ /
rājadhānyāṃ striyaṃ kāñcid apaśyat kāntidanturām // 452 //
apṛcchac ca "tvam ekaiva hanteyati mahāpure /
vyomnīva śaśilekhā kiṃ citraṃ tiṣṭhasi nirbhayā // 453 //
kasyeyaṃ nagarī kasmāc chūnyā sarvatra vartate /
atredaṃ patitaṃ kasya vartate ca kalevaram" // 454 //
sā taṃ jagāda "gandharvarājasyāsau mahāpurī /
sundarī patihīneva vidhuhīneva śarvarī // 455 //
sa cāmātyais samaṃ sarvaiḥ pātuṃ kaśmīramedinīm /
avatīrṇaḥ paristhāpya nijam atra kalevaram // 456 //
śāhābadena iti yaḥ prathito 'sti jagattraye /
tatkalevararakṣārtham atra tiṣṭhāmi kevalā // 457 //
sa ca niṣpāditāśeṣakāryo māsatrayāntare /
svām imāṃ nagarīm eva dhruvaṃ rakṣitum eṣyati" // 458 //
prabuddho 'bhyadhikāścaryaśokacintārasāntare /
majjann avarṇayad rājñe svapnavṛttim akhaṇḍitām // 459 //
"asatye kiṃ bhayaṃ svapne satye tv aiśvaryam eva me" /
itthaṃ tad vimṛśan rājā na tathā paspṛśe śucā // 460 //
"madantikam upāgamyam" iti bhūmipatis tataḥ /
dūrasthitānāṃ putrāṇāṃ sadyo lekhān visṛṣṭavān // 461 //
tato mumūrṣur bhūpālo hindukānāṃ nije pade /
aprāptatanayo dhīmān abhyaṣiñcat svayaṃ tataḥ // 462 //
taṃ bhaktaṃ neśvaro 'naiṣīt sadehaṃ yat sadharmatām /
tatra hetur dhruvaṃ tasmin saubhāgyān madanabhramaḥ // b.534 //
śauryaudāryavidhau vidhautavividhaśloke nṛlokeśvare tasminn astam upāgate guṇigaṇatrāṇoccarannaipuṇe /
śakreṇonnamitaṃ śiraḥ paribhavatrāsāpasārād dhruvaṃ bhūbhārodvahanāt punar vinamitaṃ śeṣeṇa śokaspṛśā // b.535 //
pratyakṣaṃ jvalataḥ pratāpaśikhinas svīkṛtya yāṃ bhuktavān nānyān ādriyatādhikaṃ spṛhayatas tadrāgabandhāc ca yā /
tāṃ bhūmiṃ pravihāya hāyam agamad dyāṃ śakrabhuktāṃ ciraṃ puṃsāṃ strīṣu kadāpi na prabhavati premagrahapratyayaḥ // b.536 //
jyaiṣṭhaśuklacaturdaśyāṃ tānāṅke 'bde mahīpatiḥ /
āliṅgya nākavanitās stanaunnatyam apīphalat // 463 //
||20) quṭb-ad-dīn (ls 4449-4465)
matveva bhūjayād bhūyaḥ punaruktāpavādatām /
śāhābhadīne nirjetuṃ dyām iva prasthite sati // b.538 //
kudbhadenanarendro 'tha maulāv ājñāṃ mahībhujām /
citte sukhaṃ mukhe harṣaṃ stutiṃ vāci nyadhāt tataḥ // 464 //
tasya pratāpakamalā sagarvapadavīm agāt /
jayavyasanipūrveśavirahārteva bhūpateḥ // b.540 //
tadviyogāsahā deśadevī jayam adhāt svayam // b.541ab //
nātitīvro na vā mandas sarvasyaiva mahīpatiḥ /
cittam ādita lokasya vaiṣuvo bhānumān iva // 465 //
ahnāyāpahnutaṃ yuddhe taddhanuḥpratikūjitam /
śocadvairivadhūvargakranditair matsarād iva // b.542 //
diṅmukhe candanālepaḥ kīrtir ambaracandrikā /
dharaṇīramaṇasyāsya dviṣām āmlāpayan mukham // b.543 //
kṣema lakṣmīṃ prajāḥ kṣoṇīpāle tanvati tanvati /
bhūmāv eva sthitā nākabhogasaukhyam abhuñjata // b.544 //
loharapratyavekṣārthaṃ yān nyadhāt pūrvabhūpatiḥ /
loharādhipater bhītyā te palāyya gatās tataḥ // 466 //
śāmyanty oṣadhayas sarvāś śaśiny astaṃ gate sati /
dṛṣṭo hi sūryakāntānāṃ ravau yāti dyutikṣayaḥ // 467 //
loharaṃ pratisandhātuṃ kudbhadenamahīpatiḥ /
śauryaśālinam ādikṣat puro ḍāmaralolakam // 468 //
aveṣṭayat tato gatvā loharādriṃ sa sarvataḥ /
prāṇā hi svāmibhaktānāṃ tṛṇāyante mahātmanām // 469 //
asāmarthyān nijaṃ durgaṃ durgendro 'rpayituṃ tataḥ /
brāhmaṇān vyasṛjad dūtāṇ ḍāmarādhipatiṃ prati // 470 //
dvijaliṅgān sa tān matvā sāraṃ draṣṭum upāgatān /
nyagrahīd vigrahād ugrād dvijān avyagramānasaḥ // 471 //
dvijadaivatam apy etaṃ śrutvā tadapakāriṇam /
loharendreṇa koṭṭāśāṃ jīvāśāṃ ca visṛṣṭavān // 472 //
paśyanto maraṇaṃ svasya yuddhe vātha palāyane /
kṣatriyāṇāṃ nijaṃ dharmam agrahīṣus tato raṇam // 473 //
śilāsāraśilāvarṣair durdarśā durghanā iva /
loharādrer avārohann ārohaṃs tu yaśāṃsi te // 474 //
svaṃ khaṇḍīkṛtya śailena vibhaktaṃ svāmibhaktitaḥ /
pratyekaṃ śatravas teṣu śilāvarṣiṣv amaṃsata // b.554 //
viprakīrṇais sa pāṣāṇair lolo ḍāmaranāyakaḥ /
antarhitas samaṃ kīrtyā bhāvi ko nāma laṅghati // 475 //
śatrukīrṇaśilārāśicchanno ḍāmaralolakaḥ /
yavanapretasaṃskārān na vipady apy ahīyata // 476 //
śāhābadenabhūpālo nirvāsyāpi sutān nijān /
ākārayat svayaṃ lekhair nijavarṇapariṣkṛtaiḥ // 477 //
guṇaiś ca vayasā teṣāṃ jyeṣṭho māhendramaṇḍalam /
hassano rājaputras sa prāpa tāvad anaṅkuśam // 478 //
sa netraśuktimuktābhir muktābhir vāṣpavīcibhiḥ /
śrutvā tatra pitur mṛtyuṃ nivāpāñjalim ārpayat // 479 //
vyāvṛtya gamanecchāyās svacchāśayam amuṃ tataḥ /
nyavārayat pitṛvyasya lekhaḥ kaśmīrabhūpateḥ // 480 //
"śakrādisaukhyalobhena bhṛtyān asmān upekṣya saḥ /
samaskuruta śāhābādīnabhūmipatir divam // 481 //
svasstrībhogaraseneva gamanāya tvarāvataḥ /
tasyāsmābhir bhavatkāryam aśeṣaṃ nirapadyata // 482 //
kṣmārakṣālakṣaṇām ājñāṃ vicakṣaṇaśiromaṇeḥ /
tanmantramālitāṃ maulimūle mālāṃ vidadhmahe // 483 //
pravāsāgamanābhyāṃ tvaṃ svapituḥ pālitājñayā /
śrīrāma iva bhūlokaṃ yaśobhis svam apūpuraḥ // 484 //
bhūto bhāvī ca sammāno yady api svaguṇais tava /
yauvarājyagrahād bhāraṃ laghūkuryās tathāpi me // 485 //
svadhairyaṃ sabhyasaṃyogo nānābandhusamāgamaḥ /
tava rakṣādhikāraś ca daurmanasyaṃ vilumpate // 486 //
yaśaseva pramītānāṃ paradeśanivāsinām /
mahatāṃ na hi jātu syād vibhavena sukhodgamaḥ // 487 //
svarūpapratibimbena bhavatā svargavāsinaḥ /
tadutkaṇṭhābharo 'smākaṃ darśanena nivāryatām // 488 //
"putraś śāhābadenasya so 'yam" ity anyamaṇḍale /
aṅgulīmukhanirdeśaḥ prākṛtasyeva māstu te // 489 //
rājñāṃ madanukampyānāṃ mukhaprekṣī bhavan bhavān /
kaśmīraiśvaryam atulaṃ mā naiṣīr alpakaṃ svayam // 490 //
vibhajya bhavati kṣoṇībhāraṃ merugirāv iva /
sukhaṃ sampattim atulām anantadyutir āpnuyām // 491 //
kīrtiṃ suravadhūgītāṃ pātre śrīpratipādanāt /
sa karṇapūrayan rājā mādṛta svargamālatīḥ // b.572 //
priyayor āvayos snehaśrutisaukhyena śītalaiḥ /
niśśvāsair bhūpates svīyais syād aspṛhyaṃ ca cāmaram // b.573 //
yena mānena mām anvagrahīt sa vasudhādhipaḥ /
tvaṃ sañcarasva tenaiva mayi pālayati prajāḥ // 492 //
trātā dyauś śakrarājabhyām āvābhyāṃ ca samaṃ mahī /
śeṣaikanāthāṃ pātālalakṣmīṃ hasatu nissukhām // b.575 //
udayaśrīmukhāmātyamatānuṣṭhānaśālinīm /
mamārthanāniṣedhena lakṣmīṃ maiva vṛthā kṛthāḥ" // 493 //
ajānaṃl lolakarṇatvaṃ rājendrakariṇām atha /
panthānaṃ lekhavācī sa kāśmīrāṇām agāhata // 494 //
pavanais sammukhāyātair jhāṅkāraravadhāribhiḥ /
nyavāryateva kaśmīrapraveśād rājanandanaḥ // 495 //
sa viśann atha kāśmīrasaraṇīm udajijvalat /
amalīmasayad rājñaś śrutiṃ tu khalacodanā // 496 //
nakrās samudram iva kecid udetukāmā vātā latāntam iva kecana darpavṛttyā /
durmatriṇo bhuvanakānanacakravālahavyāśanā narapatiṃ pravilolayanti // 497 //
atha praviṣṭe kaśmīrān hassane rājanandane /
kudbhadenamahīpālaḥ piśunair ity akathyata // 498 //
"sarvāsām eva buddhīnām uparīśvarabuddhayaḥ /
tathāpi sacivair vācyo hitāhitavinirṇayaḥ // 499 //
purandarādilokeśatejo'ṃśāśrayaśālinām /
svavaṃśyebhyo mahīndrāṇāṃ antarāyo vilokyate // 500 //
sparśanāśitayā khyātād bhrātṛrūpād vijihmagāt /
kṛṣṇasarpād ivāśliṣṭāt kaṣṭaṃ dūre na kasyacit // 501 //
vibhavais tarpyamāṇo 'yaṃ na ca svībhavitā tava /
snehena sicyamāno 'gniś śītalatvaṃ kim ṛcchati // 502 //
varaṃ hālāhalo ghoro na durātmā ca durjanaḥ /
tasya pānād galaty ekaḥ parasya tv akhilaṃ kulam // b.586 //
daivād dūrataraṃ sarpaṃ prasarpadviṣadhāriṇam /
vinā daivakṛtaṃ ko nu nidhau sthāpayati svayam // b.587 //
na cintyaṃ "svayam ekākī rājño me kiṃ kariṣyati" /
hareḥ puras sayūtho 'pi katamo vāraṇeśvaraḥ // 503 //
"madbuddhyā vikramas tasya hanyatām" iti nojjvalam /
buddhimān udayaśrīs taṃ svāmibhaktyā hi rakṣati // 504 //
ādye darpodayaḥ pakṣe doṣodrekaḥ pare yataḥ /
nānugrāhyo na cotsṛjyas tava rājendra hassanaḥ // 505 //
na vaivamprāyatāvṛttiṃ tejasvī sa kṣamiṣyate /
yasmin dahati nāmbhodhiṃ sa kṣaṇo vāḍavasya kaḥ // 506 //
atas tasya nirodhena nirutpiñjasukhāḥ prajāḥ /
kuṇṭhayantutarāṃ pūrvabhūpālotkaṇṭhitāṃ ciram" // 507 //
praviṣṭair iti durvāpyā nirgatādbhir iva hradaḥ /
vairasyam abhajad rājā khalavākyais sa hassane // 508 //
paśyañ śṛṇvann anubhavaṃs tasyāpy utsekavikriyām /
"bhrātuḥ putra" iti snehān na taṃ rājā nyarodhayat // 509 //
udayaśrīr athālakṣya viraktaṃ hassane nṛpam /
lolaḍāmarabhāryāṃ taddhātrīṃ samadiśat tataḥ // 510 //
"svāmirāgam ivārūḍho nākaṃ ḍāmaralolakaḥ /
ahārayad yaśo na svaṃ kusvāmimukhavīkṣaṇaiḥ // 511 //
asmād durmanaso rājño vibhavāśāstu dūrataḥ /
vardhitasya tvayā prāṇasaṃśayo hassanasya tu // 512 //
ataḥ pralobhya rājetthaṃ tvayāneyo nijān gṛhān /
yogyaṃ sthānāntaraṃ nāsmadvipanniryātanāvidhau // b.598 //
tasmāt tvayā nijārthānāṃ grahaṇārthaṃ mahīpatiḥ /
prārthanīyo yathābhyeti tvadgṛhān eṣa lubdhadhīḥ // 513 //
"viśvastāyāḥ kim arthair me dharmakāmārthahetubhiḥ /
rājño 'rpayāmi tān sarvān yadi me syād anugrahaḥ // b.600 //
atas svakīrtaye pūrtasammānasphūrtaye 'stu me /
yat tu tvaccaraṇasparśadarśitānugrahaṃ gṛham // b.601 //
pratyāhṛtya svayaṃ svīyam oṣadher iva sadvasu /
āśāḥ prakāśayatv arthapatir bhāsvān ivābhitaḥ // b.602 //
vadanyena tvayāpekṣyaṃ na tu strīdhanam ity ataḥ /
rasāyā rasam ādatte lokāpyāyāya bhāskaraḥ // b.603 //
anena vasunā rājñaḥ phalatu prārthanārthinām /
saritāṃ vāri gṛhṇāno meghāṃs tarpayate 'mbudhiḥ // b.604 //
nidhīn ahibhir āveṣṭya gopayantī mayā mahī /
upahāsyeta nāthena maddravye dṛṣṭikāriṇā" // b.605 //
tatrāgataṃ mahīpālaṃ haniṣyāmo vayaṃ balāt /
badhnīmo vā tato rājaputro vṛddhim upaiṣyati" 4 // 514 //
"tathe"ti pratisandiśya sā puṃvad dhairyaśālinī /
tadbuddhiparitoṣārtham evaṃ sandeśam ākṣipat // b.606 //
"ekākī dīrghadhīkṛd yaḥ kim udyaccheta sāhase /
kadācin noccaraty eva kareṇaikena tālikā // b.607 //
sāmarṣas sāvalepatvāt kampanādhipatis tvayā /
sāhāyyakārtham abhyarthyas siddhe kārye dhṛtaujasā // b.608 //
bhavataiva vidhāryeyaṃ nirādhāratvaniṣphalā /
vātāhatāśrayā drākṣāvallīvānyena bhūruhā" // b.609 //
udayaśrīr iti śrutvā vācikaṃ matimān api /
tathaivāyācat sāhāyyaṃ kampaneśvaralakṣmakam // b.610 //
hassanasya jananyās sa lakṣmyā dhyāyann apakriyāḥ /
tasmin pratyapakārecchus tad rājñe vinyavedayat // b.611 //
mantribhir vivṛtas so 'tha guṇavatsalamatsaraiḥ /
abodhy udayabhadrasya durnayaṃ taṃ narādhipaḥ // b.612 //
mantriṇaṃ stanyam āpyāya svakīyam abhayāya tam /
rājñī rājño 'sya suḍākhyā putrīyāṃ cakruṣī svayam // b.613 //
sa pūrvasvāmisammānavyṛṇamārgopalabdhaye /
hassanābhyudayāṅgāni prāṇān api tv ajīgaṇat // b.614 //
atha daivād gate tasmin mantre bhedaṃ mahīpateḥ /
udayaśrīs tato bhītaḥ palāyayata hassanam // 515 //
ātmano vadhabandhe vā mocayann aparāñ janān /
rasendra iva loke 'smiñ ślāghanīyatvam aśnute // 516 //
karmaṇy abhīkṣṇatīkṣṇe 'pi tathā lakṣitam udyatam /
kṣamāśīlaḥ kṣamāpālo nātakṣṇod udayaśriyam // 517 //
guṇais saṃvṛtya randhrāṇi śucitāṃ śīlayan bahiḥ /
bisavat kālam anayat paṅkavatsu jaleṣu ca // 518 //
buddhelasvāminaḥ kanyāratnaṃ svīkṛtya hassanaḥ /
aviśal loharaṃ tāvan niragāc ca diśāṃ bhayam // b.620 //
kaśmīrāmbarabaddhasya ghanasyevodayaśriyaḥ /
dhīvṛṣṭyā puṣṭim abhyāyāt kedāra iva hassanaḥ // b.621 //
yuktyā mantrān ghnatāthāntar ādhinevodayaśriyā /
vyādhineva bahir bhūpo hassanenābhyabhūyata // b.622 //
"tāvad vamati yas toyaṃ dūrāt spṛṣṭo himāṃśunā /
kiṃsvin naiva tadāśliṣṭaś śaśigrāvā sraved" iti // 519 //
udayaśrīr gantukāmo rājaputrāntikaṃ tataḥ /
udayaśrīś śrutadroho rājñā kārāṃ niveśitaḥ // 520 //
maḍavāsaraṇiṃ vakrāṃ siddhihetuṃ vidan rahaḥ /
śvaśuraṃ varṇitasvīyarahasyaṃ maḍavāpatim // b.625 //
gaṅgarājam athāyācat tanmārgeṇa vinirgamam /
ante naśyati dhīḥ puṃsas sahasrāṃśor iva dyutiḥ // b.626 //
na yady udbhedayet kandakoṭiṃ śṛṅgāṭam unnatām /
kas tasyāntarnimagnasya jñātuṃ śakto bhavet sthitim // b.627 //
svanāśaśaṅkayā gaṅgarāje taddrohavarṇini /
iddhatejā nṛpaḥ kruddho ruṇaddhi smodayaśriyam // b.628 //
parīkṣitum ivodyuktair guros tasya ca śemuṣīm /
surair ivārthito rājā krodhād vyāpādayat sa tam // 521 //
mathnan padmaṃ gajo bhañjan maruc candanapādapam /
nighnan puruṣaratnaṃ ca rājā nindyo jagattraye // 522 //
yaśaḥ puruṣapuṣpāṇāṃ bhuvanodyānavartinām /
saurabhātiśayaṃ ślāghyaṃ vicinoti manoharam // 523 //
vinaṣṭahastapādo 'ndho yathāticakitāśayaḥ /
udayaśrīkṣaye rājaputro 'bhūd dhassanas tathā // 524 //
pakṣiśāva iva krūrakarakābhagnapakṣatiḥ /
paryantavṛttibhiḥ krūrair hassano 'tha nyarudhyata // b.633 //
prasādaprīṇitaiḥ prāyaḥ khaśarājair durātmabhiḥ /
rājaputro hassanas sa hantuṃ pratyarpitaḥ prabhoḥ // 525 //
utpiñje galite śatruvarge 'py āśācyute sati /
matis satejā lokānām ālokaśriyam āyayau // 526 //
vitastāyāṃ svanāmāṅkā purī tenātha nirmitā /
ucchritaiḥ kanakacchattrair dyām uddhasati yā śriyā // 527 //
pratyabdaṃ janam ālakṣya durbhikṣakṣayitāyuṣam /
māsi bhādrapade 'kārṣīt sa sattraṃ bhūridakṣiṇam // 528 //
sādhusūktisudhāsnānāt karṇābhyarṇatale kacaiḥ /
dhruvaṃ dhavalim āpede vārdhake cāsya bhūpateḥ // 529 //
bhūṣaṇaṃ nijavaṃśasya pūṣaṇaṃ dharaṇer asau /
śatruśrīdūṣaṇaṃ putraratnaṃ na ca sa labdhavān // 530 //
āyur vāyucaladvīcicañcalaṃ kalayann atha /
sarvāgrahāranirmāṇam akarot putralipsayā // b.640 //
yogino brahmanāthasya kaśmīrān āgatasya saḥ /
prasādena mahīpālas santatiṃ prāptavāṃś cirāt // 531 //
"mayā vairivarān nītvā kārāgārakuṭumbitām /
nivāritaṃ vilolatvaṃ naisargikam api śriyaḥ // b.642 //
yathāparādhaṃ daṇḍena haratā dharmaviplavam /
prajā apakṣapātena svaprajā iva pālitāḥ // b.643 //
nītāś cirāya nirmathya vipaścijjanavāridhim /
kiyanto 'pi mayā svīyāṃ maitrīṃ śāstramaṇiprabhāḥ // b.644 //
iti me kṛtakṛtyasya śokaśaṅkur ayaṃ param /
prājyasāmrājyabhārasya voḍhā nāsti kulāṅkuraḥ" // b.645 //
iti śrutvā vacas tasya vaṃśacchedatamomuṣam /
darśayan daśanajyotsnāṃ yogī taṃ pratyabhāṣata // b.646 //
"mā viṣādaṃ kṛthā rājan putrānutpattihetukam /
na hi kiñcit kadācit syād durāpaṃ puṇyaśālinām // b.647 //
putrotpattinimittaṃ me yogino 'py ānuṣaṅgikam /
kiñcit sañcitam asty eva tat tavāstūpakārakṛt // b.648 //
guṇais samam imaṃ me ca kaśmīrāgamanodyamam /
phalayatv eva mahiṣī bhuñjānā gulikām imām // b.649 //
kulatantau samutpanne trilokābhayalagnake /
narottamo jagattrāṇacintātānavam aśnutām" // b.650 //
ity ūcuṣo 'tha yogīndrād ādāya gulikāṃ nṛpaḥ /
abhojayat sa mahiṣīṃ caruṃ daśaratho yathā /
devīm abhojayan mūrtāṃ prasādapadavīm iva // b.651 //
anvayābharaṇaṃ devī pitur ānandapāraṇam /
tamoharaṇam aryandhaṅkaraṇaṃ suṣuve sutam // 532 //
śṛṅgāramaṅgalāvāsam avalokya vapuś śiśoḥ /
śṛṅgāra iti nāmāsya vyadhād bhūlokavāsavaḥ // 533 //
harṣād ādiśati kṣmāpe bandhamuktiṃ tadutsave /
anvabhāvi tadā citraṃ bandho nausetubhiḥ param // 534 //
yo mātulasuto devyā bhāṇḍāgārika uddakaḥ /
tatpriyāṃ sevatāṃ rājā ninye dhātrīṣu mukhyatām // b.655 //
atha dvitīyaputraṃ sā devī haibatasañjñitam /
asūta kāntisantānatarjyamānasudhākaram // 535 //
na kasya vastuno 'lakṣi subhikṣaśrīḥ pade pade /
tasmin rakṣitari kṣoṇīm anyatrāribhayāj janaiḥ // b.657 //
dhanur vināmitaṃ tena paśyanto naiva kutracit /
praṇatiṃ vairiṇas tasya kasmād apy adhyagīṣata // b.658 //
daivī nītir abhūt tasmin pṛthvīṃ pālayati prabhau /
utpiñjakhañjatākhyānaṃ pratyutāsya tiraskriyā // b.659 //
candrasyeva kalaṅko 'bhūd ayaṃ doṣo mahībhujaḥ /
kulāgatāṃ mahīṃ yat sa vāstavyānām apāharat // 536 //
akalaṅkas sa rājendur vikasatkumudākaraḥ /
nāgrāmanāmni dhāmny āpat paradhāmavilīnatām // b.661 //
cirabhuktāṃ bhuvaṃ matvā so 'spṛśyāṃ bhāvikilviṣaiḥ /
jagāma tridivaṃ rājā dhruvaṃ bhoktuṃ surastriyaḥ // b.662 //
bhādre kṛṣṇadvitīyāyāṃ pañcaṣaṣṭhe sa vatsare /
astaṃ jagāma rājenduḥ kudbhadenamahīpatiḥ // 537 //
||21) sikandar šāh butšikān (ls 4465-4489)
"rājñī śokāturā rājaputrau bālāv" iti prajāḥ /
abhūvaṃś cakitās sarvā vināthavad athādhikam // 538 //
devyā vāṣpajale śokavarṣajāte pṛthau sati /
parasparam amātyānāṃ mātsye nyāye 'bhavad ruciḥ // 539 //
"alaṃ śokaniveśena dhairyam atrocitaṃ yataḥ /
rundhate malinātmānaḥ kṣmām aśūrām arājakām" // 540 //
iti prabodhya subhaṭāṃ devīm uddakasāhakau /
jyeṣṭhaṃ sekandaraṃ putraṃ mahārājye 'bhyaṣiñcatām // 541 //
rājñyā matenoddako 'tha sāhaputraṃ muhammadam /
svajāmātaram apy eṣa sajānim adahac chalāt // 542 //
sūkṣmān atti timir mahān svakulajān andhād ajānan vadhaṃ svām ambām api makṣikā vata madhugrāhād bhaviṣyadvadhā /
lakṣmīlobhabhareṇa mohitadhiyaḥ kalpān analpān sthitiṃ jānanto 'pi jaḍā na kiṃ kucaritaṃ kurvanti hā hanta hā // 543 //
śobhānāmamahādevyās so 'dhivinnāṃ mahīṃ vyadhāt /
pratāpahema rājā tu nādhivedanikāṃ dadau // b.670 //
śrīśobhāyā mahādevyāś ślāghyā lakṣmīr abhūttarām /
kṣmāṃ hemaliṅgair dyāṃ puṇyaliṅgair yā svair amaṇḍayat // 544 //
"etadbandhughnam eṣo 'pi māṃ haniṣyati niścitam" /
ity uddako rājaputraṃ viṣeṇātha vyapādayat // 545 //
"nijayaiva kṛpāṇyāhaṃ svaṃ chindyāṃ kaṇṭham etayā /
yady ahaṃ tvāṃ nirundhyāṃ vā hanyāṃ ve"ty atha saṃvidā // 546 //
viśvāsya sāhakaṃ vīram uddako 'tha vyapādayat /
āsannavinipātānāṃ drohā dūtā hi durdhiyām // 547 //
yathā bhrātus tathā svasya vadhaṃ sambhāvayan nṛpaḥ /
prauḍhībhūtas tato vṛddhiṃ svaṃ pakṣaṃ kiñcid ānayat // 548 //
bhauṭṭāñ jitvāgato dṛpto 'sahamāno 'nyavaibhavam /
śrīśobhābhrātaraṃ khuñjyārājam uddo 'vadhīt tataḥ // 549 //
ādiśan sevakaṃ svaṃ sa dvārotpiñjāya nimmakam /
rājño 'pi praṇayaṃ tyaktvā holaḍām agaman madāt // 550 //
tac chrutvā laddarājādyā bhūpater anuyāyinaḥ /
yoddhuṃ baddhodyamāḥ padmapuradhanvani dhanvinaḥ // 551 //
pratyāsannavināśānāṃ prāyo matimatām api /
piśācādibhramo nūnaṃ svacchāyāsv api jāyate // 552 //
uddasainyair yato yoddhuṃ vallāmaṭham upāgataiḥ /
pārevitastaṃ mahiṣīṣv aśvabhrāntyā palāyyata // 553 //
āvitastāpuraṃ rātrau tam anudrutya bhūpatiḥ /
vyāvartatātha taṃ baddhvā nagarotpiñjaśaṅkayā // 554 //
manoviśālaṃ gaganaṃ paṭahais tarjayann iva /
sa prāviśat puraṃ rājā harṣaś ca hṛdayaṃ viśām // b.682 //
taṃ vadhyam api kārāyāṃ kāruṇyāt tu nṛpo 'kṣipat /
uddakas tu sa viśvastadrohapāpamalīmasaḥ // 555 //
śaṅkamāno vadhaṃ bhūpāt karuṇākomalād api /
nijayaiva kṛpāṇyātha svagalacchedam ācarat // 556 //
madajvaro 'dbhutaḥ pālapaśūnām evam apy abhūt /
āśrayan stabdhatāṃ yena tacchirāṃsi tadā ciram // b.683 //
kadācit saha taiḥ pālakuñjair madaghūrṇitaiḥ /
palaṅgam āviśad rājasiṃhas sannakharadyutiḥ // b.684 //
tatra pālottamāṅgāni vapuścakrān mahīpatiḥ /
śarāvān iva sūtreṇa kumbhakāro 'sinācchinat // b.685 //
pattrirāja iva vyālān sṛgālān iva kesarī /
pālān dharaṇipālas sa kālāntikam athānayat // 557 //
rājyaṃ śauryaṃ vayas tejo nirniyantraṇatā tathā /
tadā tathābhavad rājñaḥ pañcāgnitapasaḥ phalam // 558 //
hanta rājñāṃ tataṃ darpatimiraṃ khaṇḍayan nṛpaḥ /
yātrām asūtrayac citraṃ gotrabhidbhayadāṃ tataḥ // 559 //
rūḍhaṃ tatsevakakṣatracchattraśeṣaphaṇāśataiḥ /
sa vyadhād ambarārohi rajo bhūmaṇḍalāntaram // b.691 //
viśvaṃ rañjayatā tasya pratāpena prathīyasā /
rājastrīnakhalakṣmaśrīḥ pāṇḍimānam avāpitā // 560 //
tadaiva dīnābharaṇām apālakatayā yutām /
mleccharājo vyadhāḍ ḍhillīṃ vidhavām iva luṇṭhayan // 561 //
tataḥ pratyāvrajan mleccharājaḥ kaśmīrabhūpateḥ /
śaṅkamāno gajendrau dvāv upāyanam acīkarat // 562 //
hastidvayagaladdānarājivyājāt svayaṃ vyadhāt /
deśasīmāvibhāgaṃ sa kaśmīrādhipateḥ kila // 563 //
hastidvaye samārūḍhe himādriśikharaśriyi /
vindhyavṛddhibhramād vindhyaniyantā kopam āgamat // 564 //
mārge kopam agātāṃ tau vitastātaraṇakṣaṇe /
pratibimbaṃ nijaṃ dṛṣṭvā pratihastibhramaṃ gatau // 565 //
didṛkṣayaiva kariṇo rājadhānyāṃ mahīpateḥ /
noccaṃ śiro 'bhavat tasya tattṛptyā timirād api // b.699 //
rājastrīstanasaundaryacauryakārikaṭotkaṭau /
tau gajau bhūmipālena vārīkārāṃ praveśitau // 566 //
vadanyena narendreṇa suvarṇaparipūritāḥ /
naivārthinaḥ paraṃ deśo nijo 'pi pravyadhīyata // 567 //
yathākāmārpaṇaprītayācakastutilajjayā /
vinaman saṅkucan hastas tasya dānakṣaṇe 'bhavat // 568 //
dānaṃ varṇayituṃ tasya śakyate naiva kenacit /
pāṇirūpam adhaḥ padmaṃ yatropari jalaṃ sadā // 569 //
sadā dānāmbusekād yan na prārohad yavaḥ kare /
khaḍgatsaruvimardānāṃ manye tatra nimittatām // 570 //
avācyā saubhagaślāghā śrīsekandarabhūpateḥ /
tyaktāpi yaṃ svayaṃ lakṣmīr bhūyo bhūyas samāśritā // b.705 //
dānodyamaparād rājñas sphuranmukharucaḥ puraḥ /
kamalā dānabhītyeva padmād api palāyata // b.706 //
ājīvam eva tiṣṭhantī nindyā śrīs tasya tūttamā /
sānyajanmasv api prattā yad vāgdevīva bhāvinī // b.707 //
prajāpāpavipākena tato yavanadarśane /
bālasyeva mṛdi kṣoṇipate rucir avardhata // 571 //
aneke yavanā dānaprasiddhaṃ tam athāśrayan /
vihāyāparabhūpālān puṣpāṇīvālayo dvipam // 572 //
dīptendur iva ṛkṣāṇāṃ teṣāṃ bālo 'pi vidyayā /
yavanānām abhūj jyeṣṭho merasaidamuhammadaḥ // 573 //
anamad bhṛtyavac chikṣāṃ śiṣyavan nityam agrahīt /
dāsavac ca puro nītyā rājā tatra nyavikṣata // 574 //
marudbhir iva vṛkṣāṇāṃ śālīnāṃ śalabhair iva /
kaśmīradeśācārāṇāṃ dhvaṃso 'tha yavanaiḥ kṛtaḥ // 575 //
svāmino dānamānābhyāṃ vaiśadyaguṇavattayā /
kaśmīrān aviśan mlecchās sukṣetraṃ śalabhā iva // 576 //
vidvān abhyāsabodhābhyāṃ vidyām iva viśāmpatiḥ /
sa lakṣmīṃ tyāgabhogābhyām aśobhayad avīvṛdhat // b.714 //
udabhāṇḍapurādhīśaṃ dṛpto jātu jayan nṛpaḥ /
śrīmerāṃ tatsutāṃ prāpa mūrtām iva jayaśriyam // 577 //
avātarac chāhikule nūnaṃ sā kāpi devatā /
yojayiṣyati tatputraḥ kaśmīrān mlecchanāśitān // 578 //
śrījainollābhadīnākhyo mūrto dharmaḥ kalāv api /
rājāpi yogirājo 'yaṃ rājacūḍāmaṇeḥ priyaḥ // 579 //
yavanā guravo bhṛtyās sevakā vallabhās tataḥ /
bāndhavāś cābhavaṃs tasya kākāḥ pikaśiśor iva // b.718 //
kenāpi rasasiddhena dattastokaraso nṛpam /
rasasiddhiṃ vadan dhūrto mahādevābhidho 'bhyadhāt // 580 //
sahasravedhitā tena rasenaiva na sādhitā /
vismayena rasenāpi kāñcanaśriyam ṛcchatā // b.720 //
sadā rājñi mahībhārodvahanād anurodhavān /
adān merur mahādevarūpeṇa draviṇaṃ bahu // 581 //
rasasiddhaprasādo 'tha mahādevasya hīnatām /
agaman na tu kaśmīranivāsaviṣaye manāk // 582 //
rasasiddhibhramārthaṃ sa kṛtvā dṛgbandham auṣadhaiḥ /
hemeva mūṣikāmadhye ciram āsīt kiran kila // 583 //
vijñānajñāpito rājñā tacchadma svayam ekadā /
akīrtiśravaṇād bhīto mahādevo 'jahād asūn // 584 //
dhik taṃ vāridam ambu yo jalanidher āpyāśuciśrīr bhavan mitraṃ sāśam upadravaty atha parikṣīṇas skhalaty adriṣu /
padmas stutyatamaś ca yo vikasane sārai rasair aurasaiḥ samprīya bhramarān rasavyudasane prāṇān nijān muñcati // b.725 //
śeṣaṃ viṣabhayeneva kāṭhinyeneva parvatān /
madeneva dvipāṃs tyaktvā sukhaṃ bhūs tadbhuje 'vasat // b.726 //
citraṃ ca nālabhaṭṭena guṇinā mitrabandhunā /
kulapadmenāpi rājavāllabhyād uccanālatā // b.727 //
laddarājo 'gadaṅkāraśaṅkaro bhaṭṭasūhakaḥ /
mantriṇaś cāntaraṅgāś ca sarvadaivābhavan prabhoḥ // 585 //
abhiṣeṇayatas tasya kanyāratnauṣadhārpaṇāt /
madrendro billadevo 'tha jātu yātrām apīphalat // b.729 //
aucityāt sādhuvādeṣu prasaktena prabhoḥ puraḥ /
sakhyaṃ śaṅkaravaidyena niravadyaṃ ca baddhavān // b.730 //
dhṛtāmarṣas sūhabhaṭṭaś śaṅkaraprītivatsare /
apakārān madrarāje cintayann āsta santatam // b.731 //
udīcīnāyako dhāṭyā yaṃ paurais saha nītavān /
śikhakukkurarājasya putraṃ malekajasratam // b.732 //
mṛte 'thodakpatau jāte 'tyutpiñje muktatāṃ bhajan /
sa madranāyakadveṣāt sūhabhaṭṭārthanābalāt // b.733 //
madrāsannakṣites svāmyaṃ kaśmīrendreṇa lambhitaḥ /
sacetanaṃ jayastambham iva taṃ tatra ropayan /
vyāvartatārilokārtikartā sa kṣmāvikartanaḥ // b.734 //
merakhānaś śāhikhānaḥ khāno mahmada ity api /
yais sañjñā abhyabhūṣanta gaṅgaughair viṣṭapā iva // 586 //
pratyakṣā iva dharmārthakāmāḥ kāmamanoramāḥ /
meradevyās trayaḥ putrā rājñas tasyodapatsata // 587 //
kṛtrimatvān nirastānāṃ śobhādevyātmajanmanām /
putraṃ pirujanāmānaṃ na nirāsthat purān nṛpaḥ // 588 //
alakāsadṛśīṃ rājā mānasapratibimbitām /
purīṃ puṇyajanākīrṇāṃ pradyumnādritaṭe vyadhāt // 589 //
pūrṇānandā jayāriktā bhadrā vismayadāyinī /
śrīs tasyātithisampattyai bhūbhujo 'bhūd divāniśam // b.739 //
rājāvanāśrayatvena prasiddhas sa sadāyatiḥ /
lakṣmīm acumbitām anyair vatācumbad dviṣāṃ balāt // b.740 //
yavanā nityataddattavittasampattiśālinaḥ /
āhāravyavahārādau jitavanto mahīpatim // b.741 //
ayatnaprāptavittānāṃ yavanānāṃ mahīpateḥ /
varāṭake ca koṭau ca dṛṣṭir āsīt samā tadā // 590 //
kaśmīramaṇḍale mlecchadurācārātidūṣite /
mahimā brāhmaṇair mantrair devaiś ca svas samujjhitaḥ // 591 //
prabhāvatejo yair devais satataṃ prakaṭīkṛtam /
khadyotair iva tair eva deśadoṣād vinihnutam // 592 //
pratyāhṛte tatas tejoviśeṣe tridaśair abhūt /
pratimānāṃ śilābhāvo mantrāṇāṃ varṇamātratā // 593 //
kalisparśabhayāt tyaktukāmais svapratimā dhruvam /
taddhvaṃse tridaśair mlecchā dhiyam āviśya coditāḥ // b.747 //
rājāntaraṅgo yavanamatabhaktaḥ pratāritaḥ /
yavanais sūhabhaṭṭo 'tha pratimānāṃ nirākṛtau // b.748 //
puṇyakṣayena kartṝṇāṃ kalidoṣeṇa cojjhitāḥ /
gīrvāṇaiḥ pratimās sarvā nirmokā bhujagair iva // 594 //
rakte rāgaṃ śucau śauklyaṃ maline malināṃ sthitim /
saṅkrānte sati gāhante sphaṭikānīva bhūbhujaḥ // 595 //
svayaṃ brāhmakriyādveṣī mlecchaiś ca pratibodhitaḥ /
sūhabhaṭṭaḥ prabhuṃ jātu devabhaṅgārtham airayat // 596 //
"pāṣāṇān devasānnidhyabhrameṇaiṣa jano naman /
tvatpraṇāmaviśuddhaṃ svaśiro dūṣayati dhruvam // b.751 //
māyayā kavalakṣobhasaṃsargāndhaṃbhaviṣṇuṣu /
śraddadhīta ca devatvam īśvarād itareṣu kaḥ // b.752 //
mukhāni kamalānīva rajjavo bhujagā iva /
śuktayo rajatānīva sthāṇavaḥ puruṣā iva // b.753 //
māyendrajālasandarbhaprabhavādinayoditāḥ /
ye ca kecij jaḍair devā bhrāntiśaktyā prakalpitāḥ // b.754 //
sannidhāpayituṃ tān kaḥ pratimāsu kṣamo bhavet /
grahītuṃ mārutaṃ muṣṭau sauṣṭhavaṃ kasya dṛśyate // b.755 //
te ca sannihitāḥ kiṃ vā kuryuḥ karma niyantritāḥ /
śilpibhiḥ kalpyamānāsu svatulyāvayavāsv api // b.756 //
kalikāle sphuraty adya tiṣṭheraṃs te janā hi kim /
tejastimirayor nāsti sādhāraṇapadasthitiḥ" // b.757 //
tenetyādikutarkoktyā duramātyena pāpinā /
nirasto devatābhāvaḥ pratimābhyo mahīpateḥ // b.758 //
surāsurāṇāṃ samare sajjānāṃ satataṃ tadā /
asurair vijitaṃ nūnam anyathā katham apy ayuḥ // b.759 //
vidhvastāḥ pratimās sarvā gīrvāṇānāṃ śilā iva /
na vighno bhañjakānāṃ ca prāgvad dṛṣṭaḥ kadācana // b.760 //
vihāya rājakāryāṇi prajābhāgyaviparyayāt /
devānāṃ pratimābhaṅge rājārajyad aharniśam // 597 //
pāpināṃ pāpamūlo 'bhūd bhūbhṛtām anayadrumaḥ /
harṣadevaturuṣko 'bhūd yasya prāg aṅkurāyitaḥ // 598 //
pattrāyito lavanyānām utpiñjo dāruṇo 'bhavat /
ḍalaco mleccharājo 'bhūd yasya puṣpāyitas tathā // 599 //
devānāṃ mūrtibhaṅgecchā yasyāsīt tasya bhūbhujaḥ /
mlecchapreraṇayā nityaṃ viplavas sa phalāyitaḥ // 600 //
mārtāṇḍavijayeśānacakrabhṛttripureśvarāḥ /
bhagnā yenāsya ko vighnaś śeṣabhaṅgena kathyate // 601 //
sureśvarīvarāhādipratimābhaṅgakarmaṇi /
akampata bhiyevorvī nāsya sarvaṅkaṣā tu dhīḥ // 602 //
na puraṃ pattanaṃ nāpi na grāmo na ca tad vanam /
yatra sūhaturuṣkeṇa surāgāram aśeṣyata // 603 //
taddarśanabhayeneva tirobhūtas svayambhuvaḥ /
tadā hutāśo nāśoci nikaṭasthair drumaiḥ param // b.770 //
bhītyevāpaḥ prakāśya svās trisandhyaṃ tatra majjataḥ /
sandhyādevī paraṃ vandhyā tasyāgād anukampyatām // b.771 //
kathāśeṣīkṛte sarvagīrvāṇapratimāgaṇe /
vyādhimukta ivānandaṃ sūhabhaṭṭo 'bhajat tataḥ // 604 //
sindhūdabhāṇḍapurayos svāminau śrīsekandaraḥ /
śrīśobhākanyayoḥ pāṇigraheṇānvagrahīd atha // b.773 //
pratyamuñcat svadeśotkaṃ merasaidamahammadam /
rājā sahacarīkṛtya śobhāputraṃ sa pirvajam // b.774 //
darśitair mausulaiś śāstrair jātidveṣamayair iva /
aśrāvi tena tad rājā kim asādhyaṃ durātmanā // b.775 //
apathyāśīva bālas sa sāmantasahitas tataḥ /
janānāṃ jātividhvaṃse sūhabhaṭṭaḥ kṛtodyamaḥ // 605 //
"jātidhvaṃse mariṣyāmo" dvijeṣv iti vadatsv atha /
jātirakṣānimittaṃ sa tān durdaṇḍam ajigrahat // 606 //
prasādaprāptilobhena bhūpater upajīviṣu /
brāhmaṇatvādhikāṃ jātiṃ tyajatsv apy avilambitam // 607 //
śrīsiṃhabhaṭṭakastūṭau vaṇijau ślāghyatāṃ gatau /
śrīnirmalācāryavaryas trijagacchlāghyatāṃ gataḥ // 608 //
tyaktvā jātigrahaṃ yat tāv anyadarśanasevinau /
śuṣkaṃ turuṣkadaṇḍaṃ ca vinyavārayatāṃ tataḥ // 609 //
nirmalācāryavaryas sa sarvasvaṃ tṛṇavat kṣaṇāt /
tyajan rājaprasādena na jātiṃ svām adūṣayat // 610 //
paśyatāṃ sarvalokānāṃ brahmadaṇḍo 'patad divaḥ // b.778 //
kṛtavraṇas sa tenāṅge visarpiklinnavigrahaḥ /
kīryamāṇakrimikulaḥ krakacaiś cāritair abhūt // b.779 //
anubhāvya vyathāṃ bhāvinirayakleśavarṇikām /
gaṇarātreṇa taṃ prāṇāḥ kāṅkṣitāpagamā jahuḥ /
brahmadaṇḍakṛtaṃ daṇḍaṃ bhuktvā daṇḍadharādhipaḥ // b.780 //
daṇḍākrāntas sa rājātha merakhānaṃ nije pade /
abhiṣicyāliśāhākhyāṃ kṛtvāsyāgād yamālayam // b.781 //
svāmī bhṛtyāparādhena daṇḍanīya iti sthiteḥ /
sūhabhaṭṭāparādhena kālo bhūpe 'karot krudham // 611 //
jyāyāṃsam abhiṣicyātha putraṃ sikandaro nṛpaḥ /
nandāṣṭābde tato jyaiṣṭhakṛṣṇāṣṭamyāṃ vyapadyata // 612 //
||22a) ‛alī šāh (ls 4489-4494)
rūpaṃ niṣphalam arcitaṃ kim api tan mandān amandāgrahān bhaktān yas samanugrahītum atulasvācchandyavandyakriyaḥ /
gaurīrūpakarīṃ vapussahacarīṃ svāṃ śaktim avyaktayad bhuktiṃ muktipurassarīṃ diśatu vo devas svayambhūr ayam // b.784 //
viśrāmyatutarāṃ śāhikhānavṛttāntasānuni /
madvāk śrāntānyarājākhyāśailakoṭiśikhāṭanaiḥ // b.785 //
tadguṇaugharasaślāghyāṃ pibantv api giraṃ mama /
sugandhighanasāreṇa kūpāmbho 'pi manoramam // b.786 //
āliśāhas sa vasudhāsudhāṃśur jagatas tamaḥ /
pradoṣārabdham acchaitsīd bhāsvato 'ste pitus tataḥ // 613 //
adarpakacitaṃ bālaṃ prauḍhā lakṣmīr muhur muhuḥ /
kulajāliṅgad aṅgais taṃ rājānaṃ natiśālibhiḥ // 614 //
tasya bālyaṃ manohāri viśeṣād rājyarājitam /
kāntiṃ kalayate kāntaḥ pūrṇenduś śaradi sphuran // b.789 //
pūrvorvareśavad bālam api taṃ bhūbhujo 'naman /
ahidaṣṭo hi dāmāpi kramituṃ na pragalbhate // 615 //
nijabuddhibalād daivahitatvenopasaṃhitāt /
sūhabhaṭṭena mukhyatvaṃ sacivānām avāpyata // 616 //
viśvāsanyastaśastraṃ sa laddamārgapatiṃ balāt /
baddhavān saha tatputrair varjayitvā muhammadam // 617 //
muhammado mārgapater bandhaṃ śrutvaiva śauryavān /
bhāṅgilācalamārgeṇa mārgābhijñaḥ palāyitaḥ // 618 //
mārutasyeva vīrasyeva gatiḥ kvāpi na hanyate /
śrutvā tadgamanaṃ dūtān mantranirbhedaśaṅkitaḥ /
laddamārgapatiṃ roddhuṃ sahasā samacintayat // b.816 //
rujas saṃvīkṣaṇavyājān mārgeśasya śayāptaye /
viśvāsanāya ca prāsyad bhaṭṭotsaṃ tasya sadmani // b.817 //
cikitsakauṣadhāhārī mārgeśatiminādṛtaḥ /
nābodhi piṇḍīnirgūḍhabaḍiśaṃ punar utsavaḥ // b.818 //
tāvan mārgapates saudhaṃ siṃhanādodbhaṭair bhaṭaiḥ /
javād rodhitavān mantrī dāśo nīḍaṃ tṛṇair iva // b.819 //
tīkṣṇair api dayāviṣṭair iṣṭair iva sa vihvalaiḥ /
kathañcid doṣarahito mārgeśas samarudhyata // b.820 //
nirudhyamānaṃ niśśaṅkam agadaṅkāraśaṅkaram /
aprayuktātitīkṣṇāpi śastrī dhīś ca vyaḍambayat // 619 //
apaśyan darpataḥ kiñcit siṃho viśatu vāgurām /
citraṃ tu tad viśet pāśaṃ dūradṛśvāpi yat khagaḥ // 620 //
tato mārgapateḥ putrān meṣān iva sa saunikaḥ /
ruddhavān uddhatakrodhaḥ pāpmā mūrta ivāparaḥ // b.823 //
tābhyāṃ saparivārābhyāṃ kārāgāram apūpurat /
na paraṃ bhuvanaṃ sarvaṃ duryaśobhiś ca niścalaiḥ // b.824 //
ekāhenaiva tac chrutvā mahmadaḥ prāpticintayā /
kanyayeva daridras sa naktandivam adūyata // 621 //
durdaṇḍadeśe govindanāmno mitrasya veśmani /
viśvastaḥ prāviśat tāvad viśramārthaṃ muhammadaḥ // 622 //
śrīsekandaradattaitaddeśādhīkāraśālinā /
mahmadasya purā śākhī tenānāṭi hi durdhiyā // b.827 //
vahner dhūmavivardhitaś śamayati jvālābharaṃ vārido vṛkṣakṣodabhavo vanāni nayati kṣipraṃ kṛśānuḥ kṣayam /
dāhaṃ janmabhuvo diśed viṣatarur vairasyadoṣāvahaṃ druhyaty atyupakāriṇe 'pi nitarāṃ lobhābhibhūto janaḥ // 623 //
prāpte muhammade mārgapatau viśvāsato gṛhān /
sa govindakhaśaś citte kṣaṇam evam acintayat // 624 //
"mantriṇā sūhabhaṭṭena rājyopadravarakṣiṇā /
dvairājyakārī durbuddhir vinyavāri muhammadaḥ // 625 //
līlevāpakriyā kartur apakāryasya sā punaḥ /
nāḍīva vraṇitā jātu na śuṣyati kathañcana // b.831 //
pariṇāme 'tiduḥkhena sukhenāsukhasīmani /
apathyeneva kiṃ nas syāt sevitenāmunā phalam // b.832 //
rājadrohodyataḥ pāpī nissāmarthyo bhayād ayam /
mama deśaṃ praviṣṭo 'dya rakṣaṇīyo na yujyate" // 626 //
iti sammantrya viśvastajihmago mahmadaṃ tataḥ /
suptaṃ harim iva vyādho govindas taṃ nibaddhavān // b.834 //
anekenātha ratnena nissapatnatvalipsayā /
ekaṃ sūhas sa puṃratnam akrīṇān mahmadaṃ tataḥ // b.835 //
tāvac ca sūhabhaṭṭena visṛṣṭāś śreṣṭhabuddhayaḥ /
anveṣakā gṛhaṃ prāptā govindasya khaśeśituḥ // 627 //
maitrīm ullaṅghya nirvyūḍhām āsritasya ca rakṣaṇam /
muhammadaṃ nijam mitram arpayām āsa durmatiḥ // 628 //
suptaṃ harim iva vyādho yadā baddhvākṣipat khaśaḥ /
paśuvat taṃ tadā te 'tha kaśmīrān ānayan drutam // 629 //
mantrārditasya phaṇinaḥ plavagāś capeṭair vyādhās saṭāvighaṭanān nirasor hareś ca /
baddhasya kātaratayābalino 'vamānair nindāṃ vinā kim iva nāma paraṃ labhante // 630 //
karoṭīṭaṅkanāghaṭṭaradaṭāṅkārakuṭṭanaiḥ /
paryabhūyata jihmena sūhabhaṭṭena mahmadaḥ // b.839 //
mānyaṃ kṛtāvamānaṃ taṃ śaṅkamānaḥ palāyanam /
bahurūpe mahādurge sūhaḥ kārām avīviśat // 631 //
hitaiṣiṇo nijaprāṇair devasya svānujīvinaḥ /
viṣaye 'smin hy adhīkāras tenāmandam adhīyata // b.841 //
vidyuddyotabharair niśi pravasataḥ pānthān navo vāridaḥ pañcāsyo vanavāsino mṛgagaṇān vyāvṛttya viprekṣitaiḥ /
gatyā vakragatair dineśatanayo rāśīn ajādīn vidhir bhadrābhāsavilokanair duritino viśvāsya paryasyati // 632 //
śāhanāmnyās tato dāsyā mukhena pratibodhitaḥ /
mahmado nijadhātreyair bandhasthānād akṛṣyata // 633 //
sa hi "svedākulas snānaṃ karomī"ti svarakṣakān /
bhrāmayitvā praviśyātha snānakoṣṭhaṃ tato 'calat // 634 //
dhātreyair vihitaṃ sandhibhedasthānam upetya saḥ /
haṃsaḥ krauñcāntaram iva nissṛto 'tha muhammadaḥ // 635 //
roṣād iva srutiṃ hantuṃ niṣpatan nirjharāmbhasām /
bhṛgor iva tato durgād adāj jhampām akampitaḥ // 636 //
aśaknuvann amuṃ roddhuṃ pāṣāṇā rakṣiṇo na ca /
nirjharās tu tadaṅghristhanigaḍadhvaniḍambaram // 637 //
dhātreyā mahmadasyātha bhañjanto nigaḍān dṛḍhān /
sūhabhaṭṭam amanyanta bhagnaṃ sākaṃ svabandhubhiḥ // 638 //
himagamanataḥ klāntasvānto himaṃ manute 'nalaṃ taṭatarumukhaṃ nāvā gacchan vrajat paripaśyati /
valati nitarāṃ viśvaṃ viśvaṃ vivetti ca mūrchitaḥ saralahṛdaye śaṅkāgrastas tanoty atiśaṅkitām // b.849 //
muhammadavad evāsmiñ śaṅkamānaḥ palāyanam /
vṛddhaṃ nipītakośo 'pi mārgeśam avadhīd dvijaḥ // 639 //
hate mārgapatau vṛddhe sūhabhaṭṭena durdhiyā /
amandanindam ākrandan pitarīvākhilā janāḥ // 640 //
ṛkṣais saṃlakṣayann āśāviśeṣaṃ niśi niśy atha /
pakṣīva nīḍabhraṣṭas sa sūho lokabhayād ayāt // 641 //
ahas tasya vihastasya rātrir āsīn niśā dinam /
viparyeti dhruvaṃ sarvaṃ vidhau vidhuratāṃ gate // 642 //
kārānāvaṃ samullaṅghya calitaṃ taṃ smaran muhuḥ /
muhammadatimiṃ sūhadhīvaraś śucam āsadat // 643 //
mantriṇā sūhabhaṭṭena pālitair lālitair janaiḥ /
jñāto 'darśanamātreṇa svaryātaś śrīsekandaraḥ // 644 //
śrīsekandaraśāhir yaṃ śobhādevyās svam ātmajam /
utpiñjānām abhāvārthaṃ svadeśān niravāsayat // 645 //
udīcīpatinā rājaputratvād abhinanditam /
kaśmīrān āyayau jetuṃ tam ādāyātha mahmadaḥ // 646 //
turuṣkakaṭakais sārdhaṃ śrutvā pirujam āgatam /
vyasṛjat tannirodhāya sūhaś śrīladdagaurakau // 647 //
mantraiś śrīladdarājasya vikramair gaurakasya ca /
sā turuṣkacamūś śāntā vyādhir dānajapair iva // 648 //
vītabhītis tato mantrī kampanādhipatiṃ vyadhāt /
laddarājaṃ gaurabhaṭṭaṃ kramarājyeśvaraṃ ca saḥ // 649 //
sandhyākṣaṇa ivodagre sūhe rañjitabhūbhṛti /
nābhūtām uditau rājayuvarājau ravīnduvat // 650 //
śyeno hanti patatriṇo mṛgapatir niṣpātayiṣṇur mṛgān bhidyante maṇayo 'pi vajramaṇinā khātā khanitrair mahī /
puṣpāṇīva ca bhāsvatā grahagaṇās sūryeṇa nirdhūnitāḥ prāyeṇātra vilokyate paribhavatrāsas sajātīyataḥ // 651 //
dvijātipīḍane 'nena prerito 'pi muhur muhuḥ /
śrīsekandarabhūpālaḥ karuṇākomalāśayaḥ // 652 //
yavanābdhimahāvelāṃ yām akārṣīt kathañcana /
ullaṅghitā dvijātīnāṃ tena daṇḍasthitis tataḥ // 653 //
darśanāntaravidveṣī pradoṣas tamasāṃ nidhiḥ /
yāgayātrādi nāgānāṃ durvṛttas sa nyavārayat // 654 //
śaṅkamānaḥ kṛtātaṅkasaṅkocānāṃ dvijanmanām /
videśagamanāj jātirakṣām akṣāmamatsaraḥ // 655 //
"mokṣākṣaraṃ vinā mārgo dātavyo naiva kasyacit" /
ity ādiśad aśeṣān sa mārgarakṣādhikāriṇaḥ // 656 //
tato mīnān iva vyādho dattabandhe sarijjale /
dvijātīn atidurjāto deśe 'smin nyagrahīttarām // 657 //
tadbhayānalasantāpaṃ pāpaṃ ca bahavo dvijāḥ /
agnijvālāpraveśena sahasaiva nyavārayan // 658 //
kecid viṣeṇa pāśena pare toyena cāpare /
bhṛguṇā vahninā cānye viprā bhītyā vipedire // 659 //
rājadrohasahasreṇa rakṣituṃ rājavallabhāḥ /
na tv ekam aśakan vipram etasmin dveṣadūṣite // 660 //
durvahatvena nindan sa rājyabhāram alaṃ khalaḥ /
aślāghata dvijākrandaśravaṇānandalābhataḥ // 661 //
gṛhād dhūmyeva viprāṇāṃ paṅktir jātyabhimāninī /
ruddhadvārāt tato deśād apamārgair apāsarat // 662 //
tyaktvāpi pitaraṃ putras taṃ pitā cāgamad dvijaḥ /
sūhāntake kṛtākṣepe videśaṃ paralokavat // 663 //
kṣmā rūkṣā kṣāmam aśanaṃ vyāyāmo vedanāmayaḥ /
jīvannarakatāṃ teṣāṃ videśo 'gād dvijanmanām // 664 //
dhāṭīphaṇīndrabhītīvratāpasvalpāśanāturaiḥ /
mārge 'nekair dvijair mṛtyulābhāt sukham amanyata // 665 //
kva ca snānaṃ kva ca dhyānaṃ tapaḥ kva ca japaḥ kva ca /
bhikṣārtham aṭatāṃ grāmān agāt kālo dvijanmanām // 666 //
dvijānām upakāro 'bhūd apakāramukhād aho /
yat tannirvāsitās sarve pāpaṃ tīrtheṣv anāśayan // 667 //
videśam agatāś śuṣyatkalatratrāṇacintayā /
mlecchaveṣā dvijāḥ kecit kaśmīreṣv eva cābhraman // 668 //
vicchettum icchatā vidyāṃ tenāpahatavṛttibhiḥ /
laḍitaṃ prativeśmāgraṃ piṇḍīlobhād dvijaiś śvavat // 669 //
turuṣkadarśane bhaktyā na tu dveṣeṇa sa dvijān /
vyaplāvayad ataś cāsmin hatyā na prajagalbhire // 670 //
ity ākhyac ca sa evaiṣāṃ sa tasya parihāradaḥ /
dveṣadyotanaśaktānāṃ kāryāṇām eva darśanāt // 671 //
ratnākaraṃ yam āśritya brāhmaṇā jagatībhṛtaḥ /
pakṣarakṣāṃ vyadhus so 'bhūt kṣudrabhaṭṭo 'sya vallabhaḥ // 672 //
malānordīnanāmānaṃ yavanānāṃ paraṃ gurum /
vaidagdhyāc chaṅkamānas "sa drohī"ti tam abandhayat // 673 //
yataḥ prabhṛti sa prāpad rājyam acchattracāmaram /
tataḥ prabhṛti rogārtir iva darśanadūṣaṇā // 674 //
svapne 'pi nātyajat sūhabhaṭṭaṃ ghaṭṭitavairiṇam /
bhogas sadvāsanā cātiśuddhānāṃ tapasāṃ phalam // 675 //
tasyaiva phalapūrṇānām ṛtūnām iva mantriṇām /
mānasya hānisampattī bhāsvato 'dhīnatāṃ gate // 676 //
ekasmiñ śāhikhāne sa dṛṣṭvā mantraparākramau /
atyantacintācakito nidrāṃ nāpat kadācana // 677 //
paśyann evāvilaṃ sūhasarpaṃ saviṣayā dṛśā /
śāhikhānapradīpo 'bhūt tamas saṃhartum akṣamaḥ // 678 //
dvijātipīḍayā śāstranindayā drohacintayā /
cikitsayā ca tasyābdair yātaṃ tricaturais tathā // 679 //
dāyavān iva doṣo 'sya hetumātraparīkṣayā /
saṃvṛtaujā vyalambiṣṭa śāhikhānasya bādhane // b.891 //
valīmukhamanojñas sa prajābhāgyabalodayāt /
anaiṣīd bhagnatāṃ śāhikhānacintāmaṇiṃ na ca // b.892 //
prajāpuṇyodayenaiva prerito duṣkṛtotthitaḥ /
kṣayāmayo duścikitsyo dvijarājam aśoṣayat // 680 //
anālokyaivendor udayam agamiṣyad yadi śamaṃ samantān nādityopaladahanarāśivyatikaraḥ /
kim adrakṣyan nāyaṃ tadudayavaśasrāvituhinadyutigrāvāmbhobhiḥ kṛtadharaṇitāpopaśamanam // 681 //
varṣāṃs tricaturān anyāñ jīvec cet sa na kiṃ tataḥ /
śāhikhānodaye paśyed ihaiva svāṃhasāṃ phalam // 682 //
jīvaty eva tatas sūhabhaṭṭe bhītyā palāyitam /
viśrāmya laddarājaṃ drāg haṃsagaurau babandhatuḥ // 683 //
śrīdhenau rāgiṇau tau dvau madodagrau vṛṣāv iva /
anyo'nyaśṛṅgabhaṅgārthaṃ prāvartete dvije mṛte // 684 //
kārāyā mocite laddarāje haṃsena saṃyati /
prāṇāṃs tyaktvā gaurabhaṭṭas surastrīṇāṃ mudaṃ vyadhāt // 685 //
tyaktvā gatyantarābhāvāt karikarṇavilolatām /
puṃścalyeva patir vṛddho bheje haṃsas tadā śriyā // 686 //
bālo 'pi śāhikhāno 'sya notsekaṃ soḍhavān punaḥ /
śaśīva timirasphāraṃ na hi tejo vayo'nugam // 687 //
ṭhakkurais saha sammantrya yuvarājo 'tha mantravit /
laddarājaṃ vinighnantaṃ haṃsabhaṭṭaṃ raṇe 'vadhīt // 688 //
śāhikhānaṃ prajārāgo nimnaṃ paya ivāgamat /
amandacūtasampattau kundaṃ nindati ṣaṭpadaḥ // 689 //
yuvarājaṃ jayodagraṃ parirabdhuṃ samutsukā /
rājyaśrīs samayālābhāc cintākulam avartata // 690 //
snehād vidagdhabhāvāc ca prajārāgabharād api /
adhikārabharaṃ rājā yuvarāje samarpipat // 691 //
merakaṃsārasañjñasya turuṣkasyātha durmateḥ /
dvipasyeva madāndhasya dviṣṭo 'bhūt tadguṇāṅkuśaḥ // 692 //
suciraṃ malinai rājño mānasaṃ vāridair iva /
paiśunyavarṣibhir netuṃ mālinyaṃ na sma śakyate // 693 //
bhakte dakṣe 'nuje snigdho bhūbhṛd āśritavatsalaḥ /
atipreraṇayā teṣāṃ rājye 'py udvignatām agāt // 694 //
yuvarājaṃ sevakāṃś ca rakṣituṃ svān mahīpatiḥ /
tīrthānusaraṇākāṅkṣī tam ity evam avocata // 695 //
"anarthitarpaṇaṃ vittaṃ cittam adhyānadarpaṇam /
atīrthasarpaṇaṃ dehaṃ paryante śocyatāṃ vrajet // 696 //
diggajeṣv iva yuṣmāsu bhūbhāraṃ nyastavān aham /
puruṣottamasevāyai yate śeṣa ivāparaḥ" // 697 //
śāhikhānārṇavaḥ premamandarāndolitas tataḥ /
vāṇīṃ sudhākarakalām īśvarāya navām adāt // 698 //
"astu sandehasandohād dūre tīrthakadarthanā /
dvāraṃ yaśassukṛtayoḥ prajāpālanam astu vaḥ // 699 //
cirasya pālitāṃ pitryāṃ hitvā niśśaraṇāṃ mahīm /
nairghṛṇyenaiva śūras tvam aśaktyaivāṅkyase 'khilaiḥ // 700 //
devasya yadi tīrthārtham utkaṇṭhā vartatetarām /
ārādhakānām asmākaṃ kim anyat kāryam ucyatām" // 701 //
vyaktam ity uktavaty eva yuvarāje nareśvaraḥ /
īṣatsmitarucā cāruṃ punar vācam avocata // 702 //
"prajānupālanāt puṇyaṃ kevalāt kiyad arjyate /
rasāyanānām agryaṃ yad anekarasacarvaṇam // 703 //
dehāt pṛthaṅ nivasato madbhujasyeva te vata /
dṛṣṭvā parākramaṃ śaṅkā madaśaktau kathaṃ bhavet // 704 //
etāvad api vākyaṃ me yadi naivānutiṣṭhasi /
tvayi saṅkalpitāś śeṣās tad āśās santu dūrataḥ" // 705 //
nirbandheneti jalpan sa tīrthārthaṃ dharaṇīpatiḥ /
yuvarājaṃ haṭhād rājyabhāram agrāhayac cirāt // 706 //
||23a) sulṭān zayn al-‘ābidīn (ls 4494-4495)
"śrījainollābhadīnākhyas suratrāṇo bhavan bhavān /
ciraṃ rājyaṃ kriyād" evaṃ rājāsyāśiṣam abhyadhāt // 707 //
tīrthadarśanalobhena svadeśān niragān nṛpaḥ /
na punar yuvarājasya cittāt premārgalāñcitāt // 708 //
kośasārāṇi ratnāni vājiratnāni cārpayan /
bhrātaraṃ vasatīr dvitrās so 'nvagāt premagauravāt // 709 //
mārge kleśaṃ prayatnena siddhiṃ tīrthaphalālpatām /
uktvā mārge khalā rājñas tīrthaśraddhām akhaṇḍayan // 710 //
svajāmātus tiraskāraṃ manyamānena māninā /
madrendreṇātha bhūpālo haṭhāt tīrthān nivartitaḥ // 711 //
prāptāyāṃ śaradi śreṣṭhadaśāyām iva bhūpatim /
madrarājas tam ādāya kaśmīrān pratyagāt tataḥ // 712 //
bhrātur āgamanāt tuṣṭyā madrāsāragrahād ruṣā /
navarājaḥ prasāde ca kāluṣye ca nimagnavān // 713 //
devasyopadravaṃ kārṣīn mā madrendracamūr iti /
iyeṣa ṭhakkuraṃ rājā taṃ niroddhuṃ visṛṣṭavān // b.927 //
yuddhaṃ vinānivartinyāṃ senāyāṃ madrabhūpateḥ /
ājñāṃ vinākṣamo yoddhuṃ vyāvartata sa ṭhakkuraḥ // b.928 //
kṣudreṣv atha sa madreṣu yuvarājo mahāmatiḥ /
bhrātus snehād ruṣaṃ tyaktvā rājyatyāgaṃ svayaṃ vyadhāt // 714 //
||22b) ‛alī šāh (ls 4495-4496)
tan nyastaṃ divasāvasānasamaye sūryasya tejo nijaṃ pratyūṣe pratipādayann atiśayaślāghyasvatejā bhavan /
vahnir yajvakulais tato 'pi divase śraddhānubandhākulais tejovṛddhimuṣā navena haviṣā yajñeṣu santarpyate // 715 //
ṭhakkurair anvito rājā pavanaḥ kusumair iva /
kaśmīrebhyo gatas sarvair deśādhīśair natas tataḥ // 716 //
sukhaṃ tāvad agāhiṣṭa vītanakrāṃ nadīm iva /
ṭhakkurair ujjhitāṃ madracamūḥ kaśmīramedinīm // 717 //
atha vistīrṇam ākrāntam āliśāhena bhūbhujā /
pitryaṃ siṃhāsanaṃ tena na tu sajjanamānasam // 718 //
udyaccheta kathaṃ jaḍadyutir aho dūrollasallāñchano gacched dīptakaro na ced dinakaro lokāntaraṃ svecchayā /
vīreṇātyavahelayā viracito 'pakṣo jaḍaḥ kātaraḥ sambhāvya svaparākrameṇa vijayaṃ viśvaṃ tṛṇaṃ manyate // 719 //
śākhābhaṅgena sacchāyam udyānaṃ plavagā iva /
maṇḍalaṃ kṣobhayām āsus turuṣkā rājasevakāḥ // 720 //
kātarān nāma bhūpālād aniṣpannaniyantraṇaḥ /
yavano merakaṃsāro vyadhān maṇḍalaviplavam // 721 //
akārṣīn malino bhṛṅgas saṅkucantīr ivābjinīḥ /
pauranārīr anāryas sa haṭhasambhogadūṣitāḥ // 722 //
mahākarair madenāndhaiḥ paṅkasaṅkulatāṃ bhajat /
akṣobhi maṇḍalaṃ svacchais saro marugajair iva // 723 //
mantrimantrair avāryāṇāṃ divase 'py anivartinām /
rakṣasām eva kaśmīrās tadā hastavaśaṃ gatāḥ // 724 //
arājakaṃ varaṃ rājyaṃ na svāmī tādṛśaḥ punaḥ /
abhūṣaṇau varaṃ karṇau na punar lohakuṇḍalam // 725 //
himād agnis tamas sūryāc chilā vyomnas tadāpatat /
yat pālako 'pi bhūpālas sarvalokakṣayo 'bhavat // b.941 //
sadma tuṅgaṃ varo vājī svacchaṃ vāso maṇir mahān /
svīkṛtaṃ yavanais tat tad yad yac chobhāvahaṃ prabhoḥ // 726 //
akārṣīt pañcaṣān māsān rājyaṃ sa jaḍanāyakaḥ /
prajāpāpavipākena na punas svena karmaṇā // 727 //
mālinyaṃ sumanaḥprathāḥ prathayate dainyaṃ nidhatte dṛśaḥ sūryālokatiraskṛtaṃ ca kurute saṃhāram āśā nayan /
unnidraḥ kam upadravaṃ na tarasā kurvīta dhūmodgamo noddyotetatarāṃ śikhī yadi mahājvālākalāpākulaḥ // 728 //
śrīsekandaradattasya rājyasya ṛṇam ātmanaḥ /
nivārayitukāmena svalakṣmīphalakāṅkṣiṇā // 729 //
madrendradveṣapūrṇena khuḥkhurasvāminā tataḥ /
navarājo 'rthito dūtair nijadeśāgamaṃ prati // 730 //
nakro na cej jalanidher bahir abhyupeyāt kākas tyajen na varapādapam unnataṃ cet /
ākhur na ced gahanagartaguhāṃ vimuñced dhantavyatāṃ katham avāpnuyur eva tat te // 731 //
"āśrayo yuvarājasya maddviṣo dīyate 'munā" /
jasrathaṃ prati bhūpālaḥ krodhād ity abhyaṣeṇayat // 732 //
mlecchacchāditamāhātmyair udvignais sacivair nijaiḥ /
aniṣiddhodyamamatir dūtair ubhayavetanaiḥ // 733 //
yuktyopodvalitaśraddhas tathā dvairājyajīvibhiḥ /
navarājodayaṃ lekhamukhena prāpayiṣṇubhiḥ // 734 //
prasādalobhād yavanair atimātrakṛtastutiḥ /
navarājajayodrekaśravaṇabhraṣṭasāhasaiḥ // 735 //
svasainyair dainyacakitair nindyamānodyamo nṛpaḥ /
mallekaṃ jasrathaṃ jetuṃ prasthānam akarot tataḥ // 736 //
abhyamitrīṇatāṃ tasya kaśmīrendrasya gacchataḥ /
āsīn mitrasya sāmmukhyaṃ na mitrāṇāṃ mahībhujām // 737 //
svasyātyaunnatyam ālakṣya śaṅkamāno 'tha pātakam /
khujyākādas samaṃ mantram amantrayata mantribhiḥ // b.954 //
"mantravikramamukhyāni lakṣaṇāni kva bhūbhujām /
ayaṃ bāliśabhāvasya bhājanaṃ kva janādhipaḥ // b.955 //
asmābhir nihitāś cāsminn upadeśā hitā api /
pratīpaṃ yānti śaśinaḥ paṅkaje kiraṇā iva // b.956 //
prāg eva yuvarājo 'bhūd ajayyo 'sahyasāhasaḥ /
viśeṣeṇādya madreśadveṣāj jasrathamānitaḥ // b.957 //
rājyāśrayeṣu nāsmāsu viśvāsī nūtano nṛpaḥ /
hāralubdhasya dāmnas tu hāro na maṇibhṛtphaṇī // b.958 //
tasmād asmābhir ete na yuvarājo vijīyate /
yogyāḥ prāhuṇakenaiva gṛhe ghnanti bhujaṅgamam // b.959 //
jīyamāne narendre na yuvarāje niraṅkuśāḥ /
āyāntu maṇḍalaṃ sarve sādhayāmaś cikīrṣitam" // b.960 //
iti sammantrya mantrī sa yuvarājābhiyojane /
sodyamasya narendrasya hetukartṛdaśām agāt // b.961 //
yatra yatrāgaman mlecchakaṭakas sa madotkaṭaḥ /
tatra tatra rajovyājāt tamo mūrtam adṛśyata // 738 //
pālanīyeṣu deśeṣu rājapuryādiṣūddhataḥ /
paradeśeṣv ivākārṣīt sa luṇṭhanaparābhavam // 739 //
prāpte 'tha mudgaravyālanāma sthānaṃ mahīpatau /
sandeśam ity amandaujāḥ prāhiṇon madrabhūpatiḥ // 740 //
"pattilokas sasampattir vājino vegarājinaḥ /
bhaṭā raṇodbhaṭās santi kaṭake tava yady api // 741 //
tathāpi cchalabandheṣu prasiddheṣu mahītale /
yūyaṃ khuḥkhurayuddheṣu naiva nāma pragalbhatha // 742 //
vayam eva tu jānīmaḥ khuḥkhurāṇāṃ raṇacchalam /
ahir eva bhujaṅgasya padaṃ jānāti netaraḥ // 743 //
ato yāvad vayaṃ prāptās tvatsevāvidhisiddhaye /
bhavadbhis tāvad atraiva sthātavyaṃ parvatopari" // 744 //
madreśasya sa sandeśo mandair yavanapuṅgavaiḥ /
svayaśolabdhaye jñāto madasammūḍhadṛṣṭibhiḥ // 745 //
rājñi mūḍhe 'varūḍhe 'tha mānād iva mahīdharāt /
dhvajair vāyucalair yātaṃ khuḥkhureśabalād bhiyā // 746 //
dhāvadaśvabalakṣodāt tanīyasi mahītale /
harṣabhīrasasambhede majjati sma phaṇīśvaraḥ // 747 //
aśvakṣuṇṇe 'srasaṃsikte bhūtale 'sikuśāñcite /
vīrāḥ prāṇān pratāpāgnau tatrājuhuvur āhave // 748 //
āliśāhas tato rājā sindhau pravahaṇaṃ yathā /
abhāgyadurmarudvegād abhajyata raṇārṇave // 749 //
||23b) sulṭān zayn al-‘ābidīn (ls 4496-4546)
viśvāndhaṅkaraṇāndhakāranikaragrastasya sūryodayaṃ hemante himamārutair hatadhṛteḥ puṣpākarābhyāgamam /
duṣṭakṣmāpatitarjitasya jagato nirdoṣaleśaṃ prabhuṃ lokeśo janayan vyanakti nitarāṃ kāruṇyam atyujjvalam // 750 //
śrījainollābhadīno 'tha kaśmīrān apakalmaṣaḥ /
anukūlo vidhāteva prāviśad vijayorjitaḥ // 751 //
satāṃ stutyā diśāṃ bheryā mukhāni dhvanayann ayam /
paurāṇāṃ prāṅ manaḥ paścād rājadhānīṃ nṛpo 'viśat // 752 //
dhīnairmalyaṃ janasyāho jātaṃ rājño 'bhiṣekataḥ /
pratāpo vairiṇāṃ śāntas tasmiṃś chatrāṇi bibhrati // 753 //
tannītiḥ pūrvarājeṣu kuṇṭhotkaṇṭhāḥ prajā vyadhāt /
guṇātiśāyanī yā ca śarkarekṣuraseṣv iva // 754 //
pūrvarājavyavasthās sa vinaṣṭā navayann abhūt /
śiśiropahatā vallīr vasanta iva bhūpatiḥ // 755 //
parasparādhikaṃ śatrūñ jayadbhir durjayān api /
śastrair mantrā jitās tasya mantraiś śastrāṇi ca prabhoḥ // 756 //
kāntyāṅgaṃ vadanaṃ vācā śriyoraḥ kṣamayā manaḥ /
śritaṃ paśyanty agād dūraṃ kīrtir īrṣyāvaśād iva // 757 //
rājñaḥ kalidaśāmadhye dharmyā sāmrājyapaddhatiḥ /
antardaśeva śuśubhe śubhā kṛtayugasya sā // 758 //
bhoge sakhā naye mantrī vivektā śāstranirṇaye /
śrīmuhammadakhāno 'bhūt kaśmīrendrasya sodaraḥ // 759 //
kim anyad rājyam evāsīc chattracāmaravarjitam /
śrīmuhammadakhānasya kaśmīrendraprabhāvataḥ // 760 //
vasanta iva kāmasya vayasyo bhūpater abhūt /
khuḥkarādhipatis tasya bhṛtyeṣv abhyadhikapriyaḥ // 761 //
durvyavasthāṃ nivāryāyaṃ deśe 'smin mlecchanāśite /
iti rājyapariprāptiphalaṃ yāvad acintayat // 762 //
tāvad drohocitaṃ karma drogdhāro rājavallabhaiḥ /
apṛṣṭvaiva mahīpālaṃ nītā vītabhayais sphuṭam // 763 //
yaśo diśi śriyaṃ sādhau sukhaṃ lokeṣu ropayan /
vyadhāt prakramabhaṅgaṃ taṃ yac chatrūn udamūlayat // 764 //
ekāntā tigmatā bhānor mradimā śaśinaḥ punaḥ /
sa dvau jetum ivāpuṣyat tatsaṃsargamayīṃ śriyam // 765 //
asaṅkhyān atra saṅkṣipte tadguṇān varṇayāmi kim /
sṛgālānāṃ guhāmadhye kathaṃ hastipatir vaset // 766 //
tasmāc chailendravac citre makure sūryabimbavat /
nyasyāmi tadguṇākhyānam atra citte trilokavat // 767 //
śītoṣṇayor ivorjādau viṣuve 'harniśor iva /
tasya māno 'bhavat tulyas sve pare vāpi darśane // 768 //
rājā vaṇig ivātyarthaṃ tulāyāḥ puṭayor iva /
sāmyabhaṅgaṃ darśanayor nākṣamiṣṭa kathañcana // 769 //
śānte siddhāśrame siṃhair mṛgā iva na pīḍitāḥ /
turuṣkaiḥ puṣkalabhayair brāhmaṇāḥ pūrvavat tadā // 770 //
doṣākareṇa sūhena yeṣāṃ saṅkocitā sthitiḥ /
vyakāsayat tato bhāsvān guṇinas tān mahīpatiḥ // 771 //
randhrair adhogatiṃ prāptā kulyevoddhṛtya bhūbhṛtā /
vidyā pravāhitā tena guṇinā guṇarāgiṇā // 772 //
doṣacchedakaro rājā kramād bhiṣag ivānalam /
kaśmīreṣu sadācāram apīpalad upakramaiḥ // 773 //
ahaṅkārāgadaṅkāro rājā prakṛtivṛddhaye /
darśanānāṃ sa dhātūnām ivolbaṇam aśīśamat // 774 //
kāladharmeṇa balinā mātsyanyāyapravartanam /
aṣṭalokeśatejo'ṃśadhāraṇasyāsya lakṣaṇam // 775 //
sa sūhabhaṭṭasaṃsparśaduṣṭāyāś śuddhaye bhuvaḥ /
pratāpāgniṃ dhruvaṃ dīptamahākāśam ajijvalat // 776 //
rājñas sañcinvato mantraprapañcaṃ pañcadhā sthitam /
jigīṣayeva tasyārivargaḥ pañcatvam āśrayat // 777 //
anityabāhyavidveṣinirjayastutisaṃstavaḥ /
nityāntassthārisaṃhartus tasya pratyuta garhaṇā // 778 //
śakto 'pi kāśyapīśakraś śakyān evābhyaṣeṇayat /
vyomni yātrāṃ karoty arkas satāre na tu soḍupe // 779 //
nājigīṣat sa tejasvī śatrūn vibhavatṛṣṇayā /
harir māṃsādilobhena hinasti na hi hastinaḥ // 780 //
śaileṣu taddviṣo bhānupratāpādhidavaśramaiḥ /
prāyaścittīyituṃ pañcatapastvaṃ dhruvam āśrayan // 781 //
prāvartiṣṭa mahīṣṭho 'pi notpathena sa jātucit /
rākendur na niśārambhaṃ vinā jātv apy udeti yat // 782 //
"garvaṃ pravṛddhā vāstavyā hīnā maiva kṣayaṃ gaman" /
iti nītividā rājñā tebhyo balir agṛhyata // 783 //
vairikīrtir juhotu svaṃ vikramasya viyogataḥ /
vatāgnisadṛśe rājñaḥ pratāpe sahitaṃ śriyā // 784 //
ḍhillīśapīḍitaṃ jātu jasrathaṃ śaraṇāgatam /
droṇīguhāsu so 'rakṣat tamo 'drir iva bhāskarāt // 785 //
tasmiñ śāsitari kṣoṇīṃ vinetari durātmanām /
jayāpīḍapurasthasya bhūmidevasya kasyacit // 786 //
śaṣpagrāsābhilāṣād vā vidhātur vā niyogataḥ /
udācitāpy agād dhenur mūrtevāśā svadhābhujām // 787 //
gato maḍavarājyaṃ sa tīrthasnānāya jātucit /
svāṃ parijñātasaṅketāṃ gāṃ parijñātavān dvijaḥ // 788 //
saniścayo gṛhaṃ yāntīṃ sāyaṃ tām anugamya gām /
vivādam akarod veśmasvāminā saha tatra saḥ // 789 //
tau lobhaniścayagrastāv aśāntakalahāv ubhau /
mahīpālasabhāsthāne vivādaṃ kartum udyatau // 790 //
tayor aśaktayor jetum upapattiṃ parasparam /
śṛṅgāṭāni parīkṣārthaṃ gor agre vyakiran nṛpaḥ // 791 //
sā bālye grasanābhyāsāc chīghram āghrāya saspṛhā /
gaur abhuṅkta phalānīva na tu tatsantatiś ciram // 792 //
sabhāyāṃ rājanaipuṇyaṃ stuvatyāṃ kṛtaniścayāt /
daṇḍyenājigrahad daṇḍaṃ bhāṇḍaṃ rājā dvijanmanā // 793 //
tasya dākṣiṇyadakṣasya prajānāṃ hitahetunā /
putre mantriṇi mitre vā duṣṭe nālakṣyata kṣamā // 794 //
aparādhaṃ vinā jāyāṃ kṣībo nighnan priyo 'pi san /
mereśāyo 'pi yavano vadhaṃ bhūpena lambhitaḥ // 795 //
śatrupakṣe nikāraṃ sa kṣipan kṣitipurandaraḥ /
akarod ādaraṃ nityaṃ yogināṃ nayayoginām // 796 //
parākramaś ca nītiś ca tasya teṣāṃ ca bhūbhujām /
karuṇā ca vivekaś ca yasmin rājani rājati // 797 //
kāmo viyogivargasya karoty apacitiṃ sadā /
nirvikāras smaro yogivargasyāpacitiṃ vyadhāt // 798 //
saumyā bhīmā guṇā yasminn avasan navasaṅgamam /
kvānyatra sāgarād dṛṣṭā viṣāmṛtajalānalāḥ // 799 //
ciraṃ stheyair upātto 'rthipratyarthibhyāṃ dhanagrahaḥ /
tena dharmapravṛttena sadvṛttena nivāritaḥ // 800 //
kenāpi hetunā pūrvaṃ laularājadvijanmanā /
bhūprasthadaśakāt prastho vikrīto lekhyapūrvakam ////
bālānāṃ nonarājādiputrāṇāṃ tam udīrya saḥ /
vikrayābde brahmabhūyaṃ laularājo 'gamat tataḥ // 802 //
nonarājādyasāmarthyāt prasthagrāhair abhujyata /
avikrītam api prasthanavakaṃ balibhis tataḥ // 803 //
evaṃ kṛte daśaprasthabhoge tair balibhiś ciram /
nagabhogāya kapaṭaṃ kṛtaṃ vikrayapattrake /
vyañjanāgrasthitaikārarūpajñānāya lekhakāḥ /
rekhāṃ pūrve vyañjanānāṃ paścādbhāge kilālikhan // b.1029 //
kālāntare liper bhedād upary adyatanāḥ punaḥ /
vyañjanānāṃ likhanty eva rekhām ekārabodhikām // b.1030 //
bhūprastham ekaṃ vikrītam iti vikrayapattrake /
te makārasthitaikārabodhirekhāpade tataḥ // b.1031 //
bhūprasthagrāhiṇo dhūrtā dakāraṃ samalekhayan /
makāraṃ te śakāraṃ ca kārayām āsur añjasā // b.1032 //
bhūprastham ekaṃ vikrītam iti vikrayapattrake / b.1033ab /
vikrītaṃ prasthadaśakam iti varṇān alekhayan // 804ef //
tasmin rājñi vicārajñe nonarājasya nandanaḥ /
balād dhṛtāṃ bhuvaṃ rājasabhāyām aham ākṣipam // 805 //
pratyarthibhir athānītaṃ bhūrjaṃ rājājñayā nṛpaḥ /
yuktijñas salilasyāntar vācayitvākṣipat tataḥ // 806 //
naṣṭeṣu navavarṇeṣu purāṇeṣu sthireṣv atha /
bhūprastham ekaṃ vikrītam iti sabhyān avācayat // 807 //
rājā kīrtim ahaṃ bhūmiṃ kūṭakṛd daṇḍam adbhutam /
prajās sukhaṃ khalā bhītiṃ prāptavantas samaṃ tataḥ // 808 //
indo rāhubhayaṃ kadāpi kurute kālaḥ kalāḥ pūrayan siñcan sañcinute taḍinnipatanakṣobhaṃ taror vāridaḥ /
vedhās satpuruṣasya sarvajagatām āhlādanāyodyamaṃ kurvann āmayadarśanena kurute bhītiprakarṣaṃ kṣaṇam // 809 //
abādhiṣṭatarāṃ kaṣṭo viṣasphoṭaḥ kadācana /
prakoṣṭhaṃ bhūmipālasya prajānāṃ hṛdayaṃ ca saḥ // 810 //
māghamāsīva puṣpāṇāṃ mlecchaprāleyabādhayā /
na lābho viṣavaidyāṇāṃ deśe 'sminn abhavat tadā // 811 //
yajvā gāruḍaśāstrajñaś śivabhaṭṭo nṛpānugaiḥ /
atrānviṣyadbhir āpto 'tha kūpo 'dhvanyair marāv iva // 812 //
cikitsāyāṃ vidagdhas sa mlecchabhītyā vyalambata /
sphuliṅgadagdhaḥ puruṣas spṛśaty api maṇiṃ cirāt // 813 //
svayaṃ dattābhayo rājñā prāptas tam udamūlayat /
śivabhaṭṭo viṣasphoṭaṃ karīva viṣapādapam // 814 //
tasya kīrtis sukhaṃ rājñaḥ prajānāṃ harṣasantatiḥ /
prārohaṃs trīṇi visphoṭe tatraikasmin vipāṭite // 815 //
tuṣṭena bhūbhujā dattāṃ yatheṣṭam api sampadam /
naikṣiṣṭa śivabhaṭtas sa yatātmeva varāṅganām // 816 //
uddāhapātakavaśād iva nirghṛṇas san dagdhvā tṛṇaṃ tṛṇakṛśānur upaiti śāntim /
jātāmbuvāhakaruṇāpraṇayāt tṛṇasya kāntiḥ punaś śataguṇā masṛṇābhirāmā // b.1046 //
kṣmāṃ santāpayatā gāḍham āṣāḍheneva vāridāḥ /
sūhabhaṭṭena saṃśuṣya parābhūtā yayur diśaḥ // b.1047 //
varṣā marud iva kṣmāpas tadvidyāpratyayotsukaḥ /
ānāyayat sa tān sarvān paṇḍitān nijamaṇḍalam // b.1048 //
muktāhāropame deśe vidvadratnāni nāyakaḥ /
kāntyā vā sudhiyā tatra yathāyogaṃ nyavīviśat // b.1049 //
rājā saṃropitān arghavṛttidānena paṇḍitān /
āpyāyayaj jaleneva mālākāro mahīruhān // b.1050 //
nāśitaṃ sūhabhaṭṭena yad yat kaśmīramaṇḍale /
yojitaṃ śiryabhaṭṭena rājaprārthanayātha tat // b.1051 //
pravartya yāgayātrādi nāgānāṃ bhaṭṭaśiryakaḥ /
turuṣkāpahṛtāṃ bhūmiṃ vidagdhebhyo nyadāpayat // b.1052 //
udaye dāpite tena hindukānām akhaṇḍite /
śiryabhaṭṭāya cukupus sarve yavanadānavāḥ // b.1053 //
mahāpadmaphaṇīndrāmbhassaṃbhede kumbhakena saḥ /
baddho 'pi dṛtivat sthitvā yavanendrān vyalakṣayat // b.1054 //
tāpo yasyāhni śailāñ jvalayati sa ravis sāyam akṣṇāpi gamyaḥ svagrāvṇaś śuṣyato 'hni dravayati na śaśī pūrakas sāyam abdheḥ /
kāruṇyād eva loke nijamatisakalaṃ svecchayā darśayitvā taṃ tadbhāgyāvasānāt prathamam atha mahāṃs tūrṇam antardadhāti // b.1055 //
kalau pātakināṃ puṃsāṃ sparśadarśanavihvalā /
avaśyaṃ śāradā devī tadāntardhānam āśrayat // b.1056 //
mukhe svedo bhuje kampaḥ pādasparśe vidāhitā /
jātu jātv abhavad devyā no tadā hi tathā kvacit // b.1057 //
drohārjitād dhanād bhāgaṃ prasādena niyuñjati /
kaśmīraloke sā devī nānugrahaparā hy abhūt // b.1058 //
dūrvāmātreṇa tuṣyanti viśuddhena hi devatāḥ /
prāṇair api na mālinyadūṣitair jātucit punaḥ // b.1059 //
kalikāle tu devyās sa prabhāvo 'pi śamaṃ gataḥ /
jātv ity agān nṛpo devīṃ draṣṭuṃ tadyātrikais saha // b.1060 //
nadīṃ madhumatīṃ snānapānābhyāṃ phalayann ayam /
śāradākṣetram āsīdat sīdatpariṣadākulam // b.1061 //
devībhaktābhayodyukto vyaṅktuṃ tacchaktim udyataḥ /
yuktāyuktavivektā sa tatra rājā nyavikṣata // b.1062 //
tatrāpi teṣāṃ daurātmyadarśanād vismito nṛpaḥ /
bhaktihrāsam agād devyāṃ yātrikeṣu ca kopitām // b.1063 //
"sākṣāt tvaddarśanaṃ devi devānām api durlabham /
asmābhir nārthanīyaṃ tat kalikālakalaṅkitaiḥ // b.1064 //
aśaktānāṃ bhavadrūpaṃ niṣkalaṃ dhyātum arcitum /
bhaktibhājām anukrośād yat tu rūpaṃ tvam agrahīḥ // b.1065 //
tavāsyāṃ pratimāyāṃ ced vyapeto naiva sannidhiḥ /
pavitrayatarām adya svapne tad darśanena mām // b.1066 //
asmābhiś ca tatas sā tvaṃ yathāśakti niṣevyase /
mithyābhaktadurātmatvāt tvaṃ ced dūram ito gatā // b.1067 //
kimarthaṃ pratimā tarhi garhitā hinduvairibhiḥ" /
vijñapyeti sa saptamyāṃ bhādre rājā jitendriyaḥ // b.1068 //
aśeta śāradākṣetraprāsādasthaṇḍilopari /
darśitaṃ na yadā svapne kiñcit sannidhisūcakam // b.1069 //
rājñāṣṭānavatau varṣe svāṃ mūrtiṃ devy acūrṇayat /
nāsyādād darśanaṃ devī mlecchasaṃsargato dhruvam /
svāmī bhṛtyāparādhena garhaṇīya iti sthitiḥ // b.1070 //
devīdarśanavicchedi tasya nāsīd dhi kiñcana /
dayā satyaṃ vivekaś ca tam evāśrayate tadā // b.1071 //
vyāvṛtya yavanānāṃ sa vanānām iva vāridaḥ /
harṣotkarṣavaśo 'kārṣīn mahat kanakavarṣaṇam // b.1072 //
yatra daṇḍyā na daṇḍyante durbalās taskaraṃ vinā /
bhūpateḥ prāḍvivākatvaṃ sa prāpad bhaṭṭaśiryakaḥ // b.1073 //
pratijānaṃs tadā kośadhanasaṃbhavane 'sati /
svagalacchedanaṃ bhaṭṭo mithyāvaktuś ca viplavam // b.1074 //
śākhābhaṅgasamudbhūtaśabdavyāptacaturdiśām /
samudīrayatāṃ nūnam abrāhmaṇyaṃ pade pade // b.1075 //
drumāṇāṃ phalanamrāṇāṃ janānāṃ namatāṃ guṇaiḥ /
chedād rakṣām akārṣīt sa jiṣṇur indhanahetunā // b.1076 //
– – – – – – – – trayadaṇḍaṃ nivārya saḥ /
dvijānāṃ jātirakṣārthaṃ raupyamāṣam akalpayat // 817 //
māṃsādilobhān nighnatsu maṇḍaleṣu viṣeṇa gāḥ /
gomāṃsakuṇḍīr grāhyādivāraṇāt sa nyavārayat // b.1079 //
patyau mṛte 'nyaṃ gacchantyā vihitaṃ bhartṛgotrajaiḥ /
sa mahāmatimāñ śūdryā viplavaṃ vinyavārayat // b.1080 //
nyavārayat sa putrīṇām aurdhvadaihikaviplavam /
aputrasya vipannasya lubdhais tadgotrajaiḥ kṛtam // b.1081 //
śiśūnāṃ śāstrapāṭhādi sūhabhaṭṭena nāśitam /
vṛttidānena viduṣāṃ vidyāvān ānayat punaḥ // b.1082 //
vidhitsus svam abhijñānaṃ dvijadehe mahīpatiḥ /
vyadhatta tilakavyājād vibhāgaṃ satyadharmayoḥ // b.1083 //
grāmāṇāṃ prathame varṣe saṅkrāntaṃ kārakāturaiḥ /
pattalāghoṣadeśeṣu lotradaṇḍaṃ nyavārayat // b.1084 //
nivārya śākaṭatulāmānakūṭaṃ cirasthitam /
arghavyavasthā vastūnāṃ pratimās samakārayat // b.1085 //
bahirdeśāgatārthānāṃ deśakālādyapekṣayā /
vyavasthāpyārgham utpiñjam acchinad dinamoṣaṇam // b.1086 //
vidagdhaś śiryabhaṭṭo 'pi notkocaphalam ādita /
avināśi punar dharmaphalaṃ varṣopakārataḥ // b.1087 //
dehasthaivārthināṃ jñānarasavijñānakāṅkṣiṇām /
tadecchāsiddhir abhavad rājñaḥ puṇyaphalād drutam // b.1088 //
mahāśrīśiryabhaṭṭasya mukhād rājā nyavārayat /
dharmaprakāśanāmānaṃ rājakāṅgaṭikaṃ prabhuḥ // b.1089 //
dūraṃ nivārayām āsa nirdhāraṇapadāṅkitam /
bhāvināṃ bhūmipālānāṃ durvyavasthāpathārgalam // b.1090 //
asthāpayat sa dharmasthas sadvṛttaṃ pratipattanam / b.1091ab /
sthāpito grāmasīmāyāṃ grāmebhyaḥ prāpito dhanam /
araṇye 'raṇyanāthebhyaḥ pānthas tena mahībhujā // 818 //
hāsāś śmaśānadevīnāṃ sūhabhaṭṭaṃ pratīva tam /
pratisthānaṃ vimānāni pretānām adyutaṃs tadā // 819 //
mlecchair upadrutāṃ kṣoṇīm akṣīṇakaruṇo nṛpaḥ /
udahārṣīt kramād evaṃ dānavair iva keśavaḥ // 820 //
ucchṛṅgān sa nayan bhaṅgaṃ nimnān āpūrayan nṛpaḥ /
svakīrtibījavāpārtham anudghātāṃ mahīṃ vyadhāt // 821 //
bhūpateḥ paradāreṣu niṣkautukamayaṃ vratam /
abhajyata paraṃ tasya paraśrīparirambhaṇe // 822 //
samyagdaśabalenātha sarvajñena mahībhujā /
saugatas tilakācāryo mahattamapade kṛtaḥ // 823 //
saśivabhaṭṭas tilakas sa siṃhagaṇanāpatiḥ /
sopanāny abhavaṃs te ca padārohe dvijanmanām // 824 //
medinyākhaṇḍalasyāsīt pikasyeva rasaśriyā /
akhaṇḍaṃ rasapāṇḍityaṃ brahmakuṇḍalasevayā // 825 //
karpūrabhaṭṭo yaś śrīmān prāṇirakṣo mahībhujaḥ /
guṇināṃ śaraṇaṃ cakre svaguṇais surabhiṃ sabhām // 826 //
pūrvābdagrahasañcārād uttarābdagrahasthitim /
ruyyabhaṭṭo vidann āsīd vinaiva gaṇitaśramam // 827 //
śrīrāmānandapādānāṃ bhāṣyavyākhyākṣaṇekṣaṇe /
vīkṣate śāradā kṣoṇīm eva sambhrāntamānasā // 828 //
gāndhārasindhumadrādibhūbhujas tasya bhūbhujaḥ /
grāmyā ivābhavann ājñākāriṇo jitavairiṇaḥ // 829 //
yuddhe jitaṃ tato baddhaṃ khuḥkhurendreṇa bhūpatiḥ /
māladevaṃ madrarājam ājñayā niramocayat // 830 //
rājā rājapurīrājaṃ nayajñas svapadātibhiḥ /
kṣaṇād bhrūbhaṅgamātreṇa raṇasūham aloṭhayat // 831 //
udabhāṇḍapurādhīśaṃ sindhurājopabṛṃhitam /
sa kandukam ivotthāpya muhur muhur apātayat // 832 //
bhoṭṭabhūmau mahīndreṇa goggadeśe kadācana /
bāṇā gaurakharāsreṇa guṇair lokāś ca rañjitāḥ // 833 //
samijjite śayādeśe krūrādeśo mahīpatiḥ /
suvarṇabuddhapratimāṃ yavanebhyo rarakṣa saḥ // 834 //
kaṣākaraṃ kaṣaṃs tasya nikaṣo bhauṭṭatejasām /
aprakāśāṃ pratāpo 'tha malūtanagarīṃ vyadhāt // 835 //
kevalaṃ hṛdayaṃ śūnyaṃ bhauṭṭānāṃ nābhavat tadā /
bhūmipālabhayāveśāt kośo 'pi cirasañcitaḥ // 836 //
prakṛtīnāṃ dadad rājā śeṣopyāyau yathocitam /
pratyavekṣām akārṣīt sa śālinām iva kārṣakaḥ // 837 //
nāsahiṣṭeva taccāpaṃ tulāṃ śārṅgapinākayoḥ /
dūrakāryārthasādhinyā dhanuṣmattā bhruvaḥ punaḥ // 838 //
astaṃ yas tamasāṃ kulāni balato netuṃ sadā vāñchati kṣīṇaṃ taṃ vasunābhipūrya śaśinaṃ saṃvardhayaty añjasā /
kāśyapyām avakāśamātraghaṭanāṃ śākhāmukhai rundhato vṛkṣān vṛṣṭibharaiś ca yo 'sya katamo bhānos tulām arhati // 839 //
laddarājasutaṃ rājā nosrataṃ yam avardhayat /
ahṛtadraviṇaṃ taṃ "sa drohī"ti niravāsayat // 840 //
makkadeśāgato jātu pustakāḍambaraṃ vahan /
sadaulanāmā yavano rājendraṃ tam upāgamat // 841 //
guṇān vikatthamānaṃ taṃ guṇirāgī nareśvaraḥ /
upāgacchat pratidinaṃ darśanāyetaro yathā // 842 //
sa tasya paṭahasyeva rājāpaśyat kramād asau /
antassāravihīnatvaṃ parīkṣāyāṃ vicakṣaṇaḥ // 843 //
mlecchamaskariṇi kṣoṇiprāṇeśo nirguṇe 'pi saḥ /
premāṇaṃ nāmucat putre piteva karuṇārṇavaḥ // 844 //
pradoṣasyeva tamasāṃ durghanasyeva vidyutām /
doṣāṇāṃ bahutā tasya prajās samudavejayat // 845 //
tasminn avasare kaścid yogirājo jitendriyaḥ /
nyavikṣatonnate stambhe yogābhyāsasya siddhaye // 846 //
stambhopari navāhāni nirāhāram apaśyataḥ /
tasyāśiṣaiva mahiṣī rājñaḥ putram ajījanat // 847 //
tapasyatas tathā tasya tatra tan navamaṃ dinam /
rājñas tv anavamaṃ putrajanmakālamahotsavaḥ // 848 //
hemantānte patati tuhinaṃ phālguṇe valgu valgad dīpasyāpi sphurati sutarāṃ śāntikāle 'tidāhaḥ /
śaityodreko vahati vahati grīṣmakāle tuṣāraṃ vastu prāyaḥ prathayati nijaṃ dharmam āyāti nāśe // b.1122 //
tapaḥkavacam aspṛṣṭvā tam adho mārgaṇair gatam /
prahartur iva nirdeṣṭuṃ bhaviṣyantīṃ tathā gatim // b.1123 //
rājamānyaṃ tam ālokya kupyantaṃ śāntamānasaḥ /
nirṇayād acalad varṇī nayān na tu bhayodayāt // b.1124 //
sa stambhān na mahādhairyād avārohan mahāmanāḥ /
naivārohaj jagaddṛṣṭiṃ sadyo dyām api yogavit // b.1125 //
"atithiṃ yogapathikaṃ mā vadhīr mām" iti bruvan /
mlecchamaskariṇā varṇī khaḍgaghātair acūrṇyata // b.1126 //
atyarthadarśanadveṣān madirāmadamohitaḥ /
sa mlecchasahito yogirājaṃ tam avadhīc charaiḥ // 849 //
santaptair malinais sthūlair janānāṃ tadvilokanāt /
bhūtale patitaṃ vāṣpair apavādaiś ca rājani // 850 //
pṛthvīnātho 'tha tac chrutvā śuddhyartham iva magnavān /
bhīhrīśokakrudhāścaryakṛtyacintārṇaveṣu saḥ // 851 //
prathamodbhūtaputre 'pi tasminn ahni mahībhujā /
nāsnāyi nābhyavāhāri vyavāhāri na nākathi // 852 //
anyedyur bhūpatiḥ pṛṣṭasmṛtijñagurukovidaḥ /
hantur daṇḍaṃ vadhaṃ śṛṇvan karuṇāyantrito 'bhavat // 853 //
pratīpaṃ kharam āropya pratihaṭṭaṃ paribhramam /
naramūtrābhiṣiktasya kūrcasya parikartanam // 854 //
ṣṭhīvanaṃ sarvalokānāṃ pretāntrair bāhubandhanam /
jīvanmaraṇam ādikṣad daṇḍaṃ tasya kṛśāyateḥ // 855 //
rājani mlānihīnāni diksaugandhyavahāni ca /
apatan nākapuṣpāṇi paurāśīrvacanāni ca // 856 //
madrarājaduhitros sa caturas tanayān nṛpaḥ /
yathā daśaratho rājā janakān tān ajījanat // 857 //
jyāyān ādhamakhānas sa hājyakhānas tathā paraḥ /
khāno jassarathaḥ khāno baharāmaś ca sañjñitaḥ // 858 //
hindavas sūhabhaṭṭena balād ye pīḍitā bhṛśam /
paradeśaṃ gatās te tu bibhrato veṣakalpanām // b.1137 //
nijācāre ratā nityaṃ tadācāradviṣo hṛdā /
svam ācāram anuṣṭhātuṃ preritāś ca dvijair balāt // b.1138 //
dāritās svatrāṇabhayād utkocārpaṇatatparāḥ /
rakṣitā bhūmipālena tadupadravavāraṇāt // b.1139 //
kṣīrārṇavasya mathanāt paratas sudhādiratnāni tāny anupabhoganirarthakāni /
yo nītavān saphalatāṃ kila pātradānāt stutyas sa mandaragirir girirājavarge // 859 //
nadīr avaṭapātena bhuvaś cāmbu vināphalāḥ /
saṃyogāt saphalīkṛtya yaśaś citram ajījanat // 860 //
rājñotpalapurakṣoṇau kulyāṃ prāpayya vapriṇīm /
tayor nirarthakatvena dūṣaṇāvinivāritā // 861 //
nandaśailamarau kulyām avatārya mahīpatiḥ /
asmārayac cakradharaṃ sāgarāntar nivāsinam // 862 //
karālambas satāṃ bibhrad akarālaṃ sitaṃ yaśaḥ /
kulyayākārayad deśaṃ karālākhyaṃ stuteḥ padam // 863 //
sāgrahārā dvijā yatra sāgrahārāś ca yoṣitaḥ /
sātha jainapurī rājñā karāle niramīyata // 864 //
avantipurabhūmau ca kāntodantena bhūbhujā /
kulyāvatāritātulyā śālisampattiśālinī // 865 //
girimārgeṇa gaṅgāyā mānasaṃ prāpite jale /
kiṃ pūtaṃ mānasenedam amunā kim u mānasam // 866 //
vyaḍambayat svamūrtiṃ yā mānasapratibimbitām /
vidhāya tattaṭe tena nagarī saphalāyitā // 867 //
śrīsvayasya yam ānetuṃ prajñā na sphuṭam asphurat /
śrīsekandaraśāho 'pi kuṇṭhotkaṇṭho 'bhavattarām // b.1149 //
śrījainollābhadenas tam ānīya paharaṃ nadam /
prāsiñcad viṃśatikrośāñ chrīmān svayapure marum // b.1150 //
durbhikṣavyāptacittānāṃ viśrāntijananān nṛṇām /
viśrāntisañjñayā kulyā prasiddhābhūt pade pade // b.1151 //
śrīmān suyyapurāt pārevitastaṃ dharaṇer nṛpaḥ /
saṃyojya paharaṃ tāpavyāpadaṃ sa nyavārayat // 868 //
ā pradyumnagiriprāntād amareśapurāvadhi /
maṭhāgrahārahaṭṭāḍhyāṃ sa jainanagarīṃ vyadhāt // 869 //
svargaṃ jetum ivodasthād unnatair aśmaveśmabhiḥ /
saṅkrāntā jainagaṅgāyāṃ phaṇilokasya yāgamat // 870 //
jainagaṅgāṃ raṇasvāmiprāsādaṃ prāpitāṃ kṛtī /
vyasismarat smerayaśā haripādakutūhalam // 871 //
pāresuyyapuraṃ jainagirisañjñāṃ purīṃ vyadhāt /
kailāsācalatulyeva prāsādair abhibhūṣitā // 872 //
siddhakṣetre sureśvaryāṃ prasiddho vilasadyaśāḥ /
rājadhānīṃ niṣiddhārir vyadhāt siddhipurīm asau // 873 //
prāsādaśikhare rājā mārtaṇḍāmaranāthayoḥ /
rājadhānyau vyadhāt saudhadhautadūranabhastale // 874 //
subhikṣaṃ suyyarājena pūrvam aṅkuritaṃ kila /
tataḥ prabhṛty atīteṣu bahuṣv api ca rājasu // 875 //
prajānām alpapuṇyatvān nāvardhata manāg api /
tapobalāt pallavitaṃ puṣpitaṃ phalitaṃ tathā // 876 //
śrījainollābhadīnena yugapat tad vyadhīyata /
tapasām atiśuddhatvāt kim iva jñāpakaṃ param // 877 //
pūrvapuṇyakṣaye rājyāt patanty anye mahīkṣitaḥ /
tasya janmāntare rājyaprāptyai rājyam abhūt prabhoḥ // 878 //
sa nadīmātṛkāḥ kṛtvā dharaṇīr devamātṛkāḥ /
agrahārān anu kṣmāpo dvijebhyo yad adāt sadā // 879 //
varāhakṣetranagaravijayeśānakādiṣu /
yavanebhyo 'grahārān sa savihārān svayaṃ dadau // 880 //
vijayakṣetravārāhakṣetraśūrapurādiṣu /
sattradānena sa trāsam api gotrabhido vyadhāt // 881 //
bhūmivikrayabhūrjādi kṛtacihnaṃ mahībhujā /
nihnavaprāgabhāvāya dharmādhikaraṇaṃ kṛtam // 882 //
yo jayāpīḍadevena prāpto nāgaprasādataḥ /
sa daṇḍam iva tasyādāt tāmraṃ tāmrākaro giriḥ // 883 //
maṇīn khanibhyaś cālabhyāṃs tadrājye bhūr ajījanat /
ye jainamaṇayaḥ khyātāḥ padmarāgamadacchidaḥ // 884 //
saritāṃ saikate nītasikatābhramadaṃ tadā /
kāñcanaṃ kāñcana cchāyāṃ bibhral lokair acīyata // 885 //
"saritsuvarṇāt ṣaṣṭhāṃśo grāhyo bhāvibhir īśvaraiḥ" /
tāmrapaṭṭe 'likhad yācñāvākyam evaṃ nareśvaraḥ // 886 //
nagarādhikṛtaḥ kācaḍāmaro dustare pathi /
krośamātraṃ vyadhāt setuṃ nagarāntaś śilāmayam // 887 //
nātmaiva setudānena tena paṅkāt samuddhṛtaḥ /
sakalo 'pi jano madhyenagaraṃ puṇyaśālinā // 888 //
viṣaye viṣaye cakre śiryabhaṭṭo maṭhān pṛthūn /
anye 'pi sacivā rājño dharmaśālā bahūr vyadhuḥ // 889 //
padmākarasya mathanāya gajādhirājāv abhyudyatau satatam eva tadambudṛptau /
tāvat karākari rasād iha cātimattau kṛtvā kṣaṇād agamatāṃ svayam eva nāśam // 890 //
masodaśūrau dhātreyau bhūpater ekagotrajau /
dvau randhrānveṣiṇāv āstām anyo'nyavibhavāsahau // 891 //
rājñā tau vāritakrodhau snehadākṣiṇyaśālinā /
hatvānyataram utpiñjasajjāv abhavatāṃ ciram // 892 //
kadācid bhūpater agre spṛṣṭaś śūreṇa vākcharaiḥ /
masodaṭhakkuraś śastrasannyāsaṃ samakārayat // 893 //
nyastaśastras sa rajanau gacchan mitaparicchadaḥ /
randhraṃ labdhvātha śūreṇa masodaṣ ṭhakkuro hataḥ // 894 //
vinnādyaiṣ ṭhakkurais tasya bhrātṛbhiḥ khyātapauruṣaiḥ /
hantum abhyarthitaś śūro bhūpateḥ premaśālinaḥ // 895 //
śūre sānucare vinnaṭhakkureṇa hate sati /
prasādam agamat kīrtiṣ ṭhakkurāṇāṃ ca dhīs tadā // 896 //
tathā sa yogināṃ mānam adād bhūlokavāsavaḥ /
teṣām agre yathā madrarājādyair laḍitaṃ śvavat // 897 //
sa dadad yogināṃ bhogaṃ yāgaṃ tebhyo 'grahīn nṛpaḥ /
bhayaṃ dadad arātibhyo dadhāv abhayam apy aho // 898 //
mudrākarparakanthādi vārayan yogināṃ nṛpaḥ /
kuṇḍalaṃ hemapātrāṇi dukūlam api dattavān // 899 //
chittvā parvatapakṣatīr api navāḥ pheṇena hatvāpy ahiṃ kṛtvā yajñaśataṃ trilokavijayī kīrtyā na tṛptiṃ gataḥ /
indraḥ pītasitāsitāruṇaharidvarṇaṃ vidhatte dhanurjyotir dhūmasamīranīraghaṭanāmātre 'py asāre ghane // 900 //
bhūtānāṃ bhāvināṃ vāpi yad aśakyaṃ mahībhujām /
tad iṣṭasāhaso rājā kīrtaye kartum iṣṭavān // 901 //
kartavyaṃ sāhasaṃ yad yad ucitaṃ yad ayaṃ nṛpaḥ /
kālasyānavadhitvāc ca vipulatvena ca kṣiteḥ // 902 //
tat tat sambhāvya sādhyaṃ sa bhāvibhir medinīśvaraiḥ /
dūrād abdhim ivāyāto ratneṣv adhikadīptiṣu // 903 //
sāhaseṣv ekam ādātum api prāpa na niścayam /
upacārair daridrāṇāṃ saṃbhavodāramānasaḥ // 904 //
na toṣitaś śrutai rājñām atītānāṃ ca sāhase /
agamyeṣv api bhūpālaś śaileṣu ca sarassu ca // 905 //
śabdeṣv artheṣv iva kavis tatas samacaran nṛpaḥ /
vaṇijām iva vākyāni vyavahārasamutsukaḥ // 906 //
rājā nīlapurāṇādīn paṇḍitebhyas tato 'śṛṇot /
cintāntarāṇi santyajya sāhasaikasamutsukaḥ // 907 //
kadācid dharaṇīpālaś ciram evam acintayat /
"dehasyeva trilokasya mukhavat kṣitimaṇḍalam // 908 //
pradhānaṃ tatra kaśmīramaṇḍalaṃ nayanaṃ yathā /
śailarājaśikhāḥ pakṣmatulāṃ yatra vahanti tāḥ // 909 //
tārāmaṇḍalavat tatra mahāpadmasarovaraḥ / 910ab /
śaśvad udbhramito yatra mainākānveṣaṇodyataḥ // b.1194cd //
pratibimbaphalād bhāti jāne himagirīśvaraḥ /
samudrasadṛśe yatra pratibimbacchalād raveḥ // b.1195 //
antaḥ kṛtāspado dīpto lakṣyate vaḍavānalaḥ / b.1196ab /
mahāpadmāspadaṃ tatra jyotirmaṇḍalasodaram // 910cd //
tad āpūrya kathañcic cet kiyanmātram api kramāt /
nirmāṇaṃ śakyate kartuṃ tadā rājyaphalodayaḥ // 911 //
agādhasalilacchannakrośāṣṭāviṃśatipramaḥ /
sarorājas sa hi mahān āśayo mahatām api" // 912 //
vicintyeti sa visraṣṭuṃ tatropāyaṃ sarovare /
nāvāsya gatavān madhyaṃ yogīvātmānam ātmanā // 913 //
sadaivoddhatakallolaṃ mahāpadmasaro mahat /
nāgāhanta nṛpāḥ pūrve taraṇībhaṅgaśaṅkinaḥ // 914 //
tapaḥprabhāvād dhairyād vā kāryagauravato 'pi vā /
sthalavat salile tatra sa rājānvasarat sukham // 915 //
yac cetasā cirataraṃ paricintyamānaṃ cintāmaṇiḥ kila dadāti tad eva nānyat /
cittasya cāpi yad agocaratām upaiti tat tu prayacchatitarāṃ vata buddhiratnam // 916 //
tasya hi kṣitipālasya nirālambamates sataḥ /
sarasas sthalatāṃ kartum upāyaḥ pratyabhād ayam // 917 //
"śilāpūrṇapravahaṇair upary upari pātitaiḥ /
śailaśṛṅgair ivāmbhodhim etad āpūrayāmy aham // 918 //
kṛtābhir lohanaddhābhiḥ paṭṭībhir devadāruṇaḥ /
na klidyante tatas toye śilāpravahaṇādibhiḥ" // 919 //
tataḥ pratyāgato rājā vṛddhān ābaddhakautukaḥ /
abhyagāc charaṇaṃ tatra te cainaṃ nṛpam abhyadhuḥ // 920 //
"dvārikeva śubhā tasya purī sandhimatī kila /
sudarśanena cakreṇa manujānāṃ samāśritā // 921 //
nagaryā devatā tasya mahāpadmaḥ phaṇīśvaraḥ /
tvam ivaitāṃś caturvarṇān putravat paryapālayat // 922 //
kalikālabalāt tatra durācāraniṣeviṇaḥ /
janās taddeśavāstavyāḥ prāpur vṛddhiṃ dinād dinam // 923 //
atha karmānusāreṇa viparyāsānubandhataḥ /
krodhaṃ nāgapatir yāto dūṣaṇād iva sajjanaḥ // 924 //
anujjhitanijācāraṃ kumbhakāraṃ sa kañcana /
svapne 'vadad "durācārān paurān majjayitāsmy aham" // 925 //
"nāgaḥ prajādurācārāt prajā vroḍayatī" ti tam /
prātar vadantam ahasan paurāḥ paśum ivākhilāḥ // 926 //
tadāstike kumbhakāre gate tasmāt purād drutam /
nāgendro jalapūreṇa sarvam avroḍayat puram // b.1213 //
yāvat paurāḥ purāc celus te sarve hariṇā iva /
tāvad evāgram ākrāmad dāvāgnir iva tajjalam // b.1214 //
phaṇāśatollasadvāridhārāśabdabhayaṅkaraḥ /
nāgarājo 'tha nagarīṃ vairīvāveṣṭayaj jalaiḥ // 927 //
mantrān paṭhatsu vipreṣu 10janeṣu praṇamatsv atha /
rudatsv api ca bāleṣu nāsyābhūd yamavad dayā // 928 //
bhayād bāleṣu putreṣu kaṇṭhalagneṣu yoṣitaḥ /
vāṣpamuktāphalaiś cakruḥ pūjāṃ phaṇipater iva // 929 //
pādād aṅkaṃ tataḥ kaṇṭhaṃ tatas skandhaṃ tataś śiraḥ /
prāṇā iva sutā jagmur mātṝṇāṃ bhayavihvalāḥ // 930 //
sarvāṇy aṅgāni nārīṇāṃ śṛṅgārīvānurāgavān /
kampamānāni lolas sa jalapūras samaspṛśat // 931 //
hrasvaṃ dīrghaṃ ca sūkṣmaṃ ca sthūlaṃ cāṇu mahat tathā /
andhakāra ivācchādya jalapūro vyajṛmbhata // 932 //
agādhe salile tasmin khalasparśāsahas tataḥ /
phaṇirājas sthitiṃ cakre vipine sajjano yathā // 933 //
kāliyas sa hi nāgendraḥ padākrānto muradviṣā /
śirasy utpannapadmatvān mahāpadmābhidhāṃ gataḥ // 934 //
naṣṭān yojayituṃ bhūyaḥ kaśmīrān icchato hareḥ /
avatāras tvam etat te sidhyaty eva cikīrṣitam" // 935 //
rājā śrutveti sa svapne kṣaṇam evam acintayat /
"evaṃvidhāni kāryāṇi sidhyeyuḥ katham anyathā // 936 //
prajācāraviparyāsān nākṣamiṣṭa puraṃ phaṇī /
nāniṣṭaṃ sahate 'lpo 'pi tādṛśas tu mahān katham // 937 //
nāgarājocitaṃ chattrasagotram aham atra tu /
sthalamātraṃ yaśoratnaghaṭikārabhyam ārabhe // 938 //
ullolasaraso madhye vartamāne mahāsthale /
pavitre vijane cātra siddhiṃ yāsyanti sādhakāḥ" // 939 //
cintayitveti bhūpālaś śilāpravahaṇair dṛḍhaiḥ /
ullolasaraso madhyam apy agādham apūrayat // 940 //
sarasas tu tatas tasya sthalībhūte 'tha bhūpatiḥ /
madhyadeśe mahārājo jainalaṅkāṃ vinirmame // 941 //
ante tasyaiva saraso rākṣasendraprasādataḥ /
jayāpīḍamahīpālas sthalabhāvam adāpayat // 942 //
hemante bisaśṛṅgāṭakavukoddharaṇādinā /
śrījayāpīḍakoṭṭasya jñāyate 'gādhavartitā // 943 //
ullolasyāntabhāgeṣu suyyākuṇḍalakādayaḥ /
dṛśyante bahavo grāmā viśālasadanāṅkitāḥ // 944 //
girayo 'pi nimajjanti yatra tatra tu sa vyadhāt /
jainalaṅkāṃ mahāṭaṅkāṃ taṃ nidhāyādhikāriṇam // 945 //
ruyyabhāṇḍapatiṃ śilpakauśalābhyullasanmatim /
rājadhānīmahādvāraṃ naṣṭaṃ yo 'yojayat punaḥ // 946 //
himācalaśikhādarpacchedaprāsādameduram /
kramarājye sphuradrājyas suratrāṇapuraṃ vyadhāt // 947 //
jainakoṭṭaṃ ghaṭṭitārir aṭṭaśāli samantataḥ /
nṛtyatpaṭṭapatākāntakāntaṃ rājā vinirmame // 948 //
jīrṇoddhāreṣu sarveṣu nirmāṇeṣu naveṣu ca /
ājñā rājño babhau hetū ruyyabhāṇḍapateś ca dhīḥ // 949 //
mahāpadmasarastīre jainopapadaśālinaḥ /
puramaṇḍapikāghoṣāṃs tathā śrījainakuṇḍalam /
sa jainapattanaṃ cāpi vidadhe dharaṇīpatiḥ // 950 //
kāruṇyāt kīrtilobhāc ca svayam evātha bhūpatiḥ /
vāmaparśve girau vāri visraṣṭuṃ ciram abhramat // b.1232 //
dṛṣṭvā nissalilaṃ śailaṃ ledaryānayanotsukaḥ /
aśrauṣīc chāstravṛddhebhyas tanmūlam amareśvaram // b.1233 //
nirvighnaṃ kāryasiddhyarthaṃ prasādayitum īśvaram /
ārurohāmareśādrim abhimānam ivātha saḥ // b.1234 //
te latābhya iva mlecchā nāgebhyaś śaṅkayākulāḥ /
nānyo'yam iva saṃlāpaṃ tatra svaka iva vyadhuḥ // b.1235 //
tvagroginām iva svasthās turuṣkāṇāṃ vanasthitāḥ /
nāgā darśanam apy antar nāsahanta kadācana // b.1236 //
dhairyeṇopadruto rājā śuśruvān nāsahiṣṭa tān /
bālo 'gnikaṇavipluṣṭaḥ padmarāgam ivāmalam // b.1237 //
kapīnām iva baddhānāṃ bhītānām api ca dhruvam /
mlecchānāṃ ca durācāracāpalyaṃ vinyavartata // b.1238 //
yad udgarjadbhir udyadbhis savidyudbhir ghanair ghanaiḥ /
kopenevābhavat teṣu tataḥ kālamukhaṃ nabhaḥ // b.1239 //
kātareṣv iva saṅgrāmād gires tūrṇapalāyiṣu /
mleccheṣu karakāvarṣair naṣṭadhairyeṣu tatkṣaṇam // b.1240 //
mānād iva kulīno 'tha bhaktyā dhairyād avicyutaḥ /
avarūḍho na śailendrāt kaśmīrendraḥ kathañcana // b.1241 //
māntrikeṣv iva megheṣu garjatsu yavanoragaiḥ /
tyakto nidhir iva kṣmāpo devo nāgair aśaṃsyata // b.1242 //
"nivṛtyatām ito deva kāryasiddhir bhaviṣyati /
pūjopakaraṇaṃ śambhoḥ prāptam eva visṛjyatām" // b.1243 //
svapne divyākṛteḥ puṃsaś śrutveti kṣitināyakaḥ /
siddhakāryas tataḥ prātaḥ kaśmīrāntaram āviśat // b.1244 //
"ledarīṃ girimārgeṇāpaya mārtāṇḍapattanam" /
iti rājā samādikṣad dhārmikaṃ śiryabhaṭṭakam // b.1245 //
dayālutvāt praśastatvān nirlobhatvān mahībhujā /
niyuktas sa nadīkṛṣṭāv alagad bhaṭṭaśiryakaḥ // b.1246 //
so 'vyāhatājñas sarvatra lokālīpatibhis tataḥ /
lokam ānāyya śailendraṃ saritaḥ padavīṃ vyadhāt // b.1247 //
avaṭeṣu śilābandhaṃ nimneṣu grāvapūraṇam /
khanīṣu kuṭilaṃ mārgaṃ tasyās sa sarito vyadhāt // b.1248 //
taṭasthān poṣayanty uccaiḥ purastācchākhinas sarit /
sā tu rājasabhevātha rabhasād udapūrayat // b.1249 //
prajñeva viduṣas sthitvā ciraṃ pratipadaṃ sarit /
lolīkṛtataraṅgabhrūḥ prātiṣṭhata śanaiś śanaiḥ // b.1250 //
rājñas tapaḥprabhāveṇa bhaṭṭaśiryanayena ca /
prajānām api bhāgyena nāsyā vighno 'bhavat kvacit // b.1251 //
sā bhajantī giriṃ kvāpi tyajantī dūrataḥ kvacit /
vaprāt pararatevābhūt saśabdakalahā sarit // b.1252 //
navasya bhūmipālasya cittavṛttir ivāmbhasā /
avaṭo dakṣiṇe nadyā vāme 'drir vikaṭopalaḥ /
puras tuṅgā ca dīrghā ca śileti kvāpy adṛśyata // b.1253 //
sthūlena gaṇḍaśailena purato ruddhapaddhatiḥ /
na tasthau na yayau kulyā kāminīva vimānitā // b.1254 //
rājñā svayam athāpy atra gaṇḍaśaile vidārite /
sarit tīrṇapratijñena gacchantī kramate sma sā // b.1255 //
nadyā vyākraṣṭum iṣṭāyāś śilayā mārgarodhane /
mihirākhyo nṛpaḥ krodhāt strīlakṣāṇi jaghāna saḥ // b.1256 //
śrījainollābhadīnas tu sarito mārgarodhinīm /
dārayitvā śilāṃ śastrair janatās samajīvayat // b.1257 //
girīśamukuṭabhraṣṭāṃ gaṅgām iva bhagīrathaḥ /
ledarīm abdhivistīrṇāṃ mārtāṇḍakṣmām avāpayat // b.1258 //
mekhaleva gires tasya rājñaḥ kīrtir ivāmalā /
bhūmer muktālatevāsau sarit param aśobhata // b.1259 //
"samīpastho 'pi mārtāṇḍo na māṃ śoṣayituṃ kṣamaḥ" /
itīva taraloddāmā ninādam akarot sarit // b.1260 //
ekaś śrījayanollābhadīno dharmaparo nṛpaḥ /
saritpravāhakapaṭād iti rekhāṃ vidhir vyadhāt // b.1261 //
brahmacaryopataptānāṃ strīsaṅgād iva bhūruhām /
sekāt saritkṛtāt tatra kim apy udabhavat sukham // b.1262 //
darśitā vartanābhis sā gacchantī subhagaṃ śanaiḥ /
sarit saphenahasitā mārtāṇḍam ahasattarām // b.1263 //
sūryo hāripravāhāyāṃ sariti pratibimbitaḥ /
mūrtas sannihito jñātaḥ kalāv api ciraṃ janaiḥ // b.1264 //
nanu dīnān pālayantī nadān abhimukhī satī /
sarit prasiddhim agamaj jainadharmanadīti sā // b.1265 //
sāndraṃ pradoṣajanitaṃ timiraṃ nivārya viśvaprakāśanaparasya divākarasya /
āyāti maṇḍalatalaṃ svayam eva tejaḥ śreṣṭhauṣadhīśa ṛṇam āstatarāṃ ciraṃ yat // b.1266 //
tripañcāṅgamite varṣavṛnde yāte kaleḥ kila /
atharvakauśalād droṇo raṇaṃ kurubalair vyadhāt // b.1267 //
kurubhir nihate droṇe tadātharvā nirāśrayaḥ /
śaraṇīkṛtavān vedaḥ karṇāṭān paṭucetanān // b.1268 //
śāstreṣv atharvavedasya māhātmyaṃ paripaśyatām /
kāśmīrikāṇāṃ tatprāptyai ciram āsīn manorathaḥ // b.1269 //
kāle 'tha vipule yāte sūhabhaṭṭabhayākulaḥ /
yuddhabhaṭṭābhidho mānī deśāntaram agād guṇī // b.1270 //
yajuṣaḥ paṭhanāt prītaiḥ karṇāṭais so 'tha pāṭhitaḥ /
sarahasyam atharvāṇaṃ nijāṃ pratyāgato bhuvam // b.1271 //
śrījainollābhadīnasya guṇino guṇarāgiṇaḥ /
upadīkṛtya taṃ vedaṃ parāṃ tuṣṭim ajījanat // b.1272 //
dattasvakīyavastrānnaś śiryabhaṭṭo 'tha dharmavit /
tenaivātharvavedaṃ taṃ dvijaputrān apāṭhayat // b.1273 //
sā dharmiṣṭhā śālāsya śiryabhaṭṭasya dhīmataḥ /
karṇāṭāṇām api param agamat spṛhaṇīyatām // b.1274 //
snigdhā vidyuc chravaṇamadhuraṃ garjitaṃ vṛṣṭir iṣṭā chāyā bhāsvatklamabharaharī māruto mandamandaḥ /
varṣākālaṃ vidhir anudinaṃ vardhayan svair guṇaughair grīṣmārtāsu prathayati dayādakṣiṇatvaṃ prajāsu // b.1275 //
daśāvidhurabhāvena vipakṣasya balena vā /
dānasaṃskāramānādāv anurūpe parāṅmukhaḥ // b.1276 //
yasminn ādhamakhānākhye jyeṣṭhe putre 'pi bhūpatiḥ /
aprasanno vidagdhatvahīnais sambhāvitaś ciram // b.1277 //
hājyakhānādiputrebhyo viśeṣād vihitādaraḥ /
vibhāsitas sa rājñāpi tilako madhunā yathā // b.1278 //
ādau pādatale santaṃ karālambaṃ tataḥ kṛtam /
yaṃ darśanāntare ca drāg uttamāṅgopari sthitam // b.1279 //
avardhayat kramād eva kalānāṃ nidhim īśvaraḥ /
mallādaryāvakhānas sa sarvatrādhikṛtaḥ kṛtaḥ // b.1280 //
samo vaiśravaṇasyāsīd bhaṭṭavaiśravaṇo guṇaiḥ /
īśvarasya prasādena rājabhir yad avartsyata // b.1281 //
bhūpateḥ komalakarā manojñācaraṇāñcitā /
abhirāmamahodantā karuṇā vallabhābhavat // 951 //
anighnan karuṇānighno narendro ḍombataskarān /
bandhayan nigaḍair gāḍhaṃ mṛtkarmākārayat sadā // 952 //
nirdiśan yaśasā śubhrā diśo nṛpatir ādiśat /
avadhaṃ khagamatsyānām anekeṣu sarassu saḥ // 953 //
atha jātu hṛtāṃ caurair gāṃ parijñāya kañcana /
krandantaṃ bhūmipaḥ pṛcchaṃs caurāṃś cāthāpy aḍhaukayat // 954 //
vayolakṣaṇasaṃvādaṃ vinā gor bhugnaśṛṅgatām /
sabhākṣobheṇa hetuṃ sa satyavāg brāhmaṇo 'bravīt // 955 //
"tilakādivad evāsyās sahajā bhugnaśṛṅgatā" /
rājñā pṛṣṭe vadaty evaṃ caure mūkā sabhābhavat // 956 //
parīkṣārthaṃ timisvede rājñā gośṛṅgayoḥ kṛte /
kuṭilatvaṃ vyapaiti sma prāk caurasyātha śṛṅgayoḥ // 957 //
evaṃ buddhiprakarṣeṇa vyavahāravimarśataḥ /
amātyaparṣado harṣacittotkarṣam ajījanat // 958 //
prāḍvivākaḥ kṣamābuddhir yuktadaṇḍatvarañjakaḥ /
rājño 'vahat prajābhāraṃ gaṇanāpatigaurakaḥ // 959 //
yair dattam upakāritvād utkocadraviṇaṃ svayam /
kālāntare kṛtaghneṣu teṣv evāsthānamaṇḍape // 960 //
prakāśayatsu taddānaṃ kupitena mahībhujā /
maulāno malla esākas tebhyas tat pratidāpitaḥ // 961 //
ādau pādatale tiṣṭhan karālambīkṛtas tataḥ /
atha cakṣuṣyatāṃ gacchann uttamāṅgordhvavartitām // 962 //
krīto daryāvakhāno 'tha kṛtajñeneśvareṇa saḥ /
kalānidhir himaruciḥ kaumudīṃ hi tato vahan // 963 //
dinapatir na rasātalagaṃ tamaś śamayituṃ yatate yad avekṣya saḥ /
ativaladruci kālaghanāvṛter harati tatpratibimbam aho jagat // 964 //
rājā bhūbhārakhinno 'pi khaḍgadhārādhvago 'pi san /
svadattaṃ vibhavaṃ yasya dṛṣṭvā viśrāmam āptavān // 965 //
astaṃ mahmadakhānas sa kalānidhir athāgamat /
atyantaramaṇīyānāṃ sucirasthāyitā kutaḥ // 966 //
pratyabdaṃ pratihāryādyair yo vyadhāt prītim arthinām /
satyavrato divam agān mahimaśrīs sa ṭhakkuraḥ // 967 //
tadgotrajebhyas sa kilāgūḍhaṃ tasya vadhaṃ vyadhāt /
yo dūtyacchalato rājñā svadeśān niravāsyata // 968 //
rājñas saindhavaśulkādisthāne sondhyābhidhe pure /
pratyāgatas sa tīrthādhvakhinno vinno divaṃ yayau // 969 //
rājño dharmādhikāreṣu pratyavekṣāparas sadā /
mahāśrīśiryabhaṭṭo 'pi tasmin kāle divaṃ yayau // 970 //
gateṣv apy eṣu dharmo 'sya rājño naivālpatāṃ gataḥ /
kṣmāṃ dadhānasya śeṣasya diggajā hi paricchadaḥ // 971 //
ekāha eva dīnnārakoṭir ekā mahībhujā /
bālebhya eva dattāsīj jayyabhaṭṭamukhena yat // 972 //
adbhūtānāṃ padārthānāṃ tadrājye saṅgraho 'bhavat /
nārāyaṇāvatāro 'yaṃ jñāyeta katham anyathā // 973 //
yeṣāṃ himāṃśupīyūṣapravāhā nityabhikṣavaḥ /
ikṣavas tena mārtāṇḍadeśabhūmiṣu ropitāḥ // 974 //
tyajatā yogamāhātmyād valīpalitavikriyām /
śrījainollābhadenena vibudhatvaṃ prakāśitam // 975 //
udīpe sasyasampatter upaplavakarīṃ vyadhāt /
tūlamūlād apākṛṣya sindhuṃ bhārosagāminīm // 976 //
pūrvābdatithivārarkṣasaṅkrāntyādyekasādhanaḥ /
tithivārarkṣasaṅkrāntīr bhāvinyabde kṣaṇāl likhan // b.1313 //
tadrājye ruyyabhaṭṭo 'bhūd rājavāllabhyaviśrutaḥ /
anādaraṃ khaṇḍakhādye kārayan gaṇitāgame // b.1314 //
candre 'staṃ gata eva daivavaśataś śokāgniśāntyai niśā tatkāntā ravikāntavahnim udayāt kaṣṭaṃ praviṣṭā satī /
dyām āruhya tadīyadhūmakapaṭāt prāptā punas tanmaho yat so 'yaṃ graharājapādamahimaprāptaḥ prasādodayaḥ // b.1315 //
ṛtupatiś śiśireṇa samatsaro 'py ativiruddhakaro na hitas sthitaḥ /
yadi bhuvaṃ śiśiro na vināśayet kim iva nāma madhur vata yojayet // b.1316 //
sūhabhaṭṭo 'tha śāstrārthamaṇḍito 'py atha paṇḍitaḥ /
darśanadveṣataḥ pretadāhaṃ vata niṣiddhavān // b.1317 //
pretadehās tadā kecit tyaktā gūḍhaṃ jalāntare /
araṇye kecana tyaktā nikhātā bandhubhiḥ pare // b.1318 //
kāladharmam upete 'tha sūhabhaṭṭe śanaiś śanaiḥ /
prajā vītabhayā kāṃścit pretān gūḍham adāhayan // b.1319 //
doṣān dṛṣṭvā svayaṃ rājñā saidamakke nirākṛte /
adahan prakaṭaṃ pretadehān ahani bāndhavāḥ // b.1320 //
athānusaraṇāt patnyaḥ patyus sukṛtaśālinaḥ /
svargāṅganāṅgasaṃsargāt puṇyakṣayam avārayan // b.1321 //
bhoktuṃ rājyaṃ paitṛkaṃ tad dhātrā dattaṃ saṭhakkuraḥ /
jayanollābhadīno 'sau kaśmīrān pratyupāyayau // b.1322 //
hatānāṃ vasuvāso'straśirastrādi pragṛhya tat /
sadanaṃ sadhanaṃ jassaratho 'py āgād vimucyatām // b.1323 //
śukle śukle brahmaṇo 'hni rasāṅke 'bde śaśāṅkage /
jayanollābhadīno 'sau rājadhānīṃ viveśa saḥ // b.1324 //
dānātakathaneśasya tanūjāya hanūmate /
sarvasvakarṣaṇagrāmādhipatyaṃ pradadau nṛpaḥ // b.1325 //
merakāya dadau bhūbhṛd āsthānāsanasaṃvidam /
kartuṃ vicāradakṣāya satyāsatyaparīkṣaṇam // b.1326 //
vivṛddhayavanādhikāravaravipravīrair viṭair bhaṭṭaiḥ kuṭilavartmagair mathitamohitāś ca prajāḥ /
surejyadhiṣaṇaṃ vicāracaturaṃ paraṃ ṭhakkuraṃ nirīkṣya yuyuje vicārapadanirṇaye merakam // b.1327 //
senādhipatyaṃ vīrāya ṭhakkurāyogratejase /
vinnakaparamallekanaurujāya dadau nṛpaḥ // b.1328 //
ledaryāṃ savyapāraṃ satājarājāya so 'diśat /
malleśarājāya dadau mahāgrāmaparamparām // b.1329 //
viṣayaṃ deyanirmuktaṃ nṛpo 'py ardhavanābhidham /
ādamākhyāya sa dadau mahāvikramaśāline // b.1330 //
pravareśapurādhīśatvaṃ paraṃ parameśvaraḥ /
vīrāya mārgapataye mahmadākhyāya dhīmate // b.1331 //
bhāṅgilaviṣayaṃ bhūbhṛt sa tulāyāṃ dadau nṛpaḥ /
tasyānujān mārgapatīṃs tājakapramukhān bahūn // b.1332 //
pañcagrāmīṃ mahārghāṃś ca dattvāśvān samatūtuṣat /
śrījākoṭṭādhipatyaṃ ca mereṣkārapadaṃ dadau // b.1333 //
ṭhakkurāyāhmadākhyāya mahāgrāmāṃś ca pattalām /
ṭhakkurebhyo 'parebhyo 'sāv api mānyatayā samam /
mahāgrāmasahasrāṇi yatheṣṭaṃ pradadau nṛpaḥ // b.1334 //
