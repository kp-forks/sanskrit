#Text:Maitreyavyākaraṇa
#Data entry:Jens-Uwe Hartmann
#Edition: 3. Kathmandu Manuscript (complete), ed. Ishigami (= MvyK).


oṃ namo maitreyanāthāya //
evaṃ mayā śrutam ekasmiṃ samaye bhagavān rājagṛhe viharati sma / veṇuvane kalandakanivāse mahatā bhikṣusaṃghena sārdham ardhatrayodaśabhir bhikṣuśataiḥ //
atha khalv āyuṣmāñ
chāriputra mahāprajño dharmasenāpatir vibhuḥ /
lokasya anukampārthaṃ śāstāraṃ paripṛcchati // 1 //
yo 'sāv anāgato buddho nirdiṣṭo lokanāyakaḥ /
maitreya iti nāmnā 'sau sūtrapūrvāparāntike // 2 //
tasyāhaṃ vistarañ caivaṃ śrotum icchāmi nāyaka /
ṛddhiñ cāsyānubhāvañ ca tan me brūhi narottama // 3 //
athainam avadac chāstā vyākariṣyāmy ahaṃ tava /
vistaran tasya buddhasya maitreyasya śṛṇohi me // 4 //
udadhis tena kālena dvātriṃśatśatayojanaḥ /
śoṣam āyāsyate yasmāc cakravartī yathā hy asau // 5 //
daśayojanasāhasrā jambudvīpo bhavaiṣyati /
ālayaḥ sarvabhūtānāṃ vistareṇa samantataḥ // 6 //
ṛddhisphītā janapadā adaṇḍā anupadravāḥ /
tatra kāle bhaviṣyanti narās te śubhakarminaḥ // 7 //
akaṇṭakā vasumatī samāharitaśādvalā /
unnamantī namantī ca mṛdutūlapicūpamā // 8 //
akṛṣṭotpadyate śālimadhunāś ca sugandhi ca /
cailavṛkṣā bhaviṣyanti nānāraṅgopaśobhitāḥ // 9 //
puṣpapatraphalotpatā vṛkṣāś ca krośam ucchritāḥ /
aśītivarṣasahasrāṇi āyus teṣāṃ bhaviṣyati // 10 //
nirāmayāś ca te satvā vītaśokā mahotsavāḥ /
varṇavanto mahāśakhyā mahānāgabalāc citāḥ // 11 //
trayā rogā bhaviṣyanti icchā anaśanaṃ jarā /
pañcavarṣaśatā kanyā svāminam varayiṣyati // 12 //
tadā ketumatī nāma rājadhānī bhaviṣyati /
āvāsaḥ śuddhasatvānāṃ prāṇināṃ śubhakarmiṇam // 13 //
yojanadvādaśāyāmaṃ saptayojanavistaram /
nagaraṃ kṛtapuṇyānāṃ bhaviṣyati manoramam // 14 //
saptaratnamayāś caiva prakārāḥ krośam uccitāḥ /
iṣṭakā dvārakhaṇḍānāṃ nānāratnavibhūṣitāḥ // 15 //
pariṣāś ca bhaviṣyanti ratna iṣṭakasaṃcitāḥ /
padmotpalasamān kīrṇāś cakravākopaśobhitāḥ // 16 //
samantataḥ parivṛtāḥ saptabhis talāpaṅktibhiḥ /
catūratnamayās tālāḥ kiṃkiṇī jālaśobhitāḥ // 17 //
vāteneritatālebhyas tadā śruti manoharāḥ /
bhaviṣyanti śubhā śabdā tūryās pañcāṅgikā iva // 18 //
ye ca tasmin pure martyāḥ krīḍāratisukhānvitāḥ /
tenaiva tālaśabdena krīḍiṣyanti pramoditāḥ // 19 //
puṣkariṇo bhaviṣyanti kumudotpalasaṃcetāḥ /
udyānavanasaṃpannaṃ bhaviṣyati ca tat puram // 20 //
bhaviṣyati tadā rājā śamkho nāma mahādyutiḥ /
mahābalacakravartī caturdvīpeśvaraḥ prabhuḥ // 21 //
caturaṅgabalopetaḥ saptaratnasamanvitaḥ /
pūrṇasahasraputrāṇāṃ tasya rājño bhaviṣyati // 22 //
imāṃ samudraparyantām adaṇḍena vasundharām /
pālayiṣyati dharmeṇa samena sa narādhipaḥ // 23 //
mahānidhānāś catvāro nayutaśatalakṣitāḥ /
bhaviṣyanti tadā tasya rājñaḥ śaṃkhasya bhūpateḥ // 24 //
piṅgalaś ca kaliṅgeṣu mithilāyām ca pāṇḍukaḥ /
elāpatraś ca gāndhāre śaṃkho vārāṇasīpure // 25 //
caturbhir ebhir nidhibhiḥ sa rājā susamanvitaḥ /
bhaviṣyati mahāvīraḥ śatapuṇyaphalārpitaḥ // 26 //
brāhmaṇas tasya rājño 'tha subrahmā nāmnā purohitaḥ /
bahuśrutaś caturvedī upadhyāyo bhaviṣyati // 27 //
adhyāpako mantradharaḥ smṛtivān vedapāragaḥ /
kaiṭābhe ca sa nirghaṇṭe padavyākaraṇe tathā // 28 //
tasya brahmavatī nāma tadā bhāryā bhaviṣyati /
darśanīyā prāsādikā abhirūpā yaśasvinī // 29 //
tuṣitebhyas tataś cyutvā maitreyo hy agrapudgalaḥ /
tasyāḥ kukṣau sa niyataṃ pratisandhiṃ grahiṣyati // 30 //
daśa māsāṃś ca nikhilān dhārayitvā mahādyutim /
supuṣpite ca udyāne gatvā maitreyamātaraḥ // 31 //
na niṣaṇṇā nipannā vā sthitā sā brahmacāriṇī /
drumasya śākhām ālambya maitreyaṃ janayiṣyati // 32 //
niṣkramiṣyati pārśvena dakṣiṇāṅge narottamaḥ /
abhrakūṭād yathā sūryo nirgataś ca prabhāyate // 33 //
kariṣyate samālokaṃ sanarāmaravanditaḥ /
alipto garbhapaṅkena padmaṃ caiva yathāmbhuvā /
traidhātukam idaṃ sarvaṃ prabhayā pūrayiṣyati // 34 //
pade pade nidhānaṃ ca padmaṃ padmaṃ bhaviṣyati /
diśaś catasro udvīkṣya vācaṃ pravyāhariṣyati /
iyaṃ me paścimā jātir nāsti bhūyaḥ punarbhavaḥ // 35 //
na punar āgamiṣyāmi nirvāsyāmi nirāśravaḥ /
śītoṣṇavāridhārābhiḥ snāpayiṣyanti punnagāḥ // 36 //
divyāsurāṇi puṣpāṇi patiṣyanti nabhastalāt /
śvetaṃ tasya surāś chattraṃ dhārayiṣyanti mūrdhani // 37 //
hṛṣṭaś caiva sahasrākṣo devarājaḥ śacīpatiḥ /
pragrahīṣyati kumāraṃ taṃ dvātriṃśalakṣṇānvitam /
śriyā jvalantaṃ maitreyaṃ mātur haste pradāsyati // 38 //
manoramāṃ ca śivikāṃ nānāratnavibhuṣitām /
ārūḍhāṃ putrasahitāṃ vahiṣyanti ca devatāḥ // 39 //
tatas tūryasahasreṣu vādyamāneṣu tatpuram /
praviṣṭamātre maitreye puṣpavarṣaṃ patiṣyati // 40 //
tasmiṃś ca divase nāryo gurviṇyaḥ prasaviṣyanti /
sarvās tā janayiṣyanti putrān kṣemeṇa svastinā // 41 //
dṛṣṭvaivaṃ putraṃ subrahmā dvātriṃśadvaralakṣaṇam /
pratyavekṣya sumantreṇa tataḥ prīto bhaviṣyati // 42 //
gatidvayaṃ kumārasya yathā mantreṣu dṛśyate /
narādhipaś cakravartī buddho vā dvīpadottamaḥ // 43 //
sa ca yauvanasaṃprāpto maitreyo hy agrapudgalaḥ /
cintayiṣyati dharmātmā duḥkhitā khalv iyaṃ prajā // 44 //
brahmasvaro mahāvego hemavarṇo mahādyutiḥ /
viśālacakṣuḥ pīnāṅgaḥ padmapattranibhedekṣaṇaḥ // 45 //
ucchrayeṇa hastāśītiḥ kāyas tasya bhaviṣyati /
vistāraṃ viṃśatir hastā tato 'rdham mukhamaṇḍalam // 46 //
aśītibhiś caturbhiś ca sahasraiḥ sa puraskṛtaḥ /
māṇavānāṃ sa maitreyo mantrān adhyāpayiṣyati // 47 //
tataḥ śaṅkho mahārājo yūpam ucchrāpayiṣyati /
ṣoḍaśavyāmavistāram ūrdhvavyāmasahasrakam // 48 //
sa taṃ yūpaṃ narapatir nānāratnavibhūṣitam /
saptaratnasamākīrṇaṃ brāhmaṇebhyaḥ pradāsyati // 49 //
tac ca ratnamayaṃ yūpaṃ dattamātraṃ manoramam /
brāhmaṇānāṃ sahasrāṇi vikariṣyanti tatkṣaṇāt // 50 //
tasya yūpasya maitreyo dṛṣṭvā cainām anityatām /
kṛtsnaṃ vicintya saṃsāraṃ pravrajyāṃ rocayiṣyati // 51 //
yatv ahaṃ pravrajitveha spṛśeyam amṛtaṃ padam /
vimocayeyaṃ janatāṃ vyādhimṛtyujarābhayāt // 52 //
aśītibhiś caturbhiś ca sahasraiḥ saṃpuraskṛtaḥ /
niḥkramiṣyati maitreyaḥ pravrajyārtham agrapudgalaḥ // 53 //
nāgavṛkṣas tadā tasya bodhivṛkṣo bhaviṣyati /
pañcāśadyojanās tasya ūrdhvaṃ śākhāḥ bhaviṣyanti /
ṣaṭkrośaviṭapādyāni vidhūtāni samantataḥ // 54 //
tasya mūle niṣaṇṇo 'sau maitreyo dvipadottamaḥ /
anuttarāṃ ca saṃbodhiṃ prāpsyate nātra saṃśayaḥ // 55 //
aṣṭāṅgopetayā vācā tataḥ sa puruṣottamaḥ /
deśayiṣyati saddharmaṃ sarvaduḥkhāpahaṃ śivam // 56 //
duḥkhaṃ duḥkhasamutpādaṃ duḥkhasya samatikramam /
āryāṣṭāṅgikaṃ mārgaṃ kṣemaṃ nirvāṇagāminam // 57 //
prasannāṃ janatāṃ dṛṣṭvā satyāni kathayiṣyati /
tathāsya dharmaṃ saṃśrutvā pratipadyanti śāsane // 58 //
supuṣpite ca udyāne sannipāto bhaviṣyati /
saṃpūrṇaṃ yojanaśataṃ parṣat tasya bhaviṣyati // 59 //
tataḥ śrutvā narapatiḥ śaṃkho nāma mahāyaśāḥ /
dattvā dānam asaṃkhyeyaṃ pravrajyāṃ rocayiṣyati // 60 //
aśītibhiś caturbhiś ca sahasraiḥ sa puraskṛtaḥ /
narādhipo 'pi niṣkramya pravrajyām upayāsyati // 61 //
tenaiva ca pramāṇena mānavānāṃ puraskṛtaḥ /
maitreyasya pitā caiva pravrajyām upayāsyati // 62 //
tato gṛhapatis tatra sudhano nāma viśrutaḥ /
pravrajiṣyati dharmātmā sahasraiḥ parivāritaḥ // 63 //
strīratnam atha śaṃkhasya viśākhā nāma viśrutā /
aśītibhiś caturbhiś ca sahasraiḥ sā puraskṛtā /
nārīṇāṃ saha niṣkramya pravrajyām upayāsyati // 64 //
prāṇināṃ tatra samaye sahasrāṇi śatāni ca /
pravrajyām upayāsyanti maitreyasyānuśāsane // 65 //
tataḥ kāruṇikaḥ śāstā maitreyo dvipadottamaḥ /
samitiṃ vyavalokyātha idam arthaṃ pravakṣyate // 66 //
sarve te śākyamuninā muniśreṣṭhena tāyinā /
arthato lokanāthena dṛṣṭāḥ saddharmadhātunā /
āropitā mokṣamārge nikṣiptā mama śāsane // 67 //
chatradhvajapatākābhir gandhamālyānulepanaiḥ /
kṛtvā śākyamuneḥ pūjāṃ hy āgatā mama śāsane // 68 //
kuṃkumodakasekena candanenānulepanam /
dattvā śākyamuneḥ stūpe hy āgatā mama śāsane // 69 //
buddhaṃ dharmaṃ ca saṃghaṃ ca gatvā tu śaraṇaṃ sadā /
kṛtvā tu kuśalaṃ karma hy āgatā mama śāsane // 70 //
śikṣāpadān samādāya śākyasiṃhasya śāsane /
pratipādya yathābhūtaṃ hy āgatā mama śāsane // 71 //
dattvā saṃghe ca dānāni cīvaraṃ pānabhojanam /
vicitraṃ glānabhaiṣajyaṃ hy āgatā mama śāsane // 72 //
caturdaśīṃ pañcadaśīṃ pakṣasyehāṣṭamīṃ tathā /
prātihārakapakṣaṃ ca aṣṭāṅgaṃ susamāhitaḥ /
upavāsam upoṣyeha hy āgatā mama śāsane // 73 //
prātihāryatrayeṇāsau śrāvakān vinayiṣyati /
sarve te sāsravān dharmān kṣayayiṣyanti suratāḥ // 74 //
prathamaḥ sannipāto 'sya śrāvakāṇāṃ bhaviṣyati /
pūrṇāḥ ṣaṇnavati koṭyaḥ śrāvakāṇāṃ bhaviṣyati // 75 //
dvitīyaḥ sannipāto 'sya śrāvakāṇāṃ bhaviṣyati /
pūrṇāś caturnavati koṭyaḥ kleśamuktā kṣaṇāṭ // 76 //
tṛtīyaḥ sannipāto 'sya śrāvakāṇāṃ bhaviṣyati /
pūrṇā dvānavati koṭyo muktānāṃ śāntacetasām // 77 //
dharmacakraṃ pravartyātha vinīya suramānuṣān /
sārdhaṃ śrāvakasaṃghena pure piṇḍaṃ cariṣyati // 78 //
tataḥ praveśatas tasya ramyāṃ ketumatīpurīm /
māndāravāṇi puṣpāni patiṣyanti purottame /
devatāḥ prakramiṣyanti tasmin pure gate munau // 79 //
catvāraś ca mahārājānaḥ śakraś ca tridaśādhipaḥ /
brahma devagaṇaiḥ sārdhaṃ pūjāṃ tasya vidhāsyati // 80 //
utpalaṃ kumudaṃ padmaṃ puṇḍarīkaṃ sugandhikam /
aguruṃ candanaṃ caiva divyamālyaṃ tathaiva ca // 81 //
cailakṣepaṃ vidhāsyanti devaputrā maharddhikāḥ /
taṃ lokanātham udvīkṣya praviśantaṃ purottamam // 82 //
pathi tatra sthitā bhūmir mṛdus tūlapicūpamā /
vicitraṃ ca tato mālyaṃ vikariṣyanti te pathi // 83 //
chattradhvajapatākābhir gandhamālyānulepanaiḥ /
śubhaiś ca tūryanirghoṣaiḥ prasannamanaso narāḥ /
śāstuḥ pūjāṃ kariṣyanti devaputrā maharddhikāḥ // 84 //
sa ca śakraḥ sahasrākṣo devarājo mahādyutiḥ /
prahṛṣṭaḥ prāñjaliṃ kṛtvā stoṣyate lokanāyakam // 85 //
namas te puruṣasiṃha namas te puruṣottama /
anukampasva janatāṃ bhagavann agrapudgala // 86 //
maharddhiko devaputras tasya māro bhaviṣyati /
sa caiva prāñjaliṃ bhūtvā stoṣyate lokanāyakam // 87 //
śuddhāvāsasahasraiś ca bahubhiḥ parivāritaḥ /
pravekṣate ketumatīṃ maitreyo lokanandanaḥ // 88 //
brāhmaṇaparivāreṇa brahmā caiva puraskṛtaḥ /
kathayiṣyati saddharmaṃ brahmaghoṣam udīrayan // 89 //
ākīrṇā pṛthivī sarvā arhadbhiś ca bhaviṣyati /
kṣīṇāsravair vāntadoṣaiḥ prahīṇabhavabandhanaiḥ // 90 //
hṛṣṭā devamanuṣyāś ca gandharvā yakṣarākṣasāḥ /
śāstuḥ pūjāṃ kariṣyanti nāgāś cāpi maharddhikāḥ // 91 //
te vai nūnaṃ bhaviṣyanti akhilāś chinnasaṃśayāḥ /
chinnasrotā anādātā uttīrnā bhavasāgarāt /
brahmacaryaṃ cariṣyanti maitreyasyānuśasane // 92 //
te vai nūnaṃ bhaviṣyanti amamā aparigrahāḥ /
ajātarūparajatā aniketā asaṃbhavāḥ /
brahmacaryaṃ cariṣyanti maitreyasyānuśasane // 93 //
te vai nūnaṃ bhaviṣyanti chinnajālam aśaktikāḥ /
dhyānāny upasaṃpādya prītisaukhyasamanvitāḥ /
brahmacaryaṃ cariṣyanti maitreyasyānuśasane // 94 //
ṣaṣṭivarṣasahasrāṇi maitreyo dvipadottamaḥ /
deśayiṣyati saddharmaṃ sarvabhūtānukampakaḥ // 95 //
śatalakṣasahasrāṇi prāṇinaṃ sa vināyakaḥ /
vinayitvā ca saddharme tato nirvāṇam eṣyati // 96 //
parinirvṛtasya tasyaiva maitreyasya mahāmuneḥ /
daśavarṣasahasrāṇi saddharmaḥ sthāsyate tadā // 97 //
prasādayiṣyatha cittāni tasmiṃ śākyamunau jine /
tato drakṣyatha maitreyaṃ saṃbuddhaṃ dvipadottamam // 98 //
idam āścaryakaṃ śrutvā imām ṛddhim anuttamām /
ko vidvān na prasīdeta api kṛṣṇābhijātikaḥ // 99 //
tasmād ihātmakāmena māhātmyam abhikāṃkṣatā /
saddharmo gurukartavyaḥ smaratāṃ buddhaśāsanam // 100 //
iti maitreyavyākaraṇaṃ nāma mahāyānasūtraṃ samāptam /
ye dharmā hetuprabhavā hetu teṣāṃ tathāgato hy avadat /
teṣāṃ ca yo nirodha evaṃvādī mahāśramaṇaḥ //
śubham astu //
abdeglāvagnidvirade śita māghe guhānane /
pūṣāyāṃ pūṣṇadivase sarvvānanda samāpta kṛt //
