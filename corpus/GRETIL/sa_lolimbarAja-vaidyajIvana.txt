#Author:Lolimbarāja
#Text:Vaidyajīvana
#Date:18. c.
#Region:Pune
#Data entry:Jürgen Hanneder and Thomas Schäfer
#Edition:Jürgen Hanneder and Thomas Schäfer (eds.): Āyurveda und Poesie. Lolimbarājas Lehrgedicht »Leben des Arztes«. Marburg 2018.

||prathamo vilāsaḥ
prakṛtisubhagagātraṃ prītipātraṃ ramāyā diśatu kim api dhāma śyāmalaṃ maṅgalaṃ vaḥ /
aruṇakamalalīlāṃ yasya pādau dadhāte praṇataharajaṭālīgāṅgariṅgattaraṅge // 1.1 //
ratnaṃ vāmadṛśāṃ dṛśāṃ sukhakaraṃ śrīsaptaśṛṅgāspadaṃ spaṣṭāṣṭādaśabāhu tad bhagavato bhargasya bhājyaṃ bhaje /
yadbhaktena mayā ghaṭastani ghaṭīmadhye samutpādyate padyānāṃ śatam aṅganādharasudhāspardhāvidhānoddhuram // 1.2 //
divākaraprasādena rogyārogyasamīhayā /
samāsena vayaṃ kurmaḥ kāvyaṃ sad vaidyajīvanam // 1.3 //
tathāpi kriyate granthaḥ santi yady api durjanāḥ /
na hi dasyubhayāl loko dainyavān iva vartate // 1.4 //
yeṣāṃ na ceto lalanāsu lagnaṃ magnaṃ na sāhityasudhāsamudre /
jñāsyanti te kiṃ mama ha prayāsān andhā yathā vāravadhūvilāsān // 1.5 //
gadagañjanāya caturaiś carakādyair munibhir nṛṇāṃ karuṇayā kathitaṃ yat /
akhilaṃ likhāmi khalu tasya rahasyaṃ svakapolakalpitam ihāsti na kiñcit // 1.6 //
guror adhītākhilavaidyavidyaḥ pīyūṣapāṇiḥ kuśalaḥ kriyāsu /
gataspṛho dhairyadharaḥ kṛpāluḥ śuddho 'dhikārī bhiṣag īdṛśaḥ syāt // 1.7 //
ādau nidānavidhinā vidadhyād vyādhiniścayam /
tataḥ sādhyaṃ samīkṣeta paścād bhiṣag upācaret // 1.8 //
auṣadhaṃ mūḍhavaidyānāṃ tyajantu jvarapīḍitāḥ /
parasaṃsargasaṃsaktakalatram iva sādhavaḥ // 1.9 //
pathye sati gadārtasya kim auṣadhaniṣevaṇam /
pathye 'sati gadārtasya kim auṣadhaniṣevaṇam // 1.10 //
mahīndramahilātrapāpradapadāravinde tathā payonidhipayastatī jaladharair upāttā yathā /
api prakṛtinīrasā nṛpabhiṣagbhir aṅgīkṛtā bhaviṣyati sarasvatī rasavatī murāsāpateḥ // 1.11 //
iha gamiṣyati vaidyamatiḥ śramaṃ prathamam eva punas tu mahāsukham /
priyatamasya mṛgākṣi samāgame navakaragrahaṇā gṛhiṇī yathā // 1.12 //
yataḥ sarveṣu rogeṣu prāyaśo balavān jvaraḥ /
atas tasya pratīkāraṃ prathamaṃ kurmahe vayam // 1.13 //
devadārudhanāviśvabṛhatīdvayapācanam /
jvare pūrvaṃ pibec cāru payodharadharādhare // 1.14 //
chinnauṣadhāmbhodharadhanvayāsaiḥ kirātatiktāmbudareṇuyāsaiḥ /
viśvāvṛṣāmbhodharadhanvayāsaiḥ kvātho marutpittakaphajvareṣu // 1.15 //
uśīrakalaśīmahauṣadhakirātakāmbhodharasthirābṛhatikādvayāmṛtalatātrikaṇṭaiḥ kṛtam /
kaṣāyakam amuṃ pibet pavanajajvaravyākulaḥ pumān daśaśatacchadacchadamadagrasallocane // 1.16 //
pīyūṣalokapāñcālīcaraṇānāṃ kaṣāyakam /
pīyamānaḥ priye hanti hanumajjanakajvaram // 1.17 //
chinnodbhavāparpaṭavārivāhabhūnimbaśuṇṭhījanitaḥ kaṣāyaḥ /
samīrapittajvarajarjarāṇāṃ karoti bhadraṃ khalu pañcabhadraḥ // 1.18 //
eka eva khalu pittakajvaraṃ hanti parpaṭakṛtaḥ kaṣāyakaḥ /
candanodakamahauṣadhānvitaś cet tadā kim u punar vicāraṇā // 1.19 //
drākṣāparpaṭarājavṛkṣakaṭukāmustābhayānāṃ jalaṃ mūrcchāśoṣanidāghatṛṭpralapanabhrāntyādipittajvare /
duḥsparśapramadākirātakaṭukāsiṃhāsyareṇūdbhavaḥ kvāthaḥ śarkarayānvito harati tṛḍdāhāsrapittajvarān // 1.20 //
aho kimarthaṃ bahavaḥ kaṣāyāḥ parāśarādyair munibhir pradiṣṭāḥ /
chinnāśivāparpaṭatoyapānāt pittajvaraḥ kiṃ na sarīsarīti // 1.21 //
jalajalajapayodareṇuviśvauṣadhaśiśiraiḥ sahitaṃ ṣaḍaṅgam etat /
sapadi sukhakaraṃ sadā sadāhajvaratṛṣi yojyam idaṃ navajvare 'pi // 1.22 //
lohitacandanapadmakadhānyachinnaruhāpicumandakaṣāyaḥ /
pittakaphajvaradāhapipāsāvāntivināśahutāśaharaḥ syāt // 1.23 //
sahasradhautena ghṛtena kartur abhyaṅgam oṣaḥ kṛśatāṃ bibharti /
anyāṅganāsaṃgamalālasasya svīyeṣu dāreṣu yathābhilāṣaḥ // 1.24 //
tṛḍdāhamohāḥ praśamaṃ prayānti nimbapravālotthitaphenalepāt /
yathā narāṇāṃ dhanināṃ dhanāni samāgamād vāravilāsinīnām // 1.25 //
amalaiḥ kamalair athānilair alasaiḥ puṣparasaiḥ samanvitaiḥ /
jalakelikathākutūhalair api pittajvarajā rujo jayet // 1.26 //
śrīkhaṇḍamaṇḍitakalevaravallarīṇāṃ muktāphalākulaviśālakucasthalīnām /
vaidagdhyamugdhavacasāṃ suvilāsinīnām āliṅganaṃ sakaladāham apākaroti // 1.27 //
śayyā pallavapadmapattraracitā vāso vayasyaiḥ samaṃ kāntāre kusumasphurattaruvare gānaṃ vipañcīyutam /
ālāpāś ca śukālikokilakṛtāḥ kāntāś ca kāntāḥ kathāḥ vātāś cāmalavālakavyajanajā dāhaṃ nirākurvate // 1.28 //
ayi nitambini gāyanalālase madhuravāṇi nikāmamadālase /
vapuṣi dāhayute vihitaṃ himaṃ himahimāṃśujalair anulepanam // 1.29 //
śubhrābhravibhramadhare śaśāṅkakarasundare /
candanaiś carcite harmye svāpas tāpam apohati // 1.30 //
prāṇapreyasi mā pibantu puruṣāḥ pittajvaravyākulāḥ nānāvallijalaṃ vilambitaphalaṃ pāne viṣādapradam /
tat taiḥ kiṃ kriyatāṃ cikitsakapate mugdhe sukhaṃ sevyatāṃ sadyas tāpaharaḥ sudhādhikataraḥ kāntādharaḥ kevalam // 1.31 //
kāntākaṭākṣadagdhānāṃ vada vaidya kim auṣadham /
dṛḍham āliṅganaṃ pathyaṃ kvathaś cādharacumbanam // 1.32 //
pittajvare kiṃ rasaphāṇṭalepaiḥ kiṃ vā kaṣāyair amṛtena vā kim /
peyaṃ priyāyā mukham ekam eva lolimbarājena sadānubhūtam // 1.33 //
prātaḥ paryuṣitaṃ dhānyasalilaṃ sitayā yutam /
antardāhaṃ haret pītaṃ duḥkhaṃ durgārcanaṃ yathā // 1.34 //
pañcamūlyamṛtāmustāviśvabhūnimbasādhitaḥ /
kaṣāyaḥ śamayaty āśu vāyumāyubhavaṃ jvaram // 1.35 //
śṛṅgīkaṇākaṭphalapuṣkarāṇāṃ kṣaudrānvitānāṃ vihito 'valehaḥ /
śvāsena kāsena yutaṃ balāsajvaraṃ jayed atra na kāpi śaṅkā // 1.36 //
bhārṅgīguḍūcīghanadārusiṃhīśuṇṭhīkaṇāpuṣkarajaḥ kaṣāyaḥ /
jvaraṃ nihanti śvasanaṃ kṣiṇoti kṣudhāṃ karoti praruciṃ tanoti // 1.37 //
mama dvayaṃ vismayam ātanoti tiktākaṣāyo mukhatiktatāghnaḥ /
nipīḍitorojasarojakośā yoṣā pramodaṃ pracuraṃ prayāti // 1.38 //
kvāthaḥ kaṭphalakaṭtṛṇābdadhanikāśṛṅgyugragandhābhayābhārṅgīparpaṭaviśvadevatarujo bāhlīkamadhvanvitaḥ /
kāsaśvāsamukhāmayajvarabalaśleṣmaprakopāpahaḥ tadvat komalakaṇṭhi kaṇṭhajanitāṃ pīḍāṃ ca jahrīyate // 1.39 //
aruciṃ dyati luṅgakesaraṃ saghṛtaṃ saindhavacūrṇacarcitam /
rucim amburuhasya tanvi te nayanaṃ khañjanagañjanaṃ yathā // 1.40 //
granthīndrajāmarapurākṛmiśatrubhārṅgībhṛṅgītrikaṭvanalakaṭphalapauṣkarāṇām /
rāsnābhayābṛhatikādvayadīpyabhūtakeśīkirātakavacācavikāvṛkīnām // 1.41 //
kvātho hanyāt saṃnipātān samagrān buddhibhraṃśaṃ svedaśaityapralāpān /
śūlādhmānān vidradhiśleṣmavātān vātavyādhīn sūtikānāṃ ca tadvat // 1.42 //
saṃnipātasya kālasya kaścid bhedo na vidyate /
cikitsako jayed yas tu tasmāt ko 'sti pratāpavān // 1.43 //
saṃnipātodadhau magnān uddhared yaḥ kṛpākaraḥ /
tasmai kiṃ kiṃ na deyaṃ syād vada kovidanandini // 1.44 //
tridoṣājagaragrastaṃ mocayed yaḥ sa vaidyarāṭ /
ātmāpi tasmai dātavyaḥ kiṃ punaḥ kanakādikam // 1.45 //
yaḥ śophaḥ śrutimūlajaḥ sa kaṭhinaḥ śānte tridoṣajvare raktaṃ tatra jalaukayā pariharet sarpiḥ pibec cāturaḥ /
rāsnānāgaraluṅgamūlahutabhugdārvyagnimanthaiḥ samair lepaḥ syād aravindavandyanayane śophavyathādhvaṃsanaḥ // 1.46 //
arkānantākirātāmaratarurasanāsindhuvārogragandhātarkārīśigrupañcoṣaṇaghuṇadayitāmārkavāṇāṃ kaṣāyaḥ /
sadyas tīvrān tridoṣān apaharati dhanurmārutaṃ dantabandhaṃ śaityaṃ gātreṣu gāḍhaṃ śvasanakasanakaṃ sūtikāvātarogān // 1.47 //
tiktātiktakaparpaṭāmṛtaśaṭīrāsnākaṇāpauṣkaratrāyantībṛhatīsurauṣadhiśivāduḥsparśabhārṅgīkṛtaḥ /
kvātho nāśayati tridoṣanikaraṃ svāpaṃ divā jāgaraṃ naktaṃ tṛṇmukhaśoṣadāhakasanaśvāsān aśeṣān api // 1.48 //
śūlāt pārśvaśiraḥsthitāt kasanataḥ śvāsāc ca jīrṇajvarān muktaḥ syāt puruṣaḥ payaḥ paripiban pañcāṅghriṇā pācitam /
ekāsau guḍapippalī vijayate jīrṇajvarājīrṇarukkṣunmāndyārucipāṇḍujantukasanaśvāsān kim anyauṣadhaiḥ // 1.49 //
jīrṇajvaraṃ kaphayutaṃ kaṇayā sametaś chinnodbhavodbhavakaṣāyaka eva hanti /
rāmo daśāsyam iva rāma iva pralambaṃ rāmo yathā samaramūrdhani kārtavīryam // 1.50 //
pañcamūlīkaṣāyasya sakṛṣṇasya niṣevaṇāt /
jīrṇajvaro kaphodbhūto vidadhāti palāyanam // 1.51 //
śaṭī śuṇṭhī reṇuḥ suratarur anantā bṛhatikā ghanas tiktā tiktaṃ khalu navabhir ebhir viracitaḥ /
kaṣāyaḥ pīto 'yaṃ madhukaṇavimiśraḥ śamayati tridoṣaṃ niḥśeṣaṃ viṣamam api jīrṇajvaram api // 1.52 //
vāsāpaṭolatriphalādrākṣāśamyākanimbajaḥ /
samadhuḥ sasitaḥ kvātho hanyād ekāhikajvaram // 1.53 //
tanvaṅgi gaṅgottaratīrabhūmau mamāra hā ko 'py asutas tapasvī /
jalāñjaliṃ tasya kṛte dadātu saikāhikaḥ syād yadi te 'nujanmā // 1.54 //
saśiśiraḥ sadhanaḥ samahauṣadhaḥ sanaladaḥ sakaṇaḥ sapayodharaḥ /
samadhuśarkara eṣa kaṣāyako jayati bālamṛgākṣi tṛtīyakam // 1.55 //
cāturthiko gacchati rāmaṭhasya ghṛtena jīrṇena yutasya nasyāt /
līlāvatīnāṃ navayauvanānāṃ mukhāvalokād iva sādhubhāvaḥ // 1.56 //
akhaṇḍitaśaratkālakalānidhisamānane /
cāturthikaharaṃ nasyaṃ munidrumadalāmbunā // 1.57 //
suradāruśivāśivāsthirāvṛṣaviśvaiḥ kvathitaḥ kaṣāyakaḥ /
madhunā sitayā ca saṃyutaḥ paripītaḥ śamayec caturthikam // 1.58 //
takraṃ tryūṣaṇacūrṇayuktam atha vā madyaṃ hasantīṃ satīṃ tadvat kambalarallakān atha kuthāṃ śītāturaḥ śīlayet /
āliṅgeyur amuṃ himāvadhi dṛḍhaṃ tāruṇyadarpālasāḥ kāśmīrāgaruliptapīvarakucāḥ kāmaṃ kuraṅgīdṛśāḥ // 1.59 //
śakrāhvadadrughnavṛṣāmṛtānāṃ nirguṇḍikābhṛṅgamahauṣadhānām /
kṣudrāyavānīsahitaḥ kaṣāyaḥ śītajvarāraṇyahiraṇyaretāḥ // 1.60 //
vāṅmādhuryajitāmṛte 'mṛtalatā lakṣmīśivābhe śivā viśvaṃ viśvavare ghano ghanakuce siṃhī ca siṃhodari /
ebhiḥ pañcabhir oṣadhair madhukaṇāyuktaḥ kaṣāyaḥ kṛtaḥ pītaś ced viṣamajvaraḥ kim u tadā tanvaṅgi na kṣīyate // 1.61 //
sanāgarāyāḥ sapayodharāyāḥ sasiṃhikāyāḥ saguḍūcikāyāḥ /
dhātryāḥ kaṣāyo madhunā vimiśraḥ kaṇāvimiśro viṣamajvaraghnaḥ // 1.62 //
nānyāni mānyāni kim auṣadhāni paraṃ tu kānte na rasonakalkāt /
tailena yuktād aparaḥ prayogo mahāsamīre viṣamajvare 'pi // 1.63 //
bhavati viṣamahantrī cetakī kṣaudrayuktā bhavati viṣamahantrī pippalī vardhamānā /
viṣamarujam ajājī hanti yuktā guḍena praśamayati tathogrā sevyamānā guḍena // 1.64 //
kim u bhramayasi priye kuvalayaṃ karābhyām idaṃ madīyavacanaṃ sudhārasasamaṃ samākarṇaya /
purāṇaviṣamajvare kulakanimbasiṃhīndrajāmṛtāghanakaṣāyako madhuyuto varīvartate // 1.65 //
svakāntijitarocane capalalocane mālatīprasūnanikarasphuratkabari pañcavaktrodari /
paṭolakaṭurohiṇīmadhukacetakīmustakaprakalpitakaṣāyako viṣamam āśu jejīyate // 1.66 //
yo bhajet samadhuśyāmāṃ he hemakalaśastani /
viṣameṣu vyathās tasya na bhavanti kadācana // 1.67 //
kṣaṇam api calatāṃ jahīhi mugdhe śṛṇu vacanaṃ mama tanvi sāvadhānā /
vasati śirasi meghanādamūle vrajatitarāṃ viṣamo viśāladṛṣṭe // 1.68 //
viṣamam apaharaty asau kaṣāyo madhumadhuro 'madhurāmṛtāśivānām /
aham iva tava mānini prakopaṃ caraṇasaroruhayor luṭhan haṭhena // 1.69 //
abale kamalātanuratnakale caladṛkkamale dhṛtakāmakale /
amṛtābdaśivaṃ madhumad viṣame viṣame viṣameṣuvilāsarate // 1.70 //
ayi kuśāgrasamānamate mate matimatām atimanmathamanthare /
jvaraharaṃ rugariṣṭaśivāvacāyavahavirjatusarṣapadhūpanam // 1.71 //
tiktośīrabalādhānyaparpaṭāmbhodharaiḥ kṛtaḥ /
kvāthaḥ punaḥ samāyātaṃ jvaraṃ śīghraṃ nivārayet // 1.72 //
gopīdvyāmalakīsthirāmagadhajātiktāpayaḥpālinīdrākṣāśrīphaladhāvanīhimaviṣāmustendrajaiḥ sādhitam /
syād ājyaṃ viṣamajvarakṣayaśiraḥpārśvavyathārocakachardiḥśoṣahalīmakapraśamanaṃ līlālatāmañjari // 1.73 //
caladalatarusevā homamantras trinetradvijajanagurupūjā viṣṇunāmnāṃ sahasram /
maṇidhṛtir api dānāny āśiṣas tāpasānāṃ sakalam idam ariṣṭaṃ spaṣṭam aṣṭajvarāṇām // 1.74 //
ayi ratnakale kalānidhe kuśale kokilakomalasvare /
jvaravān jvaravarjito 'tha vā laghu kuryād aśanaṃ dinātyaye // 1.75 //
||iti śrīdivākarasūnulolimbarājaviracite vaidyajīvane jvarapratīkāro nāma prathamo vilāsaḥ
||dvitīyo vilāsaḥ
amṛtātiviṣāsurarājayavastanayitnukirātakaviśvapayaḥ /
atisāraharaṃ jvaranāśakaraṃ śṛṇu nirjitakuñjarakumbhakuce // 2.1 //
śītośīrakayugmavatsakavṛkīpadmāhvadhānyāmṛtābhūnimbāmbudabālabilvakaviṣāviśvauṣadhaiḥ sādhitaḥ /
kvātho mākṣikasādhito vijayate hṛllāsatṛṣṇāvamīdāhārocakasaṅgabhaṅgacaturaḥ sarvātisārajvarān // 2.2 //
pañcāṅghrivṛkyabdabalendrabījatvaksevyatiktāmṛtaviśvabilvaiḥ /
jvarātisārān savamīn sakāsān saśvāsaśūlāñ chamayet kaṣāyaḥ // 2.3 //
kaphādhike vā pavanādhike vā dvayādhike vā gurupañcamūlam /
pittādhike syāl laghupañcamūlaṃ punaḥ punaḥ pṛcchasi kiṃ mṛgākṣi // 2.4 //
sadevadāruḥ saviṣaḥ sapāṭhaḥ sajantuśatruḥ saghanaḥ satīkṣṇaḥ /
savatsakaḥ kvātha udāhṛto 'yaṃ śophātisārāmbudhikumbhajanmā // 2.5 //
ayi priye prītibhṛtāṃ murārau kiṃ bālakaśrīghanadhānyaviśvaiḥ /
yasyāpy atīsārarujo na tasya kiṃ bālakaśrīghanadhānyaviśvaiḥ // 2.6 //
pittātisāro dhānyāmbubilvābdānāṃ nirudhyate /
kenātra jñāyate kartā paṇḍitena tvayā vinā // 2.7 //
indrajameghamadākusumaśrīlodhramahauṣadhamocarasānām /
cūrṇam idaṃ guḍatakrasametaṃ hanty acirād atisāram udāram // 2.8 //
kalyāṇi kāñcanalatālalitāṅgayaṣṭe tāmbūlaśālivadane lalane śṛṇu tvam /
śuṇṭhīmadākusumamocarasājamodās takrānvitāḥ praśamayanty atisāram ugram // 2.9 //
atisārapraśamanī citrapatrakaśobhitā /
vṛddhidā tanuvahneś ca śyāmā śyāmeva rājate // 2.10 //
bāle bālalatāpravālalatikākārāṅghrihastādhare mallīmālyalasatkucakṣitidhare ratnajvalanmekhale /
cañcatkuṇḍalamaṇḍale vijayate raktāmaśūlānvitātīsāraṃ kuṭajābdabilvakaviṣādīpyaiḥ kaṣāyaḥ kṛtaḥ // 2.11 //
dhātakyāmalakīpayodharavṛkīkaṭvaṅgayaṣṭīmadhuśrījambvāmraphalāsthināgaraviṣāhrīberalodhrendrajaiḥ /
tulyāṃśaṃ vihitaṃ sataṇḍulajalaṃ gaṅgādharākhyaṃ mahācūrṇaṃ tūrṇam apākaroti sakalaṃ jīrṇātisāraṃ param // 2.12 //
ayi kandukanindakastani pramadārūpamadāpahāriṇi /
rudhirātisṛtau kaṣāyakaḥ samadhur dāḍimavatsakatvacaḥ // 2.13 //
candanaṃ vimalataṇḍulāmbunā saṃyutaṃ madhuyutaṃ sitāyutam /
tṛḍvikhaṇḍanam asṛgvikhaṇḍanaṃ khaṇḍanaṃ pracuradāhamehayoḥ // 2.14 //
kukṣiśūlāmaśūlaghnaṃ vividhāsrātisārajit /
seveta saguḍaṃ bilvaṃ bilvatulyapayodhare // 2.15 //
tṛṭśvāsakāsajvaraśophamūrchāhikkānnavidveṣaṇavāntiśūlaiḥ /
yukto 'tisārī smaratu prasahya govinda gopāla gadādhareti // 2.16 //
jātīphalaṃ nāgarasarpaphenau kharjūphalaṃ bhinnam idaṃ ca nityaṃ /
yojyaṃ dviniṣkaṃ ca karīṣajātād araṇyajād bhasmasamaṃ ca sarvam // 2.17 //
niṣkārdhamātraṃ bhiṣajā prayojyaṃ dvivāram etac chubhataṇḍulodaiḥ /
jīrṇātisāre rudhirāmayukte hitaṃ saśūle bahuvegayukte // 2.18 //
yavānī nāgarośīradhanikātiviṣāghanaiḥ /
bālabilvadviparṇībhir dīpanaṃ pācanaṃ bhavet // 2.19 //
punarnavāvallijabāṇapuṅkhaviśvāgnipathyācirabilvabilvaiḥ /
kṛtaḥ kaṣāyaḥ śamayed aśeṣān durnāmagulmagrahaṇīvikārān // 2.20 //
śuṇṭhīchinnaruhāviṣājaladharais tulyaiḥ kaṣāyaḥ kṛto mandāgnau grahaṇīgade 'pi satataṃ sāmānubandhe hitaḥ /
śuṇṭhīkalkaśṛtaṃ ghṛtaṃ prapibataḥ pāṇḍvāmakāsāpahaṃ syād vāyor anulomanaṃ grahaṇikā vegena jaṅgamyate // 2.21 //
pāṭhāviṣākuṭajavṛkṣaphalatvagabdatiktāmadārasajanāgarabilvacūrṇam /
sakṣaudrataṇḍulajalaṃ grahaṇīpravāharaktapravāhagudaruggudajeṣu dadyāt // 2.22 //
tulyāṃśaṃ sakalaṃ kirātakaṭukāmustendrajatryūṣaṇaṃ bhāgaś candrakalāmitaḥ kuṭajato bhāgadvayaṃ citrakāt /
cūrṇaṃ ratnakalābhidhaṃ guḍapayoyuktaṃ ca pāṇḍujvarātīsārārucikāmilāgrahaṇikāgulmapramehāpaham // 2.23 //
kṣāradvandvapaṭutrikatrikaṭukaiś cavyājamodānalaiḥ kṛṣṇāmūlakahiṅgujīramiśibhis tulyair vidheyaṃ rajaḥ /
pītaṃ koṣṇajalena kolapayasā takreṇa vānyauṣadhād dhṛtkṣudgulmagudāṅkuragrahaṇiṣu prāyaḥ priyaṃ preyasi // 2.24 //
dvikṣāraṣaṭkaṭupaṭuvrajahiṅgudīpyaiḥ syāt sāraluṅgabadaraikarasena yuktaḥ /
śleṣmānilagrahaṇikāsu guḍaḥ praśastaḥ nakṣatramukhyamukhi dīpanapācane 'lam // 2.25 //
cūrṇaṃ cavyakacitraśrīviśvabheṣajanirmitam /
takreṇa sahitaṃ hanti grahaṇīṃ duḥkhakāriṇīm // 2.26 //
rucakāgnimarīcānāṃ cūrṇaṃ takreṇa sevitam /
grahaṇyudaragulmārśaḥkṣunmāndyaplīhanāśanam // 2.27 //
ājyaṃ payodharajalendrajabālabilvahrīberamocarasakalkayutaṃ supakvam /
āmānubandhasahitaṃ rudhirānvitaṃ ca sadyo nihanti gṛhiṇi grahaṇīvikāram // 2.28 //
||iti śrīdivākarasūnulolimbarājaviracite vaidyajīvane grahaṇīpratīkāro nāma dvitīyo vilāsaḥ
||tṛtīyo vilāsaḥ
ataḥ paraṃ komalavāṇi kāsaśvāsapratīkāram udīrayāmaḥ /
nihanti kāsaṃ gurupañcamūlīkṛtaḥ kaṣāyaś capalāsahāyaḥ // 3.1 //
ghanaviśvaśivāguḍajā guṭikā tridinaṃ vadanāmbujamadhyadhṛtā /
harati śvasanaṃ kasanaṃ lalane lalaneva himaṃ hṛdaye nihitā // 3.2 //
ajasya mūtrasya śataṃ palānāṃ śataṃ palānāṃ ca kalidrumasya /
pakvaṃ samadhv āśu nihanti kāsaṃ śvāsaṃ ca tadvat sabalaṃ balāsam // 3.3 //
ārdrād ardhatulā guḍād api tathārdhāṃśaṃ ca kustumbarīdīpyāyojaraṇatrijātajaladād etat paced yuktitaḥ /
leho ratnakale tavaiva kathitaḥ prāṇapriyāyā mayā kāsārśojvarapīnasaśvayathurukgulmakṣayadhvaṃsanaḥ // 3.4 //
rāsnābalāpadmakadevadāruphalatrikatryūṣaṇavellacūrṇam /
cintāmaṇi kṣaudraghṛtopapannaṃ śvāsāṃś ca kāsāṃś ca nirākaroti // 3.5 //
vāsāharidrādhanikāguḍūcībhārṅgīkaṇānāgaradhāvanīnām /
kvāthena mārīcarajonvitena śvāsāḥ kṣayaṃ yānti na kasya puṃsaḥ // 3.6 //
tulyā lavaṅgamaricākṣaphalatvacaḥ syuḥ sarvaiḥ samo nigaditaḥ khadirasya sāraḥ /
babbūlavṛkṣajakaṣāyayutaṃ ca cūrṇaṃ kāsān nihanti vaṭikā ghaṭikāṣṭakānte // 3.7 //
vātaṃ nirdalayan kaphaṃ kavalayann unmūlayan pīnasaṃ dṛṣṭiṃ nirmalayan prabhāṃ prabalayan hṛdrogam utsārayan /
niḥśeṣaṃ jaṭharāmayaṃ praśamayann uddīpayan pāvakaṃ kāsaśvāsanirāsasādhanam asau viśvākaṣāyaḥ smṛtaḥ // 3.8 //
rūpaṃ kīdṛk kamalavadane nuḥ pare sau gireḥ syāt saṃbuddhiḥ kā madhuravacane kāgnibījasya ṣaṣṭhiḥ /
kasya kvāthaḥ śvasanaśamano vallabheneti pṛṣṭā vidvadvandyā drutam idam adāt sottaraṃ nāgarasya // 3.9 //
kaṭutailena saṃyukto guḍo yāvan na sevitaḥ /
tāvan naśyati kiṃ śvāsaḥ pīyūṣamadhurādhare // 3.10 //
sevitaṃ madhukhaṇḍābhyāṃ cūrṇaṃ marīcajaṃ yadi /
kimarthaṃ kriyate cintā kāsaśvāsau parājitau // 3.11 //
ayi ratnakale nīlanalinacchadanekṣaṇe /
siṃhīkaṣāyaḥ sakaṇaḥ kāsagrāsakaraḥ kṣaṇāt // 3.12 //
pippalīpippalīmūlavibhītakamahauṣadhaiḥ /
madhunā sevitaiḥ kāsaḥ praśāmyati kutūhalāt // 3.13 //
rāvaṇasya suto hanyān mukhavārijadhāritaḥ /
śvasanaṃ kasanaṃ vāpi tam ivānilanandanaḥ // 3.14 //
ayi prāṇapriye jātīphalalohitalocane /
śuṇṭhībhārṅgīkṛtaḥ kvāthaḥ śvāsahrāsāya pāyayet // 3.15 //
asti prāṇapate mama priyatamā kandarpalīlā sakhī kāsakleśavaśād atīva kṛśatāṃ prāptāsti sā sāmprataṃ /
tasyās tvaṃ kathayopacāram adhunā kṣaudrānvitaṃ dīyatāṃ viśvagranthikaṇākalidrumabhavaṃ cūrṇaṃ cakorekṣaṇe // 3.16 //
saṃyutaṃ guḍasarpibhyāṃ cūrṇaṃ trikaṭusaṃbhavam /
nihanti tarasā kāsāṃs trāsān iva satāṃ hariḥ // 3.17 //
śṛṅgiberaraso yena madhunā saha sevitaḥ /
śvāsakāsabhayaṃ tasya na kadācid bhaviṣyati // 3.18 //
pulomajāvallabhasūnupatnītātātmabhūśekharavāhanasya /
saundaryadūrīkṛtarāmarāme kaṣāyakaḥ kāsasamīrasarpaḥ // 3.19 //
phalatrayacchinnaruhāhutāśarāsnākṛmidhvaṃsikaṭutrayāṇām /
cūrṇaṃ samāṃśaṃ sitayā sametaṃ kāsaṃ jayen nātra vicāraṇīyam // 3.20 //
daśamūlakaṣāyamiśritaṃ vā lalane viśvakaṣāyamiśritaṃ vā /
prapibet kaṭikukṣivastiśūle dhruvam eraṇḍajatailam ekam eva // 3.21 //
rāsnāmṛtānāgaradevadārupañcāṅghriyugmendrayavaiḥ kaṣāyaḥ /
ruvūkatailena samanvito 'yaṃ bhettā bhaved āmasamīraṇasya // 3.22 //
vilāsinī vilāsena vilāsihṛdayaṃ yathā /
tathā guḍūcī viśvena hared āmasamīraṇam // 3.23 //
samyaksvinnāś chagalajarase kānanotthāḥ kulatthāś caile baddhāḥ parihṛtatuṣāḥ prauḍhasīmantinībhiḥ /
sūkṣmaṃ piṣṭāḥ paṭurasaniśācūrṇapūrṇāḥ kṣapāyāṃ cakṣuḥkṣiptāḥ rudhiravikṛtiṃ saṃharanti tryaheṇa // 3.24 //
lolimbarājakavinā vanitāvataṃse śigror amuṣya kathito 'sti kim u prayogaḥ /
etasya pallavarasāt samadhoḥ kim anyat dṛgvyādhimātraharaṇe mahilāgragaṇye // 3.25 //
kuvalayanayane 'rjunaṃ kapho 'bdheḥ saha sitayāśu nirācarīkaroti /
priyakaram iva kāminī navoḍhā laghukucaśālini vakṣasi prayuktam // 3.26 //
iti nigaditam āryaiḥ netrarogāturāṇāṃ niśi samadhughṛtāgryā sevitavyā sukhāya /
ayi navaśiśulīlāloladṛṣṭe tvam agryā janayasi bata kasmād vaiparītyaṃ paraṃ tu // 3.27 //
nirākaroti naktāndhyaṃ sagomayarasā kaṇā /
yathā ratena ramaṇī ramaṇasya mahābalam // 3.28 //
śyāme 'śyāme priyaśyāme śyāmabodhitamānase /
śuklaṃ śamayati kṣipraṃ mākṣikaṃ mākṣikānvitam // 3.29 //
triphalāvṛṣabhūnimbanimbatiktāmṛtākṛtaḥ /
kvātho madhusitāyukto kāmalāpāṇḍurogajit // 3.30 //
devadālīphalaraso nasyāto hanti kāmalām /
saṃdeho nāsti samphullanīlotpalavilocane // 3.31 //
girimṛddhātrirātrīṇām añjanaṃ kāmalāpaham /
idaṃ na hi bhaven mithyā śapathas tu tavāṅgane // 3.32 //
aye manojñakuṇḍale sphuranmukhendumaṇḍale /
gavāṃ payaḥ sanāgaraṃ nihanti tanvi kāmalām // 3.33 //
picumandarasena miśritaiḥ picumandānilaśatrubījakaiḥ /
ghaṭitāṃ vaṭikāṃ bhagāntare bhagaśūlapraśamāya dhārayet // 3.34 //
taruṇy uttaraṇīmūlaṃ chāgīsarpiḥsamanvitam /
śivaśastrābhidhāṃ bādhāṃ yonisthāṃ hanti satvaram // 3.35 //
gopīvṛkīdārukirātamūrvātiktāmṛtāviśvaghanendrajānām /
kvātho 'yam ukto mṛgalocanānāṃ duṣṭasya dugdhasya viśodhanāya // 3.36 //
kaṭaṅkaṭerīrasajābdavāsābhūnimbabhallītilajaḥ kaṣāyaḥ /
kṣaudrānvitaś cañcalalocanānāṃ nānāvidhāni pradarāṇi hanyāt // 3.37 //
kuvalayadalanetre taṇḍulīyasya mūlaṃ rasajam api samāṃśaṃ bheṣajadvandvam etat /
himakaramukhi yuktaṃ taṇḍulāmbhomadhubhyāṃ pradaradaram udīrṇaṃ sundarīṇāṃ nihanti // 3.38 //
mūlaṃ gavākṣyāḥ smaramandirasthaṃ puṣpāvarodhasya vadhaṃ karoti /
abhartṛkāṇāṃ vyabhicāriṇīnāṃ yogo 'yam eva drutagarbhapāte // 3.39 //
madhvājyayaṣṭīmadhuluṅgamūlaṃ nipīya sūte sumukhī sukhena /
sataṇḍulāmbhaḥsitadhānyakalkapānād vamir gacchati garbhiṇīnām // 3.40 //
dhānyābdāmbudvayāralvamṛtaviṣabalāreṇuduḥsparśaśītaṃ garbhiṇyāḥ sūtikāyā api rudhirarugāmātisārajvaraghnam /
mustāśṛṅgīviṣāṇāṃ praśamayati rajaḥ sevitaṃ kṣaudrayuktaṃ bālānāṃ vāntikāsajvaram ativiṣajaṃ kṣaudrayuktaṃ rajo vā // 3.41 //
kumārātisāre kaṣāyaḥ samaṅgāmadāśārivārodhrajaḥ kṣaudrayuktaḥ /
madārodhrabilvābdamañjiṣṭhavālākaṣāyo 'valeho 'tha vā kṣaudrayuktaḥ // 3.42 //
kṛṣṇāruṇāmustakaśṛṅgikāṇāṃ tulyena cūrṇena samākṣikena /
jvarātisāraḥ praśamaṃ prayāti saśvāsakāsaḥ savamiḥ śiśūnām // 3.43 //
||iti śrīdivākarasūnulolimbarājaviracite vaidyajīvane vilāsinīrogapratīkāro nāma tṛtīyo vilāsaḥ
||caturtho vilāsaḥ
vidvallalāmalolimbanṛpater vāgvilāsataḥ /
tṛptir na jāyate svāmin punaḥ kiñcin nirūpaya // 4.1 //
kṣayotpattivināśāya siṃhāsyaḥ sevyatāṃ sadā /
bahūnām asya viśvāso jātaḥ kamalalocane // 4.2 //
ayi sundari sundarānane rucirāpāṅgataraṅgalocane /
navanītamadhūpalāśanād uḍurājasya bhavet kṣayakṣayaḥ // 4.3 //
ayi komalakuntalāvalīvilasanmālatikāmanohare /
triphalājanitaḥ kaṣāyakaḥ sahito guggulunā vraṇaṃ jayet // 4.4 //
madanajvarakārināmadheye rasike ratnakale prabhātakāle /
śiśirāmbu piban madhuprayuktaṃ gaṇanātho 'pi bhavet kilāsthiśeṣaḥ // 4.5 //
trikaṭutriphalākaliṅganimbatrivṛdugrākhadirodbhavaḥ kaṣāyaḥ /
paśumūtrasamanvito nipītaḥ kṛmikoṭīr api hanti hanta vegāt // 4.6 //
jātīpravālatriphalāyavāsadārvītriyāmāmṛtagostanīnām /
kaṣāyakaḥ kṣaudrayuto nihanti mukhasya pākaṃ mukhapaṅkajasthaḥ // 4.7 //
sphuratsundarodāramandāradāmaprakāmābhirāmastanadvandvamadhye /
haridrārajomākṣikābhyāṃ vimiśraḥ śivāyāḥ kaṣāyaḥ pramehāpahārī // 4.8 //
chinnāraso 'pi madhunā nānāmehanivāraṇaḥ /
vadanti bhiṣajaḥ sarve śaradindunibhānane // 4.9 //
ratikelikalākuśale vilasadvalaye malayena samānakuce /
amṛtāvratatī ruvutailayutā dalayed anilāsram udārataram // 4.10 //
madhūtthāruṇāgopikādevadhūpaiḥ śṛtaṃ vātaraktāpahaṃ piṇḍatailam /
kaṣāyaḥ sahairaṇḍatailena pītas tathairaṇḍasiṃhāsyavatsādanīnām // 4.11 //
laśunajīrakagandhakasaindhavatrikaṭurāmaṭhacūrṇam idaṃ samam /
sapadi nimburasena viṣūcikāṃ harati bho ratibhogavicakṣaṇe // 4.12 //
ruglājābdavaṭaprarohamadhukair madhvanvitaiḥ kalpitāpy ugrām āśu tṛṣaṃ bhṛśaṃ praśamayed āsyāntarasthā vaṭī /
elālājalavaṅganāgacapalāśrīkolamajjāmbudaśrīkhaṇḍaṃ madhukhaṇḍayuk praśamayed vāntiṃ tridoṣodbhavām // 4.13 //
ramāramyākāre caturavacane cārucikure vimūlyālaṃkāre karatalalasannīlanaline /
nidāghaḥ saṃjātas tava kim u sarojanmakadalīdalaiḥ kḷpte talpe svapihi laghu sāhityanipuṇe // 4.14 //
rasadvijīradviniśāmarīcasindūradaityendramanaḥśilānām /
cūrṇīkṛtānāṃ ghṛtamiśritānāṃ tribhiḥ pralepair apayāti pāmā // 4.15 //
pathyātilāruṣkarakaiḥ samāṃśair guḍena yuktaiḥ saha modakaḥ syāt /
durnāmapāṇḍujvarakuṣṭhakāsaśvāsaṃ jayet plīharujaṃ ca tadvat // 4.16 //
madanasaindhavaguggulugairikājyamadhuvālakapaṅkavilepanāt /
sphuṭitam apy akhilaṃ caraṇadvayaṃ vikacatāmarasapratimaṃ bhavet // 4.17 //
bhallātakāsīsahutāśadantimūlair guḍasnugravidugdhadigdhaiḥ /
lepocitair gacchati gaṇḍamālā samīravegād iva meghamālā // 4.18 //
bhūnimbanimbatriphalāpaṭolavāsāmṛtāparpaṭabhṛṅgarājaiḥ /
kvātho haret kṣaudrayuto 'mlapittaṃ cittaṃ yathā vāravadhūkaṭākṣaḥ // 4.19 //
hiṅgukṣāradvayasaindhavasauvarcalaviḍapippalīgranthikacitrakacavyamarīcakarcūrakustumbarībarbarītittiḍīkaṣaḍgranthājamodāmlavetasapuṣkaramūlanāgarakarañjajīrakaharītakīvṛkīhapuṣābhiḥ viracitaṃ cūrṇam idam /
aśmarīhṛdayagalarogavibandhādhmānahikkāvardhmagudajagulmasakalaśūlaplīhapāṇḍuśvasanakasanadahanasadanavadanavirasatāvirataye samarthataram // 4.20 //
gomūtreṇa kṛtaḥ kaliṅgakaṭukāpāṭhāvṛṣābdāmarakvāthaḥ kṣaudrayuto nihanti sakalān kaṇṭhāmayān utkaṭān /
pāṭhātejavatīrasāñjanayavakṣāropakulyāniśādevānāṃ madhunā kṛtā mukhadhṛtā tadvad vaṭī vartate // 4.21 //
prāṇeśvara priyatame vada kiṃ vadāmi tat kānta yat kim u mṛgākṣi yad agnikāri /
samyak śṛṇu praṇayini praṇayiñ śṛṇomi khādet sa nimburasasaindhavaśṛṅgiberam // 4.22 //
hiṅguvyoṣājamodādvijaraṇalavaṇaṃ prāg bhajet sājyabhuktaṃ kuryāj jājvalyamānaṃ jvalanam anilajaṃ gulmam etan nihanti /
vṛkṣāmlāmlāgnipathyātrikaṭupaṭuviḍaṃ jantujij jīrayugmaṃ dīpyau sauvarcalaṃ cācalam api sakalaṃ bhasmasāccarkarīti // 4.23 //
śuṇṭhī bāṇamitā kaṇārṇavamitā dīpyād yavānyāḥ kramād bhāgānāṃ tritayaṃ dvayaṃ ca lavaṇād bhāgaḥ śivaitatsamā /
koṣṭhāṭoparugāmagulmamalahṛl lolimbarājoditaś cūrṇo 'drīn api bhasmasāt prakurute kiṃ bhojanaṃ bho janāḥ // 4.24 //
śigrudīpyavaruṇādviyāminīkuñjarāśanakṛtaḥ kaṣāyakaḥ /
bolacūrṇasahito 'ntar utthitaṃ vidradhiṃ vidalayed asaṃśayam // 4.25 //
kamalakuḍmalakalpapayodharadvayasamāhitahāramanohare /
hṛdayarukṣu hitaṃ ghṛtam arjunasvarasakalkasusādhitam aṅgane // 4.26 //
so 'yaṃ sugandhimukulo bakulo vibhāti vṛkṣāgraṇīḥ priyatame madanaikabandhuḥ /
yasya tvacaiva ciracarvitayā nitāntaṃ dantā bhavanti capalā api vajratulyāḥ // 4.27 //
bhindanti ke kuñjarakumbhapāliṃ kim avyayaṃ vakti rate navoḍhā /
sambodhanaṃ nuḥ kim u raktapittaṃ nihanti vāmoru vada tvam eva // 4.28 //
viśvāśivākaṇācūrṇaḥ sasitaḥ samadhuḥ smṛtaḥ /
nasyavad viśvaguḍayor hikkādhikkārakārakaḥ // 4.29 //
durālabhākaṣāyasya ghṛtayuktasya sevanāt /
bhramaḥ śāmyati govindasmaraṇād iva pātakam // 4.30 //
ayi ratnakale kuru mā kalahaṃ kalahaṃsakalatrasamānagate /
śṛṇu madvacanaṃ vada vaidyamaṇe madirā madirākṣi śucaṃ śamayet // 4.31 //
punarnavānāgaradārupathyābhallātakacchinnaruhākaṣāyaḥ /
daśāṅghriyuktaḥ paripeya ūrustambhe 'tha vā mūtrapuraprayogaḥ // 4.32 //
sakṣaudraṃ kuśakāśagokṣuraśivāśamyākapāṣāṇabhidduḥsparśaṃ parisevitaṃ pariharet sadyo 'śmarīṃ dustarām /
elāparvatabhicchilājatukaṇācūrṇaṃ guḍenānvitaṃ pītaṃ taṇḍuladhāvanodakayutaṃ syān mūtrakṛcchrāpaham // 4.33 //
vāsailāmadhukāśmabhedacapalākauntīkṣurairaṇḍajaḥ kvāthaḥ sāśmajatur jayaty atitarāṃ kṛcchrāśmarīṃ śarkarām /
kṛcchre dāharujāṃ vibandhasahite kvātho 'śmabhidgokṣurānantāragvadhacetakīviracito madhvanvitaḥ śasyate // 4.34 //
nyagrodhāṅkurakuṣṭhalodhravikasāśyāmāmasūrāruṇāśrīkhaṇḍaiḥ payasānvitair viracitaṃ vyaṅgaghnam udvartanam /
liptaṃ saptadinaṃ masūrarajasā sarpiḥpayaḥśālinā vaktraṃ śāradacandrasundarataraṃ vyaṅgasya bhaṅgād bhavet // 4.35 //
iṅgudyāḥ phalamajjako jalayuto lepān mukhe kāntido rodhrogrādhanikā nihanti piṭakāṃs tāruṇyajāṃl lepanāt /
hāryaṃ raktam aruṃṣikāruji hito mūtreṇa lepo 'tha vā piṇyākasya purātanasya śakṛtaḥ pādāyudhasya dhruvam // 4.36 //
tailaṃ śopham apāram apy apahared vṛścīrarāsnāmahābhaiṣajyāmaraśuṣkamūlakayutaṃ bimbīrase sādhitam /
tadvad viśvakirātatiktam atha vā pāṭhāniśādhāvanīmustājīrakapañcakolakarajaḥ saṃmiśram uṣṇāmbunā // 4.37 //
ugrāpāṭhāpaṭolauṣadharuvukajaṭāśigrudadrughnakuṣṭhair dhānyāmlena prapiṣṭaiḥ praśamayati mahāmūrdharogān aśeṣān /
patraṃ pakvaṃ ghṛtāktaṃ ravibhavam anale tāpitaṃ pīḍayet tat toyaṃ karṇe niṣiktaṃ dalayati sakalaṃ karṇaśūlaṃ samūlam // 4.38 //
ghṛtatīkṣṇayutaḥ surasāsvaraso laghurājamṛgāṅka iti prathitaḥ /
apahanty anilān sabalān bahulān nijabhaktaripūn iva cakradharaḥ // 4.39 //
cūrṇāḥ kaṣāyā guṭikā ghṛtāni tailāni bhāgena ca yojitāni /
vilāsināṃ vātavināśanāya vilāsinīnāṃ parirambhaṇāni // 4.40 //
amṛtam amṛtajaṃ sitāsametaṃ guṇavati pittam apākaroti sadyaḥ /
taruṇa iva nitambinīnitambāmbaram atanujvarajarjarīkṛtāṅgaḥ // 4.41 //
kaphād bhavati bho bhīru chinnākvātho madhūdaraḥ /
asyārtho labhyate naiva tanvaṅgi tava madhyavat // 4.42 //
||iti lolimbarājaviracite vaidyajīvane rājayakṣmādirogapratīkāro nāma caturtho vilāsaḥ
||pañcamo vilāsaḥ
tāmbūlaṃ madhu kusumasrajo vicitrāḥ kāntāraṃ sutaruvanaṃ vilāsavatyaḥ /
gītāni śravaṇaharāṇi miṣṭam annaṃ klībānām api janayanti pañcabāṇam // 5.1 //
sahitaṃ ghṛtena madhunā madhukaṃ pariṣecitaṃ pibati yo 'nu payaḥ /
navasubhruvāṃ sukhakaraḥ sa pumān bahuvīryapūraparipūrṇatanuḥ // 5.2 //
amṛtāmalakatrikaṇṭakānāṃ haviṣā śarkarayā niṣevaṇena /
ajarā amarā apāravīryā alakeśā aditeḥ sutā abhūvan // 5.3 //
uccaṭāmarkaṭīgokṣuraiś cūrṇitaiḥ śarkarādugdhasaṃmiśritaiḥ pācitaiḥ /
sevitair vārddhake mānavo māninīmānam ucchedayet kiṃ punar yauvane // 5.4 //
bhuktvoccaṭāṃ kṣīrayutāṃ vilāsī bhuṅkte śataṃ sundari sundarīṇām /
tvaṃ tāvad ekāsi mayā tu sādya bhuktā ratau paśya kutūhalaṃ me // 5.5 //
cūrṇaṃ ghṛtakṣaudrayutaṃ rasaiḥ svair vibhāvitāyā bahudhā vidāryāḥ /
niṣevyamāno 'nudinaṃ vilāsī daśāṅganābhiḥ saha raṃramīti // 5.6 //
sahitaṃ ghṛtadugdhābhyāṃ vidāriprabhavaṃ rajaḥ /
udumbaramitaṃ bhuktvā vṛddho 'pi taruṇāyate // 5.7 //
saubhāgyapuṣṭibalaśukravivardhanāni kiṃ santi no bhuvi bahūni rasāyanāni /
kandarpavardhini paraṃ tu sitājyayuktād dugdhād ṛte mama na ko 'pi mataḥ prayogaḥ // 5.8 //
adhunā brūmahe sadyaś camatkārakarān rasān /
yato na nīrasā bhāti kavitākulakāminī // 5.9 //
pathyākaṇārkaviṣatindukadantibījatiktātrivṛdrasabalīn sadṛśān vimardya /
dhūrtāmbunā sakalavāsaram eṣa sūtaḥ syād viśvatāpaharaṇo 'bhinavajvaraghnaḥ // 5.10 //
śulbaṃ gandhakaṭaṅkaṇau ca garalaṃ tutthaṃ rasaṃ kharparaṃ tālaṃ tulyam idaṃ vimardya ghaṭikāmātraṃ suṣevyārasaiḥ /
sūtaḥ syāt tripurāriṇā viracitaḥ śītārir itthaṃ smṛto guñjājājisitāyutaḥ praśamayed ekāhikādīn jvarān // 5.11 //
marīcabalihiṅgulair garalapippalīṭaṅkaṇaiḥ suvarṇabhavabījakaiḥ samalavair dinārdhāvadhi /
jayāsvarasamarditaiḥ kanakasundaraḥ sundari smṛto grahaṇikājvarātisṛtivahnimāndyāpahaḥ // 5.12 //
lohābhrārkarasaṃ samaṃ dviguṇitaṃ gandhaṃ pacet kolikākāṣṭhāgnau mṛdule nidhāya sakalaṃ lohasya pātre bhiṣak /
sarvaṃ gomayamaṇḍale vinihitaṃ rambhādale vinyaset tasyordhvaṃ kadalīdalaṃ drutataraṃ vaidyeśvaro nikṣipet // 5.13 //
syāt pañcāmṛtaparpaṭī grahaṇikāyakṣmātisārajvarastrīrukpāṇḍugarāmlapittagudajakṣunmāndyavidhvaṃsinī /
grahaṇyām anupānaṃ ca hiṅgusaindhavajīrakam jīrakaṃ pāṇḍugarayor itareṣu svayuktitaḥ // 5.14 //
vacāviśvājīroṣaṇagaralabāhlīkadahanatvacāṃ kāryā vaṭyaś caṇakatulitā mārkavarasaiḥ /
yathā bhānor bhāsas timiranikaraṃ bhāmini tathā haranty etāḥ śūlāny anilam analaglānim api ca // 5.15 //
sāmānabhāge baliśūlibīje tayoḥ samānaṃ kanakasya bījaṃ /
dhattūratailena vimardya samyag vilāsinīvallabhanāmadheyaḥ // 5.16 //
sūto bhaved vallayugapramāṇaḥ sitāyuto mehasamūhahārī /
vīryasya bandhaṃ kurute narāṇāṃ nihanti darpaṃ ca sulocanānām // 5.17 //
śūle hiṅgu ghṛtānvitaṃ madhuyutā kṛṣṇā purāṇajvare vāte sājyarasonakaḥ śvasanake kṣaudrānvitaṃ tryūṣaṇam /
śīte vyālalatādalaṃ samaricaṃ mehe varā sopalā doṣāṇāṃ tritaye 'nupānam ucitaṃ sakṣaudram ārdrodakam // 5.18 //
ghanaparpaṭakaṃ jvare grahaṇyāṃ mathitaṃ hema gare vamīṣu lājāḥ /
kuṭajo 'tisṛtau vṛṣo 'srapitte gudakīleṣv analaḥ kṛmau kṛmighnaḥ // 5.19 //
nārāyaṇaṃ bhajata re jaṭhareṇa yuktā nārāyaṇaṃ bhajata re pavanena yuktāḥ /
nārāyaṇaṃ bhajata re bhavabhītiyuktā nārāyaṇāt parataraṃ na hi kiñcid asti // 5.20 //
āyurvedavidāṃ vicārasamaye dhanvantariḥ kevalaṃ sīmā gānavidāṃ divākarasudhāmbhodhitriyāmāpatiḥ /
uttaṃsaḥ kavitākṛtāṃ matimatāṃ bhūbhṛtsabhābhūṣaṇaṃ kāntoktyākṛta vaidyajīvanam idaṃ lolimbarājaḥ kaviḥ // 5.21 //
||iti divākarasūnulolimbarājaviracite vaidyajīvane sakalarogapratīkāro nāma pañcamo vilāsaḥ
