#Author:Utpaladeva
#Text:Śivastotrāvali
#Data entry:Somadeva Vasudeva
#Edition:Constantina R. Bailly (repr. Delhi 1990, Garib Dass Oriental Series, 109).

||bhaktivilāsākhyaṃ prathamaṃ stotram
||oṃ
na dhyāyato na japataḥ syād yasyāvidhipūrvakam /
evam eva śivabhāsas taṃ numo bhaktiśālinam // 1.1 //
ātmā mama bhavadbhaktisudhāpānayuvāpi san /
lokayātrārajorāgāt palitair iva dhūsaraḥ // 1.2 //
labdhatatsaṃpadāṃ bhaktimatāṃ tvatpuravāsinām /
saṃcāro lokamārge 'pi syāt tayaiva vijṛmbhayā // 1.3 //
sākṣādbhavanmaye nātha sarvasmin bhuvanāntare /
kiṃ na bhaktimatāṃ kṣetram mantraḥ kvaiṣām na siddhyati // 1.4 //
jayanti bhaktipīyūṣarasāsavavaronmadāḥ /
advitīyā api sadā tvaddvitīyā api prabho // 1.5 //
anantānandasindhos te nātha tattvaṃ vidanti te /
tādṛśa eva ye sāndrabhaktyānandarasāplutāḥ // 1.6 //
tvam evātmeśa sarvasya sarvaś cātmani rāgavān /
iti svabhāvasiddhāṃs tvadbhaktiṃ jānañ jayej janaḥ // 1.7 //
nātha vedyakṣaye kena na dṛśyo 'syekakaḥ sthitaḥ /
vedyavedakasaṃkṣobhe 'py asi bhaktaiḥ sudarśanaḥ // 1.8 //
anantānandasarasī devī priyatamā yathā /
aviyuktāsti te tadvad ekā tvadbhaktir astu me // 1.9 //
sarva eva bhavallābhahetur bhaktimatāṃ vibho /
saṃvinmārgo 'yam āhlādaduḥkhamohais tridhā sthitaḥ // 1.10 //
bhavadbhaktyamṛtāsvādād bodhasya syāt parāpi yā /
daśā sā māṃ prati svāmin nāsavasyeva śuktatā // 1.11 //
bhavadbhaktimahāvidyā yeṣām abhyāsam āgatā /
vidyāvidyobhayasyāpi tā ete tattvavedinaḥ // 1.12 //
āmulād vāglatā seyaṃ kramavisphāraśālinī /
tvadbhaktisudhayā siktā tadrasāḍhyaphalāstu me // 1.13 //
śivo bhūtvā yajeteti bhakto bhūtveti kathyate /
tvam eva hi vapuḥ sāraṃ bhaktair advayaśodhitam // 1.14 //
bhaktānāṃ bhavadadvaitasiddhyai kā nopapattayaḥ /
tadasiddhyai nikṛṣṭānāṃ kāni nāvaraṇāni vā // 1.15 //
kadācit kvāpi labhyo 'si yogenetīśa vañcanā /
anyathā sarvakakṣyāsu bhāsi bhaktimatāṃ katham // 1.16 //
pratyāhārādyasaṃspṛṣṭo viśeṣo 'sti mahānayam /
yogibhyo bhaktibhājām yad vyutthāne 'pi samāhitāḥ // 1.17 //
na yogo na tapo nārcākramaḥ ko 'pi pranīyate /
amāye śivamārge 'smin bhaktir ekā praśasyate // 1.18 //
sarvato vilasadbhaktitejodhvastāvṛter mama /
pratyakṣasarvabhāvasya cintānām api naśyatu // 1.19 //
śiva ity ekaśabdasya jihvāgre tiṣṭhataḥ sadā /
samastaviṣayāsvādo bhakteṣv evāsti ko 'py aho // 1.20 //
śāntakallolaśītācchasvādubhaktisudhāmbudhau /
alaukikarasāsvāde susthaiḥ ko 'nāma gaṇyate // 1.21 //
sādṛśaiḥ kiṃ na carvyeta bhavadbhaktimahauṣadhiḥ /
tādṛśī bhagavan yasyā mokṣākhyo 'nantaro rasaḥ // 1.22 //
tā eva paramarthyante sampadaḥ sadbhir īśa yāḥ /
tvad bhaktirasasambhogavisrambhaparipoṣikāḥ // 1.23 //
bhavadbhaktisudhāsāras taiḥ kim apy upalakṣitaḥ /
ye na rāgādi paṅke 'smiṃḷ lipyante patitā api // 1.24 //
aṇimādiṣu mokṣānteṣv aṅgeṣv eva phalābhidhā /
bhavadbhakter vipakvāyā latāyā iva keṣu cit // 1.25 //
citraṃ nisargato nātha duḥkhabījam idaṃ manaḥ /
tvadbhaktirasasaṃsiktam niḥśreyasamahāphalam // 1.26 //
||sarvātmaparibhāvanākhyaṃ dvitīyaṃ stotram
agnīṣomaravibrahmaviṣṇusthāvarajaṅgama /
svarūpa bahurūpāya namaḥ saṃvinmayāya te // 2.1 //
viśvendhanamahākṣārānulepaśucivarcase /
mahānalāya bhavate viśvaikahaviṣe namaḥ // 2.2 //
paramāmṛtasāndrāya śītalāya śivāgnaye /
kasmai cid viśvasaṃploṣaviṣamāya namo 'stu te // 2.3 //
mahādevāya rudrāya śaṅkarāya śivāya te /
maheśvarāyāpi namaḥ kasmai cin mantramūrtaye // 2.4 //
namo nikṛttaniḥśoṣatrailokyavigaladvasā- /
vasekaviṣamāyāpi maṅgalāya śivāgnaye // 2.5 //
samastalakṣanāyoga eva yasyopalakṣaṇam /
tasmai namo 'stu devāya kasmai cid api śambhave // 2.6 //
vedāgamaviruddhāya vedāgamavidhāyine /
vedāgamasatattvāya guhyāya svāmine namaḥ // 2.7 //
saṃsāraikanimittāya saṃsāraikavirodhine /
namaḥ samsārarūpāya niḥsaṃsārāya śambhave // 2.8 //
mūlāya madhyāyāgrāya mūlamadhyāgramūrtaye /
kṣīnāgramadhyamūlāya namaḥ pūrṇāya śambhave // 2.9 //
namaḥ sukṛtasaṃbharavipākaḥ sakṛd apy asau /
yasya nāmagrahas tasmai durlabhāya śivāya te // 2.10 //
namaścarācarākāraparetanicayaiḥ sadā /
krīḍate tubhyam ekasmai cinmayāya kapāline // 2.11 //
māyāvine viśuddhāya guhyāya prakaṭātmane /
sūkṣmāya viśvarūpāya namaś citrāya śambhave // 2.12 //
brahmendraviṣṇunirvyūḍhajagatsaṃhārakelaye /
āścaryakaraṇīyāya namas te sarvaśaktaye // 2.13 //
taṭeṣv eva paribhrāntaiḥ labdhās tās tā vibhūtayaḥ /
yasya tasmai namas tubhyam agādhaharasindhave // 2.14 //
māyāmayajagatsāndrapaṅkamadhyādhivāsine /
alepāya namaḥ śambhuśatapatrāya śobhine // 2.15 //
maṅgalāya pavitrāya nidhaye bhūṣaṇātmane /
priyāya paramārthāya sarvotkṛṣṭāya te namaḥ // 2.16 //
namaḥ satatabaddhāya nityanirmuktibhāgine /
bandhamokṣavihīnāya kasmai ci d api śambhave // 2.17 //
upahāsaikasāre 'sminn etāvati jagattraye /
tubhyam evādvitīyāya namo nityasukhāsine // 2.18 //
dakṣiṇācārasārāya vāmācārābhilāṣiṇe /
sarvācārāya śarvāya nirācārāya te namaḥ // 2.19 //
yathā tathāpi yaḥ pūjyo yatra tatrāpi yo 'rcitaḥ /
yo 'pi vā so 'pi vā yo 'sau devas tasmai namo 'stu te // 2.20 //
mumukṣujanasevyāya sarvasantāpahāriṇe /
namo vitatalāvaṇyavarāya varadāya te // 2.21 //
sadā nirantarānandarasanirbharitākhila- /
trilokāya namas tubhyaṃ svāmine nityaparvaṇe // 2.22 //
sukhapradhānasaṃvedyasambhogair bhajate ca yat /
tvām eva tasmai ghorāya śaktivṛndāya te namaḥ // 2.23 //
munīnām apy avijñeyaṃ bhaktisambandhaceṣṭitāḥ /
āliṅganty api yaṃ tasmai kasmai cid bhavate namaḥ // 2.24 //
paramāmṛtakośāya paramāmṛtarāśaye /
sarvapāramyapāramyaprāpyāya bhavate namaḥ // 2.25 //
mahāmantramayaṃ naumi rūpaṃ te svacchaśītalam /
apūrvamodasubhagaṃ parāmṛtarasolvaṇam // 2.26 //
svātantryāmṛtapūrṇatvad aikyakhyātimahāpaṭe /
citraṃ nāsty eva yatreśa tan naumi tava śāsanam // 2.27 //
sarvāśaṅkāsaniṃ sarvālakṣmīkālānalaṃ tathā /
sarvāmaṅgalyakalpāntaṃ mārgaṃ māheśvaraṃ numaḥ // 2.28 //
jaya deva namo namo 'stu te sakalaṃ viśvam idaṃ tavāśritam /
jagatāṃ parameśvaro bhavān paramekaḥ śaraṇāgato 'smi te // 2.29 //
||praṇayaprasādākhyaṃ tṛtīyaṃ stotram
sadasattvena bhāvānāṃ yuktā yā dvitayī gatiḥ /
tām ullaṅghya tṛtīyasmai namaś citrāya śambhave // 3.1 //
āsurarṣijanād asminn asvatantre jagattraye /
svatantrās te svatantrasya ye tavaivānujīvinaḥ // 3.2 //
aśeṣaviśvakhacitabhavadvapur anusmṛtiḥ /
yeṣām bhavarujām ekaṃ bheṣajaṃ te sukhāsinaḥ // 3.3 //
sitātapatraṃ yasyenduḥ svaprabhāparipūritaḥ /
cāmaraṃ svardhunīsrotaḥ sa ekaḥ parameśvaraḥ // 3.4 //
prakāśāṃ śītalām ekāṃ śuddhāṃ śaśikalām iva /
dṛśaṃ vitara me nātha kām apy amṛtavāhinīm // 3.5 //
tvaccidānandajaladheś cyutāḥ saṃvittivipruṣaḥ /
imāḥ kathaṃ me bhagavan nāmṛtāsvādasundarāḥ // 3.6 //
tvayi rāgarase nātha na magnaṃ hṛdayaṃ prabho /
yeṣām ahṛdayā eva te 'vajñaspadam īdṛśāḥ // 3.7 //
prabhuṇā bhavatā yasya jātaṃ hṛdayamelanam /
prābhavīṇāṃ vibhūtīnāṃ paramekaḥ sa bhājanam // 3.8 //
harṣāṇām atha śokānāṃ sarveṣāṃ plāvakaḥ samam /
bhavaddhyānāmṛtāpūro nimnāṇimnabhuvām iva // 3.9 //
keva na syād dṛśā teṣāṃ sukhasambhāranirbharā /
yeṣām ātmādhikeneśa na kvāpi virahas tvayā // 3.10 //
garjāmi bata nṛtyāmi pūrṇā mama manorathāḥ /
svāmī mamaiṣa ghaṭito yat tvam atyantarocanaḥ // 3.11 //
nānyad vedyaṃ kriyā yatra nānyo yogo vidā ca yat /
jñānaṃ syāt kiṃ tu viśvaikapūrṇā cittvaṃ vijṛmbhate // 3.12 //
durjayānām anantānām duḥkhānāṃ sahasaiva te /
hastāt palāyitā yeṣāṃ vāci śaśvacchivadhvaniḥ // 3.13 //
uttamaḥ puruṣo 'nyo 'sti yuṣmaccheṣaviśeṣitaḥ /
tvaṃ mahāpuruṣas tv eko niḥśeṣapuruṣāśrayaḥ // 3.14 //
jayanti te jagadvandyā dāsās te jagatāṃ vibho /
saṃsārārṇava evaiṣa yeṣāṃ krīḍāmahāsaraḥ // 3.15 //
āsatāṃ tāvad anyāni dainyānīha bhavajjuṣām /
tvam eva prakaṭībhūyā ity anenaiva lajjyate // 3.16 //
matparaṃ nāsti tatrāpi jāpako 'smi tadaikyataḥ /
tattvena japa ity akṣamālayā diśasi kvacit // 3.17 //
sato 'vaśyaṃ paramasat sac ca tasmāt paraṃ prabho /
tvaṃ cāsataḥ sataś cānyas tenāsi sadasanmayaḥ // 3.18 //
sahasrasūryakiraṇādhikaśuddhaprakāśavān /
api tvaṃ sarvabhuvanavyāpako 'pi na dṛśyase // 3.19 //
jaḍe jagati cidrūpaḥ kila vedye 'pi vedakaḥ /
vibhur mite ca yenāsi tena sarvottamo bhavān // 3.20 //
alam ākranditair anyair iyad eva puraḥ prabhoḥ /
tīvraṃ viraumi yan nātha muhyāmy evaṃ vidann api // 3.21 //
||surasodbalākhyāṃ caturthaṃ stotram
capalam asi yad api mānasa tatrāpi ślāghyase yato bhajase /
śaraṇānām api śaraṇaṃ tribhuvanagurum ambikākāntam // 4.1 //
ullaṅghya vividhadaivatasopānakramam upeya śivacaraṇān /
āśrityāpy adharatarāṃ bhūmiṃ nādyāpi citram ujjhāmi // 4.2 //
prakaṭaya nijam adhvānaṃ sthagayatarām akhilalokacaritāni /
yāvad bhavāmi bhagavaṃs tava sapadi sadodito dāsaḥ // 4.3 //
śiva śiva śambho śaṅkara śaraṇāgatavatsalāśu kuru karuṇām /
tava caraṇakamalayugalasmaraṇaparasya hi sampado 'dūre // 4.4 //
tāvakāṅghrikamalāsanalīnā ye yathāruci jagad racayanti /
te viriñcim adhikāramalenāliptam asvavaśam īśa hasanti // 4.5 //
tvatprakāśavapuṣo na vibhinnaṃ kiṃ cana prabhavati pratibhātum /
tat sadaiva bhagavan parilabdho 'sīśvara prakṛtito 'pi vidūraḥ // 4.6 //
pādapaṅkajarasaṃ tava ke cid bhedaparyuṣitavṛttim upetāḥ /
ke canāpi rasayanti tu sadhyo bhātam akṣatavapur dvayaśūnyam // 4.7 //
nātha vidyud iva bhāti vibhāte yā kadā cana mamāmṛtadigdhā /
sā yadi sthirataraiva bhavet tat pūjito 'si vidhivat kim utānyat // 4.8 //
sarvam asyaparam asti na kiṃ cid vastv avastu yadi veti mahatyā /
prajñāya vyavasito 'tra yathaiva tvaṃ tathaiva bhava suprakaṭo me // 4.9 //
svecchayaiva bhagavan nijamārge kāritaḥ padam ahaṃ prabhunaiva /
tat kathaṃ janavad eva carāmi tvatpadocitam avaimi na kiṃ cit // 4.10 //
ko 'pi deva hṛdi teṣu tāvako jṛmbhate subhagabhāva uttamaḥ /
tvatkathāmbudaninādacātakā yena te 'pi subhagīkṛtāś ciram // 4.11 //
tvajjuṣāṃ tvayi kayāpi līlayā rāga eṣa paripoṣam āgataḥ /
yad viyogabhuvi saṅkathā tathā saṃsmṛtiḥ phalati saṃgamotsavam // 4.12 //
yo vicitrarasasekavardhitaḥ śaṅkareti śataśo 'py udīritaḥ /
śabda āviśati tiryagāśayeṣv apy ayaṃ navanavaprayojanaḥ // 4.13 //
te jayanti mukhamaṇḍale bhraman asti yeṣu niyataṃ śivadhvaniḥ /
yaḥ śāśīva prasṛto 'mṛtāśayāt svādu saṃsravati cāmṛtaṃ param // 4.14 //
parisamāptam ivogram idaṃ jagad vigalito 'viralo manaso malaḥ /
tad api nāsti bhavatpurārgalakavāṭavighaṭṭanam aṇva pi // 4.15 //
satataphullabhavanmukhapaṅkajodaravilokanalālasacetasaḥ /
kim api tat kuru nātha manāg iva sphurasi yena mamābhimukhasthitiḥ // 4.16 //
tvadavibhedamater aparaṃ nu kiṃ sukham ihāsti vibhūtir athāparā /
tad iha tāvakadāsajanasya kiṃ kupatham eti manaḥ parihṛtya tām // 4.17 //
kṣaṇam apīha na tāvakadāsatāṃ prati bhaveyam ahaṃ kila bhājanam /
bhavadabhedarasāsavam ādarād avirataṃ rasayeyam ahaṃ na cet // 4.18 //
na kila paśyati satyam ayaṃ janas tava vapur dvayadṛṣṭimalīmasaḥ /
tad api sarvavidāśritavatsalaḥ kim idam āraṭitaṃ na śṛṇoṣi me // 4.19 //
smarasi nātha kadācid apīhitaṃ viṣayasaukhyam athāpi mayārthitam /
satatam eva bhavadvapurīkṣaṇāmṛtamabhīṣṭamalaṃ mama dehi tat // 4.20 //
kila yadaiva śivādhvani tāvake kṛtapado 'smi maheśa tavecchayā /
śubhaśatānyuditāni tadaiva me kim aparaṃ mṛgaye bhavataḥ prabho // 4.21 //
yatra so 'stam ayam eti vivasvāṃś candramaḥ prabhṛtibhiḥ saha sarvaiḥ /
kāpi sā vijayate śivarātriḥ svaprabhāprasarabhāsvararūpā // 4.22 //
apy upārjitam ahaṃ triṣu lokeṣv adhipatyam amareśvara manye /
nīrasaṃ tad akhilaṃ bhavadaṅghrisparśanāmṛtarasena vihīnam // 4.23 //
bata nātha dṛḍho 'yam ātmabandho bhavadakhyātimayas tvayaiva kḷptaḥ /
yad ayaṃ prathamānam eva me tvām avadhīrya ślathate na leśato 'pi // 4.24 //
mahatām amareśa pūjyamāno 'py aniśaṃ tiṣṭhasi pūjakaikarūpaḥ /
bahirantarapīha dṛśyamānaḥ sphurasi draṣṭṛśarīra eva śaśvat // 4.25 //
||svabalanideśanākhyaṃ pañcamaṃ stotram
tvatpādapadmasamparkamātrasambhogasaṅginam /
galepādikayā nātha māṃ svaveśma praveśaya // 5.1 //
bhavatpādāmbujarajorājirañjitamūrdhajaḥ /
apārarabhasārabdhanartanaḥ syām ahaṃ kadā // 5.2 //
tvad ekanātho bhagavann iyad evārthaye sadā /
tvadantarvasatir mūko bhaveyaṃ mānyathā budhaḥ // 5.3 //
aho sudhānidhe svāminn aho mṛṣṭa trilocana /
aho svādo virūpakṣety eva nṛtyeyam āraṭan // 5.4 //
tvatpādapadmasaṃsparśaparimīlitalocanaḥ /
vijṛmbheyabhavadbhaktimadirāmadaghūrṇitaḥ // 5.5 //
cittabhūbhṛd bhuvi vibho vaseyaṃ kvāpi yatra sā /
nirantaratvatpralāpamayī vṛttir mahārasā // 5.6 //
yatra devīsametas tvam āsaudhādā ca gopurāt /
bahurūpaḥ sthitas tasmin vāstavyaḥ syām ahaṃ pure // 5.7 //
samullasantu bhagavan bhavadbhānumarīcayaḥ /
vikasatveṣa yāvan me hṛtpadmaḥ pūjanāya te // 5.8 //
prasīda bhagavan yena tvatpade patitaṃ sadā /
mano me tattadāsvādya kṣīved iva galed iva // 5.9 //
praharṣād vātha śokād vā yadi kuṅyād dhaṭād api /
bāhyād athāntarād bhāvāt prakaṭībhava me prabho // 5.10 //
bahir apy antar api tat syandamānaṃ sadāstu me /
bhavatpādāmbujasparśāmṛtam atyantaśītalam // 5.11 //
tvatpādasaṃsparśasudhāsaraso 'ntarnimajjanam /
ko 'py eṣa sarvasambhogalaṅghī bhogo 'stu me sadā // 5.12 //
niveditam upādatsva rāgādi bhagavan mayā /
ādāya cāmṛtīkṛtya bhuṅkṣva bhaktajanaiḥ samam // 5.13 //
aśeṣabhuvanāhāranityatṛptaḥ sukhāsanam /
svāmin gṛhāṇa dāseṣu prasādālokanakṣaṇam // 5.14 //
antarbhakticamatkāracarvaṇāmīlitekṣaṇaḥ /
namo mahyaṃ śivāyeti pūjayam syāṃ tṛṇāny api // 5.15 //
api labdhabhavadbhāvaḥ svātmollāsamayaṃ jagat /
paśyan bhaktirasābhogair bhaveyam aviyojitaḥ // 5.16 //
ākāmkṣaṇīyam aparaṃ yena nātha na vidyate /
tava tenādvitīyasya yuktaṃ yat paripūrṇatā // 5.17 //
hasyate nṛtyate yatra rāgadveṣādi bhujyate /
pīyate bhaktipīyūṣarasas tat prāpnuyāṃ padam // 5.18 //
tat tad apūrvāmodatvaccintākusumavāsanā dṛḍhatām /
etu mama manasi yāvann aśyatu durvāsanāgandhaḥ // 5.19 //
kva nu rāgādiṣu rāgaḥ kva ca haracaraṇāmbujeṣu rāgitvam /
itthaṃ virodharasikaṃ bodhaya hitam amara me hṛdayam // 5.20 //
vicaran yogadaśāsv api viṣayavyāvṛttivartamāno 'pi /
tvaccintāmadirāmadataralīkṛtahṛdaya eva syām // 5.21 //
vāci manomatiṣu tathā śarīraceṣṭāsu karaṇaracitāsu /
sarvatra sarvadā me puraḥsaro bhavatu bhaktirasaḥ // 5.22 //
śivaśivaśiveti nāmani tava niravadhi nātha japyamāne 'smin /
āsvādayan bhaveyaṃ kam api mahārasam apunaruktam // 5.23 //
sphuradanantacidātmakaviṣṭape parinipītasamastajaḍādhvani /
agaṇitāparacinmayagaṇḍike pravicareyam ahaṃ bhavato 'rcitā // 5.24 //
svavapuṣi sphuṭabhāsini śāśvate sthitikṛte na kim apy upayujyate /
iti matiḥ sudṛḍhā bhavatāt paraṃ mama bhavaccaraṇābjarajaḥ śuceḥ // 5.25 //
kim api nātha kadācana cetasi sphurati tad bhavadaṃghritalaspṛśām /
galati yatra samastamidaṃ sudhāsarasi viśvam idaṃ diśa me sadā // 5.26 //
||adhvavisphuraṇākhyaṃ sastham stotram
kṣaṇamātram apīśāna viyuktasya tvayā mama /
nibiḍaṃ tapyamānasya sadā bhūyā dṛśaḥ padam // 6.1 //
viyogasāre saṃsāre priyeṇa prabhuṇā tvayā /
aviyuktaḥ sadaiva syāṃ jagatāpi viyojitaḥ // 6.2 //
kāyavāṅmanasair yatra yāmi sarvaṃ tvam eva tat /
ity eṣa paramārtho 'pi paripūrṇo 'stu me sadā // 6.3 //
nirvikalpo mahānandapūrṇo yadvad bhavāṃs tathā /
bhavatstutikarī bhūyād anurūpaiva vāṅ mama // 6.4 //
bhavadāveśataḥ paśyan bhāvaṃ bhāvaṃ bhavanmayam /
vicareyaṃ nirākāṅkṣaḥ praharṣaparipūritaḥ // 6.5 //
bhagavanbhavataḥ pūrṇam paśyeyam akhilaṃ jagat /
tāvataivāsmi santuṣṭas tato na parikhidyase // 6.6 //
vilīyamānās tvayy eva vyomni meghalavā iva /
bhāvā vibhāntu me śaśvat kramanairmalyagāminaḥ // 6.7 //
svaprabhāprasaradhvastāparyantadhvāntasantatiḥ /
santataṃ bhātu me ko 'pi bhavamadhyād bhavanmaṇiḥ // 6.8 //
kāṃ bhūmikāṃ nādhiśeṣe kiṃ tat syād yan na te vapuḥ /
śrāntas tenāprayāsena sarvatas tvām avāpnuyām // 6.9 //
bhavadaṅgapariṣvaṅgasambhogaḥ svecchayaiva me /
ghaṭatām iyati prāpte kiṃ nātha na jitaṃ mayā // 6.10 //
prakaṭībhava nānyābhiḥ prārthanābhiḥ kadarthanāḥ /
kurmas te nātha tāmyantas tvām eva mṛgayāmahe // 6.11 //
||vidhuravijayanāmadheyaṃ saptamaṃ stotram
tvayy ānandasarasvati samarasatām etya nātha mama cetaḥ /
pariharatu sakṛd iyantaṃ bhedādhīnaṃ mahānartham // 7.1 //
etan mama na tv idam iti rāgadveṣādinigaḍadṛḍhamūle /
nātha bhavanmayataikyapratyayaparaśuḥ patatvantaḥ // 7.2 //
galatu vikalpakalaṅkāvalī samullasatu hṛdi nirargalatā /
bhagavann ānandarasaplutāstu me cinmayī mūrtiḥ // 7.3 //
rāgādimayabhavāṇḍakaluṭhitaṃ tvadbhaktibhāvanāmbikā tais taiḥ /
āpyāyayatu rasair māṃ pravṛddhapakṣo yathā bhavāmi khagaḥ // 7.4 //
tvaccaraṇabhāvanāmṛtarasasārāsvādanaipuṇaṃ labhatām /
cittam idaṃ niḥśeṣitaviṣayaviṣāsaṅgavāsanāvadhi me // 7.5 //
tvadbhaktitapanadīdhitisaṃsparśavaśān mamaiṣa dūrataram /
cetomaṇir vimūñcaturāgādikataptavahnikaṇān // 7.6 //
tasmin pade bhavantaṃ satatam upaślokayeyam atyuccaiḥ /
hariharyaśvaviriñcā api yatra bahiḥ pratīkṣante // 7.7 //
bhaktimadajanitavibhramavaśena paśyeyam avikalaṃ karaṇaiḥ /
śivamayam akhilaṃ lokaṃ kriyāś ca pūjāmayī sakalāḥ // 7.8 //
māmakamanogṛhītatvadbhaktikulāṅganāṇimādisutān /
sūtvā subaddhamūlā mameti buddhiṃ dṛḍhīkurutām // 7.9 //
||alaukikodbalanākhyam aṣṭamaṃ stotram
yaḥ prasādalava īśvarasthito yā ca bhaktir iva mām upeyuṣī /
tau parasparasamanvitau kadā tādṛśe vapuṣi rūḍhim eṣyataḥ // 8.1 //
tvatprabhutvaparicarvaṇajanmā ko 'py udetu paritoṣaraso 'ntaḥ /
sarvakālam iha me param astu jñānayogamahimādi vidūre // 8.2 //
lokavadbhavatu me viṣayeṣu sphīta eva bhagavanparitarṣaḥ /
kevalaṃ tava śarīratayaitān+ lokayeyam aham astavikalpaḥ // 8.3 //
dehabhūmiṣu tathā manasi tvaṃ prāṇavartmani ca bhedam upete /
saṃvidaḥ pathiṣu teṣu ca tena svātmanā mama bhava sphuṭarūpaḥ // 8.4 //
nijanijeṣu padeṣu patantv imāḥ karaṇavṛttaya ullasitā mama /
kṣaṇamapīśa manāg api maiva bhūt tvadavibhedarasakṣatisāhasam // 8.5 //
laghumasṛṇasitācchaśītalaṃ bhavadāveśavaśena bhāvayan /
vapur akhilapadārthapaddhater vyavahārān ativartayeya tān // 8.6 //
vikasatu svavapur bhavadātmakaṃ samupayāntu jaganti mamāṅgatām /
vrajatu sarvam idaṃ dvayavalgitaṃ smṛtipathopagame 'py anupākhyatām // 8.7 //
samudiyād api tādṛśatāvakānana viloka parāmṛtasamplavaḥ /
mama ghaṭeta yathā bhavadadvayāprathanaghoradarīparipūraṇam // 8.8 //
api kadācana tāvakasaṅgamāmṛtakaṇācchuraṇena tanīyasā /
sakalalokasukheṣu parāṅmukho na bhavitāsmy ubhayacyuta eva kim // 8.9 //
satatam eva bhavaccaraṇāmbujākaracarasya hi haṃsavarasya me /
upari mūlatalād api cāntarād upanamatv aja bhaktimṛṇālikā // 8.10 //
upayāntu vibho samastavastūny api cintāviṣayaṃ dṛśaḥ padaṃ ca /
mama darśanacintanaprakāśāmṛtasārāṇi paraṃ parisphurantu // 8.11 //
parameśvara teṣu teṣu kṛcchreṣv api nāmopanamatsv ahaṃ bhaveyam /
na paraṃ gatabhīs tvadaṅgasaṅgādupajātādhikasammado 'pi yāvat // 8.12 //
bhavadātmani viśvam umbhitaṃ yad bhavataivāpi bahiḥ prakāśyate tat /
iti yad dṛḍhaniścayopajuṣṭaṃ tad idāniṃ sphuṭam eva bhāsatām // 8.13 //
||svātantryavijayākhyaṃ navamaṃ stotram
kadā navarasārdrārdrasambhogāsvādanotsukam /
pravarteta vihāyānyan mama tvatsparśane manaḥ // 9.1 //
tvadekaraktas tvatpādapūjāmātramahādhanaḥ /
kadā sākṣātkariṣyāmi bhavantam ayam utsukaḥ // 9.2 //
gāḍhānurāgavaśato nirapekṣībhūtamānaso 'smi kadā /
paṭapaṭiti vighaṭitākhilamahārgalas tvām upaiṣyāmi // 9.3 //
svasaṃvitsārahṛdayādhiṣṭhānāḥ sarvadevatāḥ /
kadā nātha vaśīkuryāṃ bhavadbhaktiprabhāvataḥ // 9.4 //
kadā me syād vibho bhūri bhaktyānandarasotsavaḥ /
yadālokasukhānandī pṛthaṅ nāmāpi lapsyate // 9.5 //
īśvaram abhayam udāraṃ pūrṇam akāraṇam apahnutātmānaṃ /
sahasābhijñāya kadā svāmijanaṃ lajjayiṣyāmi // 9.6 //
kadā kām api tāṃ nātha tava vallabhatām iyām /
yayā māṃ prati na kvāpi yuktaṃ te syāt palāyitum // 9.7 //
tattvato 'śeṣajantūnāṃ bhavatpūjāmayātmanām /
dṛṣṭyānumoditarasāplāvitaḥ syāṃ kadā vibho // 9.8 //
jñānasya paramā bhūmir yogasya paramā daśā /
tvadbhaktir yā vibho karhi pūrṇa me syāt tadarthitā // 9.9 //
sahasaivasādya kadā gāḍham avaṣṭabhya harṣavivaśo 'ham /
tvaccaraṇavaranidhānaṃ sarvasya prakaṭayiṣyāmi // 9.10 //
paritaḥ prasaracchuddhatvadālokamayaḥ kadā /
syāṃ yatheśa na kiñcin me māyācchāyābilaṃ bhavet // 9.11 //
ātmasātkṛtaniḥśeṣamaṇḍalo nirvyapekṣakaḥ /
kadā bhaveyaṃ bhagavaṃs tvadbhaktagaṇanāyakaḥ // 9.12 //
nātha lokābhimānānām apūrvaṃ tvaṃ nibandhanam /
mahābhimānaḥ karhi syāṃ tvadbhaktirasapūritaḥ // 9.13 //
aśeṣaviṣayāśūnyaśrīsamāśleṣasusthitaḥ /
śayīyam iva śītāṅghrikuśeśayayuge kadā // 9.14 //
bhaktyāsavasamṛddhāyās tvatpūjābhogasampadaḥ /
kadā pāraṃ gamiṣyāmi bhaviṣyāmi kadā kṛtī // 9.15 //
ānandabāṣpapūraskhalitaparibhrāntagadgadākrandaḥ /
hāsollāsitavadanas tvatsparśarasaṃ kadāpsyāmi // 9.16 //
paśujanasamānavṛttām avadhūya daśām imāṃ kadā śambho /
āsvādayeya tāvakabhaktocitam ātmano rūpam // 9.17 //
labdhāṇimādisiddhir vigalitasakalopatāpasantrāsaḥ /
tvadbhaktirasāyanapānakriḍhāniṣṭaḥ kadāsīya // 9.18 //
nātha kadā sa tathāvidha ākrando me samuccared vāci /
yat samanantaram eva sphurati puras tāvakī mūrtiḥ // 9.19 //
gāḍhagāḍhabhavadaṅghrisarojāliṅganavyasanatatparacetāḥ /
vastv avastv idam ayatnata eva tvāṃ kadā samavalokayitāsmi // 9.20 //
||avicchedabhaṅgākhyaṃ daśamaṃ stotram
na soḍhavyam avaśyam te jagadekaprabhor idam /
māheśvarāś ca lokānām itareṣāṃ samāś ca yat // 10.1 //
ye sadaivānurāgeṇa bhavatpādānugāminaḥ /
yatra tatra gatā bhogāṃs te kāṃś cid upabhuñjate // 10.2 //
bhartā kālāntako yatra bhavāṃs tatra kuto rujaḥ /
tatra cetarabhogāśā kā lakṣmīr yatra tāvakī // 10.3 //
kṣanamātrasukhenāpi vibhur yenāsi labhyase /
tadaiva sarvaḥ kālo 'sya tvadānandena pūryate // 10.4 //
ānandarasabindus te candramā galito bhuvi /
sūryas tathā te prasṛtaḥ saṃhārī tejasaḥ kaṇaḥ // 10.5 //
baliṃ yāmas tṛtīyāya netrāyāsmai tava prabho /
alaukikasya kasyāpi māhātmyasyaikalakṣmaṇe // 10.6 //
tenaiva dṛṣṭo 'si bhavaddarśanādyo 'tihṛṣyati /
kathañcid yasya vā harṣaḥ ko 'pi tena tvam īkṣitaḥ // 10.7 //
yeṣām prasanno 'si vibho yair labdhaṃ hṛdayaṃ tava /
ākṛṣya tvatpurāttais tu bāhyam ābhyantarīkṛtam // 10.8 //
tvad ṛte nikhilaṃ viśvaṃ samadṛgyātam īkṣyatām /
īśvaraḥ punar etasya tvam eko viṣamekṣaṇaḥ // 10.9 //
āstāṃ bhavatprabhāveṇa vinā sattaiva nāsti yat /
tvaddūṣaṇakathā yeṣām tvad ṛte nopapadyate // 10.10 //
bāhyāntarāntarāyālīkevale cetasi sthitiḥ /
tvayi cet syān mama vibho kim anyad upayujyate // 10.11 //
anye bhramanti bhagavann ātmany evātiduḥsthitāḥ /
anye bhramanti bhagavann ātmany evātisusthitāḥ // 10.12 //
apītvāpi bhavadbhaktisudhām anavalokya ca /
tvām īśa tvatsamācāramātrāt siddhyanti jantavaḥ // 10.13 //
bhṛtyā vayaṃ tava vibho tena trijagatāṃ yathā /
bibharṣy ātmānam evaṃ te bharttavyā vayam apy alam // 10.14 //
parānandāmṛtamaye dṛṣṭo 'pi jagadātmani /
tvayi sparśarase 'tyantatarasutkaṇṭhito(?) 'smi te // 10.15 //
deva duḥkhāny aśeṣāṇi yāni saṃsāriṇām api /
ghṛtyākhyabhavadīyātmayutāny āyānti sahyatām // 10.16 //
sarvajñe sarvaśaktau ca tvayy eva sati cinmaye /
sarvathāpy asato nātha yuktāsya jagataḥ prathā // 10.17 //
tvatprāṇitāḥ sphurantīme guṇā loṣṭopamā api /
nṛtyanti pavanoddhūtāḥ kārpāsāḥ picavo yathā // 10.18 //
yadi nātha guṇeṣv ātmābhimāno na bhavet tataḥ /
kena hīyeta jagatas tvadekātmatayā prathā // 10.19 //
vandyās te 'pi mahīyāṃsaḥ pralayopagatā api /
tvatkopapāvakasparśapūtā ye parameśvara // 10.20 //
mahāprakāśavapuṣi vispaṣṭe bhavati sthite /
sarvato 'pīśa tat kasmāt tamasi prasarāmy aham // 10.21 //
avibhāgo bhavān eva svarūpam amṛtaṃ mama /
tathāpi martyadharmāṇām aham evaikam āspadam // 10.22 //
maheśvareti yasyāsti nāmakaṃ vāgvibhūṣaṇam /
praṇāmāṅkaś ca śirasi sa evaikaḥ prabhāvitaḥ // 10.23 //
sadasac ca bhavān eva yena tenāprayāsataḥ /
svarasenaiva bhagavaṃs tathā siddhiḥ kathaṃ na me // 10.24 //
śivadāsaḥ śivaikātmā kiṃ yan nāsādayet sukham /
tarpyo 'smi devamukhyānām api yenāmṛtāsavaiḥ // 10.25 //
hṛnnābhyor antarālasthaḥ prāṇināṃ pittavigrahaḥ /
grasase tvaṃ mahāvahniḥ sarvaṃ sthāvarajaṅgamam // 10.26 //
||autsukyaviśvasitanāmaikādaśaṃ stotram
jagad idam athavā suhṛdo bandhujano vā na bhavati mama kim api /
tvaṃ punar etat sarvaṃ yadā tadā ko 'paro me 'stu // 11.1 //
svāmin maheśvaras tvaṃ sākṣāt sarvaṃ jagat tvam eveti /
vastv eva siddhim etv iti yācñā tatrāpi yācñaiva // 11.2 //
tribhuvanādhipatitvam apīha yat tṛṇam iva pratibhāti bhavajjuṣaḥ /
kim iva tasya phalaṃ śubhakarmaṇo bhavati nātha bhavatsmaraṇād ṛte // 11.3 //
yena naiva bhavato 'sti vibhinnaṃ kiñcanāpi jagatāṃ prabhavaś ca /
tvadvijṛmbhitam ato 'dbhutakarmasv apy udeti na tava stutibandhaḥ // 11.4 //
tvanmayo 'smi bhavadarcananiṣṭhaḥ sarvadāham iti cāpy avirāmam /
bhāvayann api vibho svarasena svapnago 'pi na tathā kim iva syām // 11.5 //
ye manāg api bhavaccaraṇābjodbhūtasaurabhalavena vimṛṣṭaḥ /
teṣu visram iva bhavati samastaṃ bhogajātam amarair api mṛgyam // 11.6 //
hṛdi te na tu vidyate 'nyad anyad vacane karmaṇi cānyad eva śaṃbho /
paramārthasato 'py anugraho vā yadi vā nigraha eka eva kāryaḥ // 11.7 //
mūḍho 'smi duḥkhakalito 'smi jarādidoṣabhīto 'smi śaktirahito 'smi tavāśrito 'smi /
śambho tathā kalaya śīghram upaimi yena sarvottamāṃ dhuram apojjhitaduḥkhamārgaḥ // 11.8 //
tvatkarṇadeśama dhiśayya mahārghabhāvam ākranditāni mama tucchatarāṇi yānti /
vaṃśāntarālapatitāni jalaikadeśakhaṇḍāni mauktikamaṇitvam ivodvahanti // 11.9 //
kim iva ca labhyate bata na tair api nātha janaiḥ kṣaṇam api kaitavād api ca ye tava nāmni ratāḥ /
śiśiramayūkhaśekhara tathā kuru yena mama kṣatamaraṇo 'ṇimādikam upaimi yathā vibhavam // 11.10 //
śambho śarva śaśaṅkaśekhara śiva tryakṣākṣamālādhara śrīmann ugrakapālalāñchana lasadbhīmatriśūlāyudha /
kāruṇyāmbunidhe trilokaracanāśīlograśaktyātmaka śrīkaṇṭhāśu vināśayāśubhabharān ādhat svasiddhiṃ parām // 11.11 //
tat kiṃ nātha bhaven na yatra bhagavān nirmātṛtām aśnute bhāvaḥ syāt kim u tasya cetanavato nāśāsti yaṃ śaṅkaraḥ /
itthaṃ te parameśvarākṣatamahāśakteḥ sadā saṃśritaḥ saṃsāre 'tra nirantarādhividhuraḥ kliśyāmy ahaṃ kevalam // 11.12 //
yady apy atra varapradoddhatatamāḥ pīḍājarāmṛtyava ete vā kṣaṇam āsatāṃ bahumataḥ śabdādir evāsthiraḥ /
tatrāpi spṛhayāmi santatasukhākāṅkṣī ciraṃ sthāsnave bhogāsvādayutatvadaṅghrikamaladhyānāgrya jīvātave // 11.13 //
he nātha praṇatārtināśanapaṭo śreyonidhe dhūrjaṭe duḥkhaikāyatanasya janmamaraṇatrastasya me sāmpratam /
tac ceṣṭasva yathā manojñaviṣayāsvādapradā uttamā jīvann eva samaśnuve 'ham acalāḥ siddhīs tvadarcāparaḥ // 11.14 //
namo mohamahādhvāntadhvaṃsanānanyakarmaṇe /
sarvaprakāśātiśayaprakāśāyendulakṣmaṇe // 11.15 //
||rahasyanirdeśanāma dvādaśaṃ stotram
sahakāri na kiñcid iṣyate bhavato na pratibandhakaṃ dṛṣi /
bhavataiva hi sarvam āplutaṃ katham adyāpi tathāpi nekṣase // 12.1 //
api bhāvagaṇād apīndriyapracayād apy avabodhamadhyataḥ /
prabhavantam api svataḥ sadā paripaśyeyam apoḍhaviśvakam // 12.2 //
kathaṃ te jāyeran katham api ca te darśanapathaṃ vrajeyuḥ kenāpi prakṛtimahatāṅkena khacitaḥ /
tathotthāyotthāya sthalajalatṛṇāder akhilataḥ padārthadyānsṛṣṭisravadamṛtapūrair(?) vikirasi // 12.3 //
sākṣatkṛta bhavadrūpaprasṛtāmṛtatarpitāḥ /
unmūlitatṛṣo mattā vicaranti yathāruci // 12.4 //
na tadā na sadā na caikadety api sā yatra na kāladhīr bhavet /
tad idaṃ bhavadīyadarśanaṃ na ca nityaṃ na ca kathyate 'nyathā // 12.5 //
tvadvilokanasamutkacetaso yogasiddhir iyatī sadāstu me /
yad viśeyam abhisandhimātratas tvatsudhāsadanam arcanāya te // 12.6 //
nirvikalpabhavadīyadarśanapraptiphullamanasāṃ mahātmanām /
ullasanti vimalāni helayā ceṣṭitāni ca vacāṃsi ca sphuṭam // 12.7 //
bhavanbhavadīyapādayor nivasann antara eva nirbhayaḥ /
bhavabhūmiṣu tāsu tāsv ahaṃ prabhum arceyam anargalakriyaḥ // 12.8 //
bhavadaṅghrisaroruhodare parilīno galitaparaiṣaṇaḥ /
atimātramadhūpayogataḥ paritṛpto vicareyam icchayā // 12.9 //
yasya dambhād iva bhavatpūjāsaṅkalpa utthitaḥ /
tasyāpy avaśyam uditaṃ sannidhānaṃ tavocitam // 12.10 //
bhagavann itarān apekṣiṇā nitarām ekarasena cetasā /
sulabhaṃ sakalopaśāyinaṃ prabhum ātṛpti pibeyam asmi kim // 12.11 //
tvayā nirākṛtam sarvaṃ heyam etat tad eva tu /
tvanmayaṃ samupādeyam ity ayaṃ sārasaṃgrahaḥ // 12.12 //
bhavato 'ntaracāri bhāvajātaṃ prabhuvanmukhyatayaiva pūjitaṃ tat /
bhavato bahir apy abhāvamātrā katham īśān bhavet samarcyate vā // 12.13 //
niḥśabdaṃ nirvikalpaṃ ca nirvyākṣepam athānisam /
kṣobhe 'py adhyakṣamī kṣeyaṃ tryakṣa tvām eva sarvataḥ // 12.14 //
prakaṭaya nijadhāma deva yasmiṃs tvam asi sadā parameśvarīsametaḥ /
prabhucaraṇarajaḥsamānakakṣyāḥ kim aviśvāsapadaṃ bhānti bhṛtyāḥ // 12.15 //
darśanapatham upayāto 'py apasarasi kuto mameśa bhṛtyasya /
kṣaṇamātrakam iha na bhavasi kasya na jantor dṛśor viṣayaḥ // 12.16 //
aikyasaṃvidamṛtācchadhārayā santataprasṛtayā kadā vibho /
plāvanāt paramabhedamānayaṃs tvāṃ nijaṃ ca vapur āpnuyāṃ mudam // 12.17 //
aham ity amuto 'varuddhalokād bhavadīyāt pratipattisārato me /
aṇumātrakam eva viśvaniṣṭhaṃ ghaṭatāṃ yena bhaveyam arcitā te // 12.18 //
aparimitarūpam ahaṃ taṃ taṃ bhāvaṃ pratikṣaṇaṃ paśyan /
tvām eva viśvarūpaṃ nijanāthaṃ sādhu paśyeyam // 12.19 //
bhavadaṅgagataṃ tam eva kasmān na manaḥ paryaṭatīṣṭam artham artham /
prakṛtikṣatir asti no tathāsya mama cecchā paripūryate paraiva // 12.20 //
śataśaḥ kila te tavānubhāvād bhagavan ke 'py amunaiva cakṣuṣā ye /
api hālikaceṣṭayā carantaḥ paripaśyanti bhavadvapuḥ sadāgre // 12.21 //
na sā matir udeti yā na bhavati tvadicchāmayī sadā śubham athetarad bhagavataivam ācaryate /
ato 'smi bhavadātmako bhuvi yathā tathā sañcaran sthi to 'niśam abādhitatvadamalaṅghripūjotsavaḥ // 12.22 //
bhavadīyagabhīrabhāṣiteṣu pratibhā samyag udetu me puro 'taḥ /
tadanuṣṭhitaśaktir apy atas tadbhavadarcāvyasanaṃ ca nirvirāmam // 12.23 //
vyavahārapade 'pi sarvadā pratibhātv arthakalāpa eṣa mām /
bhavato 'vayavo yathā na tu svata evādaraṇīyatāṃ gataḥ // 12.24 //
manasi svarasena yatra tatra pracaraty apy aham asya gocareṣu /
prasṛto 'py avilola eva yuṣmatparicaryācaturaḥ sadā bhaveyam // 12.25 //
bhagavan bhavadicchayaiva dāsas tava jāto 'smi parasya nātra śaktiḥ /
katham eṣa tathāpi vaktrabimbaṃ tava paśyāmi na jātu citram etat // 12.26 //
samutsukās tvāṃ prati ye bhavantaṃ pratyartharūpād avalokayanti /
teṣām aho kiṃ tadupasthitaṃ syāt kiṃ sādhanaṃ vā phalitaṃ bhavet tat // 12.27 //
bhāvā bhāvatayā santu bhavadbhāvena me bhava /
tathā na kiñcid apy astu na kiñcid bhavato 'nyathā // 12.28 //
yan na kiñcid api tanna kiñcid apy astu kiñcid api kiñcid eva me /
sarvathā bhavatu tāvatā bhavān sarvato bhavati labdhapūjitaḥ // 12.29 //
||saṃgrahastotranāma trayodaśaṃ stotram
saṃgrahena sukhaduḥkhalakṣaṇaṃ māṃ prati sthitam idaṃ śṛṇu prabho /
saukhyam eṣa bhavatā samāgamaḥ svāminā viraha eva duḥkhitā // 13.1 //
antar apy atitarām aṇīyasī yā tvadaprathanakālikāsti me /
tām apīśa parimṛjya sarvataḥ svaṃ svarūpam amalaṃ prakāśaya // 13.2 //
tāvake vapuṣi viśvanirbhare citsudhārasamaye niratyaye /
tiṣṭhataḥ satatam arcataḥ prabhuṃ jīvitaṃ mṛtam athānyad astu me // 13.3 //
īśvaro 'ham aham eva rūpavān paṇḍito 'smi subhago 'smi ko 'paraḥ /
matsamo 'sti jagatīti śobhate mānitā tvadanurāgiṇaḥ param // 13.4 //
devadeva bhavadadvayāmṛtākhyātisaṃharaṇalabdhajanmanā /
tad yathāsthitapadārthasaṃvidā māṃ kuruṣva caraṇārcanocitam // 13.5 //
dhyāyate tad anu dṛśyate tataḥ spṛśyate ca parameśvaraḥ svayam /
yatra pūjanamahotsavaḥ sa me sarvadāstu bhavato 'nubhāvataḥ // 13.6 //
yady athāsthitapadārthadarśanaṃ yuṣmadarcanamahotsavaś ca yaḥ /
yugmam etad itaretarāśrayaṃ bhaktiśāliṣu sadā vijṛmbhate // 13.7 //
tattadindriyamukhena santataṃ yuṣmadarcanarasāyanāsavam /
sarvabhāvacaṣakeṣu pūriteṣv āpibann api bhaveyam unmadaḥ // 13.8 //
anyavedyam aṇumātram asti na svaprakāśam akhilaṃ vijṛmbhate /
yatra nātha bhavataḥ pure sthitaṃ tatra me kuru sadā tavārcituḥ // 13.9 //
dāsadhāmni viniyojito 'py ahaṃ svecchayaiva parameśvara tvayā /
darśanena na kim asmi pātritaḥ pādasaṃvahanakarmaṇāpi vā // 13.10 //
śaktipātasamaye vicāraṇaṃ prāptam īśa na karoṣi karhicit /
adya māṃ prati kim āgataṃ yataḥ svaprakāśanavidhau vilambase // 13.11 //
tatra tatra viṣaye bahirvibhāty antare ca parameśvarīyutam /
tvāṃ jagattritayanirbharaṃ sadā lokayeya nijapāṇipūjitam // 13.12 //
svāmisaudham abhisandhimātrato nirvibandham adhiruhya sarvadā /
syāṃ prasāda paramāmṛtāsavāpānakeliparilabdhanirvṛtiḥ // 13.13 //
yatsamastasubhagārthavastuṣu sparśamātravidhinā camatkṛtim /
tāṃ samarpayati tena te vapuḥ pūjayanty acalabhaktiśālinaḥ // 13.14 //
sphārayasy akhilam ātmanā sphuran viśvam āmṛśasi rūpam āmṛśan /
yat svayaṃ nijarasena ghurṇase tat samullasati bhāvamaṇḍalam // 13.15 //
yo 'vikalpam idam arthamaṇḍalaṃ paśyatīśa nikhilaṃ bhavadvapuḥ /
svātmapakṣaparipūrite jagaty asya nityasukhinaḥ kuto bhayam // 13.16 //
kaṇṭhakoṇaviniviṣṭam īśa te kālakūṭam api me mahāmṛtam /
apy upāttam amṛtaṃ bhavadvapur bhedavṛtti yadi rocate na me // 13.17 //
tvatpralāpamayaraktagītikāni tya yuktavadanopaśobhitaḥ /
syām athāpi bhavadarcanakriyāpreyasīparigatāśayaḥ sadā // 13.18 //
īhitaṃ na bata pārameśvaraṃ śakyate gaṇayituṃ tathā ca me /
dattam apy amṛtanirbharaṃ vapuḥ svaṃ na pātum anumanyate tathā // 13.19 //
tvām agādham avikalpam advayaṃ svaṃ svarūpam akhilārthaghasmaram /
āviśann aham umeśa sarvadā pūjayeyam abhisaṃstuvīya ca // 13.20 //
||jayastotranāma caturdaśaṃ stotram
jayalakṣmīnidhānasya nijasya svāminaḥ puraḥ /
jayodghoṣaṇapīyūṣarasam āsvādaye kṣaṇam // 14.1 //
jayaikarudraikaśiva mahādeva maheśvara /
pārvatīpraṇayiñ śarva sarvagīrvāṇapūrvaja // 14.2 //
jaya trailokyanāthaikalāñchanālikalocana /
jaya pītartalokārtikālakūṭāṅkakandhara // 14.3 //
jaya mūrtatriśaktyātmiśataśūlollasatkara /
jayecchāmātrasiddārthapūjārhacaraṇāmbuja // 14.4 //
jaya śobhaśatasyandilokottaravapurdhara /
jayaikajaṭikākṣīṇagaṅgākṛtyāttabhasmaka // 14.5 //
jaya kṣīrodaparyastajyotsnācchāyānulepana /
jayeśvarāṅgasaṅgottharatnakāntāhimaṇḍana // 14.6 //
jayākṣayaikaśītāṃśukalāsadṛśasaṃśraya /
jaya gaṅgāsadārbdhaviśvaiśvaryābhiṣecana // 14.7 //
jayādharāṅgasaṃsparśapāvanīkṛtagokula /
jaya bhaktimadābaddhagoṣṭhīniyatasannidhe // 14.8 //
jaya svecchātapodeśavipralambhitabāliśa /
jaya gaurīpariṣvaṅgayogyasaubhāgyabhājana // 14.9 //
jaya bhaktirasārdrārdrabhāvopāyanalampaṭa /
jaya bhaktimadoddāmabhaktavāṅnṛttatoṣita // 14.10 //
jaya brahmādideveśaprabhāvaprabhavavyaya /
jayalokeśvaraśreṇiśirovidhṛtaśāsana // 14.11 //
jayasarvajagannyastasvamudrāvyaktavaibhava /
jayātmadānaparyantaviśveśvaramaheśvara // 14.12 //
jaya trailokyasargecchāvasarāsaddvitīyaka /
jayaiśvaryabharodvāhadevīmātrasahāyaka // 14.13 //
jayākramasamākrāntasamastabhuvanatraya /
jayāvigītam ābālagīyamāneśvaradhvane // 14.14 //
jayānukampādiguṇānapekṣasahajonnate /
jaya bhīṣmamahāmṛtyughaṭanāpūrvabhairava // 14.15 //
jaya viśvakṣayoccaṇḍakriyāniṣparipanthika /
jaya śreyaḥśataguṇānuganāmānukīrtana // 14.16 //
jaya helāvitīrnaitadamṛtākarasāgara /
jaya viśvakṣayakṣepikṣaṇakopāśuśukṣaṇe // 14.17 //
jaya mohāndhakārāndhajīvalokaikadīpaka /
jaya prasuptajagatījāgarūkādhipūruṣa // 14.18 //
jaya dehādrikuñjāntarnikūjañjīvajīvaka /
jaya sanmānasavyomavilāsivarasārasa // 14.19 //
jaya jāmbūnadodagradhātūdbhavagirīśvara /
jaya pāpiṣu nindolkāpātanotpātacandramaḥ // 14.20 //
jaya kaṣṭatapaḥkliṣṭamunidevadurāsada /
jaya sarvadaśārūḍhabhaktimallokalokita // 14.21 //
jaya svasampatprasarapatrīkṛtanijāśrita /
jaya prapannajanatālālanaikaprayojana // 14.22 //
jaya sargasthitidhvaṃsakāraṇaikāvadānaka /
jaya bhaktimadālolalīlotpalamagotsava // 14.23 //
jaya jayabhājana jaya jitajanmajarāmaraṇa jaya jagajjyeṣṭha /
jaya jaya jaya jaya jaya jaya jaya jaya jaya jaya jaya jaya jaya tryakṣa // 14.24 //
||bhaktistotranāma pañcadaśaṃ
trimalakṣālino granthāḥ santi tatpāragāstathā /
yoginaḥ paṇḍitāḥ svasthās tvadbhaktā eva tattvataḥ // 15.1 //
māyīyakālaniyatirāgādyāhāratarpitāḥ /
caranti sukhino nātha bhaktimanto jagattaṭe // 15.2 //
rudanto vā hasanto vā tvām uccaiḥ pralapanty amī /
bhaktāḥ stutipadoccāropacārāḥ pṛthag eva te // 15.3 //
na virakto na cāpīśo mokṣākāṅkṣī tvadarcakaḥ /
bhaveyam api tūdriktabhaktyāsavarasonmadaḥ // 15.4 //
bāhyaṃ hṛdaya evāntar abhihṛtyaiva yo 'rcati /
tvām īśa bhaktipīyūṣarasapūrair namāmi tam // 15.5 //
dharmādharmātmanor antaḥ kriyayor jñānayos tathā /
sukhaduḥkhātmanor bhaktāḥ kim apy āsvādayanty aho // 15.6 //
carācarapitaḥ svāmin apy andhā api kuṣṭhinaḥ /
śobhante param uddāmabhavadbhaktivibhūṣaṇāḥ // 15.7 //
śiloñchapicchakaśipuvicchāyāṅgā api prabho /
bhavadbhaktimahoṣmaṇo rājarājam apīśate // 15.8 //
sudhārdrāyāṃ bhavadbhaktau luṭhatāpy ārurukṣuṇā /
cetasaiva vibho 'rcanti kecit tvām abhitaḥ sthitāḥ // 15.9 //
rakṣaṇīyaṃ vardhanīyaṃ bahumānyam idaṃ prabho /
saṃsāradurgatiharaṃ bhavadbhaktimahādhanam // 15.10 //
nātha te bhaktajanatā yady api tvayi rāgiṇī /
tathāpīrṣyāṃ vihāyāsyās tuṣṭāstu svāminī sadā // 15.11 //
bhavadbhāvaḥ puro bhāvī prāpte tvadbhaktisambhave /
labdhe dugdhamahākumbhe hatā dadhani gṛdhnutā // 15.12 //
kim iyaṃ na siddhir atulā kiṃ vā mukhyaṃ na saukhyam āsravati /
bhaktir upacīyamānā yeyaṃ śambhoḥ sadātanī bhavati // 15.13 //
manasi maline madīyemagnā tvadbhaktimaṇilatā kaṣṭam /
na nijān api tanute tānapauruṣeyān svasampadullāsān // 15.14 //
bhaktir bhagavati bhavati trilokanāthe nanūttamā siddhiḥ /
kiṃ tv aṇimādikavirahāt saiva na pūrṇeti cintā me // 15.15 //
bāhyato 'ntar api cotkaṭonmiṣattryambakastavakasaurabhāḥ śubhāḥ /
vāsayanty api viruddhavāsanān yogino nikaṭavāsino 'khilān // 15.16 //
jyotir asti kathayāpi na kiṃ cid viśvam apy atisuṣuptam aśeṣam /
yatra nātha śivarātripade 'smin nityam arcayati bhaktajanas tvām // 15.17 //
sattvaṃ satyaguṇe śive bhagavati sphārībhavatv arcane cūḍāyāṃ vilasantu śaṅkarapadaprodyadrajaḥsaṅcayāḥ /
rāgādismṛtivāsanām api samucchettuṃ tamo jṛmbhatāṃ śambho me bhavatāt tvadātmavilaye traiguṇyavargo 'thavā // 15.18 //
saṃsārādhvā sudūraḥ kharataravividhavyādhidagdhāṅgayaṣṭiḥ bhogā naivopabhuktā yad api sukham abhūj jātu nanno cirāya /
itthaṃ vyartho 'smi jātaḥ śaśidharacaraṇākrāntikāntottamāṅgas tvadbhaktaś ceti tan me kuru sapadi mahāsampado dīrghadīrghāḥ // 15.19 //
||pāśānudbhedanāma ṣoḍaśaṃ stotram
na kiñcid eva lokānāṃ bhavadāvaraṇaṃ prati \var{yat kiṃ cid eva bhūtānāṃ\em \cit \naresvaraparīksā} /
na kiñcid eva bhaktānāṃ bhavadāvaraṇaṃ prati // 16.1 //
apy upāyakramaprāpyaḥ saṅkulo 'pi viśeṣaṇaiḥ /
bhaktibhājāṃ bhavān ātmā sakṛc chuddho 'vabhāsate // 16.2 //
jayanto 'pi hasanty ete jitā api hasanti ca /
bhavadbhaktisudhāpānamattāḥ ke 'py eva ye prabho // 16.3 //
śuṣkakaṃ maiva siddheya maiva mucyeya vāpi tu /
svādiṣṭhaparakāṣṭāptatvadbhaktirasanirbharaḥ // 16.4 //
yathaivajñātapūrvo 'yaṃ bhavadbhaktiraso mama /
ghaṭitas tadvad īśāna sa eva paripuṣyatu // 16.5 //
satyena bhagavan nānyaḥ prārthanāprasaro 'sti me /
kevalaṃ sa tathā ko 'pi bhaktyāveśo 'stu me sadā // 16.6 //
bhaktikṣīvo 'pi kupyeyaṃ bhavāyānuśayīya ca /
tathā haseyaṃ udyāṃ ca raṭeyaṃ ca śivety alam // 16.7 //
viṣamastho 'pi svastho 'pi rudann api hasann api /
gambhīro 'pi vicitto 'pi bhaveyaṃ bhaktitaḥ prabho // 16.8 //
bhaktānāṃ nāsti saṃvedyaṃ tvadantar yadi vā bahiḥ /
ciddharmā yatra na bhavān nirvikalpaḥ sthitaḥ svayam // 16.9 //
bhaktā nindānukare 'pi tavāmṛtakaṇair iva /
hṛṣyanty evāntarāviddhās tīkṣṇaromāñcasūcibhiḥ // 16.10 //
duḥkhāpi vedanā bhaktimatāṃ bhogāya kalpate /
yeṣāṃ sudhārdrā sarvaiva saṃvit tvaccandrikāmayī // 16.11 //
yatra tatroparuddhānāṃ bhaktānāṃ bahirantare /
nirvyājaṃ tvadvapuḥsparśarasāsvādasukhaṃ samam // 16.12 //
taveśa bhakter arcāyāṃ dainyāṃśaṃ dvayasaṃśrayam /
vilupyāsvādayanty eke vapur acchaṃ sudhāmayam // 16.13 //
bhrāntās tīrthadṛśo bhinnā bhrānter eva hi bhinnatā /
niṣpratidvandvi vastv ekaṃ bhaktānāṃ tvaṃ tu rājase // 16.14 //
mānāvamānarāgādiniṣpākavimalaṃ manaḥ /
yasyāsau bhaktimāṃl lokatulyaśīlaḥ kathaṃ bhavet // 16.15 //
rāgadveṣandhakāro 'pi yeṣāṃ bhaktitviṣā jitaḥ /
teṣāṃ mahīyasām agre katame jñānaśālinaḥ // 16.16 //
yasya bhaktisudhāsnānapānādividhisādhanam /
tasya prārabdhamadhyāntadaśāsūccaiḥ sukhāsikā // 16.17 //
kīrtyaś cintāpadaṃ mṛgyaḥ pūjyo yena tvam eva tat /
bhavadbhaktimatāṃ ślāghyā lokayātrā bhavanmayī // 16.18 //
muktisaṃjñā vipakvāyā bhakter eva tvayi prabho /
tasyām ādyadaśārūḍhā muktakalpā vayaṃ tataḥ // 16.19 //
duḥkhāgamo 'pi bhūyān me tvadbhaktibharitātmanaḥ /
tvatparācī vibho mā bhūd api saukhyaparamparā // 16.20 //
tvaṃ bhaktyā prīyase bhaktiḥ prīte tvayi ca nātha yat /
tadanyonyāśrayaṃ yuktaṃ yathā vettha tvam eva tat // 16.21 //
sākāro vā nirākaro vāntar vā bahir eva vā /
bhaktimattātmanāṃ nātha sarvathāsi sudhāmayaḥ // 16.22 //
asminn eva jagaty antar bhavadbhaktimataḥ prati /
harṣaprakāśanaphalam anyad eva jagatsthitam // 16.23 //
guhye bhaktiḥ pare bhaktir bhaktir viśvamaheśvare /
tvayi śambhau śive deva bhaktir nāma kim apy aho // 16.24 //
bhaktir bhaktiḥ pare bhaktir bhaktir nāma samutkaṭā /
tāraṃ viraumi yat tīvrā bhaktir me 'stu paraṃ tvayi // 16.25 //
yato 'smi sarvaśobhānāṃ prasavāvanir īśa tat /
tvayi lagnam anarghaṃ syād ratnam vā yadi vā tṛṇam // 16.26 //
āvedakād ā ca vedyād yeṣāṃ saṃvedanādhvani /
bhavatā na viyogo 'sti te jayanti bhavajjuṣaḥ // 16.27 //
saṃsārasadaso bāhye kaiś cittvaṃ parirabhyase /
svāmin parais tu tatraiva tāmyadbhis tyaktayantraṇaiḥ // 16.28 //
pānāśanaprasādhanasambhuktasamastaviśvayā śivayā /
pralayotsavasarabhasayā dṛḍham upagūḍhaṃ śivaṃ vande // 16.29 //
parameśvaratā jayaty apūrvā tava viśveśa yadīśitavyaśūnyā /
aparāpi tathaiva te yayedaṃ jagad ābhāti yathā tathā na bhāti // 16.30 //
||divyakrīḍābahumānanāma saptadasaṃ stotram
aho ko 'pi jayaty eṣa svāduḥ pūjāmahotsavaḥ /
yato 'mṛtarasāsvādam aśrūṇy api dadaty alam // 17.1 //
vyāpārāḥ siddhidāḥ sarve ye tvatpūjāpuraḥsarāḥ /
bhaktānāṃ tvanmayāḥ sarve svayaṃ siddhaya eva te // 17.2 //
sarvadā sarvabhāveṣu yugapat sarvarūpiṇam /
tvām arcayanty aviśrantaṃ ye mamaite 'dhidevatāḥ // 17.3 //
dhyānāyasatiraskārasiddhas tvatsparśanotsavaḥ /
pūjāvidhir iti khyāto bhaktānāṃ sa sadās tu me // 17.4 //
bhaktānāṃ samatāsāraviṣuvatsamayaḥ sadā /
tvadbhāvarasapīyūṣarasennaiṣāṃ sadārcanam // 17.5 //
yasyānārambhaparyantau na ca kālakramaḥ prabho /
pūjātmāsau kriyā tasyāḥ kartāras tvajjuṣaḥ param // 17.6 //
brahmādīnām apīśāste te ca saubhāgyabhāginaḥ /
yeṣāṃ svapne 'pi mohe 'pi sthitas tvatpūjanotsavaḥ // 17.7 //
japatāṃ juhvatāṃ snātāṃ dhyāyatāṃ na ca kevalam /
bhaktānāṃ bhavadabhyarcāmaho yāvad yadā tadā // 17.8 //
bhavatpūjāsudhāsvādasambhogasukhinaḥ sadā /
indrādīnām atha brahmamukhyānām asti kaḥ samaḥ // 17.9 //
jagatkṣobhaikajanake bhavatpūjāmahotsave /
yatprāpyaṃ prāpyate kiṃcid bhaktā eva vidanti tat // 17.10 //
tvaddhāmni cinmaye sthitvā ṣaṭtriṃśattattvakarmabhiḥ /
kāyavākcittaceṣṭādyair arcaye tvāṃ sadā vibho // 17.11 //
bhavatpūjāmayāsaṅgasambhogasukhino mama /
prayātu kālaḥ sakalo 'py ananto 'pīyadarthaye // 17.12 //
bhavatpūjāmṛtarasābhogalampaṭata vibho /
vivardhatām anudinaṃ sadā ca phalatāṃ mama // 17.13 //
jagadvilayasañjātasudhaikarasanirbhare /
tvadabdhau tvāṃ mahātmānam arcannāsīya sarvadā // 17.14 //
aśeṣavāsanāgranthivicchedasaralaṃ sadā /
mano nivedyate bhaktaiḥ svādu pūjāvidhau tava // 17.15 //
adhiṣṭhāyaiva viṣayānimāḥ karaṇavṛttayaḥ /
bhaktānāṃ preṣayanti svatpūjārtham amṛtāsavam // 17.16 //
bhaktānāṃ bhaktisaṃvegamahoṣmavivaśātmanām /
ko 'nyo nirvāṇahetuḥ syāt tvatpūjāmṛtamajjanāt // 17.17 //
satataṃ tvatpadābhyarcāsudhāpānamahotsavaḥ /
tvatprasādaikasamprāptihetur me nātha kalpatām // 17.18 //
anubhūyāsamīśāna pratikarma kṣaṇāt kṣaṇam /
bhavatpūjāmṛtāpānamadāsvādamahāmudam // 17.19 //
dṛṣṭartha eva bhaktānāṃ bhavatpūjāmahodyamaḥ /
tadaiva yad asambhāvyaṃ sukham āsvādayanti te // 17.20 //
yāvan na labdhas tvatpūjāsudhāsvādamahotsavaḥ /
tāvan nāsvādito manye lavo 'pi sukhasampadaḥ // 17.21 //
bhaktānāṃ viṣayanveṣābhāsāyāsād vinaiva sā /
ayatnasiddhaṃ tvaddhāmasthitiḥ pūjāsu jāyate // 17.22 //
na prāpyam asti bhaktanāṃ nāpy eṣām asti durlabham /
kevalaṃ vicaranty ete bhavatpūjāmadonmadāḥ // 17.23 //
aho bhaktibharodāracetasāṃ varada tvayi /
slāghyaḥ pūjāvidhiḥ ko 'pi yo na yācñākalaṃkitaḥ // 17.24 //
kā na śobhā na ko hlādaḥ kā samṛddhir na vāparā /
ko vā na mokṣaḥ ko 'py eṣa mahādevo yad arcyate // 17.25 //
antarullasadacchācchabhaktipīyūṣapoṣitam /
bhavatpūjopayogāya śarīram idam astu me // 17.26 //
tvatpādapūjāsambhogaparatantraḥ sadā vibho /
bhūyāsaṃ jagatām īśa ekaḥ svacchandaceṣṭitaḥ // 17.27 //
tvaddhyānadarśanasparśatṛṣi keṣām api prabho /
jāyate śītalasvādu bhavatpūjāmahāsaraḥ // 17.28 //
yathā tvam eva jagataḥ pūjāsambhogabhājanam /
tatheśa bhaktimān eva pūjāsambhogabhājanam // 17.29 //
ko 'py asau jayati svāmin bhavatpūjāmahotsavaḥ /
ṣaṭtriṃśato 'pi tattvānāṃ kṣobho yatrollasaty alam // 17.30 //
namas tebhyo vibho yeṣāṃ bhaktipīyūṣavāriṇā /
pūjyāny eva bhavanti tvatpūjopakaraṇāny api // 17.31 //
pūjārambhe vibho dhyātvā mantrādheyāṃ tvadātmatām /
svātmany eva pare bhaktā mānti harṣeṇa na kvacit // 17.32 //
rājyalābhādivotphullaiḥ kaiś cit pūjāmahotsave /
sudhāsavena sakalā jagatī saṃvibhajyate // 17.33 //
pūjāmṛtāpānamayo yeṣāṃ bhogaḥ pratikṣaṇam /
kiṃ devā uta muktās te kiṃ vā ke 'py eva te janāḥ // 17.34 //
pūjopakaraṇībhūtaviśvaveśena gauravam /
aho kim api bhaktānāṃ kim apy eva ca lāghavam // 17.35 //
pūjāmayākṣavikṣepakṣobhādevāmṛtodgamaḥ /
bhaktānāṃ kṣīrajaladhikṣobhād iva divaukasām // 17.36 //
pūjāṃ ke cana manyante dhenuṃ kāmadughām iva /
sudhādhārādhikarasāṃ dhayanty antarmukhāḥ pare // 17.37 //
bhaktānām akṣavikṣepo 'py eṣa saṃsārasaṃmataḥ /
upanīya kim apy antaḥ puṣṇāty arcāmahotsavam // 17.38 //
bhaktikṣobhavaśād īśa svātmabhūte 'rcanaṃ tvayi /
citraṃ dainyāya no yāvad dīnatāyāḥ paraṃ phalam // 17.39 //
upacārapadaṃ pūjā keṣāṃ cit tvatpadāptaye /
bhaktānāṃ bhavadaikātmyanirvṛttiprasaras tu saḥ // 17.40 //
apy asambaddharūpārcābhaktyunmādanirargalaiḥ /
vitanyamānā labhate pratiṣṭhāṃ tvayi kām api // 17.41 //
svādubhaktirasāsvādastabdhībhūtamanaś cyutām /
śambho tvam eva lalitaḥ pūjānāṃ kila bhājanam // 17.42 //
paripūrṇāni śuddhāni bhaktimanti sthirāṇi ca /
bhavatpūjāvidhau nātha sādhanāni bhavantu me // 17.43 //
aśeṣapūjāsatkośe tvatpūjākarmaṇi prabho /
aho karaṇavṛndasya kāpi lakṣmīr vijṛmbhate // 17.44 //
eṣā peśalimā nātha tavaiva kila dṛśyate /
viśveśvaro 'pi bhṛtyair yad arcyase yaś ca labhyase // 17.45 //
sadāmurttād amūrttādvā bhāvād yad vāpy abhāvataḥ /
uttheyān me praśastasya bhavatpūjāmahotsavaḥ // 17.46 //
kāmakrodhābhimānais tvām upaharīkṛtaiḥ sadā /
ye 'rcayanti namas tebhyas teṣāṃ tuṣṭo 'smi tattvataḥ // 17.47 //
jayaty eṣa bhavadbhaktibhājāṃ pūjāvidhiḥ paraḥ /
yas tṛṇaiḥ kriyamāno 'pi ratnair evopakalpate // 17.48 //
||āviṣkāranāma aṣṭādaśaṃ stotram
jagato 'ntarato bhavantam āptvā punar etad bhavato 'ntarāl labhante /
jagadīśa tavaiva bhaktibhājo na hi teṣām iha dūrato 'sti kiñcit // 18.1 //
kvacid eva bhavān kvacid bhavānī sakalārthakramagarbhiṇī pradhānā /
paramārthapade tu naiva devyā bhavato nāpi jatattrayasya bhedaḥ // 18.2 //
no jānate subhagam apy avalepavanto lokāḥ prayatnasubhagā nikhila hi bhāvāḥ /
cetaḥ punar yad idam udyatam apy avaiti naivātmarūpam iha hā tad aho hato 'smi // 18.3 //
bhavanmayasvātmanivāsalabdhasampadbharābhyarcitayuṣmadaṅghriḥ /
na bhojanācchādanam apy ajasram apekṣate yas tam ahaṃ nato 'smi // 18.4 //
sadā bhavaddehanivāsasvastho 'py antaḥ paraṃ dahyata eṣa lokaḥ /
tavecchayā tat kuru me yathātra tvadarcanānandamayo bhaveyam // 18.5 //
svarasoditayuṣmadaṅghripadmadvayapūjāmṛtapānasaktacittaḥ /
sakārthacayeṣv ahaṃ bhaveyam sukhasaṃsparśanamātralokayātraḥ // 18.6 //
sakalavyavahāragocare sphuṭam antaḥ spurati tvayi prabho /
upayānty apayānti cāniśam mama vastūni vibhāntu sarvadā // 18.7 //
satatam eva tavaiva pure 'thavāpy arahito vicareyam ahaṃ tvayā /
kṣaṇalavo 'py atha mā sma bhavet sa me na vijaye nanu yatra bhavanmayaḥ // 18.8 //
bhavadaṅgaparisravatsuśītāmṛtapūrair bharite samantato 'pi /
bhavadarcanasampadeha bhaktās tava saṃsārasaro 'ntare caranti // 18.9 //
mahāmantratarucchāyāśītale tvanmahāvane /
nijātmani sadā nātha vaseyaṃ tava pūjakaḥ // 18.10 //
prativastu samastajīvataḥ pratibhāsi pratibhāmayo yathā /
mama nātha tathā puraḥ prathāṃ vraja netratrayaśūlaśobhitaḥ // 18.11 //
abhimānacarūpahārato mamatābhaktibhareṇa kalpitāt /
paritoṣagataḥ kadā bhavān mama sarvatra bhaved dṛśaḥ padam // 18.12 //
nivasanparamāmṛtābdhimadhye bhavadarcāvidhimātramagnacittaḥ /
sakalaṃ janavṛttam ācareyaṃ rasayan sarvata eva kiñcanāpi // 18.13 //
bhavadīyam ihāstu vastu tattvaṃ vivarītuṃ ka ivātra pātram arthe /
idam eva hi nāmarūpaceṣṭādyasamaṃ te harate haro 'si yasmāt // 18.14 //
śāntaye na sukhalipsutā manāg bhaktisambhṛtamadeṣu taiḥ prabhoḥ /
mokṣamārgaṇaphalāpi nārthanā smaryate hṛdayahāriṇaḥ puraḥ // 18.15 //
jāgaretaradaśāthavā parā yāpi kācana manāg avasthiteḥ /
bhaktibhājanajanasya sākhilā tvatsanāthamanaso mahotsavaḥ // 18.16 //
āmano 'kṣavalayasya vṛttayaḥ sarvataḥ śithilavṛttayo 'pi tāḥ /
tvām avāpya dṛḍhadīrghasaṃvido nātha bhaktidhanasoṣmaṇāṃ katham // 18.17 //
na ca vibhinnam asṛjyata kiñcid asty atha sukhetarad atra na nirmitam /
atha ca duḥkhi ca bhedi ca sarvathāpy asamavismayadhāma namo 'stu te // 18.18 //
kharaniṣedhakhadāmṛtapūraṇocchalitadhautavikalpamalasya me /
dalitadurjayasaṃśayavairiṇas tvadavalokanam astu nirantaram // 18.19 //
sphuṭam aviśa mām athāviśeyaṃ satataṃ nātha bhavantamasmi yasmāt /
rabhasena vapus tavaiva sākṣāt paramāsattigataḥ samarcayeyam // 18.20 //
tvayi na stutiśaktir asti kasyāpy athavāsty eva yato 'tisundaro 'si /
satataṃ punar arthitaṃ mamaitad yad aviśrānti vilokayeyam īśam // 18.21 //
||udyotanābhidhānam ekonaviṃśaṃ stotram
prārthanābhūmikātītavicitraphaladāyakaḥ /
jayaty apūrvavṛttāntaḥ śivaḥ satkalpapādapaḥ // 19.1 //
sarvavastuni ca yaikanidhānāt svātmanas tvad akhilaṃ kila labhyam /
asya me punar asau nijā ātmā na tvam eva ghaṭase paramās tām // 19.2 //
jñānakarmamayacidvapur ātmā sarvathaiṣa parameśvara eva /
syād vapus tu nikhileṣu padārtheṣv eṣu nāma na bhavet kim utānyat // 19.3 //
viṣamārtimuṣānena phalena tvaddṛgātmanā /
abhilīya pathā nātha mamāstu tvanmayī gatiḥ // 19.4 //
bhavadamalacaraṇacintāratnalatālaṅkṛtā kadā siddhiḥ /
siddhajanamānasānāṃ vismayajananī ghaṭeta mama bhavataḥ // 19.5 //
karhi nātha vimalaṃ mukhabimbaṃ tāvakaṃ samavalokayitāsmi /
yatsravaty amṛtapūram apūrvaṃ yo nimajjayati viśvam aśeṣam // 19.6 //
dhyātamātramuditaṃ tava rūpaṃ karhi nātha paramāmṛtapūraiḥ /
pūrayet tvadavibhedavimokṣākhyātidūravivarāṇi sadā me // 19.7 //
tvadīyānuttararasāsaṅgasaṃtyaktacāpalam /
nādyāpi me mano nātha karhi syād astu śīghrataḥ // 19.8 //
mā śuṣkakaṭukāny eva paraṃ sarvāṇi sarvadā /
tavopahṛtya labdhāni dvandvāny apy āpatantu me // 19.9 //
nātha sāṃmukhyam āyāntu viśuddhās tava raśmayaḥ /
yāvat kāyamanastāpatamobhiḥ parilupyatām // 19.10 //
deva prasīda yāvan me tvanmārgaparipanthikāḥ /
paramārthamuṣo vaśyā bhūyāsur guṇataskarāḥ // 19.11 //
tvad bhaktisudhāsārair mānasam āpūryatāṃ mamāśu vibho /
yāvad imā uhyantāṃ niḥśeṣāsāravāsanāḥ plutvā // 19.12 //
mokṣadaśāyāṃ bhaktis tvayi kuta iva martyadharmiṇo 'pi na sā /
rājati tato 'nurūpām āropaya siddhibhūmikām aja mām // 19.13 //
siddhilavalābhalubdhaṃ mām avalepena mā vibho saṃsthāḥ /
kṣāmas tvadbhaktimukhe prollasadaṇimādipakṣato mokṣaḥ // 19.14 //
dāsasya me prasīdatu bhagavān etāvad eva nanu yāce /
dātā tribhuvananātho yasya na tanmādṛśāṃ dṛśo viṣayaḥ // 19.15 //
tvadvapuḥsmṛtisudhārasapūrṇe mānase tava padāmbujayugmam /
māmake vikasad astu sadaiva prasravanmadhu kim apy atilokam // 19.16 //
asti me prabhur asau janako 'tha tryambako 'tha jananī ca bhavānī /
na dvitīya iha ko 'pi mamāstīty eva nirvṛtatamo vicareyam // 19.17 //
||carvanābhidhānam vimśam stotram
nathaṃ tribhuvananāthaṃ bhūtisitaṃ trinayanaṃ triśūladharam /
upavītīkṛtabhoginam indukalāśekharaṃ vande // 20.1 //
naumi nijatanuvinismaradaṃśukapariveṣadhavalaparidhānam /
vilasatkapālamālākalpitanṛttotsavākalpam // 20.2 //
vande tān daivataṃ yeṣāṃ haraś ceṣṭā harocitāḥ /
haraikapravaṇāḥ prāṇāḥ sadā saubhāgyasadmanām // 20.3 //
krīḍitaṃ tava maheśvaratāyāḥ pṛṣṭhato 'nyad idam eva yathaitat /
iṣṭamātraghaṭiteṣv avadāneṣv ātmanā param upāyam upaimi // 20.4 //
tvaddhāmni viśvavandye 'sminn iyati krīḍane sati /
tava nātha kiyān bhūyānn ānandarasasambhavaḥ // 20.5 //
kathaṃ sa subhago mā bhūdyo gauryā vallabho haraḥ /
haro 'pi mā bhūd atha kiṃ gauryāḥ paramavallabhaḥ // 20.6 //
dhyānāmṛtamayaṃ yasya svātmamūlam anaśvaram /
saṃvillatās tathārūpās tasya kasyāpi sattaroḥ // 20.7 //
bhaktikaṇḍūsam ullāsāvasare parameśvara /
mahānikaṣapāṣāṇasthūṇā pūjaiva jāyate // 20.8 //
sadā srṣṭivinodāya sadā sthitisukhāsine /
sadā tribhuvanāhāratṛptāya svāmine namaḥ // 20.9 //
na kvāpi gatvā hitvāpi na kiṃcid idam eva ye /
bhavyaṃ tvaddhāma paśyanti bhavyās tebhyo namo namaḥ // 20.10 //
bhaktilakṣmīsamṛddhānāṃ kim anyad upayācitam /
etayā vā daridraṇāṃ kim anyad upayācitam // 20.11 //
duḥkhāny api sukhāyante viṣam apy amṛtāyate /
mokṣāyate ca saṃsāro yatra mārgaḥ sa śaṅkaraḥ // 20.12 //
mūle madhye 'vasāne ca nāsti duḥkhaṃ bhavajjuṣāṃ /
tathāpi vayam īśāna sīdāmaḥ katham ucyatām // 20.13 //
jñānayogādinānyeṣām apy apekṣitum arhati /
prakāśaḥ svairiṇām iva bhavān bhaktimatāṃ prabho // 20.14 //
bhaktānāṃ nārtayo nāpy asty ādhyānaṃ svātmanas tava /
tathāpy asti śivety etat kim apy eṣāṃ bahirmukhe // 20.15 //
sarvābhāsāvabhāso yo vimarśavalito 'khilam /
aham etad iti staumi tāṃ kriyāśaktim īśa te // 20.16 //
vartante jantavo 'śeṣā api brahmendraviṣṇavaḥ /
grasamānās tato vande deva viśvaṃ bhavanmayam // 20.17 //
sato vināśasambandhān matparaṃ nikhilaṃ mṛṣā /
evamevodyate nātha tvayā saṃhāralīlayā // 20.18 //
dhyātam ātmupatiṣṭhata eva tvadvapur varada bhaktidhanānām /
apy acintyam akhilādbhutacintākartṛtāṃ prati ca te vijayante // 20.19 //
tāvakabhaktirasāsavasekād iva sukhitamarmamaṇḍalasphuritaiḥ /
nṛtyati vīrajano niśi vetālakulaiḥ kṛtotsāhaḥ // 20.20 //
ārabdhā bhavadabhinutir amunā yenāṅgakena mama śambho /
tenāparyantam imaṃ kālaṃ dṛḍham akhilam eva bhaviṣīṣṭa // 20.21 //
