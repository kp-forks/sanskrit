#Author:Nāropa
#Text:Sekoddeśa
#Data entry:Members of the Digital Sanskrit Buddhist Canon Input Project
#Edition:Raniero Gnoli in: Orofino, Giacomella: Sekoddeśa : a critical edition of the Tibetan translations, with an appendix by Raniero Gnoli "On the Sanskrit text". Roma : Ist. Italiano per il Medio ed Estremo Oriente, 1994 (Serie orientale Roma, 72).



||om namaḥ kālacakrāya
sucandra āha /
sekaḥ saptavidhaḥ śāstastrividho 'nuttarastathā /
laukikottarasiddhyarthaṃ saṃkṣepāt kathayasva me // 1 //
bhagavānāha /
śṛṇu sucandra sekārthaṃ saptadhā trividhaṃ param /
nāḍīsaṃcāramāyāmamuddeśāt kathayāmi te // 2 //
uddeśastrividhastantre nirdeśastrividho bhavet /
pratyuddeśo mahoddeśaḥ pratinirdeśako 'paraḥ // 3 //
uddeśa eva nirdeśastantrasaṃgītirucyate /
pratyuddeśaśca nirdeśaḥ pañjikā padabhañjikā // 4 //
mahoddeśaśca nirdeśaṣṭīkā sarvārthasūcikā /
abhijñālābhibhiḥ sā tu kartavyā naiva paṇḍitaiḥ // 5 //
evaṃ ṣaṭkoṭibhiḥ śuddhaṃ vajrayogaiścaturvidhaiḥ /
catuḥsambodhibhiḥ skandhadhātvāyatanaṣaṭkulaiḥ // 6 //
paṭalaiḥ pañcabhiḥ śuddhaṃ lokadhātvādikairmataiḥ /
satyābhyāmādibuddhaṃ syāt kālacakrābhidhānakam // 7 //
ādau saptābhiṣeko yo bālānāmavatāraṇam /
trividho lokasaṃvṛtyā caturthaḥ paramārthataḥ // 8 //
satyadvayena dharmāṇāṃ deśanā vajriṇo mama /
lokasaṃvṛtisatyena satyena paramārthataḥ // 9 //
udakaṃ mukuṭaḥ paṭṭo vajraghaṇṭā mahāvratam /
nāmānujñāsamāyuktaḥ sekaḥ saptavidho nṛpa // 10 //
kāyavākcittasaṃśuddhirabhiṣekadvayaṃ dvayam /
anujñā jñānaśuddhiḥ syādanyā dhātvādiśuddhitaḥ // 11 //
udakaṃ dhātusaṃśuddhirmaulī skandhaviśodhanam /
paṭṭaḥ pāramitāśuddhirvajraghaṇṭā mahākṣaram // 12 //
buddhabhāṣā na vicchinnā arkendvekatraśodhanam /
viṣayendriyasaṃśuddhiḥ syādvajravratamacyutam // 13 //
nāma maitryādiśuddhiḥ syādanujñā buddhaśodhanam /
ete sapta sekā deyā vartayitvā tu maṇḍalam // 14 //
kumbho guhyābhiṣekaśca prajñājñānābhidhānakaḥ /
punareva mahāprajñā tasyā jñānābhidhānakaḥ // 15 //
kṣaraḥ kṣarastataḥ spando niḥspandaśca tato 'paraḥ /
kāyavākcittasaṃśuddhyā abhiṣekatrayaṃ kramāt // 16 //
caturtho jñānasaṃśuddhiḥ kāyavākcittaśodhakaḥ /
bālaḥ prauḍhastathā vṛddhaścaturthastu prajāpatiḥ // 17 //
prajñāstanāṅgasaṃsparśād bodhicittacyutaṃ sukham /
payodharābhiṣiktaḥ sa bālaḥ prāptaṃ yataḥ sukham // 18 //
guhyāsphālāccirājjātaṃ bodhicittacyutaṃ sukham /
prauḍho guhyābhiṣiktaḥ sa guhyāt prāptaṃ yataḥ sukham // 19 //
guhyāsphālāccirājjātaṃ vajrāgre spandataḥ sukham /
prajñājñānābhiṣiktaḥ sa vṛddhaḥ spandaṃ gato yataḥ // 20 //
mahāmudrānurāgādyajjātaṃ niḥspandataḥ sukham /
mahāprajñābhiṣiktaḥ sa yato niḥspandatāṃ gataḥ // 21 //
prajāpatiḥ sa vijñeyo janakaḥ sarvatāyinām /
vajrasattvo mahāsattvo bodhisattvo 'dvayo 'kṣaraḥ // 22 //
asau samayasattvaḥ syādvajrayogaścaturvidhaḥ /
kālacakra iha khyāto yogināṃ muktidāyakaḥ // 23 //
asyaiva sādhanaṃ kuryāt pratibhāsairacintitaiḥ /
dhūmādibhirnimittaistaiḥ prajñābimbairnabhaḥsamaiḥ // 24 //
astināstivyatikrāntaiḥ pratyayārthaiḥ svacetasaḥ /
paramāṇurajaḥsaṃdohaiḥ sarvataḥ parivarjitaiḥ // 25 //
dhūmamarīcikhadyotadīpajvālendubhāskaraiḥ /
tamaḥ kalā mahābindurviśvabimbaṃ prabhāsvaram // 26 //
pihitāpihitanetrābhyāṃ śūnye yannānukalpitam /
dṛśyate svapnavad bimbaṃ tad bimbaṃ bhāvayet sadā // 27 //
abhāve bhāvanā bimbe yogināṃ sā na bhāvanā /
bhāvo 'bhāvo na cittasya bimbe 'kalpitadarśanāt // 28 //
pratisenāṃ yathādarśe kumārī paśyedavastujām /
atītānāgataṃ dharmaṃ tattvayogyambare tathā // 29 //
asyā bhāvo na bhāvaḥ syādvastuśūnyārthadarśanāt /
vastuno 'bhāvato 'rtho 'sti māyāsvapnendrajālavat // 30 //
asati dharmiṇi hyeṣa dharmotpādaḥ pradṛśyate /
cintāmaṇirivānantasattvāśāparipūrakaḥ // 31 //
adṛṣṭaṃ pratisenāyāṃ kumārī caurādi paśyati /
tat prādeśikanetrābhyāṃ gatvā paśyanti sādhakāḥ // 32 //
yadi paśyati sadrūpaṃ svamukhaṃ kiṃ na paśyati /
yadi paśyatyasadrūpaṃ śaśaśṛṅgaṃ kathaṃ na ca // 33 //
na paśyatyanyacakṣurbhyāṃ svacakṣurbhyāṃ na paśyati /
dṛśyamānamajātaṃ tat kumāryā jātakaṃ yathā // 34 //
dṛṣṭe bimbe tataḥ kuryāt prāṇāyāmaṃ nirantaram /
urdhvādhastriṣu nāḍīṣu kāyavākcittarodhanāt // 35 //
candrārkarāhuviṇmūtraśukramārgapravāhiṣu /
toyāgniśūnyabhūvāyujñānadhātukajātiṣu // 36 //
candrasūryataminyo yāḥ kāyavākcittanāḍikāḥ /
viṇmūtraśukravāhinyaḥ prāṇe 'pāne krameṇa tāḥ // 37 //
candraḥ kāya upāyasya prajñāyā vāgdivākaraḥ /
prajñākāyastu viṇnāḍī virbhorvāṅmūtravāhinī // 38 //
urdhvādhaścittanāḍyau dve taminīśukravāhinyau /
taminī cittamupāyasya prajñāyāḥ śukravāhinī // 39 //
ūrdhvādhaḥ ṣaṭkulaṃ hyetat kāyavākcittayogataḥ /
prajñopāyāṅgabhāvena saṃsthitaṃ sarvadehinām // 40 //
ariṣṭaṃ kāyavāṅnāḍyorūrdhvādho 'dhikamārutaiḥ /
taminīśukravāhinyorutpattimaraṇasthitiḥ // 41 //
utpāde mṛtyukāle ca maithune śukravāhinī /
taminī ca vahatyūrdhve saṃkrāntau viṣuve raveḥ // 42 //
lagnodayābhisaṃdhau ca viṣuvaṃ vahati madhye /
ṣaṭpañcāśatsapādañca śvāsocchvāsaṃ narādhipa // 43 //
adhikān pañcasaptatyā ṣaṭśatāṃśca divāniśam /
ekaviṃśatsahasrāṃśca ṣaṭśatairadhikāṃśca yān // 44 //
vāmā ca dakṣiṇā nāḍī vahatyūnānanena tān /
satripakṣitrivarṣāṇi śatavarṣe hi madhyamā // 45 //
vāmā savyordhve candrārkau lalaneḍā piṅgalāparā /
toyatejaḥsvabhāvinyau padmadhṛgratnadhṛṅmate // 46 //
adho viṇmūtravāhinyau pṛthvīvāyusvarūpake /
madhyanāḍī ca vāmā cacakradhṛk khaḍgadhṛṅmate // 47 //
ūrdhvādho madhyamā savyā rāhuśukrapravāhinī /
śūnyajñānasvabhāvinyau vajradhṛgvajradhṛṅmate // 48 //
viṇnāḍī candramārgeṇa raviṇā mūtravāhinī /
jātau mṛtyau viṣuve rāge rāhuṇā śukravāhinī // 49 //
yā nābhyūrdhve 'vadhūtī sā suṣumnā tamovāhinī /
yādhaḥ khagamukhā sā ca śaṅkhinī śukravāhinī // 50 //
nābhyabje hṛdaye kaṇṭhe lalāṭoṣṇīṣapaṅkaje /
bhūtoyāgnimarucchūnyaṃ saṃhāreṇa pravāhinī // 51 //
nirgacchantī viśantīsāsṛṣṭinā viśati kṣitau /
karṇikāt karṇikāmadhye 'vadhūtyā gatirāgatiḥ // 52 //
nābhau guhye ca maṇyabje kāyavākcittavāhinī /
nirgacchantī viśantī sā saṃhārasṛṣṭirūpiṇī // 53 //
śaṅkhinī sarvajantūnāmapānānilavāhikā /
eṣā strīṇāṃ sukhācchukraṃ ṛtau raktapravāhinī // 54 //
prajñopāyāṅgabhāvena ūrdhve savyāvasavyayoḥ /
adho viṇmūtravāhasya rajaḥśukrapravāhayoḥ // 55 //
caṇḍālī rajaso vāhāt khagamukhā śukravāhataḥ /
ūdhve ṛtau smṛtā strīṇāṃ ḍombī puṃso 'vadhūtikā // 56 //
vijñānādyaṃ sadā vāme nāḍyāṃ maṇḍalapañcakam /
bhūmyādidakṣiṇe nāḍyāṃ madhye vahati ṣaṣṭhamam // 57 //
nābhipadmadale ṣaṣṭi maṇḍalāni yathākramam /
vāme ca dakṣiṇe lagne meṣādye vṛṣabhādike // 58 //
mūle vāme tataḥ savya ūrdhvemadhye 'nilaḥ kramāt /
ekaikamaṇḍalaṃ daṇḍādbhūmyādyaṃ nāsarandhrayoḥ // 59 //
nāḍikā vahati śvāsān saṣaṣṭitriśatān kramāt /
aṣṭādaśaśataśvāsānnāḍyaḥ pañca vahanti tān // 60 //
ṣaṣṭi nāḍyo divārātraṃ maṇḍalānīti dehataḥ /
dalamadhye tataḥ pūrve savye vāme 'pare kramāt // 61 //
ākāśādyaṃ sadā vāme bhūmyādyaṃ dakṣiṇe 'parāt /
vijñānādibhavo vāme saṃhāraḥ kṣmādi dakṣiṇe // 62 //
apare pūrve dharā vāyuḥ prajñopāyaḥ parasparam /
aṅguṣṭhānāmikādvābhyāṃ yato vaktre 'bhiṣiñcanam // 63 //
savye vāme havistoyaṃ prajñopāyaḥ parasparam /
madhyamātarjanīdvābhyāṃ yataḥ khaḍgo bhaviṣyati // 64 //
ardhacandrākṛtirmudrā daṃṣṭrā kartī kanīyasī /
śūnyamakṣaramūrdhvādhaḥ prajñopāyaḥ parasparam // 65 //
daśamaṇḍalasaṃyoge aṅgulīnāṃ parasparam /
karatale puṭite mūrdhni ekaśūkaṃ sakartikam // 66 //
viṣuvattanmadhye nāḍyāṃ sṛṣṭisaṃhārakārakam /
skandhadhātutrivajrāṇāmekatvaṃ madhyamāgatau // 67 //
candrārkanāḍikāruddhe ruddhā viṇmūtranāḍikāḥ /
rāhunāḍīvi(ni)ruddhe syādruddhādhaḥ śukravāhinī // 68 //
mukte muktā bhavantyetāḥ sṛṣṭisaṃhārakārikāḥ /
saṃcāra eṣa nāḍīnāṃ prāṇāpānatrimārgataḥ // 69 //
vāmāyāṃ dakṣiṇāyāṃ vā pravahatyadhiko 'nilaḥ /
ekarātraṃ tathā pañca trivarṣairmaraṇaṃtataḥ // 70 //
pañca diktithayo viṃśati tattvānyekottaraṃ kramāt /
trayastriṃśaddinārohaḥ ariṣṭaṃ dakṣiṇe ravau // 71 //
tridvyekasamakairmāsaiḥ ṣaṭtriyugmendubhirdinaiḥ /
tithidikpañcaguṇadvyekairāyurgacchati dehinām // 72 //
mūlādekottareṇa syādvāme candrasya rohaṇam /
dinairmāsairdinairmāsaistridināni dvimāsakau // 73 //
dine 'riṣṭaṃ śubhe māse vṛddhihānistatastayoḥ /
madhyamārohaṇaṃ mṛtyoḥ śatābdaparipūrṇataḥ // 74 //
samaviṣamadinaistasya janmajāto 'tha maṇḍalaiḥ /
rohaṇaṃ savyavāme ca pakṣadvayavināśanāt // 75 //
anyathā maraṇaṃ na syāt pakṣadvayasyasaṃsthiteḥ /
savyāvasavyasaṃcārāta pañcamaṇḍalavāhataḥ // 76 //
ariṣṭalakṣaṇaṃ jñātvā prāṇaṃ bindau niveśayet /
avadhūtīpadamāśrityabhāvayetparamākṣaram // 77 //
vajrotthānaṃ sadā kuryāccandrārkagatibhañjanāt /
anyathā nāvadhūtyaṅge viśati prāṇamārutaḥ // 78 //
apāno 'dhaśca śaṅkhinyāṃ maraṇaṃ tadaveśataḥ /
ariṣṭavañcanaṃ hyetadānandairyogināṃ bhavet // 79 //
śukrāgamanamānandamuṣṇīṣādūrṇṇāpaṅkaje /
kaṇṭhe hṛdi paramānandaṃ viramānandaṃ tato bhavet // 80 //
vividhaṃ ramaṇaṃ nābhau guhyapadme yadāgatam /
guhyādvajramaṇiṃ yāvat sahajānandamacyutam // 81 //
apratiṣṭhitanirvāṇaṃ mahārāgo 'kṣaraḥ prabhuḥ /
virāgādyaccyutaṃ saukhyaṃ tannirvāṇaṃ pratiṣṭhitam // 82 //
śukrendūdaya uṣṇīṣe pūrṇā guhye saroruhe /
kalā ṣoḍaśamā yā sā maṇipadme vajramūrdhagā // 83 //
tadūrdhvaṃ cyutikālaḥ syāt kṛṣṇapratipadāgame /
ravistūrṇāpadaṃ yāti amāvasyāṃ virāgataḥ // 84 //
kalā ṣoḍaśamā tasya uṣṇīṣakamale gatā /
naṣṭacandra ihākhyāto viraktī rāgasaukhyataḥ // 85 //
adhaścandrāmṛtaṃ yāti maraṇe sarvadehinām /
ūrdhve sūryarajo rāhuvijñānaṃ bhāvalakṣaṇe // 86 //
ataścandrāmṛtasyordhve kartavyaṃ gamanaṃ nṛpa /
adho 'rkarajaso rāhuvijñānasyākṣare sukhe // 87 //
ūrṇṇābje sarvabuddhānāṃ candrāmṛtasya pūrṇimā /
amārkarajaso guhye kaloṣṇīṣe maṇau tayoḥ // 88 //
iti vajrapadaṃ śāsturviparītaṃ sarvadehinām /
apratiṣṭhitanirvāṇādviparītaṃ yānti dhātavaḥ // 89 //
maṇau cittaṃcaguhye vākkāyo nābhau mahāsukhāt /
dharmasambhoganirmāṇāḥ śuddhakāyāt spharantyamī // 90 //
adhopāyasya rājendra prajñāyāūrdhvato bhavet /
lalāṭe kāyavajramasyā grīvahṛnnābhipaṅkaje // 91 //
vākcittajñānavajrāṇi nirmāṇādyāt spharantyamī /
spharaṇaṃ skandhadhātūnāṃ nirāvaraṇataḥ sukhāt // 92 //
karmamudrāsamāpattyā jñānamudrāvalambanaiḥ /
mahāmudraikayogena vṛddhiṃ yāti tadakṣaram // 93 //
vṛddhasya na ca syāt vṛddhiḥ kṣīṇasya kṣīṇatā na ca /
astaṃgatasya nāstamanamuditasyodayaṃ na hi // 94 //
na prakāśaḥ prakāśasya pihitaṃ pihitasya na /
jātasyaiva na janma syān mṛtasya maraṇaṃ na ca // 95 //
muktasya na ca muktiḥ syādasthitasya ca cāsthitiḥ /
abhāvo na hyabhāvasya bhāvo bhāvasya naiva ca // 96 //
kṣarasyāpi kṣaro na syādakṣarasya na cākṣaraḥ /
svabhāvābhāvadharmāṇāṃ māyotpādaḥ kṣayastathā // 97 //
na kṣayaṃ yānti bhūtāni na jāyante svabhāvataḥ /
niḥsvabhāvamidaṃ viśvaṃ bhāvābhāvaikalakṣaṇam // 98 //
svaprajñāliṅgitaṃ cittaṃ padme vajramaṇau gatam /
tatra candragataspando niḥspandākṣarabhāvanā // 99 //
kāyavākcittanāḍīṣu kāyavākcittabhāvanā /
samāhārastrivajrāṇāṃ śaṅkhinyāṃ jñānabhāvanā // 100 //
prajñārāgadrutānāṃ ca bindūnāṃ śirasaḥ kramāt /
pūrṇāpadaṃ praviṣṭānāṃ bandhanaṃ paramārthataḥ // 101 //
yathoditaḥ kramāccandraḥ kalābhiryāti pūrṇatām /
vāsanāharaṇaṃ pūrṇānacandracchedo na pūraṇam // 102 //
tathoditaṃ kramājjñānaṃ bhūmibhiryāti pūrṇatām /
kleśādyāharaṇaṃ pūrṇānajñānacchedo na pūraṇam // 103 //
yathā madhyaśaśāṅkena pūrṇāyāṃ na sthiraḥ śaśī /
saṃsāravāsanāṅkena tathā cittaṃ sukhe 'kṣare // 104 //
utpattiḥ pralayaḥ pakṣaḥśuklaḥkṛṣṇaḥ pratiṣṭhitaḥ /
tayormadhye tu yā pūrṇā sā pūrṇā na pratiṣṭhitā // 105 //
ekakṣaṇābhisambuddhaṃ pūrṇāyāṃ niścalaṃ bhavet /
yadā vajramaṇau citaṃ tat sarvakṣaṇapūrakam // 106 //
na sthitiḥ śuklapakṣe 'sya gamanaṃ nāsite kvacit /
pakṣadvayasya madhyasthaṃ pūrṇāyāṃ gatamadvayam // 107 //
uṣṇīṣādudayaṃ tasya pūrṇā vajramaṇau bhavet /
savirāgāt kalāhānirvajrāddhāneḥ prapūrṇatā // 108 //
uṣṇīse hyudayo bhūyaḥ pūrṇā vajramaṇau punaḥ /
savirāgāt kalāhānirjñānahānirna dehinām // 109 //
mahāsukhasvabhāvo 'sya pūrṇāśabdena gīyate /
anyabhāvāntaraṃ sarvaṃ sṛṣṭisaṃhārahetukam // 110 //
bhavādgacchati nirvāṇaṃ tasmādeti punarbhavam /
svapakṣābhyāṃ yathāṃ candro 'yanābhyāṃ bhāskaro yathā // 111 //
pūrṇāyāṃ niścalasyāsya bhūmibhiḥ paripūrṇatā /
dvyayutadvyaṣṭaśataiḥ śvāsairakṣarakṣaṇabhakṣitaiḥ // 112 //
pakṣadvayaṃ vyatikramya bhūmibhiḥ paripūritam /
dvādaśākārasatyārthaṃ ṣoḍaśākāramakṣaram // 113 //
bhūmibhirdvādaśākāraṃ pūritaṃ paramādvayam /
kalābhiḥ pūritaṃ cittaṃ ṣoḍaśākāramakṣaram // 114 //
ekārthamadvayaṃ dharmaṃ paramārthamavinaśvaram /
pūrṇāvasthāṃ gataṃ cittaṃ āsamantāt prapūritam // 115 //
virāgādimahārāgaṃ vajrānaṅgaṃ mahākṣaram /
paripūrṇamasaṃkliṣṭaṃ pakṣadvayasyavāsanaiḥ // 116 //
yathā nadyudakaṃ viṣṭaṃ samudre tatpayaḥsamam /
tathā bhāvasamūho 'yamakṣare tatsamo 'kṣaraḥ // 117 //
yathā dhātusamūho 'yaṃ rasatvaṃ yāti bhakṣitaḥ /
bījairbījasva bhāvaṃ ca phalakāle mānavarjitam // 118 //
evaṃ bhāvasamūho 'pi paramākṣarabhakṣitaḥ /
paramākṣaratāṃ yāti sarvākārasvarūpadhṛk // 119 //
na daṃśe vedanāṃ vetti nānyatra cāpi daṣṭakaḥ /
na viṣayānindriyadvāraiḥ pūrṇāvasthāṃ viṣe gate // 120 //
evaṃ na ca maṇau yogī nānyatra vetti satsukham /
na viṣayānindriyadvāraiścitte pūrṇakalāṃ gate // 121 //
yathā lohaikadeśe 'pi saṃsthito hi mahārasaḥ /
lohaṃ tīvrāgnisaṃtaptaṃ vedhayedāsamantataḥ // 122 //
tethaivaikapradeśe 'pi saṃsthitaṃ sukhamakṣaram /
cittaṃ kāmāgnisaṃtaptaṃ vedhayedāsamantataḥ // 123 //
yathā ca viddhalohānāṃ naiva malo bhavet kvacit /
tathā ca viddhacittānāṃ na vāsanā bhavet kvacit // 124 //
hematvaṃ hi gataṃ lohamagninā nirmalaṃ bhavet /
bhūyo bhūyastathā cittaṃ nirmalaṃ rāgavahninā // 125 //
yathā mahāmaṇisparśādyāti śīlā pradīptatām /
tathākṣarasukhasparśāt sukhatāṃ cittameti vai // 126 //
kimatra bahunoktena lokasaṃvṛtisatyataḥ /
avitarkyo rasasadbhāvo lohasyāvedhanaṃ prati // 127 //
vitarkyo jñānasadbhāvaḥ kiṃ punaḥ paramārthataḥ /
malāgantukaliptasya cittasyāvedhanaṃ prati // 128 //
nāgantuko malaścitte na cittāccirakālikaḥ /
na cittena vinā jāto na citte saṃsthito 'vyayaḥ // 129 //
yadyāgantuka eva syāccittaṃ prāgamalaṃ tadā /
cirakālī yadā cittāttasyaiva sambhavaḥ kutaḥ // 130 //
yadi cittaṃ vinā jātastadā khakusumaṃ yathā /
yadi sthitaḥ sadā citte na naśyet sarvatastadā // 131 //
tāmrasya kālimā yadvadrasayogena naśyati /
na tasya sattvatā naśyennirmalatvena yā sthitā // 132 //
tadvaccittamalaḥ śūnyatāyogena praṇaśyati /
na tasya jñānatā naśyennirmalatvena yā sthitā // 133 //
rasaviddho yathā loho na punarlohatāṃ vrajet /
sukhaviddhaṃ tathā cittaṃ na punarduḥkhatāṃ vrajet // 134 //
na virāgāt paraṃ pāpaṃ na puṇyaṃ sukhataḥ param /
ato 'kṣarasukhe cittaṃ veśanīyaṃ sadā nṛpa // 135 //
vaktuṃ na śakyate saukhyaṃ kumāryā surataṃ vinā /
yauvane surataṃ prāpya svato vetti mahāsukham // 136 //
evaṃ na śakyate vaktuṃ samādhirahitaiḥ sukham /
samādhāvakṣaraṃ prāpya svato vindanti yoginaḥ // 137 //
akṣarajasukhajñāne sarvajñairapi śaṃkyate /
tathā kvacinna kartavyo virāgo manaso 'sukhāt // 138 //
cyutervirāgasaṃbhūtirvirāgādduḥkhasaṃbhavaḥ /
duḥkhāddhātukṣayaḥ puṃsāṃ kṣayān mṛtyuriti smṛtaḥ // 139 //
mṛtyoḥ punarbhavasteṣāṃ bhavān mṛtyuścyutiḥ punaḥ /
evaṃ virāgasaṃbhūteḥ sattvānāṃ nānyathā bhavaḥ // 140 //
tasmāt sarvaprayatnena cyutirāgaṃ vivarjayet /
yenākṣarasukhaṃ yāti yogī saṃsārabandhanāt // 141 //
kāmuko 'pi virāgānna kāmaśāstraṃ samīhate /
mayokte kiṃ punastantre yogī duḥkhaṃ samīhate // 142 //
śukrākṣarasvabhāvena sādhayet paramākṣaram /
ādhāre cyutimāpanne ādheyasya virāgatā // 143 //
ādhārādheyasaṃbandho yāvannākṣaratāṃ vrajet /
cittamakṣaratāprāptaṃ nādhārādheyalakṣaṇam // 144 //
akṣarodbhavakāyasya ūrṇṇācakragatasya tu /
ālikālisamāyogo hūṃkāro neṣyate nṛpa // 145 //
bimbaṃ śūnyodbhavaṃ hetuḥ phalamakṣarajaṃ sukham /
phalena mudrito heturhetunā mudritaṃ phalam // 146 //
śūnyatā bimbadhṛgghetuḥ karuṇākṣaradhṛk phalam /
śūnyatākaruṇābhinnaṃ bodhicittaṃ tadacyutam // 147 //
nirvāṇarahitaṃ bimbaṃ saṃsārātītamakṣaram /
śāścatocchedanirmuttastatoryogo 'dvayo 'paraḥ // 148 //
abhāvo nāsti bimbasya abhāvodbhūtalakṣaṇāt /
bhāvo nāstyakṣarasyāpi bhāvasambhūtalakṣaṇāt // 149 //
bhāvābhāvasamāyogo vajrayogo 'dvayo 'paraḥ /
rūpārūpavinirmuktaḥ pratiseneva darpaṇe // 150 //
bimbaṃ na bhavamāyāti nāpi nirvāṇamakṣaram /
anyonyāliṅgitaṃ śāntaṃ napuṃsakapadaṃ param // 151 //
prajñāhetorajātatvāt prajñāhetūdbhavaṃ phalam /
prajñāhetorajātatvāt prajñājātaṃ na hetujam // 152 //
ato na hetujaṃ jñānaṃ prajñājñānamanuttaram /
phalena hetunānyonyaṃ na parasparamudraṇam // 153 //
hetuḥ phalaṃ ca yat sarvaṃ tat pratītyasamudbhavam /
anyonyamudritaṃ bimbaṃ notpannaṃ na ca nirvṛtam // 154 //
prajñā cātyantanirvṛtā utpannaśca paro 'kṣaraḥ /
hetuphalavinirmuktirna parasparamudraṇam // 155 //
ajātasyāniruddhasya yajjñeyasyeha darśanam /
tat svacittasya nānyasya bāhyajñeyavibhāgataḥ // 156 //
ato na cātmanātmānaṃ mudrituṃ śakyate kvacit /
kiṃ chinatti mahākhaḍga ātmānamātmadhārayā // 157 //
bandhyāduhitṛsaṃgena svapne saukhyaṃ yathā bhavet /
gaganodbhavabimbena sevitena tathātmanaḥ // 158 //
na prajñā nāpyupāyo 'sau sahajaḥ prajñayā saha /
āpūrṇaścaiva saukhyena sarvāvaraṇavarjitaḥ // 159 //
ākāśavannirāvaraṇo viṣayendriyavarjitaḥ /
sarvataḥ sarvabhūtastha acchedyo bhedavarjitaḥ // 160 //
svayambhūrvajrasattvo 'sau mahārthaḥ paramākṣaraḥ /
mahārāgo mahāsattvaḥ sarvasattvaratiṃkaraḥ // 161 //
bodhisattvo mahādveṣaḥ kleśakṣayī mahāripuḥ /
samayasattvo mahāmoho mūḍhadhīmohasūdanaḥ // 162 //
vajrayogo mahākrodhaḥ kruddhamāramahāripuḥ /
kālacakro mahālobhaḥ kṣaralobhaniṣūdanaḥ // 163 //
vajramabhedyamityāha mahārthaṃ bhagavāniha /
sattvaṃ tribhavasyaikatā taduktaṃ paramākṣaram // 164 //
paramākṣarasukhāpūrṇo bhūmibhiḥ paripūritaḥ /
mahārāgo mahāsattvaḥ sarvasattvaratiṃkaraḥ // 165 //
bodhau vyavasthitaḥ sattvo bodhisattvastato 'calaḥ /
kleśādidveṣasaṃghānāṃ mahādveṣo mahāripuḥ // 166 //
samayaścandrāmṛtaṃ śukramacyutistasya bhakṣaṇam /
samayasattvo 'nayā vṛttyā mūḍhadhīmohasūdanaḥ // 167 //
ekatvaṃ sarvavajrāṇāṃ prajñākāyākṣaraiḥ saha /
mahākrodho mahāśatrurmārāṇāṃ krodharūpiṇām // 168 //
mahākṣarasukhopāyāt sattvārthaṃ na tyajet kvacit /
sattvān moktuṃ mahālobhaḥ kṣaralobhaniṣūdanaḥ // 169 //
ete hyuktāḥ ṣaḍākārā akṣarajñānavedanā /
vijñānarūpasaṃskārasaṃjñāḥ skandhakulāni te // 170 //
jñānāgnyambarapṛthivīvāyūdakā yathākramam /
manaścakṣuḥśrutikāyanāsajihvāstathaiva ca // 171 //
śabdarasadharmadhātukagandhaspraṣṭavyarūpiṇaḥ /
krodharāṭ ṣaṇmukho bhīmaḥ ṣaṭkulaiḥ pariśodhitaḥ // 172 //
kāyaguhyendriyacittaṃ trividhaṃ maṇḍalaṃ sadā /
prajñopāyatrivajrāṇāṃ jāyate vajrasattvatā // 173 //
idaṃ sekasya sādhanaṃ paramākṣarasādhanam /
nāḍīkulasamāyuktamuddeśāccandra bhāṣitam // 174 //
||iti śrīsekoddeśaḥ samāptaḥ
