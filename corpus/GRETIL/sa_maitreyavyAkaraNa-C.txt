#Text:Maitreyavyākaraṇa
#Data entry:Jens-Uwe Hartmann
#Edition:2. Calcutta Manuscript (incomplete), ed. Lévi (= MvyC)



elāpattraś ca gāndhāre śaṅkho vārāṇasīpure // 25 //
caturbhir ebhir nidhibhiḥ sa rājā susamanvitaḥ /
bhaviṣyati mahāvīraś śatapuṇyabaloditaḥ // 26 //
brāhmaṇas tasya rājñaś ca subrāhmaṇaḥ purohitaḥ /
bahuśrutaś caturvedas tasyopadhyāyo bhaviṣyati // 27 //
adhyāpako mantradharaḥ smṛtimān vedapāragaḥ /
kaiṭābhe sa nirghaṇṭe ca padavyākaraṇe tathā // 28 //
tadā brahmāvatī nāma tasya bhāryā bhaviṣyati /
darśanīyā prāsādikā abhirūpā yaśasvinī // 29 //
tuṣitebhyaś cyavitvā tu maitreyo hy agrapudgalaḥ /
tasyāḥ kukṣau sa niyataṃ pratisandhiṃ grahīṣyati // 30 //
daśa māsāṃś ca nikhilān dhārayitvā mahādyutiḥ /
supuṣpite ca udyāne gatvā maitreyamātarā // 31 //
na niṣaṇṇā na suptāsau sthitā sā dharmacāriṇī /
drumasya śākhām ālambya maitreyaṃ janayiṣyati // 32 //
niṣkramiṣyati pārśvena dakṣiṇena narottamaḥ /
abhrakūṭād yathā sūryo nirgataś ca prabhāsate // 33 //
alipto garbhapaṅkena padmaṃ caiva yathāmbhasā /
traidhātukam idaṃ sarvaṃ prabhayā pūrayiṣyati // 34 //
atha prītas sahasrākṣo devarājaś śacīpatiḥ /
grahīṣyati kumāraṃ taṃ jāyamānaṃ narottamam // 35 //
śriyā jvalantaṃ maitreyaṃ dvātriṃśadvaralakṣaṇam /
muñca muñca sahasrākṣa jātamātro vadiṣyati // 36 //
padāni jātamātras tu saptāsau prakramiṣyati /
pade pade nidhanaṃ ca padmaṃ padmaṃ bhaviṣyati // 37 //
diśaś catasraś codvīkṣya vācaṃ pravyāhariṣyati /
iyaṃ me paścimā jātir nāsti bhūyaḥ punarbhavaḥ // 38 //
na punar āgamiṣyāmi nirvāsyāmi nirāśravaḥ /
śītoṣṇavāridhārābhis snāpayiṣyanti pannagāḥ // 39 //
divyāmbarāṇi puṣpāṇi patiṣyanti nabhastalāt /
śvetaṃ tasya surāś chattraṃ dhārayiṣyanti mūrdhani // 40 //
hṛṣṭaś caiva sahasrākṣo devarājo śacīpatiḥ /
grahīṣyati taṃ kumāraṃ dvātriṃśadvaralakṣaṇam /
śriyā jvalantaṃ maitreyaṃ mātur haste pradāsyati // 41 //
manoramāṃ ca śivikāṃ nānāratnavibhuṣitām /
ārūḍhā putrasahitā vahiṣyate ca devavat // 42 //
tatas tūryasahasreṣu vādyamāneṣu tatpuram /
praviṣṭamātre maitreye puṣpavarṣaṃ patiṣyati // 43 //
tasmiṃś ca divase bhāryā gurviṇyaḥ prasaviṣyanti /
sarvās tā janayiṣyanti putrān kṣemeṇa svastinā // 44 //
dṛṣṭvā ca putraṃ subrahmā dvātriṃśadvaralakṣaṇam /
pratyavekṣya ca mantreṣu tataḥ prīto bhaviṣyati // 45 //
gatidvayaṃ kumārasya yathā mantreṣu dṛśyate /
narādhipaś cakravartī buddho vā dvīpadottamaḥ // 46 //
sa ca yauvanasaṃprāpto maitreyo hy agrapudgalaḥ /
cintayiṣyati dharmātmā duḥkhitāh khalv imāḥ prajāḥ // 47 //
brahmasvaro mahāghoṣo hemavarṇo mahādyutiḥ /
viśālavakṣāḥ pīnāṅgaḥ padmapattranibhekṣaṇaḥ // 48 //
samucchrayeṇa hastāśītis tasya kāyo bhaviṣyati /
vistāraṃ viṃśahastāni tato 'rdham mukhamaṇḍalam // 49 //
aśītibhiś caturbhiś ca sahasraiḥ sa puraskṛtaḥ /
māṇavānāṃ ca maitreyo maṃtrān adhyāpayiṣyati // 50 //
tataḥ śaṅkho mahārājo yūpam ucchrāpayiṣyati /
ṣoḍaśavyāmavistāram ūrdhvaṃ vyāmasahasrakam // 51 //
sa taṃ yūpaṃ narapatir nānāratnavibhūṣitam /
pradāsyati dvijātibhyo yajñaṃ kṛtvā purassaram /
saptaratnamayaṃ yūpaṃ brāhmaṇebhyaḥ pradāsyati // 52 //
taṃ ca ratnamayaṃ yūpaṃ dattamātraṃ manoramam /
brāhmaṇānāṃ sahasrāṇi vikariṣyanti tatkṣaṇāt // 53 //
tasya yūpasya maitreyo dṛṣṭvā cainām anityatām /
kṛtsnaṃ vicintya saṃsāraṃ pravrajyāṃ rocayiṣyati // 54 //
yatrāhaṃ pravrajitveha spṛśeyam amṛtaṃ padam /
vimocayeyaṃ janatāṃ vyādhimṛtyujarābhayāt // 55 //
aśītibhiś caturbhiś ca sahasraiḥ sa puraskṛtaḥ /
niṣkramiṣyati maitreyaḥ pravrajyām agrapudgalaḥ // 56 //
nāgavṛkṣas tadā tasya bodhivṛkṣo bhaviṣyati /
pañcāśadyojanās tasya ūrdhvaṃ śākhāḥ samudgatāḥ /
ṣaṭkrośaviṭapāṇy asya vivṛtāni samantataḥ // 57 //
tasya mūle niṣaṇṇo 'sau maitreyo dvipadottamaḥ /
anuttarāṃ ca saṃbodhiṃ prāpsyati nātra saṃśayaḥ // 58 //
aṣṭāṅgopetayā vācā tataḥ sa munisattamaḥ /
deśayiṣyati saddharmaṃ sarvaduḥkhāpahaṃ śivam // 59 //
duḥkhaṃ duḥkhasamutpādaṃ duḥkhasya samatikramam /
āryaṃ cāṣṭāṅgikaṃ mārgaṃ kṣemaṃ nirvāṇagāminam // 60 //
prasannān janatāṃ dṛṣṭvā satyāni kathayiṣyati /
taṃ cāsya dharmaṃ saṃśrutya pratipadyanti śāsane // 61 //
supuṣpite ca udyāne sannipāto bhaviṣyati /
pūrṇaṃ ca yojanaṃ śataṃ parṣat tasya bhaviṣyati // 62 //
tataḥ śrutvā narapatiḥ śaṅkho rājā mahāyaśāḥ /
dattvā dānam asaṃkhyeyaṃ pravrajyāṃ rocayiṣyati // 63 //
aśītibhiś caturbhiś ca sahasraiḥ sa puraskṛtaḥ /
narādhipo viniṣkramya pravrajyām upayāsyati // 64 //
tenaiva ca pramāṇena mānavānāṃ puraskṛtaḥ /
maitreyasya pitā caiva pravrajyām upayāsyati // 65 //
tato gṛhapatiḥ x x sudhano nāma viśrutaḥ /
pravrajiṣyati dharmātmā sahasraiḥ parivāritaḥ // 66 //
strīratnam atha śaṅkhasya viśākhā nāma viśrutā /
aśītibhiś caturbhiś ca sahasraiḥ sā puraskṛtā /
nārīṇāṃ saha niṣkramya pravrajyām upayāsyati // 67 //
prāṇināṃ tatra samaye sahasrāṇi śatāni ca /
pravrajyām upayāsyanti maitreyasyānuśāsane // 68 //
tataḥ kāruṇikaḥ śāstā maitreyo dvipadottamaḥ /
samitiṃ vyavalokyātha idam arthaṃ pravakṣyati // 69 //
sarve te śākyamuninā muniśreṣṭhena tāyinā /
arthato lokanāthena dṛṣṭāḥ saddharmadhātunā /
ropitā mokṣamārgaṇe vikṣiptā mama śāsane // 70 //
chattradhvajapatākābhir gandhamālyānulepanaiḥ /
kṛtvā śākyamuneḥ pūjāṃ hy āgatā mama śāsane // 71 //
kuṅkumodakarasena candanenānulepanam /
dattvā śākyamuneḥ stūpe hy āgatā mama śāsane // 72 //
buddhaṃ dharmaṃ ca saṅghaṃ ca gatvā tu śaraṇaṃ sadā /
kṛtvā tu kuśalaṃ karma āgatā mama śāsane // 73 //
śikṣāpadāni samādāya x śākyamuniśāsane /
pratipālya yathābhūtaṃ hy āgatā mama śāsane // 74 //
dattvā saṅghe ca dānāni cīvarapānabhojanam /
vicitraṃ glānabhaiṣajyaṃ hy āgatā mama śāsane // 75 //
caturdaśīṃ pañcadaśīṃ pakṣasyehāṣṭamīṃ tathā /
prātihārakapakṣaṃ ca aṣṭāṅgaṃ susamāhitam /
upavāsam upoṣitvā hy āgatā mama śāsane // 76 //
prātihāryatrayeṇāsau śrāvakān vedayiṣyati /
sarve te hy asravān dharmān kṣapayiṣyanti ... // 77 //
prathamaḥ sannipāto 'sya śrāvakāṇāṃ bhaviṣyati /
pūrṇāḥ ṣaṇnavatiḥ koṭyaḥ śrāvakāṇāṃ bhavacchidām // 78 //
dvitīyaḥ sannipāto 'sya śrāvakāṇāṃ bhaviṣyati /
pūrṇāś caturnavatiḥ koṭyo muktānāṃ kleśabandhanāt // 79 //
tṛtīyaḥ sannipāto 'sya śrāvakāṇāṃ bhaviṣyati /
pūrṇā dvānavatiḥ koṭyo muktānāṃ śāntacetasām // 80 //
dharmacakraṃ pravartyātha vinīya suramānuṣān /
sārdhaṃ śrāvakasaṅghena pure piṇḍaṃ cariṣyati // 81 //
tataḥ praviśatas tasya ramyāṃ ketumatīpurīm /
māndāravāṇi puṣpāni patiṣyanti narottame /
devatāḥ prakariṣyanti tasmin puragate munau // 82 //
catvāraś ca mahārājāḥ śakraś ca tridaśādhipaḥ /
brahmadevagaṇaiḥ sārdhaṃ pūjāṃ tasya kariṣyati // 83 //
utpalakumudapadmapuṇḍarīkasugandhikam /
aguruṃ candanaṃ caiva divyamālās tathaiva ca // 84 //
cailakṣepaṃ kariṣyanti devaputrā maharddhikāḥ /
taṃ lokanātham udvīkṣya praviśantaṃ purottamam // 85 //
pathi bhūmiḥ sthitā tatra mṛdutūlapicūpamā /
vicitraṃ ca śrutaṃ mālyaṃ vistariṣyanti te pathi // 86 //
chattradhvajapatākāni gandhamālyānulepanaiḥ /
śrutaiś ca tūryanirghoṣaiḥ prasannamanaso narāḥ /
śāstuḥ pūjāṃ kariṣyanti devaputrā maharddhikāḥ // 87 //
sa ca śakraḥ sahasrākṣo devarājo mahādyutiḥ /
prahṛṣṭaḥ prāñjaliṃ kṛtvā stoṣyate lokanāyakam // 88 //
namas te puruṣājanya namas te puruṣottama /
anukampasva janatāṃ bhagavann agrapudgala // 89 //
maharddhiko devaputras tasya māro bhaviṣyati /
sa caiva prāñjaliṃ kṛtvā stoṣyate lokanāyakam // 90 //
brāhmaṇaparivāreṇa brahmā caiva puraskṛtaḥ /
kathayiṣyati saddharmaṃ brahmaghoṣam udīrayan // 91 //
ākīrṇā pṛthivī sarvā arhadbhiś ca bhaviṣyati /
kṣīṇāsravair vāntadoṣaiḥ prahīṇabhavabandhanaiḥ // 92 //
hṛṣṭā devā manuṣyāś ca gandharvā yakṣarākṣasāḥ /
śāstuḥ pūjāṃ kariṣyanti nāgāś cāpi maharddhikāḥ // 93 //
te ca nūnaṃ bhaviṣyanti akhilāś chinnasaṃcayāḥ /
chinnasrotā anādīnā uttīrnābhavasāgarāḥ /
brahmacaryaṃ cariṣyanti maitreyasyānuśasane // 94 //
te vai nūnaṃ bhaviṣyanti amamā aparigrahāḥ /
ajātarūparajatā aniketā asaṃstavāḥ /
brahmacaryaṃ cariṣyanti maitreyasyānuśasane // 95 //
te vai nūnaṃ bhaviṣyanti chinnajālaviśaktikāḥ /
dhyānāni copasaṃpadya prītisaukhyasamanvitāḥ /
brahmacaryaṃ cariṣyanti maitreyasyānuśasane // 96 //
ṣaṣṭivarṣasahasrāṇi maitreyo dvipadottamaḥ /
deśayiṣyati saddharmaṃ sarvabhūtānukampakam // 97 //
śatalakṣasahasrāṇi prāṇinaṃ sa vināyakaḥ /
vinayitvā ca saddharmaṃ tato nirvāṇam eṣyati // 98 //
parinirvṛtasya x x tasyaiva x mahāmuneḥ /
daśavarṣasahasrāṇi saddharmaḥ sthāsyate tadā // 99 //
prasādayitvā cittāni tasmin śākyamunau jine /
tato drakṣyatha maitreyaṃ saṃbuddhaṃ dvipadottamam // 100 //
idam āścaryakaṃ śrutvā imām ṛddhim anuttamām /
ko vidvān na prasīdeta atikṛṣṇābhijātikaḥ // 101 //
tasmād ihātmakāmena māhātmyam abhikāṅkṣiṇā /
saddharmo gurukartavyaḥ smaratā buddhaśāsanam // 102 //
maitreyavyākaraṇaṃ samāptam // ye dharmā (etc.) // cīnadeśīvinirgataḥ bhikṣu puṇyakīrtir yad atra puṇyaṃ tad bhavatv ācāryopādhyāyamātāpitṛpūrvaṅgamaṃ krtvā sakalasattvarāśer anuttarajñānaphalāptaya iti // śrīmad gopāladevarājyasaṃvat 57 phālguna dine 9 ghosalīgrāme likhati / oṃ hārītī mahāyakṣiṇī hara hara mama sarvapāpāni svāhā //
