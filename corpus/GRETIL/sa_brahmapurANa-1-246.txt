#Text:Brahmapurāṇa
#Part:1-246
#Data entry: Peter Schreiner, Renate Söhnen-Thieme


yasmāt sarvam idaṃ prapañcaracitaṃ māyājagaj jāyate yasmiṃs tiṣṭhati yāti cāntasamaye kalpānukalpe punaḥ /
yaṃ dhyātvā munayaḥ prapañcarahitaṃ vindanti mokṣaṃ dhruvaṃ taṃ vande puruṣottamākhyam amalaṃ nityaṃ vibhuṃ niścalam // 1.1 //
yaṃ dhyāyanti budhāḥ samādhisamaye śuddhaṃ viyatsaṃnibham nityānandamayaṃ prasannam amalaṃ sarveśvaraṃ nirguṇam /
vyaktāvyaktaparaṃ prapañcarahitaṃ dhyānaikagamyaṃ vibhum taṃ saṃsāravināśahetum ajaraṃ vande hariṃ muktidam // 1.2 //
supuṇye naimiṣāraṇye pavitre sumanohare /
nānāmunijanākīrṇe nānāpuṣpopaśobhite // 1.3 //
saralaiḥ karṇikāraiś ca panasair dhavakhādiraiḥ /
āmrajambūkapitthaiś ca nyagrodhair devadārubhiḥ // 1.4 //
aśvatthaiḥ pārijātaiś ca candanāgurupāṭalaiḥ /
bakulaiḥ saptaparṇaiś ca puṃnāgair nāgakesaraiḥ // 1.5 //
śālais tālais tamālaiś ca nārikelais tathārjunaiḥ /
anyaiś ca bahubhir vṛkṣaiś campakādyaiś ca śobhite // 1.6 //
nānāpakṣigaṇākīrṇe nānāmṛgagaṇair yute /
nānājalāśayaiḥ puṇyair dīrghikādyair alaṃkṛte // 1.7 //
brāhmaṇaiḥ kṣatriyair vaiśyaiḥ śūdraiś cānyaiś ca jātibhiḥ /
vānaprasthair gṛhasthaiś ca yatibhir brahmacāribhiḥ // 1.8 //
saṃpannair gokulaiś caiva sarvatra samalaṃkṛte /
yavagodhūmacaṇakair māṣamudgatilekṣubhiḥ // 1.9 //
cīnakādyais tathā medhyaiḥ sasyaiś cānyaiś ca śobhite /
tatra dīpte hutavahe hūyamāne mahāmakhe // 1.10 //
yajatāṃ naimiṣeyāṇāṃ sattre dvādaśavārṣike /
ājagmus tatra munayas tathānye 'pi dvijātayaḥ // 1.11 //
tān āgatān dvijāṃs te tu pūjāṃ cakrur yathocitām /
teṣu tatropaviṣṭeṣu ṛtvigbhiḥ sahiteṣu ca // 1.12 //
tatrājagāma sūtas tu matimāṃl lomaharṣaṇaḥ /
taṃ dṛṣṭvā te munivarāḥ pūjāṃ cakrur mudānvitāḥ // 1.13 //
so 'pi tān pratipūjyaiva saṃviveśa varāsane /
kathāṃ cakrus tadānyonyaṃ sūtena sahitā dvijāḥ // 1.14 //
kathānte vyāsaśiṣyaṃ te papracchuḥ saṃśayaṃ mudā /
ṛtvigbhiḥ sahitāḥ sarve sadasyaiḥ saha dīkṣitāḥ // 1.15 //
purāṇāgamaśāstrāṇi setihāsāni sattama /
jānāsi devadaityānāṃ caritaṃ janma karma ca // 1.16 //
na te 'sty aviditaṃ kiṃcid vede śāstre ca bhārate /
purāṇe mokṣaśāstre ca sarvajño 'si mahāmate // 1.17 //
yathāpūrvam idaṃ sarvam utpannaṃ sacarācaram /
sasurāsuragandharvaṃ sayakṣoragarākṣasam // 1.18 //
śrotum icchāmahe sūta brūhi sarvaṃ yathā jagat /
babhūva bhūyaś ca yathā mahābhāga bhaviṣyati // 1.19 //
yataś caiva jagat sūta yataś caiva carācaram /
līnam āsīt tathā yatra layam eṣyati yatra ca // 1.20 //
avikārāya śuddhāya nityāya paramātmane /
sadaikarūparūpāya viṣṇave sarvajiṣṇave // 1.21 //
namo hiraṇyagarbhāya haraye śaṅkarāya ca /
vāsudevāya tārāya sargasthityantakarmaṇe // 1.22 //
ekānekasvarūpāya sthūlasūkṣmātmane namaḥ /
avyaktavyaktabhūtāya viṣṇave muktihetave // 1.23 //
sargasthitivināśāya jagato yo 'jarāmaraḥ /
mūlabhūto namas tasmai viṣṇave paramātmane // 1.24 //
ādhārabhūtaṃ viśvasyāpy aṇīyāṃsam aṇīyasām /
praṇamya sarvabhūtastham acyutaṃ puruṣottamam // 1.25 //
jñānasvarūpam atyantaṃ nirmalaṃ paramārthataḥ /
tam evārthasvarūpeṇa bhrāntidarśanataḥ sthitam // 1.26 //
viṣṇuṃ grasiṣṇuṃ viśvasya sthitau sarge tathā prabhum /
sarvajñaṃ jagatām īśam ajam akṣayam avyayam // 1.27 //
ādyaṃ susūkṣmaṃ viśveśaṃ brahmādīn praṇipatya ca /
itihāsapurāṇajñaṃ vedavedāṅgapāragam // 1.28 //
sarvaśāstrārthatattvajñaṃ parāśarasutaṃ prabhum /
guruṃ praṇamya vakṣyāmi purāṇaṃ vedasaṃmitam // 1.29 //
kathayāmi yathā pūrvaṃ dakṣādyair munisattamaiḥ /
pṛṣṭaḥ provāca bhagavān abjayoniḥ pitāmahaḥ // 1.30 //
śṛṇudhvaṃ saṃpravakṣyāmi kathāṃ pāpapraṇāśinīm /
kathyamānāṃ mayā citrāṃ bahvarthāṃ śrutivistarām // 1.31 //
yas tv imāṃ dhārayen nityaṃ śṛṇuyād vāpy abhīkṣṇaśaḥ /
svavaṃśadhāraṇaṃ kṛtvā svargaloke mahīyate // 1.32 //
avyaktaṃ kāraṇaṃ yat tan nityaṃ sadasadātmakam /
pradhānaṃ puruṣas tasmān nirmame viśvam īśvaraḥ // 1.33 //
taṃ budhyadhvaṃ muniśreṣṭhā brahmāṇam amitaujasam /
sraṣṭāraṃ sarvabhūtānāṃ nārāyaṇaparāyaṇam // 1.34 //
ahaṃkāras tu mahatas tasmād bhūtāni jajñire /
bhūtabhedāś ca bhūtebhya iti sargaḥ sanātanaḥ // 1.35 //
vistarāvayavaṃ caiva yathāprajñaṃ yathāśruti /
kīrtyamānaṃ śṛṇudhvaṃ vaḥ sarveṣāṃ kīrtivardhanam // 1.36 //
kīrtitaṃ sthirakīrtīnāṃ sarveṣāṃ puṇyavardhanam /
tataḥ svayaṃbhūr bhagavān sisṛkṣur vividhāḥ prajāḥ // 1.37 //
apa eva sasarjādau tāsu vīryam athāsṛjat /
āpo nārā iti proktā āpo vai narasūnavaḥ // 1.38 //
ayanaṃ tasya tāḥ pūrvaṃ tena nārāyaṇaḥ smṛtaḥ /
hiraṇyavarṇam abhavat tad aṇḍam udakeśayam // 1.39 //
tatra jajñe svayaṃ brahmā svayaṃbhūr iti naḥ śrutam /
hiraṇyavarṇo bhagavān uṣitvā parivatsaram // 1.40 //
tad aṇḍam akarod dvaidhaṃ divaṃ bhuvam athāpi ca /
tayoḥ śakalayor madhya ākāśam akarot prabhuḥ // 1.41 //
apsu pāriplavāṃ pṛthvīṃ diśaś ca daśadhā dadhe /
tatra kālaṃ mano vācaṃ kāmaṃ krodham atho ratim // 1.42 //
sasarja sṛṣṭiṃ tadrūpāṃ sraṣṭum icchan prajāpatīn /
marīcim atryaṅgirasau pulastyaṃ pulahaṃ kratum // 1.43 //
vasiṣṭhaṃ ca mahātejāḥ so 'sṛjat sapta mānasān /
sapta brahmāṇa ity ete purāṇe niścayaṃ gatāḥ // 1.44 //
nārāyaṇātmakānāṃ tu saptānāṃ brahmajanmanām /
tato 'sṛjat purā brahmā rudraṃ roṣātmasaṃbhavam // 1.45 //
sanatkumāraṃ ca vibhuṃ pūrveṣām api pūrvajam /
saptasv etā ajāyanta prajā rudrāś ca bho dvijāḥ // 1.46 //
skandaḥ sanatkumāraś ca tejaḥ saṃkṣipya tiṣṭhataḥ /
teṣāṃ sapta mahāvaṃśā divyā devagaṇānvitāḥ // 1.47 //
kriyāvantaḥ prajāvanto maharṣibhir alaṃkṛtāḥ /
vidyuto 'śanimeghāṃś ca rohitendradhanūṃṣi ca // 1.48 //
vayāṃsi ca sasarjādau parjanyaṃ ca sasarja ha /
ṛco yajūṃṣi sāmāni nirmame yajñasiddhaye // 1.49 //
sādhyān ajanayad devān ity evam anusaṃjaguḥ /
uccāvacāni bhūtāni gātrebhyas tasya jajñire // 1.50 //
āpavasya prajāsargaṃ sṛjato hi prajāpateḥ /
sṛjyamānāḥ prajā naiva vivardhante yadā tadā // 1.51 //
dvidhā kṛtvātmano deham ardhena puruṣo 'bhavat /
ardhena nārī tasyāṃ tu so 'sṛjad dvividhāḥ prajāḥ // 1.52 //
divaṃ ca pṛthivīṃ caiva mahimnā vyāpya tiṣṭhati /
virājam asṛjad viṣṇuḥ so 'sṛjat puruṣaṃ virāṭ // 1.53 //
puruṣaṃ taṃ manuṃ vidyāt tasya manvantaraṃ smṛtam /
dvitīyaṃ mānasasyaitan manor antaram ucyate // 1.54 //
sa vairājaḥ prajāsargaṃ sasarja puruṣaḥ prabhuḥ /
nārāyaṇavisargasya prajās tasyāpy ayonijāḥ // 1.55 //
āyuṣmān kīrtimān puṇyaprajāvāṃś ca bhaven naraḥ /
ādisargaṃ viditvemaṃ yatheṣṭāṃ cāpnuyād gatim // 1.56 //
sa sṛṣṭvā tu prajās tv evam āpavo vai prajāpatiḥ /
lebhe vai puruṣaḥ patnīṃ śatarūpām ayonijām // 2.1 //
āpavasya mahimnā tu divam āvṛtya tiṣṭhataḥ /
dharmeṇaiva muniśreṣṭhāḥ śatarūpā vyajāyata // 2.2 //
sā tu varṣāyutaṃ taptvā tapaḥ paramaduścaram /
bhartāraṃ dīptatapasaṃ puruṣaṃ pratyapadyata // 2.3 //
sa vai svāyaṃbhuvo viprāḥ puruṣo manur ucyate /
tasyaikasaptatiyugaṃ manvantaram ihocyate // 2.4 //
vairājāt puruṣād vīraṃ śatarūpā vyajāyata /
priyavratottānapādau vīrāt kāmyā vyajāyata // 2.5 //
kāmyā nāma sutā śreṣṭhā kardamasya prajāpateḥ /
kāmyāputrās tu catvāraḥ samrāṭ kukṣir virāṭ prabhuḥ // 2.6 //
uttānapādaṃ jagrāha putram atriḥ prajāpatiḥ /
uttānapādāc caturaḥ sūnṛtā suṣuve sutān // 2.7 //
dharmasya kanyā suśroṇī sūnṛtā nāma viśrutā /
utpannā vājimedhena dhruvasya jananī śubhā // 2.8 //
dhruvaṃ ca kīrtimantaṃ ca āyuṣmantaṃ vasuṃ tathā /
uttānapādo 'janayat sūnṛtāyāṃ prajāpatiḥ // 2.9 //
dhruvo varṣasahasrāṇi trīṇi divyāni bho dvijāḥ /
tapas tepe mahābhāgaḥ prārthayan sumahad yaśaḥ // 2.10 //
tasmai brahmā dadau prītaḥ sthānam ātmasamaṃ prabhuḥ /
acalaṃ caiva purataḥ saptarṣīṇāṃ prajāpatiḥ // 2.11 //
tasyābhimānam ṛddhiṃ ca mahimānaṃ nirīkṣya ca /
devāsurāṇām ācāryaḥ ślokaṃ prāg uśanā jagau // 2.12 //
aho 'sya tapaso vīryam aho śrutam aho 'dbhutam /
yam adya purataḥ kṛtvā dhruvaṃ saptarṣayaḥ sthitāḥ // 2.13 //
tasmāc chliṣṭiṃ ca bhavyaṃ ca dhruvāc chaṃbhur vyajāyata /
śliṣṭer ādhatta succhāyā pañca putrān akalmaṣān // 2.14 //
ripuṃ ripuṃjayaṃ vīraṃ vṛkalaṃ vṛkatejasam /
ripor ādhatta bṛhatī cakṣuṣaṃ sarvatejasam // 2.15 //
ajījanat puṣkariṇyāṃ vairiṇyāṃ cākṣuṣaṃ manum /
prajāpater ātmajāyāṃ vīraṇyasya mahātmanaḥ // 2.16 //
manor ajāyanta daśa naḍvalāyāṃ mahaujasaḥ /
kanyāyāṃ muniśārdūlā vairājasya prajāpateḥ // 2.17 //
kutsaḥ puruḥ śatadyumnas tapasvī satyavāk kaviḥ /
agniṣṭud atirātraś ca sudyumnaś ceti te nava // 2.18 //
abhimanyuś ca daśamo naḍvalāyāṃ mahaujasaḥ /
puror ajanayat putrān ṣaḍ āgneyī mahāprabhān // 2.19 //
aṅgaṃ sumanasaṃ svātiṃ kratum aṅgirasaṃ mayam /
aṅgāt sunīthāpatyaṃ vai veṇam ekaṃ vyajāyata // 2.20 //
apacāreṇa veṇasya prakopaḥ sumahān abhūt /
prajārtham ṛṣayo yasya mamanthur dakṣiṇaṃ karam // 2.21 //
veṇasya mathite pāṇau saṃbabhūva mahān nṛpaḥ /
taṃ dṛṣṭvā munayaḥ prāhur eṣa vai muditāḥ prajāḥ // 2.22 //
kariṣyati mahātejā yaśaś ca prāpsyate mahat /
sa dhanvī kavacī jāto jvalajjvalanasaṃnibhaḥ // 2.23 //
pṛthur vaiṇyas tathā cemāṃ rarakṣa kṣatrapūrvajaḥ /
rājasūyābhiṣiktānām ādyaḥ sa vasudhāpatiḥ // 2.24 //
tasmāc caiva samutpannau nipuṇau sūtamāgadhau /
teneyaṃ gaur muniśreṣṭhā dugdhā sasyāni bhūbhṛtā // 2.25 //
prajānāṃ vṛttikāmena devaiḥ sarṣigaṇaiḥ saha /
pitṛbhir dānavaiś caiva gandharvair apsarogaṇaiḥ // 2.26 //
sarpaiḥ puṇyajanaiś caiva vīrudbhiḥ parvatais tathā /
teṣu teṣu ca pātreṣu duhyamānā vasuṃdharā // 2.27 //
prādād yathepsitaṃ kṣīraṃ tena prāṇān adhārayan /
pṛthos tu putrau dharmajñau yajñānte 'ntardhipātinau // 2.28 //
śikhaṇḍinī havirdhānam antardhānād vyajāyata /
havirdhānāt ṣaḍ āgneyī dhiṣaṇājanayat sutān // 2.29 //
prācīnabarhiṣaṃ śukraṃ gayaṃ kṛṣṇaṃ vrajājinau /
prācīnabarhir bhagavān mahān āsīt prajāpatiḥ // 2.30 //
havirdhānān muniśreṣṭhā yena saṃvardhitāḥ prajāḥ /
prācīnabarhir bhagavān pṛthivītalacāriṇīḥ // 2.31 //
samudratanayāyāṃ tu kṛtadāro 'bhavat prabhuḥ /
mahatas tapasaḥ pāre savarṇāyāṃ prajāpatiḥ // 2.32 //
savarṇādhatta sāmudrī daśa prācīnabarhiṣaḥ /
sarvān pracetaso nāma dhanurvedasya pāragān // 2.33 //
apṛthagdharmacaraṇās te 'tapyanta mahat tapaḥ /
daśa varṣasahasrāṇi samudrasalileśayāḥ // 2.34 //
tapaś caratsu pṛthivīṃ pracetaḥsu mahīruhāḥ /
arakṣamāṇām āvavrur babhūvātha prajākṣayaḥ // 2.35 //
nāśakan māruto vātuṃ vṛtaṃ kham abhavad drumaiḥ /
daśa varṣasahasrāṇi na śekuś ceṣṭituṃ prajāḥ // 2.36 //
tad upaśrutya tapasā yuktāḥ sarve pracetasaḥ /
mukhebhyo vāyum agniṃ ca sasṛjur jātamanyavaḥ // 2.37 //
unmūlān atha vṛkṣāṃs tu kṛtvā vāyur aśoṣayat /
tān agnir adahad ghora evam āsīd drumakṣayaḥ // 2.38 //
drumakṣayam atho buddhvā kiṃcic chiṣṭeṣu śākhiṣu /
upagamyābravīd etāṃs tadā somaḥ prajāpatīn // 2.39 //
kopaṃ yacchata rājānaḥ sarve prācīnabarhiṣaḥ /
vṛkṣaśūnyā kṛtā pṛthvī śāmyetām agnimārutau // 2.40 //
ratnabhūtā ca kanyeyaṃ vṛkṣāṇāṃ varavarṇinī /
bhaviṣyaṃ jānatā tāta dhṛtā garbheṇa vai mayā // 2.41 //
māriṣā nāma nāmnaiṣā vṛkṣāṇām iti nirmitā /
bhāryā vo 'stu mahābhāgāḥ somavaṃśavivardhinī // 2.42 //
yuṣmākaṃ tejaso 'rdhena mama cārdhena tejasaḥ /
asyām utpatsyate vidvān dakṣo nāma prajāpatiḥ // 2.43 //
sa imāṃ dagdhabhūyiṣṭhāṃ yuṣmattejomayena vai /
agnināgnisamo bhūyaḥ prajāḥ saṃvardhayiṣyati // 2.44 //
tataḥ somasya vacanāj jagṛhus te pracetasaḥ /
saṃhṛtya kopaṃ vṛkṣebhyaḥ patnīṃ dharmeṇa māriṣām // 2.45 //
daśabhyas tu pracetobhyo māriṣāyāṃ prajāpatiḥ /
dakṣo jajñe mahātejāḥ somasyāṃśena bho dvijāḥ // 2.46 //
acarāṃś ca carāṃś caiva dvipado 'tha catuṣpadaḥ /
sa sṛṣṭvā manasā dakṣaḥ paścād asṛjata striyaḥ // 2.47 //
dadau daśa sa dharmāya kaśyapāya trayodaśa /
śiṣṭāḥ somāya rājñe ca nakṣatrākhyā dadau prabhuḥ // 2.48 //
tāsu devāḥ khagā gāvo nāgā ditijadānavāḥ /
gandharvāpsarasaś caiva jajñire 'nyāś ca jātayaḥ // 2.49 //
tataḥ prabhṛti viprendrāḥ prajā maithunasaṃbhavāḥ /
saṃkalpād darśanāt sparśāt pūrveṣāṃ procyate prajā // 2.50 //
devānāṃ dānavānāṃ ca gandharvoragarakṣasām /
saṃbhavas tu śruto 'smābhir dakṣasya ca mahātmanaḥ // 2.51 //
aṅguṣṭhād brahmaṇo jajñe dakṣaḥ kila śubhavrataḥ /
vāmāṅguṣṭhāt tathā caivaṃ tasya patnī vyajāyata // 2.52 //
kathaṃ prācetasatvaṃ sa punar lebhe mahātapāḥ /
etaṃ naḥ saṃśayaṃ sūta vyākhyātuṃ tvam ihārhasi /
dauhitraś caiva somasya kathaṃ śvaśuratāṃ gataḥ // 2.53 //
utpattiś ca nirodhaś ca nityaṃ bhūteṣu bho dvijāḥ /
ṛṣayo 'tra na muhyanti vidyāvantaś ca ye janāḥ // 2.54 //
yuge yuge bhavanty ete punar dakṣādayo nṛpāḥ /
punaś caiva nirudhyante vidvāṃs tatra na muhyati // 2.55 //
jyaiṣṭhyaṃ kāniṣṭham apy eṣāṃ pūrvaṃ nāsīd dvijottamāḥ /
tapa eva garīyo 'bhūt prabhāvaś caiva kāraṇam // 2.56 //
imāṃ visṛṣṭiṃ dakṣasya yo vidyāt sacarācarām /
prajāvān āyur uttīrṇaḥ svargaloke mahīyate // 2.57 //
devānāṃ dānavānāṃ ca gandharvoragarakṣasām /
utpattiṃ vistareṇaiva lomaharṣaṇa kīrtaya // 3.1 //
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā /
yathā sasarja bhūtāni tathā śṛṇuta bho dvijāḥ // 3.2 //
mānasāny eva bhūtāni pūrvam evāsṛjat prabhuḥ /
ṛṣīn devān sagandharvān asurān yakṣarākṣasān // 3.3 //
yadāsya mānasī viprā na vyavardhata vai prajā /
tadā saṃcintya dharmātmā prajāhetoḥ prajāpatiḥ // 3.4 //
sa maithunena dharmeṇa sisṛkṣur vividhāḥ prajāḥ /
asiknīm āvahat patnīṃ vīraṇasya prajāpateḥ // 3.5 //
sutāṃ sutapasā yuktāṃ mahatīṃ lokadhāriṇīm /
atha putrasahasrāṇi vairaṇyāṃ pañca vīryavān // 3.6 //
asiknyāṃ janayām āsa dakṣa eva prajāpatiḥ /
tāṃs tu dṛṣṭvā mahābhāgān saṃvivardhayiṣūn prajāḥ // 3.7 //
devarṣiḥ priyasaṃvādo nāradaḥ prābravīd idam /
nāśāya vacanaṃ teṣāṃ śāpāyaivātmanas tathā // 3.8 //
yaṃ kaśyapaḥ sutavaraṃ parameṣṭhī vyajījanat /
dakṣasya vai duhitari dakṣaśāpabhayān muniḥ // 3.9 //
pūrvaṃ sa hi samutpanno nāradaḥ parameṣṭhinaḥ /
asiknyām atha vairaṇyāṃ bhūyo devarṣisattamaḥ // 3.10 //
taṃ bhūyo janayām āsa piteva munipuṃgavam /
tena dakṣasya vai putrā haryaśvā iti viśrutāḥ // 3.11 //
nirmathya nāśitāḥ sarve vidhinā ca na saṃśayaḥ /
tasyodyatas tadā dakṣo nāśāyāmitavikramaḥ // 3.12 //
brahmarṣīn purataḥ kṛtvā yācitaḥ parameṣṭhinā /
tato 'bhisaṃdhiś cakre vai dakṣasya parameṣṭhinā // 3.13 //
kanyāyāṃ nārado mahyaṃ tava putro bhaved iti /
tato dakṣaḥ sutāṃ prādāt priyāṃ vai parameṣṭhine /
sa tasyāṃ nārado jajñe bhūyaḥ śāpabhayād ṛṣiḥ // 3.14 //
kathaṃ praṇāśitāḥ putrā nāradena maharṣiṇā /
prajāpateḥ sūtavarya śrotum icchāma tattvataḥ // 3.15 //
dakṣasya putrā haryaśvā vivardhayiṣavaḥ prajāḥ /
samāgatā mahāvīryā nāradas tān uvāca ha // 3.16 //
bāliśā bata yūyaṃ vai nāsyā jānīta vai bhuvaḥ /
pramāṇaṃ sraṣṭukāmā vai prajāḥ prācetasātmajāḥ // 3.17 //
antar ūrdhvam adhaś caiva kathaṃ sṛjatha vai prajāḥ /
te tu tadvacanaṃ śrutvā prayātāḥ sarvato diśaḥ // 3.18 //
adyāpi na nivartante samudrebhya ivāpagāḥ /
haryaśveṣv atha naṣṭeṣu dakṣaḥ prācetasaḥ punaḥ // 3.19 //
vairaṇyām atha putrāṇāṃ sahasram asṛjat prabhuḥ /
vivardhayiṣavas te tu śabalāśvās tathā prajāḥ // 3.20 //
pūrvoktaṃ vacanaṃ te tu nāradena pracoditāḥ /
anyonyam ūcus te sarve samyag āha mahān ṛṣiḥ // 3.21 //
bhrātṝṇāṃ padavīṃ jñātuṃ gantavyaṃ nātra saṃśayaḥ /
jñātvā pramāṇaṃ pṛthvyāś ca sukhaṃ srakṣyāmahe prajāḥ // 3.22 //
te 'pi tenaiva mārgeṇa prayātāḥ sarvato diśam /
adyāpi na nivartante samudrebhya ivāpagāḥ // 3.23 //
tadā prabhṛti vai bhrātā bhrātur anveṣaṇe dvijāḥ /
prayāto naśyati kṣipraṃ tan na kāryaṃ vipaścitā // 3.24 //
tāṃś caiva naṣṭān vijñāya putrān dakṣaḥ prajāpatiḥ /
ṣaṣṭiṃ tato 'sṛjat kanyā vairaṇyām iti naḥ śrutam // 3.25 //
tās tadā pratijagrāha bhāryārthaṃ kaśyapaḥ prabhuḥ /
somo dharmaś ca bho viprās tathaivānye maharṣayaḥ // 3.26 //
dadau sa daśa dharmāya kaśyapāya trayodaśa /
saptaviṃśati somāya catasro 'riṣṭanemine // 3.27 //
dve caiva bahuputrāya dve caivāṅgirase tathā /
dve kṛśāśvāya viduṣe tāsāṃ nāmāni me śṛṇu // 3.28 //
arundhatī vasur yāmī lambā bhānur marutvatī /
saṃkalpā ca muhūrtā ca sādhyā viśvā ca bho dvijāḥ // 3.29 //
dharmapatnyo daśa tv etās tāsv apatyāni bodhata /
viśvedevās tu viśvāyāḥ sādhyā sādhyān vyajāyata // 3.30 //
marutvatyāṃ marutvanto vasos tu vasavaḥ sutāḥ /
bhānos tu bhānavaḥ putrā muhūrtās tu muhūrtajāḥ // 3.31 //
lambāyāś caiva ghoṣo 'tha nāgavīthī ca yāmijā /
pṛthivī viṣayaṃ sarvam arundhatyāṃ vyajāyata // 3.32 //
saṃkalpāyās tu viśvātmā jajñe saṃkalpa eva hi /
nāgavīthyāṃ ca yāminyāṃ vṛṣalaś ca vyajāyata // 3.33 //
parā yāḥ somapatnīś ca dakṣaḥ prācetaso dadau /
sarvā nakṣatranāmnyas tā jyotiṣe parikīrtitāḥ // 3.34 //
ye tv anye khyātimanto vai devā jyotiṣpurogamāḥ /
vasavo 'ṣṭau samākhyātās teṣāṃ vakṣyāmi vistaram // 3.35 //
āpo dhruvaś ca somaś ca dhavaś caivānilo 'nalaḥ /
pratyūṣaś ca prabhāsaś ca vasavo nāmabhiḥ smṛtāḥ // 3.36 //
āpasya putro vaitaṇḍyaḥ śramaḥ śrānto munis tathā /
dhruvasya putro bhagavān kālo lokaprakālanaḥ // 3.37 //
somasya bhagavān varcā varcasvī yena jāyate /
dhavasya putro draviṇo hutahavyavahas tathā /
manoharāyāḥ śiśiraḥ prāṇo 'tha ramaṇas tathā // 3.38 //
anilasya śivā bhāryā tasyāḥ putro manojavaḥ /
avijñātagatiś caiva dvau putrāv anilasya ca // 3.39 //
agniputraḥ kumāras tu śarastambe śriyā vṛtaḥ /
tasya śākho viśākhaś ca naigameyaś ca pṛṣṭhajaḥ // 3.40 //
apatyaṃ kṛttikānāṃ tu kārttikeya iti smṛtaḥ /
pratyūṣasya viduḥ putram ṛṣiṃ nāmnātha devalam // 3.41 //
dvau putrau devalasyāpi kṣamāvantau manīṣiṇau /
bṛhaspates tu bhaginī varastrī brahmavādinī // 3.42 //
yogasiddhā jagat kṛtsnam asaktā vicacāra ha /
prabhāsasya tu sā bhāryā vasūnām aṣṭamasya tu // 3.43 //
viśvakarmā mahābhāgo yasyāṃ jajñe prajāpatiḥ /
kartā śilpasahasrāṇāṃ tridaśānāṃ ca vārdhakiḥ // 3.44 //
bhūṣaṇānāṃ ca sarveṣāṃ kartā śilpavatāṃ varaḥ /
yaḥ sarveṣāṃ vimānāni daivatānāṃ cakāra ha // 3.45 //
mānuṣāś copajīvanti yasya śilpaṃ mahātmanaḥ /
surabhī kaśyapād rudrān ekādaśa vinirmame // 3.46 //
mahādevaprasādena tapasā bhāvitā satī /
ajaikapād ahirbudhnyas tvaṣṭā rudraś ca vīryavān // 3.47 //
haraś ca bahurūpaś ca tryambakaś cāparājitaḥ /
vṛṣākapiś ca śaṃbhuś ca kapardī raivatas tathā // 3.48 //
mṛgavyādhaś ca śarvaś ca kapālī ca dvijottamāḥ /
ekādaśaite vikhyātā rudrās tribhuvaneśvarāḥ // 3.49 //
śataṃ tv evaṃ samākhyātaṃ rudrāṇām amitaujasām /
purāṇe muniśārdūlā yair vyāptaṃ sacarācaram // 3.50 //
dārāñ śṛṇudhvaṃ viprendrāḥ kaśyapasya prajāpateḥ /
aditir ditir danuś caiva ariṣṭā surasā khasā // 3.51 //
surabhir vinatā caiva tāmrā krodhavaśā irā /
kadrur muniś ca bho viprās tāsv apatyāni bodhata // 3.52 //
pūrvamanvantare śreṣṭhā dvādaśāsan surottamāḥ /
tuṣitā nāma te 'nyonyam ūcur vaivasvate 'ntare // 3.53 //
upasthite 'tiyaśasaś cākṣuṣasyāntare manoḥ /
hitārthaṃ sarvalokānāṃ samāgamya parasparam // 3.54 //
āgacchata drutaṃ devā aditiṃ saṃpraviśya vai /
manvantare prasūyāmas tan naḥ śreyo bhaviṣyati // 3.55 //
evam uktvā tu te sarve cākṣuṣasyāntare manoḥ /
mārīcāt kaśyapāj jātās tv adityā dakṣakanyayā // 3.56 //
tatra viṣṇuś ca śakraś ca jajñāte punar eva hi /
aryamā caiva dhātā ca tvaṣṭā pūṣā tathaiva ca // 3.57 //
vivasvān savitā caiva mitro varuṇa eva ca /
aṃśo bhagaś cātitejā ādityā dvādaśa smṛtāḥ // 3.58 //
saptaviṃśati yāḥ proktāḥ somapatnyo mahāvratāḥ /
tāsām apatyāny abhavan dīptāny amitatejasaḥ // 3.59 //
ariṣṭanemipatnīnām apatyānīha ṣoḍaśa /
bahuputrasya viduṣaś catasro vidyutaḥ smṛtāḥ // 3.60 //
cākṣuṣasyāntare pūrve ṛco brahmarṣisatkṛtāḥ /
kṛśāśvasya ca devarṣer devapraharaṇāḥ smṛtāḥ // 3.61 //
ete yugasahasrānte jāyante punar eva hi /
sarve devagaṇāś cātra trayastriṃśat tu kāmajāḥ // 3.62 //
teṣām api ca bho viprā nirodhotpattir ucyate /
yathā sūryasya gagana udayāstamayāv iha // 3.63 //
evaṃ devanikāyās te saṃbhavanti yuge yuge /
dityāḥ putradvayaṃ jajñe kaśyapād iti naḥ śrutam // 3.64 //
hiraṇyakaśipuś caiva hiraṇyākṣaś ca vīryavān /
siṃhikā cābhavat kanyā vipracitteḥ parigrahaḥ // 3.65 //
saiṃhikeyā iti khyātā yasyāḥ putrā mahābalāḥ /
hiraṇyakaśipoḥ putrāś catvāraḥ prathitaujasaḥ // 3.66 //
hrādaś ca anuhrādaś ca prahrādaś caiva vīryavān /
saṃhrādaś ca caturtho 'bhūd dhrādaputro hradas tathā // 3.67 //
hradasya putrau dvau vīrau śivaḥ kālas tathaiva ca /
virocanaś ca prāhrādir balir jajñe virocanāt // 3.68 //
baleḥ putraśatam āsīd bāṇajyeṣṭhaṃ tapodhanāḥ /
dhṛtarāṣṭraś ca sūryaś ca candramāś candratāpanaḥ // 3.69 //
kumbhanābho gardabhākṣaḥ kukṣir ity evamādayaḥ /
bāṇas teṣām atibalo jyeṣṭhaḥ paśupateḥ priyaḥ // 3.70 //
purā kalpe tu bāṇena prasādyomāpatiṃ prabhum /
pārśvato vihariṣyāmi ity evaṃ yācito varaḥ // 3.71 //
hiraṇyākṣasutāś caiva vidvāṃsaś ca mahābalāḥ /
bharbharaḥ śakuniś caiva bhūtasaṃtāpanas tathā // 3.72 //
mahānābhaś ca vikrāntaḥ kālanābhas tathaiva ca /
abhavan danuputrāś ca śataṃ tīvraparākramāḥ // 3.73 //
tapasvino mahāvīryāḥ prādhānyena bravīmi tān /
dvimūrdhā śaṅkukarṇaś ca tathā hayaśirā vibhuḥ // 3.74 //
ayomukhaḥ śambaraś ca kapilo vāmanas tathā /
mārīcir maghavāṃś caiva ilvalaḥ svasṛmas tathā // 3.75 //
vikṣobhaṇaś ca ketuś ca ketuvīryaśatahradau /
indrajit sarvajic caiva vajranābhas tathaiva ca // 3.76 //
ekacakro mahābāhus tārakaś ca mahābalaḥ /
vaiśvānaraḥ pulomā ca vidrāvaṇamahāśirāḥ // 3.77 //
svarbhānur vṛṣaparvā ca vipracittiś ca vīryavān /
sarva ete danoḥ putrāḥ kaśyapād abhijajñire // 3.78 //
vipracittipradhānās te dānavāḥ sumahābalāḥ /
eteṣāṃ putrapautraṃ tu na tac chakyaṃ dvijottamāḥ // 3.79 //
prasaṃkhyātuṃ bahutvāc ca putrapautram anantakam /
svarbhānos tu prabhā kanyā pulomnas tu śacī sutā // 3.80 //
upadīptir hayaśirāḥ śarmiṣṭhā vārṣaparvaṇī /
pulomā kālikā caiva vaiśvānarasute ubhe // 3.81 //
bahvapatye mahāpatye marīces tu parigrahaḥ /
tayoḥ putrasahasrāṇi ṣaṣṭir dānavanandanāḥ // 3.82 //
caturdaśaśatān anyān hiraṇyapuravāsinaḥ /
marīcir janayām āsa mahatā tapasānvitaḥ // 3.83 //
paulomāḥ kālakeyāś ca dānavās te mahābalāḥ /
avadhyā devatānāṃ hi hiraṇyapuravāsinaḥ // 3.84 //
pitāmahaprasādena ye hatāḥ savyasācinā /
tato 'pare mahāvīryā dānavās tv atidāruṇāḥ // 3.85 //
siṃhikāyām athotpannā vipracitteḥ sutās tathā /
daityadānavasaṃyogāj jātās tīvraparākramāḥ // 3.86 //
saiṃhikeyā iti khyātās trayodaśa mahābalāḥ /
vaṃśyaḥ śalyaś ca balinau nalaś caiva tathā balaḥ // 3.87 //
vātāpir namuciś caiva ilvalaḥ svasṛmas tathā /
añjiko narakaś caiva kālanābhas tathaiva ca // 3.88 //
saramānas tathā caiva svarakalpaś ca vīryavān /
ete vai dānavāḥ śreṣṭhā danor vaṃśavivardhanāḥ // 3.89 //
teṣāṃ putrāś ca pautrāś ca śataśo 'tha sahasraśaḥ /
saṃhrādasya tu daityasya nivātakavacāḥ kule // 3.90 //
samutpannāḥ sumahatā tapasā bhāvitātmanaḥ /
tisraḥ koṭyaḥ sutās teṣāṃ maṇivatyāṃ nivāsinaḥ // 3.91 //
avadhyās te 'pi devānām arjunena nipātitāḥ /
ṣaṭ sutāḥ sumahābhāgās tāmrāyāḥ parikīrtitāḥ // 3.92 //
krauñcī śyenī ca bhāsī ca sugrīvī śucigṛdhrikā /
krauñcī tu janayām āsa ulūkapratyulūkakān // 3.93 //
śyenī śyenāṃs tathā bhāsī bhāsān gṛdhrāṃś ca gṛdhry api /
śucir audakān pakṣigaṇān sugrīvī tu dvijottamāḥ // 3.94 //
aśvān uṣṭrān gardabhāṃś ca tāmrāvaṃśaḥ prakīrtitaḥ /
vinatāyās tu dvau putrau vikhyātau garuḍāruṇau // 3.95 //
garuḍaḥ patatāṃ śreṣṭho dāruṇaḥ svena karmaṇā /
surasāyāḥ sahasraṃ tu sarpāṇām amitaujasām // 3.96 //
anekaśirasāṃ viprāḥ khacarāṇāṃ mahātmanām /
kādraveyās tu balinaḥ sahasram amitaujasaḥ // 3.97 //
suparṇavaśagā nāgā jajñire naikamastakāḥ /
yeṣāṃ pradhānāḥ satataṃ śeṣavāsukitakṣakāḥ // 3.98 //
airāvato mahāpadmaḥ kambalāśvatarāv ubhau /
elāpattraś ca śaṅkhaś ca karkoṭakadhanaṃjayau // 3.99 //
mahānīlamahākarṇau dhṛtarāṣṭrabalāhakau /
kuharaḥ puṣpadaṃṣṭraś ca durmukhaḥ sumukhas tathā // 3.100 //
śaṅkhaś ca śaṅkhapālaś ca kapilo vāmanas tathā /
nahuṣaḥ śaṅkharomā ca maṇir ity evamādayaḥ // 3.101 //
teṣāṃ putrāś ca pautrāś ca śataśo 'tha sahasraśaḥ /
caturdaśasahasrāṇi krūrāṇām anilāśinām // 3.102 //
gaṇaṃ krodhavaṃśaṃ viprās tasya sarve ca daṃṣṭriṇaḥ /
sthalajāḥ pakṣiṇo 'bjāś ca dharāyāḥ prasavāḥ smṛtāḥ // 3.103 //
gās tu vai janayām āsa surabhir mahiṣīs tathā /
irā vṛkṣalatā vallīs tṛṇajātīś ca sarvaśaḥ // 3.104 //
khasā tu yakṣarakṣāṃsi munir apsarasas tathā /
ariṣṭā tu mahāsiddhā gandharvān amitaujasaḥ // 3.105 //
ete kaśyapadāyādāḥ kīrtitāḥ sthāṇujaṅgamāḥ /
yeṣāṃ putrāś ca pautrāś ca śataśo 'tha sahasraśaḥ // 3.106 //
eṣa manvantare viprāḥ sargaḥ svārociṣe smṛtaḥ /
vaivasvate 'timahati vāruṇe vitate kratau // 3.107 //
juhvānasya brahmaṇo vai prajāsarga ihocyate /
pūrvaṃ yatra samutpannān brahmarṣīn sapta mānasān // 3.108 //
putratve kalpayām āsa svayam eva pitāmahaḥ /
tato virodhe devānāṃ dānavānāṃ ca bho dvijāḥ // 3.109 //
ditir vinaṣṭaputrā vai toṣayām āsa kaśyapam /
kaśyapas tu prasannātmā samyag ārādhitas tayā // 3.110 //
vareṇa cchandayām āsa sā ca vavre varaṃ tadā /
putram indravadhārthāya samartham amitaujasam // 3.111 //
sa ca tasmai varaṃ prādāt prārthitaḥ sumahātapāḥ /
dattvā ca varam atyugro mārīcaḥ samabhāṣata // 3.112 //
indraṃ putro nihantā te garbhaṃ vai śaradāṃ śatam /
yadi dhārayase śaucatatparā vratam āsthitā // 3.113 //
tathety abhihito bhartā tayā devyā mahātapāḥ /
dhārayām āsa garbhaṃ tu śuciḥ sā munisattamāḥ // 3.114 //
tato 'bhyupāgamad dityāṃ garbham ādhāya kaśyapaḥ /
rodhayan vai gaṇaṃ śreṣṭhaṃ devānām amitaujasam // 3.115 //
tejaḥ saṃhṛtya durdharṣam avadhyam amarair api /
jagāma parvatāyaiva tapase saṃśitavratā // 3.116 //
tasyāś caivāntaraprepsur abhavat pākaśāsanaḥ /
jāte varṣaśate cāsyā dadarśāntaram acyutaḥ // 3.117 //
akṛtvā pādayoḥ śaucaṃ ditiḥ śayanam āviśat /
nidrāṃ cāhārayām āsa tasyāṃ kukṣiṃ praviśya saḥ // 3.118 //
vajrapāṇis tato garbhaṃ saptadhā taṃ nyakṛntayat /
sa pāṭyamāno garbho 'tha vajreṇa praruroda ha // 3.119 //
mā rodīr iti taṃ śakraḥ punaḥ punar athābravīt /
so 'bhavat saptadhā garbhas tam indro ruṣitaḥ punaḥ // 3.120 //
ekaikaṃ saptadhā cakre vajreṇaivārikarṣaṇaḥ /
maruto nāma te devā babhūvur dvijasattamāḥ // 3.121 //
yathoktaṃ vai maghavatā tathaiva maruto 'bhavan /
devāś caikonapañcāśat sahāyā vajrapāṇinaḥ // 3.122 //
teṣām evaṃ pravṛttānāṃ bhūtānāṃ dvijasattamāḥ /
rocayan vai gaṇaśreṣṭhān devānām amitaujasām // 3.123 //
nikāyeṣu nikāyeṣu hariḥ prādāt prajāpatīn /
kramaśas tāni rājyāni pṛthupūrvāṇi bho dvijāḥ // 3.124 //
sa hariḥ puruṣo vīraḥ kṛṣṇo jiṣṇuḥ prajāpatiḥ /
parjanyas tapano 'nantas tasya sarvam idaṃ jagat // 3.125 //
bhūtasargam imaṃ samyag jānato dvijasattamāḥ /
nāvṛttibhayam astīha paralokabhayaṃ kutaḥ // 3.126 //
abhiṣicyādhirājendraṃ pṛthuṃ vaiṇyaṃ pitāmahaḥ /
tataḥ krameṇa rājyāni vyādeṣṭum upacakrame // 4.1 //
dvijānāṃ vīrudhāṃ caiva nakṣatragrahayos tathā /
yajñānāṃ tapasāṃ caiva somaṃ rājye 'bhyaṣecayat // 4.2 //
apāṃ tu varuṇaṃ rājye rājñāṃ vaiśravaṇaṃ patim /
ādityānāṃ tathā viṣṇuṃ vasūnām atha pāvakam // 4.3 //
prajāpatīnāṃ dakṣaṃ tu marutām atha vāsavam /
daityānāṃ dānavānāṃ vai prahrādam amitaujasam // 4.4 //
vaivasvataṃ pitṝṇāṃ ca yamaṃ rājye 'bhyaṣecayat /
yakṣāṇāṃ rākṣasānāṃ ca pārthivānāṃ tathaiva ca // 4.5 //
sarvabhūtapiśācānāṃ girīśaṃ śūlapāṇinam /
śailānāṃ himavantaṃ ca nadīnām atha sāgaram // 4.6 //
gandharvāṇām adhipatiṃ cakre citrarathaṃ prabhum /
nāgānāṃ vāsukiṃ cakre sarpāṇām atha takṣakam // 4.7 //
vāraṇānāṃ tu rājānam airāvatam athādiśat /
uccaiḥśravasam aśvānāṃ garuḍaṃ caiva pakṣiṇām // 4.8 //
mṛgāṇām atha śārdūlaṃ govṛṣaṃ tu gavāṃ patim /
vanaspatīnāṃ rājānaṃ plakṣam evābhyaṣecayat // 4.9 //
evaṃ vibhajya rājyāni krameṇaiva pitāmahaḥ /
diśāṃ pālān atha tataḥ sthāpayām āsa sa prabhuḥ // 4.10 //
pūrvasyāṃ diśi putraṃ tu vairājasya prajāpateḥ /
diśaḥ pālaṃ sudhanvānaṃ rājānaṃ so 'bhyaṣecayat // 4.11 //
dakṣiṇasyāṃ diśi tathā kardamasya prajāpateḥ /
putraṃ śaṅkhapadaṃ nāma rājānaṃ so 'bhyaṣecayat // 4.12 //
paścimasyāṃ diśi tathā rajasaḥ putram acyutam /
ketumantaṃ mahātmānaṃ rājānaṃ so 'bhyaṣecayat // 4.13 //
tathā hiraṇyaromāṇaṃ parjanyasya prajāpateḥ /
udīcyāṃ diśi durdharṣaṃ rājānaṃ so 'bhyaṣecayat // 4.14 //
tair iyaṃ pṛthivī sarvā saptadvīpā sapattanā /
yathāpradeśam adyāpi dharmeṇa pratipālyate // 4.15 //
rājasūyābhiṣiktas tu pṛthur etair narādhipaiḥ /
vedadṛṣṭena vidhinā rājā rājye narādhipaḥ // 4.16 //
tato manvantare 'tīte cākṣuṣe 'mitatejasi /
vaivasvatāya manave pṛthivyāṃ rājyam ādiśat // 4.17 //
tasya vistaram ākhyāsye manor vaivasvatasya ha /
bhavatāṃ cānukūlyāya yadi śrotum ihecchatha /
mahad etad adhiṣṭhānaṃ purāṇe tad adhiṣṭhitam // 4.18 //
vistareṇa pṛthor janma lomaharṣaṇa kīrtaya /
yathā mahātmanā tena dugdhā veyaṃ vasuṃdharā // 4.19 //
yathā vāpi nṛbhir dugdhā yathā devair maharṣibhiḥ /
yathā daityaiś ca nāgaiś ca yathā yakṣair yathā drumaiḥ // 4.20 //
yathā śailaiḥ piśācaiś ca gandharvaiś ca dvijottamaiḥ /
rākṣasaiś ca mahāsattvair yathā dugdhā vasuṃdharā // 4.21 //
teṣāṃ pātraviśeṣāṃś ca vaktum arhasi suvrata /
vatsakṣīraviśeṣāṃś ca dogdhāraṃ cānupūrvaśaḥ // 4.22 //
yasmāc ca kāraṇāt pāṇir veṇasya mathitaḥ purā /
kruddhair maharṣibhis tāta kāraṇaṃ tac ca kīrtaya // 4.23 //
śṛṇudhvaṃ kīrtayiṣyāmi pṛthor vaiṇyasya vistaram /
ekāgrāḥ prayatāś caiva puṇyārthaṃ vai dvijarṣabhāḥ // 4.24 //
nāśuceḥ kṣudramanaso nāśiṣyasyāvratasya ca /
kīrtayeyam idaṃ viprāḥ kṛtaghnāyāhitāya ca // 4.25 //
svargyaṃ yaśasyam āyuṣyaṃ dhanyaṃ vedaiś ca saṃmitam /
rahasyam ṛṣibhiḥ proktaṃ śṛṇudhvaṃ vai yathātatham // 4.26 //
yaś cemaṃ kīrtayen nityaṃ pṛthor vaiṇyasya vistaram /
brāhmaṇebhyo namaskṛtya na sa śocet kṛtākṛtam // 4.27 //
āsīd dharmasya saṃgoptā pūrvam atrisamaḥ prabhuḥ /
atrivaṃśe samutpannas tv aṅgo nāma prajāpatiḥ // 4.28 //
tasya putro 'bhavad veṇo nātyarthaṃ dharmakovidaḥ /
jāto mṛtyusutāyāṃ vai sunīthāyāṃ prajāpatiḥ // 4.29 //
sa mātāmahadoṣeṇa tena kālātmajātmajaḥ /
svadharmaṃ pṛṣṭhataḥ kṛtvā kāmalobheṣv avartata // 4.30 //
maryādāṃ bhedayām āsa dharmopetāṃ sa pārthivaḥ /
vedadharmān atikramya so 'dharmanirato 'bhavat // 4.31 //
niḥsvādhyāyavaṣaṭkārāḥ prajās tasmin prajāpatau /
pravṛttaṃ na papuḥ somaṃ hutaṃ yajñeṣu devatāḥ // 4.32 //
na yaṣṭavyaṃ na hotavyam iti tasya prajāpateḥ /
āsīt pratijñā krūreyaṃ vināśe pratyupasthite // 4.33 //
aham ijyaś ca yaṣṭā ca yajñaś ceti bhṛgūdvaha /
mayi yajño vidhātavyo mayi hotavyam ity api // 4.34 //
tam atikrāntamaryādam ādadānam asāṃpratam /
ūcur maharṣayaḥ sarve marīcipramukhās tadā // 4.35 //
vayaṃ dīkṣāṃ pravekṣyāmaḥ saṃvatsaragaṇān bahūn /
adharmaṃ kuru mā veṇa eṣa dharmaḥ sanātanaḥ // 4.36 //
nidhane 'treḥ prasūtas tvaṃ prajāpatir asaṃśayam /
prajāś ca pālayiṣye 'ham itīha samayaḥ kṛtaḥ // 4.37 //
tāṃs tathā bruvataḥ sarvān maharṣīn abravīt tadā /
veṇaḥ prahasya durbuddhir imam artham anarthavit // 4.38 //
sraṣṭā dharmasya kaś cānyaḥ śrotavyaṃ kasya vā mayā /
śrutavīryatapaḥsatyair mayā vā kaḥ samo bhuvi // 4.39 //
prabhavaṃ sarvabhūtānāṃ dharmāṇāṃ ca viśeṣataḥ /
saṃmūḍhā na vidur nūnaṃ bhavanto māṃ vicetasaḥ // 4.40 //
icchan daheyaṃ pṛthivīṃ plāvayeyaṃ jalais tathā /
dyāṃ vai bhuvaṃ ca rundheyaṃ nātra kāryā vicāraṇā // 4.41 //
yadā na śakyate mohād avalepāc ca pārthivaḥ /
apanetuṃ tadā veṇas tataḥ kruddhā maharṣayaḥ // 4.42 //
taṃ nigṛhya mahātmāno visphurantaṃ mahābalam /
tato 'sya savyam ūruṃ te mamanthur jātamanyavaḥ // 4.43 //
tasmin nimathyamāne vai rājña ūrau tu jajñivān /
hrasvo 'timātraḥ puruṣaḥ kṛṣṇaś ceti babhūva ha // 4.44 //
sa bhītaḥ prāñjalir bhūtvā tasthivān dvijasattamāḥ /
tam atrir vihvalaṃ dṛṣṭvā niṣīdety abravīt tadā // 4.45 //
niṣādavaṃśakartāsau babhūva vadatāṃ varāḥ /
dhīvarān asṛjac cāpi veṇakalmaṣasaṃbhavān // 4.46 //
ye cānye vindhyanilayās tathā parvatasaṃśrayāḥ /
adharmarucayo viprās te tu vai veṇakalmaṣāḥ // 4.47 //
tataḥ punar mahātmānaḥ pāṇiṃ veṇasya dakṣiṇam /
araṇīm iva saṃrabdhā mamanthur jātamanyavaḥ // 4.48 //
pṛthus tasmāt samutpannaḥ karāj jvalanasaṃnibhaḥ /
dīpyamānaḥ svavapuṣā sākṣād agnir iva jvalan // 4.49 //
atha so 'jagavaṃ nāma dhanur gṛhya mahāravam /
śarāṃś ca divyān rakṣārthaṃ kavacaṃ ca mahāprabham // 4.50 //
tasmiñ jāte 'tha bhūtāni saṃprahṛṣṭāni sarvaśaḥ /
samāpetur mahābhāgā veṇas tu tridivaṃ yayau // 4.51 //
samutpannena bho viprāḥ satputreṇa mahātmanā /
trātaḥ sa puruṣavyāghraḥ puṃnāmno narakāt tadā // 4.52 //
taṃ samudrāś ca nadyaś ca ratnāny ādāya sarvaśaḥ /
toyāni cābhiṣekārthaṃ sarva evopatasthire // 4.53 //
pitāmahaś ca bhagavān devair āṅgirasaiḥ saha /
sthāvarāṇi ca bhūtāni jaṅgamāni ca sarvaśaḥ // 4.54 //
samāgamya tadā vaiṇyam abhyaṣiñcan narādhipam /
mahatā rājarājena prajās tenānurañjitāḥ // 4.55 //
so 'bhiṣikto mahātejā vidhivad dharmakovidaiḥ /
ādhirājye tadā rājñāṃ pṛthur vaiṇyaḥ pratāpavān // 4.56 //
pitrāparañjitās tasya prajās tenānurañjitāḥ /
anurāgāt tatas tasya nāma rājābhyajāyata // 4.57 //
āpas tastambhire tasya samudram abhiyāsyataḥ /
parvatāś ca dadur mārgaṃ dhvajabhaṅgaś ca nābhavat // 4.58 //
akṛṣṭapacyā pṛthivī sidhyanty annāni cintanāt /
sarvakāmadughā gāvaḥ puṭake puṭake madhu // 4.59 //
etasminn eva kāle tu yajñe paitāmahe śubhe /
sūtaḥ sūtyāṃ samutpannaḥ sautye 'hani mahāmatiḥ // 4.60 //
tasminn eva mahāyajñe jajñe prājño 'tha māgadhaḥ /
pṛthoḥ stavārthaṃ tau tatra samāhūtau maharṣibhiḥ // 4.61 //
tāv ūcur ṛṣayaḥ sarve stūyatām eṣa pārthivaḥ /
karmaitad anurūpaṃ vāṃ pātraṃ cāyaṃ narādhipaḥ // 4.62 //
tāv ūcatus tadā sarvāṃs tān ṛṣīn sūtamāgadhau /
āvāṃ devān ṛṣīṃś caiva prīṇayāvaḥ svakarmabhiḥ // 4.63 //
na cāsya vidmo vai karma nāma vā lakṣaṇaṃ yaśaḥ /
stotraṃ yenāsya kuryāva rājñas tejasvino dvijāḥ // 4.64 //
ṛṣibhis tau niyuktau tu bhaviṣyaiḥ stūyatām iti /
yāni karmāṇi kṛtavān pṛthuḥ paścān mahābalaḥ // 4.65 //
tataḥ prabhṛti vai loke staveṣu munisattamāḥ /
āśīrvādāḥ prayujyante sūtamāgadhabandibhiḥ // 4.66 //
tayoḥ stavānte suprītaḥ pṛthuḥ prādāt prajeśvaraḥ /
anūpadeśaṃ sūtāya magadhaṃ māgadhāya ca // 4.67 //
taṃ dṛṣṭvā paramaprītāḥ prajāḥ procur manīṣiṇaḥ /
vṛttīnām eṣa vo dātā bhaviṣyati narādhipaḥ // 4.68 //
tato vaiṇyaṃ mahātmānaṃ prajāḥ samabhidudruvuḥ /
tvaṃ no vṛttiṃ vidhatsveti maharṣivacanāt tadā // 4.69 //
so 'bhidrutaḥ prajābhis tu prajāhitacikīrṣayā /
dhanur gṛhya pṛṣatkāṃś ca pṛthivīm ādravad balī // 4.70 //
tato vaiṇyabhayatrastā gaur bhūtvā prādravan mahī /
tāṃ pṛthur dhanur ādāya dravantīm anvadhāvata // 4.71 //
sā lokān brahmalokādīn gatvā vaiṇyabhayāt tadā /
pradadarśāgrato vaiṇyaṃ pragṛhītaśarāsanam // 4.72 //
jvaladbhir niśitair bāṇair dīptatejasam antataḥ /
mahāyogaṃ mahātmānaṃ durdharṣam amarair api // 4.73 //
alabhantī tu sā trāṇaṃ vaiṇyam evānvapadyata /
kṛtāñjalipuṭā bhūtvā pūjyā lokais tribhis tadā // 4.74 //
uvāca vaiṇyaṃ nādharmaṃ strīvadhe paripaśyasi /
kathaṃ dhārayitā cāsi prajā rājan vinā mayā // 4.75 //
mayi lokāḥ sthitā rājan mayedaṃ dhāryate jagat /
madvināśe vinaśyeyuḥ prajāḥ pārthiva viddhi tat // 4.76 //
na mām arhasi hantuṃ vai śreyaś cet tvaṃ cikīrṣasi /
prajānāṃ pṛthivīpāla śṛṇu cedaṃ vaco mama // 4.77 //
upāyataḥ samārabdhāḥ sarve sidhyanty upakramāḥ /
upāyaṃ paśya yena tvaṃ dhārayethāḥ prajām imām // 4.78 //
hatvāpi māṃ na śaktas tvaṃ prajānāṃ poṣaṇe nṛpa /
anukūlā bhaviṣyāmi yaccha kopaṃ mahāmate // 4.79 //
avadhyāṃ ca striyaṃ prāhus tiryagyonigateṣv api /
yady evaṃ pṛthivīpāla na dharmaṃ tyaktum arhasi // 4.80 //
evaṃ bahuvidhaṃ vākyaṃ śrutvā rājā mahāmanāḥ /
kopaṃ nigṛhya dharmātmā vasudhām idam abravīt // 4.81 //
ekasyārthe tu yo hanyād ātmano vā parasya vā /
bahūn vā prāṇino 'nantaṃ bhavet tasyeha pātakam // 4.82 //
sukham edhanti bahavo yasmiṃs tu nihate 'śubhe /
tasmin hate nāsti bhadre pātakaṃ copapātakam // 4.83 //
so 'haṃ prajānimittaṃ tvāṃ haniṣyāmi vasuṃdhare /
yadi me vacanān nādya kariṣyasi jagaddhitam // 4.84 //
tvāṃ nihatyādya bāṇena macchāsanaparāṅmukhīm /
ātmānaṃ prathayitvāhaṃ prajā dhārayitā svayam // 4.85 //
sā tvaṃ śāsanam āsthāya mama dharmabhṛtāṃ vare /
saṃjīvaya prajāḥ sarvāḥ samarthā hy asi dhāraṇe // 4.86 //
duhitṛtvaṃ ca me gaccha tata enam ahaṃ śaram /
niyaccheyaṃ tvadvadhārtham udyantaṃ ghoradarśanam // 4.87 //
sarvam etad ahaṃ vīra vidhāsyāmi na saṃśayaḥ /
vatsaṃ tu mama saṃpaśya kṣareyaṃ yena vatsalā // 4.88 //
samāṃ ca kuru sarvatra māṃ tvaṃ dharmabhṛtāṃ vara /
yathā visyandamānaṃ me kṣīraṃ sarvatra bhāvayet // 4.89 //
tata utsārayām āsa śailāñ śatasahasraśaḥ /
dhanuṣkoṭyā tadā vaiṇyas tena śailā vivardhitāḥ // 4.90 //
nahi pūrvavisarge vai viṣame pṛthivītale /
saṃvibhāgaḥ purāṇāṃ vā grāmāṇāṃ vābhavat tadā // 4.91 //
na sasyāni na gorakṣyaṃ na kṛṣir na vaṇikpathaḥ /
naiva satyānṛtaṃ cāsīn na lobho na ca matsaraḥ // 4.92 //
vaivasvate 'ntare tasmin sāṃprataṃ samupasthite /
vaiṇyāt prabhṛti vai viprāḥ sarvasyaitasya saṃbhavaḥ // 4.93 //
yatra yatra samaṃ tv asyā bhūmer āsīt tadā dvijāḥ /
tatra tatra prajāḥ sarvā nivāsaṃ samarocayan // 4.94 //
āhāraḥ phalamūlāni prajānām abhavat tadā /
kṛcchreṇa mahatā yukta ity evam anuśuśruma // 4.95 //
sa kalpayitvā vatsaṃ tu manuṃ svāyaṃbhuvaṃ prabhum /
svapāṇau puruṣavyāghro dudoha pṛthivīṃ tataḥ // 4.96 //
sasyajātāni sarvāṇi pṛthur vaiṇyaḥ pratāpavān /
tenānnena prajāḥ sarvā vartante 'dyāpi sarvaśaḥ // 4.97 //
ṛṣayaś ca tadā devāḥ pitaro 'tha sarīsṛpāḥ /
daityā yakṣāḥ puṇyajanā gandharvāḥ parvatā nagāḥ // 4.98 //
ete purā dvijaśreṣṭhā duduhur dharaṇīṃ kila /
kṣīraṃ vatsaś ca pātraṃ ca teṣāṃ dogdhā pṛthak pṛthak // 4.99 //
ṛṣīṇām abhavat somo vatso dogdhā bṛhaspatiḥ /
kṣīraṃ teṣāṃ tapo brahma pātraṃ chandāṃsi bho dvijāḥ // 4.100 //
devānāṃ kāñcanaṃ pātraṃ vatsas teṣāṃ śatakratuḥ /
kṣīram ojaskaraṃ caiva dogdhā ca bhagavān raviḥ // 4.101 //
pitṝṇāṃ rājataṃ pātraṃ yamo vatsaḥ pratāpavān /
antakaś cābhavad dogdhā kṣīraṃ teṣāṃ sudhā smṛtā // 4.102 //
nāgānāṃ takṣako vatsaḥ pātraṃ cālābusaṃjñakam /
dogdhā tv airāvato nāgas teṣāṃ kṣīraṃ viṣaṃ smṛtam // 4.103 //
asurāṇāṃ madhur dogdhā kṣīraṃ māyāmayaṃ smṛtam /
virocanas tu vatso 'bhūd āyasaṃ pātram eva ca // 4.104 //
yakṣāṇām āmapātraṃ tu vatso vaiśravaṇaḥ prabhuḥ /
dogdhā rajatanābhas tu kṣīrāntardhānam eva ca // 4.105 //
sumālī rākṣasendrāṇāṃ vatsaḥ kṣīraṃ ca śoṇitam /
dogdhā rajatanābhas tu kapālaṃ pātram eva ca // 4.106 //
gandharvāṇāṃ citraratho vatsaḥ pātraṃ ca paṅkajam /
dogdhā ca suruciḥ kṣīraṃ teṣāṃ gandhaḥ śuciḥ smṛtaḥ // 4.107 //
śailaṃ pātraṃ parvatānāṃ kṣīraṃ ratnauṣadhīs tathā /
vatsas tu himavān āsīd dogdhā merur mahāgiriḥ // 4.108 //
plakṣo vatsas tu vṛkṣāṇāṃ dogdhā śālas tu puṣpitaḥ /
pālāśapātraṃ kṣīraṃ ca cchinnadagdhaprarohaṇam // 4.109 //
seyaṃ dhātrī vidhātrī ca pāvanī ca vasuṃdharā /
carācarasya sarvasya pratiṣṭhā yonir eva ca // 4.110 //
sarvakāmadughā dogdhrī sarvasasyaprarohaṇī /
āsīd iyaṃ samudrāntā medinī pariviśrutā // 4.111 //
madhukaiṭabhayoḥ kṛtsnā medasā samabhiplutā /
teneyaṃ medinī devī ucyate brahmavādibhiḥ // 4.112 //
tato 'bhyupagamād rājñaḥ pṛthor vaiṇyasya bho dvijāḥ /
duhitṛtvam anuprāptā devī pṛthvīti cocyate // 4.113 //
pṛthunā pravibhaktā ca śodhitā ca vasuṃdharā /
sasyākaravatī sphītā purapattanaśālinī // 4.114 //
evaṃprabhāvo vaiṇyaḥ sa rājāsīd rājasattamaḥ /
namasyaś caiva pūjyaś ca bhūtagrāmair na saṃśayaḥ // 4.115 //
brāhmaṇaiś ca mahābhāgair vedavedāṅgapāragaiḥ /
pṛthur eva namaskāryo brahmayoniḥ sanātanaḥ // 4.116 //
pārthivaiś ca mahābhāgaiḥ pārthivatvam ihecchubhiḥ /
ādirājo namaskāryaḥ pṛthur vaiṇyaḥ pratāpavān // 4.117 //
yodhair api ca vikrāntaiḥ prāptukāmair jayaṃ yudhi /
ādirājo namaskāryo yodhānāṃ prathamo nṛpaḥ // 4.118 //
yo hi yoddhā raṇaṃ yāti kīrtayitvā pṛthuṃ nṛpam /
sa ghorarūpāt saṃgrāmāt kṣemī bhavati kīrtimān // 4.119 //
vaiśyair api ca vittāḍhyair vaiśyavṛttividhāyibhiḥ /
pṛthur eva namaskāryo vṛttidātā mahāyaśāḥ // 4.120 //
tathaiva śūdraiḥ śucibhis trivarṇaparicāribhiḥ /
pṛthur eva namaskāryaḥ śreyaḥ param ihepsubhiḥ // 4.121 //
ete vatsaviśeṣāś ca dogdhāraḥ kṣīram eva ca /
pātrāṇi ca mayoktāni kiṃ bhūyo varṇayāmi vaḥ // 4.122 //
manvantarāṇi sarvāṇi vistareṇa mahāmate /
teṣāṃ pūrvavisṛṣṭiṃ ca lomaharṣaṇa kīrtaya // 5.1 //
yāvanto manavaś caiva yāvantaṃ kālam eva ca /
manvantarāṇi bhoḥ sūta śrotum icchāma tattvataḥ // 5.2 //
na śakyo vistaro viprā vaktuṃ varṣaśatair api /
manvantarāṇāṃ sarveṣāṃ saṃkṣepāc chṛṇuta dvijāḥ // 5.3 //
svāyaṃbhuvo manuḥ pūrvaṃ manuḥ svārociṣas tathā /
uttamas tāmasaś caiva raivataś cākṣuṣas tathā // 5.4 //
vaivasvataś ca bho viprāḥ sāṃprataṃ manur ucyate /
sāvarṇiś ca manus tadvad raibhyo raucyas tathaiva ca // 5.5 //
tathaiva merusāvarṇyaś catvāro manavaḥ smṛtāḥ /
atītā vartamānāś ca tathaivānāgatā dvijāḥ // 5.6 //
kīrtitā manavas tubhyaṃ mayaivaite yathā śrutāḥ /
ṛṣīṃs tv eṣāṃ pravakṣyāmi putrān devagaṇāṃs tathā // 5.7 //
marīcir atrir bhagavān aṅgirāḥ pulahaḥ kratuḥ /
pulastyaś ca vasiṣṭhaś ca saptaite brahmaṇaḥ sutāḥ // 5.8 //
uttarasyāṃ diśi tathā dvijāḥ saptarṣayas tathā /
āgniidhraś cāgnibāhuś ca medhyo medhātithir vasuḥ // 5.9 //
jyotiṣmān dyutimān havyaḥ savalaḥ putrasaṃjñakaḥ /
manoḥ svāyaṃbhuvasyaite daśa putrā mahaujasaḥ // 5.10 //
etad vai prathamaṃ viprā manvantaram udāhṛtam /
aurvo vasiṣṭhaputraś ca stambaḥ kaśyapa eva ca // 5.11 //
prāṇo bṛhaspatiś caiva datto 'triccyavanas tathā /
ete maharṣayo viprā vāyuproktā mahāvratāḥ // 5.12 //
devāś ca tuṣitā nāma smṛtāḥ svārociṣe 'ntare /
havighnaḥ sukṛtir jyotir āpo mūrtir api smṛtaḥ // 5.13 //
pratītaś ca nabhasyaś ca nabha ūrjas tathaiva ca /
svārociṣasya putrās te manor viprā mahātmanaḥ // 5.14 //
kīrtitāḥ pṛthivīpālā mahāvīryaparākramāḥ /
dvitīyam etat kathitaṃ viprā manvantaraṃ mayā // 5.15 //
idaṃ tṛtīyaṃ vakṣyāmi tad budhyadhvaṃ dvijottamāḥ /
vasiṣṭhaputrāḥ saptāsan vāsiṣṭhā iti viśrutāḥ // 5.16 //
hiraṇyagarbhasya sutā ūrjā jātāḥ sutejasaḥ /
ṛṣayo 'tra mayā proktāḥ kīrtyamānān nibodhata // 5.17 //
auttameyān muniśreṣṭhā daśa putrān manor imān /
iṣa ūrjas tanūrjas tu madhur mādhava eva ca // 5.18 //
śuciḥ śukraḥ sahaś caiva nabhasyo nabha eva ca /
bhānavas tatra devāś ca manvantaram udāhṛtam // 5.19 //
manvantaraṃ caturthaṃ vaḥ kathayiṣyāmi sāṃpratam /
kāvyaḥ pṛthus tathaivāgnir jahnur dhātā dvijottamāḥ // 5.20 //
kapīvān akapīvāṃś ca tatra saptarṣayo dvijāḥ /
purāṇe kīrtitā viprāḥ putrāḥ pautrāś ca bho dvijāḥ // 5.21 //
tathā devagaṇāś caiva tāmasasyāntare manoḥ /
dyutis tapasyaḥ sutapās tapobhūtaḥ sanātanaḥ // 5.22 //
taporatir akalmāṣas tanvī dhanvī paraṃtapaḥ /
tāmasasya manor ete daśa putrāḥ prakīrtitāḥ // 5.23 //
vāyuproktā muniśreṣṭhāś caturthaṃ caitad antaram /
devabāhur yadudhraś ca munir vedaśirās tathā // 5.24 //
hiraṇyaromā parjanya ūrdhvabāhuś ca somajaḥ /
satyanetras tathātreya ete saptarṣayo 'pare // 5.25 //
devāś cābhūtarajasas tathā prakṛtayaḥ smṛtāḥ /
vāriplavaś ca raibhyaś ca manor antaram ucyate // 5.26 //
atha putrān imāṃs tasya budhyadhvaṃ gadato mama /
dhṛtimān avyayo yuktas tattvadarśī nirutsukaḥ // 5.27 //
āraṇyaś ca prakāśaś ca nirmohaḥ satyavāk kṛtī /
raivatasya manoḥ putrāḥ pañcamaṃ caitad antaram // 5.28 //
ṣaṣṭhaṃ tu saṃpravakṣyāmi tad budhyadhvaṃ dvijottamāḥ /
bhṛgur nabho vivasvāṃś ca sudhāmā virajās tathā // 5.29 //
atināmā sahiṣṇuś ca saptaite ca maharṣayaḥ /
cākṣuṣasyāntare viprā manor devās tv ime smṛtāḥ // 5.30 //
ābālaprathitās te vai pṛthaktvena divaukasaḥ /
lekhāś ca nāmato viprāḥ pañca devagaṇāḥ smṛtāḥ // 5.31 //
ṛṣer aṅgirasaḥ putrā mahātmāno mahaujasaḥ /
nāḍvaleyā muniśreṣṭhā daśa putrās tu viśrutāḥ // 5.32 //
ruruprabhṛtayo viprāś cākṣuṣasyāntare manoḥ /
ṣaṣṭhaṃ manvantaraṃ proktaṃ saptamaṃ tu nibodhata // 5.33 //
atrir vasiṣṭho bhagavān kaśyapaś ca mahān ṛṣiḥ /
gautamo 'tha bharadvājo viśvāmitras tathaiva ca // 5.34 //
tathaiva putro bhagavān ṛcīkasya mahātmanaḥ /
saptamo jamadagniś ca ṛṣayaḥ sāṃprataṃ divi // 5.35 //
sādhyā rudrāś ca viśve ca vasavo marutas tathā /
ādityāś cāśvinau cāpi devau vaivasvatau smṛtau // 5.36 //
manor vaivasvatasyaite vartante sāṃprate 'ntare /
ikṣvākupramukhāś caiva daśa putrā mahātmanaḥ // 5.37 //
eteṣāṃ kīrtitānāṃ tu maharṣīṇāṃ mahaujasām /
teṣāṃ putrāś ca pautrāś ca dikṣu sarvāsu bho dvijāḥ // 5.38 //
manvantareṣu sarveṣu prāg āsan sapta saptakāḥ /
loke dharmavyavasthārthaṃ lokasaṃrakṣaṇāya ca // 5.39 //
manvantare vyatikrānte catvāraḥ saptakā gaṇāḥ /
kṛtvā karma divaṃ yānti brahmalokam anāmayam // 5.40 //
tato 'nye tapasā yuktāḥ sthānaṃ tat pūrayanty uta /
atītā vartamānāś ca krameṇaitena bho dvijāḥ // 5.41 //
anāgatāś ca saptaite smṛtā divi maharṣayaḥ /
manor antaram āsādya sāvarṇasyeha bho dvijāḥ // 5.42 //
rāmo vyāsas tathātreyo dīptimanto bahuśrutāḥ /
bhāradvājas tathā drauṇir aśvatthāmā mahādyutiḥ // 5.43 //
gautamaś cājaraś caiva śaradvān nāma gautamaḥ /
kauśiko gālavaś caiva aurvaḥ kāśyapa eva ca // 5.44 //
ete sapta mahātmāno bhaviṣyā munisattamāḥ /
vairī caivādhvarīvāṃś ca śamano dhṛtimān vasuḥ // 5.45 //
ariṣṭaś cāpy adhṛṣṭaś ca vājī sumatir eva ca /
sāvarṇasya manoḥ putrā bhaviṣyā munisattamāḥ // 5.46 //
eteṣāṃ kalyam utthāya kīrtanāt sukham edhate /
yaśaś cāpnoti sumahad āyuṣmāṃś ca bhaven naraḥ // 5.47 //
etāny uktāni bho viprāḥ sapta sapta ca tattvataḥ /
manvantarāṇi saṃkṣepāc chṛṇutānāgatāny api // 5.48 //
sāvarṇā manavo viprāḥ pañca tāṃś ca nibodhata /
eko vaivasvatas teṣāṃ catvāras tu prajāpateḥ // 5.49 //
parameṣṭhisutā viprā merusāvarṇyatāṃ gatāḥ /
dakṣasyaite hi dauhitrāḥ priyāyās tanayā nṛpāḥ // 5.50 //
mahatā tapasā yuktā merupṛṣṭhe mahaujasaḥ /
ruceḥ prajāpateḥ putro raucyo nāma manuḥ smṛtaḥ // 5.51 //
bhūtyāṃ cotpādito devyāṃ bhautyo nāma ruceḥ sutaḥ /
anāgatāś ca saptaite kalpe 'smin manavaḥ smṛtāḥ // 5.52 //
tair iyaṃ pṛthivī sarvā saptadvīpā sapattanā /
pūrṇaṃ yugasahasraṃ tu paripālyā dvijottamāḥ // 5.53 //
prajāpatiś ca tapasā saṃhāraṃ teṣu nityaśaḥ /
yugāni saptatis tāni sāgrāṇi kathitāni ca // 5.54 //
kṛtatretādiyuktāni manor antaram ucyate /
caturdaśaite manavaḥ kathitāḥ kīrtivardhanāḥ // 5.55 //
vedeṣu sapurāṇeṣu sarveṣu prabhaviṣṇavaḥ /
prajānāṃ patayo viprā dhanyam eṣāṃ prakīrtanam // 5.56 //
manvantareṣu saṃhārāḥ saṃhārānteṣu saṃbhavāḥ /
na śakyate 'ntas teṣāṃ vai vaktuṃ varṣaśatair api // 5.57 //
visargasya prajānāṃ vai saṃhārasya ca bho dvijāḥ /
manvantareṣu saṃhārāḥ śrūyante dvijasattamāḥ // 5.58 //
saśeṣās tatra tiṣṭhanti devāḥ saptarṣibhiḥ saha /
tapasā brahmacaryeṇa śrutena ca samanvitāḥ // 5.59 //
pūrṇe yugasahasre tu kalpo niḥśeṣa ucyate /
tatra bhūtāni sarvāṇi dagdhāny ādityaraśmibhiḥ // 5.60 //
brahmāṇam agrataḥ kṛtvā sahādityagaṇair dvijāḥ /
praviśanti suraśreṣṭhaṃ harinārāyaṇaṃ prabhum // 5.61 //
sraṣṭāraṃ sarvabhūtānāṃ kalpānteṣu punaḥ punaḥ /
avyaktaḥ śāśvato devas tasya sarvam idaṃ jagat // 5.62 //
atra vaḥ kīrtayiṣyāmi manor vaivasvatasya vai /
visargaṃ muniśārdūlāḥ sāṃpratasya mahādyuteḥ // 5.63 //
atra vaṃśaprasaṅgena kathyamānaṃ purātanam /
yatrotpanno mahātmā sa harir vṛṣṇikule prabhuḥ // 5.64 //
vivasvān kaśyapāj jajñe dākṣāyaṇyāṃ dvijottamāḥ /
tasya bhāryābhavat saṃjñā tvāṣṭrī devī vivasvataḥ // 6.1 //
sureśvarīti vikhyātā triṣu lokeṣu bhāvinī /
sā vai bhāryā bhagavato mārtaṇḍasya mahātmanaḥ // 6.2 //
bhartṛrūpeṇa nātuṣyad rūpayauvanaśālinī /
saṃjñā nāma sutapasā sudīptena samanvitā // 6.3 //
ādityasya hi tad rūpaṃ maṇḍalasya sutejasā /
gātreṣu paridagdhaṃ vai nātikāntam ivābhavat // 6.4 //
na khalv ayaṃ mṛto 'ṇḍasya iti snehād abhāṣata /
ajānan kāśyapas tasmān mārtaṇḍa iti cocyate // 6.5 //
tejas tv abhyadhikaṃ tasya nityam eva vivasvataḥ /
yenātitāpayām āsa trīṃl lokān kaśyapātmajaḥ // 6.6 //
trīṇy apatyāni bho viprāḥ saṃjñāyāṃ tapatāṃ varaḥ /
ādityo janayām āsa kanyāṃ dvau ca prajāpatī // 6.7 //
manur vaivasvataḥ pūrvaṃ śrāddhadevaḥ prajāpatiḥ /
yamaś ca yamunā caiva yamajau saṃbabhūvatuḥ // 6.8 //
śyāmavarṇaṃ tu tad rūpaṃ saṃjñā dṛṣṭvā vivasvataḥ /
asahantī tu svāṃ chāyāṃ savarṇāṃ nirmame tataḥ // 6.9 //
māyāmayī tu sā saṃjñā tasyāṃ chāyāsamutthitām /
prāñjaliḥ praṇatā bhūtvā chāyā saṃjñāṃ dvijottamāḥ // 6.10 //
uvāca kiṃ mayā kāryaṃ kathayasva śucismite /
sthitāsmi tava nirdeśe śādhi māṃ varavarṇini // 6.11 //
ahaṃ yāsyāmi bhadraṃ te svam eva bhavanaṃ pituḥ /
tvayaiva bhavane mahyaṃ vastavyaṃ nirviśaṅkayā // 6.12 //
imau ca bālakau mahyaṃ kanyā ceyaṃ sumadhyamā /
saṃbhāvyās te na cākhyeyam idaṃ bhagavate kvacit // 6.13 //
ā kacagrahaṇād devi ā śāpān naiva karhicit /
ākhyāsyāmi namas tubhyaṃ gaccha devi yathāsukham // 6.14 //
samādiśya savarṇāṃ tu tathety uktā tayā ca sā /
tvaṣṭuḥ samīpam agamad vrīḍiteva tapasvinī // 6.15 //
pituḥ samīpagā sā tu pitrā nirbhartsitā śubhā /
bhartuḥ samīpaṃ gaccheti niyuktā ca punaḥ punaḥ // 6.16 //
āgacchad vaḍavā bhūtvā ācchādya rūpam aninditā /
kurūn athottarān gatvā tṛṇāny atha cacāra ha // 6.17 //
dvitīyāyāṃ tu saṃjñāyāṃ saṃjñeyam iti cintayan /
ādityo janayām āsa putram ātmasamaṃ tadā // 6.18 //
pūrvajasya manor viprāḥ sadṛśo 'yam iti prabhuḥ /
manur evābhavan nāmnā sāvarṇa iti cocyate // 6.19 //
dvitīyo yaḥ sutas tasyāḥ sa vijñeyaḥ śanaiścaraḥ /
saṃjñā tu pārthivī viprāḥ svasya putrasya vai tadā // 6.20 //
cakārābhyadhikaṃ snehaṃ na tathā pūrvajeṣu vai /
manus tasyāḥ kṣamat tat tu yamas tasyā na cakṣame // 6.21 //
sa vai roṣāc ca bālyāc ca bhāvino 'rthasya vānagha /
padā saṃtarjayām āsa saṃjñāṃ vaivasvato yamaḥ // 6.22 //
taṃ śaśāpa tataḥ krodhāt sāvarṇajananī tadā /
caraṇaḥ patatām eṣa taveti bhṛśaduḥkhitā // 6.23 //
yamas tu tat pituḥ sarvaṃ prāñjaliḥ pratyavedayat /
bhṛśaṃ śāpabhayodvignaḥ saṃjñāvākyair viśaṅkitaḥ // 6.24 //
śāpo 'yaṃ vinivarteta provāca pitaraṃ dvijāḥ /
mātrā snehena sarveṣu vartitavyaṃ suteṣu vai // 6.25 //
seyam asmān apāsyeha vivasvan saṃbubhūṣati /
tasyāṃ mayodyataḥ pādo na tu dehe nipātitaḥ // 6.26 //
bālyād vā yadi vā laulyān mohāt tat kṣantum arhasi /
śapto 'ham asmi lokeśa jananyā tapatāṃ vara /
tava prasādāc caraṇo na paten mama gopate // 6.27 //
asaṃśayaṃ putra mahad bhaviṣyaty atra kāraṇam /
yena tvām āviśat krodho dharmajñaṃ satyavādinam // 6.28 //
na śakyam etan mithyā tu kartuṃ mātṛvacas tava /
kṛmayo māṃsam ādāya yāsyanty avanim eva ca // 6.29 //
kṛtam evaṃ vacas tathyaṃ mātus tava bhaviṣyati /
śāpasya parihāreṇa tvaṃ ca trāto bhaviṣyasi // 6.30 //
ādityaś cābravīt saṃjñāṃ kimarthaṃ tanayeṣu vai /
tulyeṣv abhyadhikaḥ sneha ekasmin kriyate tvayā // 6.31 //
sā tat pariharantī tu nācacakṣe vivasvate /
sa cātmānaṃ samādhāya yogāt tathyam apaśyata // 6.32 //
tāṃ śaptukāmo bhagavān nāśapan munisattamāḥ /
mūrdhajeṣu nijagrāha sa tu tāṃ munisattamāḥ // 6.33 //
tataḥ sarvaṃ yathāvṛttam ācacakṣe vivasvate /
vivasvān atha tac chrutvā kruddhas tvaṣṭāram abhyagāt // 6.34 //
dṛṣṭvā tu taṃ yathānyāyam arcayitvā vibhāvasum /
nirdagdhukāmaṃ roṣeṇa sāntvayām āsa vai tadā // 6.35 //
tavātitejasāviṣṭam idaṃ rūpaṃ na śobhate /
asahantī ca saṃjñā sā vane carati śāḍvale // 6.36 //
draṣṭā hi tāṃ bhavān adya svāṃ bhāryāṃ śubhacāriṇīm /
ślāghyāṃ yogabalopetāṃ yogam āsthāya gopate // 6.37 //
anukūlaṃ tu te deva yadi syān mama saṃmatam /
rūpaṃ nirvartayāmy adya tava kāntam ariṃdama // 6.38 //
tato 'bhyupagamāt tvaṣṭā mārtaṇḍasya vivasvataḥ /
bhramim āropya tat tejaḥ śātayām āsa bho dvijāḥ // 6.39 //
tato nirbhāsitaṃ rūpaṃ tejasā saṃhatena vai /
kāntāt kāntataraṃ draṣṭum adhikaṃ śuśubhe tadā // 6.40 //
dadarśa yogam āsthāya svāṃ bhāryāṃ vaḍavāṃ tataḥ /
adhṛṣyāṃ sarvabhūtānāṃ tejasā niyamena ca // 6.41 //
vaḍavāvapuṣā viprāś carantīm akutobhayām /
so 'śvarūpeṇa bhagavāṃs tāṃ mukhe samabhāvayat // 6.42 //
maithunāya viceṣṭantīṃ parapuṃso 'vaśaṅkayā /
sā tan niravamac chukraṃ nāsikābhyāṃ vivasvataḥ // 6.43 //
devau tasyām ajāyetām aśvinau bhiṣajāṃ varau /
nāsatyaś caiva dasraś ca smṛtau dvāv aśvināv iti // 6.44 //
mārtaṇḍasyātmajāv etāv aṣṭamasya prajāpateḥ /
tāṃ tu rūpeṇa kāntena darśayām āsa bhāskaraḥ // 6.45 //
sā tu dṛṣṭvaiva bhartāraṃ tutoṣa munisattamāḥ /
yamas tu karmaṇā tena bhṛśaṃ pīḍitamānasaḥ // 6.46 //
dharmeṇa rañjayām āsa dharmarāja imāḥ prajāḥ /
sa lebhe karmaṇā tena śubhena paramadyutiḥ // 6.47 //
pitṝṇām ādhipatyaṃ ca lokapālatvam eva ca /
manuḥ prajāpatis tv āsīt sāvarṇiḥ sa tapodhanāḥ // 6.48 //
bhāvyaḥ samāgate tasmin manuḥ sāvarṇike 'ntare /
merupṛṣṭhe tapo nityam adyāpi sa caraty uta // 6.49 //
bhrātā śanaiścaras tasya grahatvaṃ sa tu labdhavān /
tvaṣṭā tu tejasā tena viṣṇoś cakram akalpayat // 6.50 //
tad apratihataṃ yuddhe dānavāntacikīrṣayā /
yavīyasī tu sāpy āsīd yamī kanyā yaśasvinī // 6.51 //
abhavac ca saricchreṣṭhā yamunā lokapāvanī /
manur ity ucyate loke sāvarṇa iti cocyate // 6.52 //
dvitīyo yaḥ sutas tasya manor bhrātā śanaiścaraḥ /
grahatvaṃ sa ca lebhe vai sarvalokābhipūjitaḥ // 6.53 //
ya idaṃ janma devānāṃ śṛṇuyān narasattamaḥ /
āpadaṃ prāpya mucyeta prāpnuyāc ca mahad yaśaḥ // 6.54 //
manor vaivasvatasyāsan putrā vai nava tatsamāḥ /
ikṣvākuś caiva nābhāgo dhṛṣṭaḥ śaryātir eva ca // 7.1 //
nariṣyantaś ca ṣaṣṭho vai prāṃśū riṣṭaś ca saptamaḥ /
karūṣaś ca pṛṣadhraś ca navaite munisattamāḥ // 7.2 //
akarot putrakāmas tu manur iṣṭiṃ prajāpatiḥ /
mitrāvaruṇayor viprāḥ pūrvam eva mahāmatiḥ // 7.3 //
anutpanneṣu bahuṣu putreṣv eteṣu bho dvijāḥ /
tasyāṃ ca vartamānāyām iṣṭyāṃ ca dvijasattamāḥ // 7.4 //
mitrāvaruṇayor aṃśe manur āhutim āvahat /
tatra divyāmbaradharā divyābharaṇabhūṣitā // 7.5 //
divyasaṃhananā caiva ilā jajña iti śrutiḥ /
tām ilety eva hovāca manur daṇḍadharas tadā // 7.6 //
anugacchasva māṃ bhadre tam ilā pratyuvāca ha /
dharmayuktam idaṃ vākyaṃ putrakāmaṃ prajāpatim // 7.7 //
mitrāvaruṇayor aṃśe jātāsmi vadatāṃ vara /
tayoḥ sakāśaṃ yāsyāmi na māṃ dharmahatāṃ kuru // 7.8 //
saivam uktvā manuṃ devaṃ mitrāvaruṇayor ilā /
gatvāntikaṃ varārohā prāñjalir vākyam abravīt // 7.9 //
aṃśe 'smi yuvayor jātā devau kiṃ karavāṇi vām /
manunā cāham uktā vāai anugacchasva mām iti // 7.10 //
tau tathāvādinīṃ sādhvīm ilāṃ dharmaparāyaṇām /
mitraś ca varuṇaś cobhāv ūcatus tāṃ dvijottamāḥ // 7.11 //
anena tava dharmeṇa praśrayeṇa damena ca /
satyena caiva suśroṇi prītau svo varavarṇini // 7.12 //
āvayos tvaṃ mahābhāge khyātiṃ kanyeti yāsyasi // 7.13 //
manor vaṃśakaraḥ putras tvam eva ca bhaviṣyasi /
sudyumna iti vikhyātas triṣu lokeṣu śobhane // 7.14 //
jagatpriyo dharmaśīlo manor vaṃśavivardhanaḥ /
nivṛttā sā tu tac chrutvā gacchantī pitur antikāt // 7.15 //
budhenāntaram āsādya maithunāyopamantritā /
somaputrād budhād viprās tasyāṃ jajñe purūravāḥ // 7.16 //
janayitvā tataḥ sā tam ilā sudyumnatāṃ gatā /
sudyumnasya tu dāyādās trayaḥ paramadhārmikāḥ // 7.17 //
utkalaś ca gayaś caiva vinatāśvaś ca bho dvijāḥ /
utkalasyotkalā viprā vinatāśvasya paścimāḥ // 7.18 //
dik pūrvā muniśārdūlā gayasya tu gayā smṛtā /
praviṣṭe tu manau viprā divākaram ariṃdamam // 7.19 //
daśadhā tat punaḥ kṣatram akarot pṛthivīm imām /
ikṣvākur jyeṣṭhadāyādo madhyadeśam avāptavān // 7.20 //
kanyābhāvāt tu sudyumno naitad rājyam avāptavān /
vasiṣṭhavacanāt tv āsīt pratiṣṭhāne mahātmanaḥ // 7.21 //
pratiṣṭhā dharmarājasya sudyumnasya dvijottamāḥ /
tat purūravase prādād rājyaṃ prāpya mahāyaśāḥ // 7.22 //
mānaveyo muniśreṣṭhāḥ strīpuṃsor lakṣaṇair yutaḥ /
dhṛtavāṃs tām ilety evaṃ sudyumneti ca viśrutaḥ // 7.23 //
nāriṣyantāḥ śakāḥ putrā nābhāgasya tu bho dvijāḥ /
ambarīṣo 'bhavat putraḥ pārthivarṣabhasattamaḥ // 7.24 //
dhṛṣṭasya dhārṣṭakaṃ kṣatraṃ raṇadṛptaṃ babhūva ha /
karūṣasya ca kārūṣāḥ kṣatriyā yuddhadurmadāḥ // 7.25 //
nābhāgadhṛṣṭaputrāś ca kṣatriyā vaiśyatāṃ gatāḥ /
prāṃśor eko 'bhavat putraḥ prajāpatir iti smṛtaḥ // 7.26 //
nariṣyantasya dāyādo rājā daṇḍadharo yamaḥ /
śaryāter mithunaṃ tv āsīd ānarto nāma viśrutaḥ // 7.27 //
putraḥ kanyā sukanyā ca yā patnī cyavanasya ha /
ānartasya tu dāyādo raivo nāma mahādyutiḥ // 7.28 //
ānartaviṣayaś caiva purī cāsya kuśasthalī /
raivasya raivataḥ putraḥ kakudmī nāma dhārmikaḥ // 7.29 //
jyeṣṭhaḥ putraḥ sa tasyāsīd rājyaṃ prāpya kuśasthalīm /
sa kanyāsahitaḥ śrutvā gāndharvaṃ brahmaṇo 'ntike // 7.30 //
muhūrtabhūtaṃ devasya tasthau bahuyugaṃ dvijāḥ /
ājagāma sa caivātha svāṃ purīṃ yādavair vṛtām // 7.31 //
kṛtāṃ dvāravatīṃ nāma bahudvārāṃ manoramām /
bhojavṛṣṇyandhakair guptāṃ vasudevapurogamaiḥ // 7.32 //
tatraiva raivato jñātvā yathātattvaṃ dvijottamāḥ /
kanyāṃ tāṃ baladevāya subhadrāṃ nāma revatīm // 7.33 //
dattvā jagāma śikharaṃ meros tapasi saṃsthitaḥ /
reme rāmo 'pi dharmātmā revatyā sahitaḥ sukhī // 7.34 //
kathaṃ bahuyuge kāle samatīte mahāmate /
na jarā revatīṃ prāptā raivataṃ ca kakudminam // 7.35 //
meruṃ gatasya vā tasya śaryāteḥ saṃtatiḥ katham /
sthitā pṛthivyām adyāpi śrotum icchāma tattvataḥ // 7.36 //
na jarā kṣutpipāsā vā na mṛtyur munisattamāḥ /
ṛtucakraṃ prabhavati brahmaloke sadānaghāḥ /
kakudminaḥ svarlokaṃ tu raivatasya gatasya ha // 7.37 //
hṛtā puṇyajanair viprā rākṣasaiḥ sā kuśasthalī /
tasya bhrātṛśataṃ tv āsīd dhārmikasya mahātmanaḥ // 7.38 //
tad vadhyamānaṃ rakṣobhir diśaḥ prākrāmad acyutāḥ /
vidrutasya ca viprendrās tasya bhrātṛśatasya vai // 7.39 //
anvavāyas tu sumahāṃs tatra tatra dvijottamāḥ /
teṣāṃ hy ete muniśreṣṭhāḥ śaryātā iti viśrutāḥ // 7.40 //
kṣatriyā guṇasaṃpannā dikṣu sarvāsu viśrutāḥ /
śarvaśaḥ sarvagahanaṃ praviṣṭās te mahaujasaḥ // 7.41 //
nābhāgariṣṭaputrau dvau vaiśyau brāhmaṇatāṃ gatau /
karūṣasya tu kārūṣāḥ kṣatriyā yuddhadurmadāḥ // 7.42 //
pṛṣadhro hiṃsayitvā tu guror gāṃ dvijasattamāḥ /
śāpāc chūdratvam āpanno navaite parikīrtitāḥ // 7.43 //
vaivasvatasya tanayā muner vai munisattamāḥ /
kṣuvatas tu manor viprā ikṣvākur abhavat sutaḥ // 7.44 //
tasya putraśataṃ tv āsīd ikṣvākor bhūridakṣiṇam /
teṣāṃ vikukṣir jyeṣṭhas tu vikukṣitvād ayodhatām // 7.45 //
prāptaḥ paramadharmajña so 'yodhyādhipatiḥ prabhuḥ /
śakunipramukhās tasya putrāḥ pañcaśataṃ smṛtāḥ // 7.46 //
uttarāpathadeśasya rakṣitāro mahābalāḥ /
catvāriṃśad daśāṣṭau ca dakṣiṇasyāṃ tathā diśi // 7.47 //
vaśātipramukhāś cānye rakṣitāro dvijottamāḥ /
ikṣvākus tu vikukṣiṃ vāai aṣṭakāyām athādiśat // 7.48 //
māṃsam ānaya śrāddhārthaṃ mṛgān hatvā mahābala /
śrāddhakarmaṇi coddiṣṭo akṛte śrāddhakarmaṇi // 7.49 //
bhakṣayitvā śaśaṃ viprāḥ śaśādo mṛgayāṃ gataḥ /
ikṣvākuṇā parityakto vasiṣṭhavacanāt prabhuḥ // 7.50 //
ikṣvākau saṃsthite viprāḥ śaśādas tu nṛpo 'bhavat /
śaśādasya tu dāyādaḥ kakutstho nāma vīryavān // 7.51 //
anenās tu kakutsthasya pṛthuś cānenasaḥ smṛtaḥ /
viṣṭarāśvaḥ pṛthoḥ putras tasmād ārdras tv ajāyata // 7.52 //
ārdras tu yuvanāśvas tu śrāvastas tatsuto dvijāḥ /
jajñe śrāvastako rājā śrāvastī yena nirmitā // 7.53 //
śrāvastasya tu dāyādo bṛhadaśvo mahīpatiḥ /
kuvalāśvaḥ sutas tasya rājā paramadhārmikaḥ // 7.54 //
yaḥ sa dhundhuvadhād rājā dhundhumāratvam āgataḥ // 7.55 //
dhundhor vadhaṃ mahāprājña śrotum icchāma tattvataḥ /
yadvadhāt kuvalāśvo 'sau dhundhumāratvam āgataḥ // 7.56 //
kuvalāśvasya putrāṇāṃ śatam uttamadhanvinām /
sarve vidyāsu niṣṇātā balavanto durāsadāḥ // 7.57 //
babhūvur dhārmikāḥ sarve yajvāno bhūridakṣiṇāḥ /
kuvalāśvaṃ pitā rājye bṛhadaśvo nyayojayat // 7.58 //
putrasaṃkrāmitaśrīs tu vanaṃ rājā viveśa ha /
tam uttaṅko 'tha viprarṣiḥ prayāntaṃ pratyavārayat // 7.59 //
bhavatā rakṣaṇaṃ kāryaṃ tac ca kartuṃ tvam arhasi /
nirudvignas tapaś cartuṃ nahi śaknomi pārthiva // 7.60 //
mamāśramasamīpe vai sameṣu marudhanvasu /
samudro vālukāpūrṇa uddālaka iti smṛtaḥ // 7.61 //
devatānām avadhyaś ca mahākāyo mahābalaḥ /
antarbhūmigatas tatra vālukāntarhito mahān // 7.62 //
rākṣasasya madhoḥ putro dhundhur nāma mahāsuraḥ /
śete lokavināśāya tapa āsthāya dāruṇam // 7.63 //
saṃvatsarasya paryante sa niśvāsaṃ vimuñcati /
yadā tadā mahī tatra calati sma narādhipa // 7.64 //
tasya niḥśvāsavātena raja uddhūyate mahat /
ādityapatham āvṛtya saptāhaṃ bhūmikampanam // 7.65 //
savisphuliṅgaṃ sāṅgāraṃ sadhūmam atidāruṇam /
tena tāta na śaknomi tasmin sthātuṃ sva āśrame // 7.66 //
taṃ māraya mahākāyaṃ lokānāṃ hitakāmyayā /
lokāḥ svasthā bhavanty adya tasmin vinihate tvayā // 7.67 //
tvaṃ hi tasya vadhāyaikaḥ samarthaḥ pṛthivīpate /
viṣṇunā ca varo datto mahyaṃ pūrvayuge nṛpa // 7.68 //
yas taṃ mahāsuraṃ raudraṃ haniṣyati mahābalam /
tasya tvaṃ varadānena tejaś cākhyāpayiṣyasi // 7.69 //
nahi dhundhur mahātejās tejasālpena śakyate /
nirdagdhuṃ pṛthivīpāla ciraṃ yugaśatair api // 7.70 //
vīryaṃ ca sumahat tasya devair api durāsadam /
sa evam ukto rājarṣir uttaṅkena mahātmanā /
kuvalāśvaṃ sutaṃ prādāt tasmai dhundhunibarhaṇe // 7.71 //
bhagavan nyastaśastro 'ham ayaṃ tu tanayo mama /
bhaviṣyati dvijaśreṣṭha dhundhumāro na saṃśayaḥ // 7.72 //
sa taṃ vyādiśya tanayaṃ rājarṣir dhundhumāraṇe /
jagāma parvatāyaiva nṛpatiḥ saṃśitavrataḥ // 7.73 //
kuvalāśvas tu putrāṇāṃ śatena saha bho dvijāḥ /
prāyād uttaṅkasahito dhundhos tasya nibarhaṇe // 7.74 //
tam āviśat tadā viṣṇus tejasā bhagavān prabhuḥ /
uttaṅkasya niyogād vai lokānāṃ hitakāmyayā // 7.75 //
tasmin prayāte durdharṣe divi śabdo mahān abhūt /
eṣa śrīmān avadhyo 'dya dhundhumāro bhaviṣyati // 7.76 //
divyair gandhaiś ca mālyaiś ca taṃ devāḥ samavākiran /
devadundubhayaś caiva praṇedur dvijasattamāḥ // 7.77 //
sa gatvā jayatāṃ śreṣṭhas tanayaiḥ saha vīryavān /
samudraṃ khānayām āsa vālukāntaram avyayam // 7.78 //
tasya putraiḥ khanadbhiś ca vālukāntarhitas tadā /
dhundhur āsādito viprā diśam āvṛtya paścimām // 7.79 //
mukhajenāgninā krodhāl lokān udvartayann iva /
vāri susrāva vegena mahodadhir ivodaye // 7.80 //
saumasya muniśārdūlā varormikalilo mahān /
tasya putraśataṃ dagdhaṃ tribhir ūnaṃ tu rakṣasā // 7.81 //
tataḥ sa rājā dyutimān rākṣasaṃ taṃ mahābalam /
āsasāda mahātejā dhundhuṃ dhundhuvināśanaḥ // 7.82 //
tasya vārimayaṃ vegam āpīya sa narādhipaḥ /
yogī yogena vahniṃ ca śamayām āsa vāriṇā // 7.83 //
nihatya taṃ mahākāyaṃ balenodakarākṣasam /
uttaṅkaṃ darśayām āsa kṛtakarmā narādhipaḥ // 7.84 //
uttaṅkas tu varaṃ prādāt tasmai rājñe mahātmane /
dadau tasyākṣayaṃ vittaṃ śatrubhiś cāparājitam // 7.85 //
dharme ratiṃ ca satataṃ svarge vāsaṃ tathākṣayam /
putrāṇāṃ cākṣayāṃl lokān svarge ye rakṣasā hatāḥ // 7.86 //
tasya putrās trayaḥ śiṣṭā dṛḍhāśvo jyeṣṭha ucyate /
candrāśvakapilāśvau tu kanīyāṃsau kumārakau // 7.87 //
dhaundhumārer dṛḍhāśvasya haryaśvaś cātmajaḥ smṛtaḥ /
haryaśvasya nikumbho 'bhūt kṣatradharmarataḥ sadā // 7.88 //
saṃhatāśvo nikumbhasya suto raṇaviśāradaḥ /
akṛśāśvakṛśāśvau tu saṃhatāśvasutau dvijāḥ // 7.89 //
tasya haimavatī kanyā satāṃ matā dṛṣadvatī /
vikhyātā triṣu lokeṣu putraś cāsyāḥ prasenajit // 7.90 //
lebhe prasenajid bhāryāṃ gaurīṃ nāma pativratām /
abhiśastā tu sā bhartrā nadī vai bāhudābhavat // 7.91 //
tasya putro mahān āsīd yuvanāśvo narādhipaḥ /
māndhātā yuvanāśvasya trilokavijayī sutaḥ // 7.92 //
tasya caitrarathī bhāryā śaśabindoḥ sutābhavat /
sādhvī bindumatī nāma rūpeṇāsadṛśī bhuvi // 7.93 //
pativratā ca jyeṣṭhā ca bhrātṝṇām ayutasya vai /
tasyām utpādayām āsa māndhātā dvau sutau dvijāḥ // 7.94 //
purukutsaṃ ca dharmajñaṃ mucukundaṃ ca pārthivam /
purukutsasutas tv āsīt trasadasyur mahīpatiḥ // 7.95 //
narmadāyām athotpannaḥ saṃbhūtas tasya cātmajaḥ /
saṃbhūtasya tu dāyādas tridhanvā ripumardanaḥ // 7.96 //
rājñas tridhanvanas tv āsīd vidvāṃs trayyāruṇaḥ prabhuḥ /
tasya satyavrato nāma kumāro 'bhūn mahābalaḥ // 7.97 //
parigrahaṇamantrāṇāṃ vighnaṃ cakre sudurmatiḥ /
yena bhāryā kṛtodvāhā hṛtā caiva parasya ha // 7.98 //
bālyāt kāmāc ca mohāc ca sāhasāc cāpalena ca /
jahāra kanyāṃ kāmārtaḥ kasyacit puravāsinaḥ // 7.99 //
adharmaśaṅkunā tena taṃ sa trayyāruṇo 'tyajat /
apadhvaṃseti bahuśo vadan krodhasamanvitaḥ // 7.100 //
so 'bravīt pitaraṃ tyaktaḥ kva gacchāmīti vai muhuḥ /
pitā ca tam athovāca śvapākaiḥ saha vartaya // 7.101 //
nāhaṃ putreṇa putrārthī tvayādya kulapāṃsana /
ity uktaḥ sa nirākrāman nagarād vacanāt pituḥ // 7.102 //
na ca taṃ vārayām āsa vasiṣṭho bhagavān ṛṣiḥ /
sa tu satyavrato viprāḥ śvapākāvasathāntike // 7.103 //
pitrā tyakto 'vasad vīraḥ pitāpy asya vanaṃ yayau /
tatas tasmiṃs tu viṣaye nāvarṣat pākaśāsanaḥ // 7.104 //
samā dvādaśa bho viprās tenādharmeṇa vai tadā /
dārāṃs tu tasya viṣaye viśvāmitro mahātapāḥ // 7.105 //
saṃnyasya sāgarānte tu cakāra vipulaṃ tapaḥ /
tasya patnī gale baddhvā madhyamaṃ putram aurasam // 7.106 //
śeṣasya bharaṇārthāya vyakrīṇād gośatena vai /
taṃ ca baddhaṃ gale dṛṣṭvā vikrayārthaṃ nṛpātmajaḥ // 7.107 //
maharṣiputraṃ dharmātmā mokṣayām āsa bho dvijāḥ /
satyavrato mahābāhur bharaṇaṃ tasya cākarot // 7.108 //
viśvāmitrasya tuṣṭyartham anukampārtham eva ca /
so 'bhavad gālavo nāma gale bandhān mahātapāḥ /
maharṣiḥ kauśiko dhīmāṃs tena vīreṇa mokṣitaḥ // 7.109 //
satyavratas tu bhaktyā ca kṛpayā ca pratijñayā /
viśvāmitrakalatraṃ tu babhāra vinaye sthitaḥ // 8.1 //
hatvā mṛgān varāhāṃś ca mahiṣāṃś ca vanecarān /
viśvāmitrāśramābhyāśe māṃsaṃ vṛkṣe babandha ca // 8.2 //
upāṃśuvratam āsthāya dīkṣāṃ dvādaśavārṣikīm /
pitur niyogād avasat tasmin vanagate nṛpe // 8.3 //
ayodhyāṃ caiva rājyaṃ ca tathaivāntaḥpuraṃ muniḥ /
yājyopādhyāyasaṃyogād vasiṣṭhaḥ paryarakṣata // 8.4 //
satyavratas tu bālyāc ca bhāvino 'rthasya vai balāt /
vasiṣṭhe 'bhyadhikaṃ manyuṃ dhārayām āsa nityaśaḥ // 8.5 //
pitrā hi taṃ tadā rāṣṭrāt tyajyamānaṃ priyaṃ sutam /
nivārayām āsa munir bahunā kāraṇena na // 8.6 //
pāṇigrahaṇamantrāṇāṃ niṣṭhā syāt saptame pade /
na ca satyavratas tasmād dhatavān saptame pade // 8.7 //
jānan dharmaṃ vasiṣṭhas tu na māṃ trātīti bho dvijāḥ /
satyavratas tadā roṣaṃ vasiṣṭhe manasākarot // 8.8 //
guṇabuddhyā tu bhagavān vasiṣṭhaḥ kṛtavāṃs tathā /
na ca satyavratas tasya tam upāṃśum abudhyata // 8.9 //
tasminn aparitoṣaś ca pitur āsīn mahātmanaḥ /
tena dvādaśa varṣāṇi nāvarṣat pākaśāsanaḥ // 8.10 //
tena tv idānīṃ vihitāṃ dīkṣāṃ tāṃ durvahāṃ bhuvi /
kulasya niṣkṛtir viprāḥ kṛtā sā vai bhaved iti // 8.11 //
na taṃ vasiṣṭho bhagavān pitrā tyaktaṃ nyavārayat /
abhiṣekṣyāmy ahaṃ putram asyety evaṃmatir muniḥ // 8.12 //
sa tu dvādaśa varṣāṇi tāṃ dīkṣām avahad balī /
avidyamāne māṃse tu vasiṣṭhasya mahātmanaḥ // 8.13 //
sarvakāmadughāṃ dogdhrīṃ sa dadarśa nṛpātmajaḥ /
tāṃ vai krodhāc ca mohāc ca śramāc caiva kṣudhānvitaḥ // 8.14 //
deśadharmagato rājā jaghāna munisattamāḥ /
tanmāṃsaṃ sa svayaṃ caiva viśvāmitrasya cātmajān // 8.15 //
bhojayām āsa tac chrutvā vasiṣṭho 'py asya cukrudhe // 8.16 //
pātayeyam ahaṃ krūra tava śaṅkum asaṃśayam /
yadi te dvāv imau śaṅkū na syātāṃ vai kṛtau punaḥ // 8.17 //
pituś cāparitoṣeṇa gurudogdhrīvadhena ca /
aprokṣitopayogāc ca trividhas te vyatikramaḥ // 8.18 //
evaṃ trīṇy asya śaṅkūni tāni dṛṣṭvā mahātapāḥ /
triśaṅkur iti hovāca triśaṅkus tena sa smṛtaḥ // 8.19 //
viśvāmitrasya dārāṇām anena bharaṇaṃ kṛtam /
tena tasmai varaṃ prādān muniḥ prītas triśaṅkave // 8.20 //
chandyamāno vareṇātha varaṃ vavre nṛpātmajaḥ /
saśarīro vraje svargam ity evaṃ yācito varaḥ // 8.21 //
anāvṛṣṭibhaye tasmin gate dvādaśavārṣike /
pitrye rājye 'bhiṣicyātha yājayām āsa pārthivam // 8.22 //
miṣatāṃ devatānāṃ ca vasiṣṭhasya ca kauśikaḥ /
divam āropayām āsa saśarīraṃ mahātapāḥ // 8.23 //
tasya satyarathā nāma patnī kaikeyavaṃśajā /
kumāraṃ janayām āsa hariścandram akalmaṣam // 8.24 //
sa vai rājā hariścandras traiśaṅkava iti smṛtaḥ /
āhartā rājasūyasya samrāḍ iti ha viśrutaḥ // 8.25 //
hariścandrasya putro 'bhūd rohito nāma pārthivaḥ /
harito rohitasyātha cañcur hārita ucyate // 8.26 //
vijayaś ca muniśreṣṭhāś cañcuputro babhūva ha /
jetā sa sarvapṛthivīṃ vijayas tena sa smṛtaḥ // 8.27 //
rurukas tanayas tasya rājā dharmārthakovidaḥ /
rurukasya vṛkaḥ putro vṛkād bāhus tu jajñivān // 8.28 //
haihayās tālajaṅghāś ca nirasyanti sma taṃ nṛpam /
tatpatnī garbham ādāya aurvasyāśramam āviśat // 8.29 //
nāsatyo dhārmikaś caiva sa ha dharmayuge 'bhavat /
sagaras tu suto bāhor yajñe saha gareṇa vai // 8.30 //
aurvasyāśramam āsādya bhārgaveṇābhirakṣitaḥ /
āgneyam astraṃ labdhvā ca bhārgavāt sagaro nṛpaḥ // 8.31 //
jigāya pṛthivīṃ hatvā tālajaṅghān sahaihayān /
śakānāṃ pahnavānāṃ ca dharmaṃ nirasad acyutaḥ /
kṣatriyāṇāṃ muniśreṣṭhāḥ pāradānāṃ ca dharmavit // 8.32 //
kathaṃ sa sagaro jāto gareṇaiva sahācyutaḥ /
kimarthaṃ ca śakādīnāṃ kṣatriyāṇāṃ mahaujasām // 8.33 //
dharmān kulocitān rājā kruddho nirasad acyutaḥ /
etan naḥ sarvam ācakṣva vistareṇa mahāmate // 8.34 //
bāhor vyasaninaḥ pūrvaṃ hṛtaṃ rājyam abhūt kila /
haihayais tālajaṅghaiś ca śakaiḥ sārdhaṃ dvijottamāḥ // 8.35 //
yavanāḥ pāradāś caiva kāmbojāḥ pahnavās tathā /
ete hy api gaṇāḥ pañca haihayārthe parākraman // 8.36 //
hṛtarājyas tadā rājā sa vai bāhur vanaṃ yayau /
patnyā cānugato duḥkhī tatra prāṇān avāsṛjat // 8.37 //
patnī tu yādavī tasya sagarbhā pṛṣṭhato 'nvagāt /
sapatnyā ca garas tasyai dattaḥ pūrvaṃ kilānaghāḥ // 8.38 //
sā tu bhartuś citāṃ kṛtvā vane tām abhyarohata /
aurvas tāṃ bhārgavo viprāḥ kāruṇyāt samavārayat // 8.39 //
tasyāśrame ca garbhaḥ sa gareṇaiva sahācyutaḥ /
vyajāyata mahābāhuḥ sagaro nāma pārthivaḥ // 8.40 //
aurvas tu jātakarmādīṃs tasya kṛtvā mahātmanaḥ /
adhyāpya vedaśāstrāṇi tato 'straṃ pratyapādayat // 8.41 //
āgneyaṃ tu mahābhāgā amarair api duḥsaham /
sa tenāstrabalenājau balena ca samanvitaḥ // 8.42 //
haihayān vijaghānāśu kruddho rudraḥ paśūn iva /
ājahāra ca lokeṣu kīrtiṃ kīrtimatāṃ varaḥ // 8.43 //
tataḥ śakāṃś ca yavanān kāmbojān pāradāṃs tathā /
pahnavāṃś caiva niḥśeṣān kartuṃ vyavasito nṛpaḥ // 8.44 //
te vadhyamānā vīreṇa sagareṇa mahātmanā /
vasiṣṭhaṃ śaraṇaṃ gatvā praṇipetur manīṣiṇam // 8.45 //
vasiṣṭhas tv atha tān dṛṣṭvā samayena mahādyutiḥ /
sagaraṃ vārayām āsa teṣāṃ dattvābhayaṃ tadā // 8.46 //
sagaraḥ svāṃ pratijñāṃ tu guror vākyaṃ niśamya ca /
dharmaṃ jaghāna teṣāṃ vai veṣān anyāṃś cakāra ha // 8.47 //
ardhaṃ śakānāṃ śiraso muṇḍayitvā vyasarjayat /
yavanānāṃ śiraḥ sarvaṃ kāmbojānāṃ tathaiva ca // 8.48 //
pāradā muktakeśāś ca pahnavāñ śmaśrudhāriṇaḥ /
niḥsvādhyāyavaṣaṭkārāḥ kṛtās tena mahātmanā // 8.49 //
śakā yavanakāmbojāḥ pāradāś ca dvijottamāḥ /
koṇisarpā māhiṣakā darvāś colāḥ sakeralāḥ // 8.50 //
sarve te kṣatriyā viprā dharmas teṣāṃ nirākṛtaḥ /
vasiṣṭhavacanād rājñā sagareṇa mahātmanā // 8.51 //
sa dharmavijayī rājā vijityemāṃ vasuṃdharām /
aśvaṃ pracārayām āsa vājimedhāya dīkṣitaḥ // 8.52 //
tasya cārayataḥ so 'śvaḥ samudre pūrvadakṣiṇe /
velāsamīpe 'pahṛto bhūmiṃ caiva praveśitaḥ // 8.53 //
sa taṃ deśaṃ tadā putraiḥ khānayām āsa pārthivaḥ /
āsedus te tadā tatra khanyamāne mahārṇave // 8.54 //
tam ādipuruṣaṃ devaṃ hariṃ kṛṣṇaṃ prajāpatim /
viṣṇuṃ kapilarūpeṇa svapantaṃ puruṣaṃ tadā // 8.55 //
tasya cakṣuḥsamutthena tejasā pratibudhyataḥ /
dagdhāḥ sarve muniśreṣṭhāś catvāras tv avaśeṣitāḥ // 8.56 //
barhiketuḥ suketuś ca tathā dharmaratho nṛpaḥ /
śūraḥ pañcanadaś caiva tasya vaṃśakarā nṛpāḥ // 8.57 //
prādāc ca tasmai bhagavān harir nārāyaṇo varam /
akṣayaṃ vaṃśam ikṣvākoḥ kīrtiṃ cāpy anivartinīm // 8.58 //
putraṃ samudraṃ ca vibhuḥ svarge vāsaṃ tathākṣayam /
samudraś cārgham ādāya vavande taṃ mahīpatim // 8.59 //
sāgaratvaṃ ca lebhe sa karmaṇā tena tasya ha /
taṃ cāśvamedhikaṃ so 'śvaṃ samudrād upalabdhavān // 8.60 //
ājahārāśvamedhānāṃ śataṃ sa sumahātapāḥ /
putrāṇāṃ ca sahasrāṇi ṣaṣṭis tasyeti naḥ śrutam // 8.61 //
sagarasyātmajā vīrāḥ kathaṃ jātā mahābalāḥ /
vikrāntāḥ ṣaṣṭisāhasrā vidhinā kena sattama // 8.62 //
dve bhārye sagarasyāstāṃ tapasā dagdhakilbiṣe /
jyeṣṭhā vidarbhaduhitā keśinī nāma nāmataḥ // 8.63 //
kanīyasī tu mahatī patnī paramadharmiṇī /
ariṣṭanemiduhitā rūpeṇāpratimā bhuvi // 8.64 //
aurvas tābhyāṃ varaṃ prādāt tad budhyadhvaṃ dvijottamāḥ /
ṣaṣṭiṃ putrasahasrāṇi gṛhṇātv ekā nitambinī // 8.65 //
ekaṃ vaṃśadharaṃ tv ekā yatheṣṭaṃ varayatv iti /
tatraikā jagṛhe putrān ṣaṣṭisāhasrasaṃmitān // 8.66 //
ekaṃ vaṃśadharaṃ tv ekā tathety āha tato muniḥ /
rājā pañcajano nāma babhūva sa mahādyutiḥ // 8.67 //
itarā suṣuve tumbīṃ bījapūrṇām iti śrutiḥ /
tatra ṣaṣṭisahasrāṇi garbhās te tilasaṃmitāḥ // 8.68 //
saṃbabhūvur yathākālaṃ vavṛdhuś ca yathāsukham /
ghṛtapūrṇeṣu kumbheṣu tān garbhān nidadhe tataḥ // 8.69 //
dhātrīś caikaikaśaḥ prādāt tāvatīḥ poṣaṇe nṛpaḥ /
tato daśasu māseṣu samuttasthur yathākramam // 8.70 //
kumārās te yathākālaṃ sagaraprītivardhanāḥ /
ṣaṣṭiputrasahasrāṇi tasyaivam abhavan dvijāḥ // 8.71 //
garbhād alābūmadhyād vai jātāni pṛthivīpateḥ /
teṣāṃ nārāyaṇaṃ tejaḥ praviṣṭānāṃ mahātmanām // 8.72 //
ekaḥ pañcajano nāma putro rājā babhūva ha /
śūraḥ pañcajanasyāsīd aṃśumān nāma vīryavān // 8.73 //
dilīpas tasya tanayaḥ khaṭvāṅga iti viśrutaḥ /
yena svargād ihāgatya muhūrtaṃ prāpya jīvitam // 8.74 //
trayo 'bhisaṃdhitā lokā buddhyā satyena cānaghāḥ /
dilīpasya tu dāyādo mahārājo bhagīrathaḥ // 8.75 //
yaḥ sa gaṅgāṃ saricchreṣṭhām avātārayata prabhuḥ /
samudram ānayac caināṃ duhitṛtve 'py akalpayat // 8.76 //
tasmād bhāgīrathī gaṅgā kathyate vaṃśacintakaiḥ /
bhagīrathasuto rājā śruta ity abhiviśrutaḥ // 8.77 //
nābhāgas tu śrutasyāsīt putraḥ paramadhārmikaḥ /
ambarīṣas tu nābhāgiḥ sindhudvīpapitābhavat // 8.78 //
ayutājit tu dāyādaḥ sindhudvīpasya vīryavān /
ayutājitsutas tv āsīd ṛtuparṇo mahāyaśāḥ // 8.79 //
divyākṣahṛdayajño vai rājā nalasakho balī /
ṛtuparṇasutas tv āsīd ārtaparṇir mahāyaśāḥ // 8.80 //
sudāsas tasya tanayo rājā indrasakho 'bhavat /
sudāsasya sutaḥ proktaḥ saudāso nāma pārthivaḥ // 8.81 //
khyātaḥ kalmāṣapādo vai rājā mitrasaho 'bhavat /
kalmāṣapādasya sutaḥ sarvakarmeti viśrutaḥ // 8.82 //
anaraṇyas tu putro 'bhūd viśrutaḥ sarvakarmaṇaḥ /
anaraṇyasuto nighno nighnato dvau babhūvatuḥ // 8.83 //
anamitro raghuś caiva pārthivarṣabhasattamau /
anamitrasuto rājā vidvān duliduho 'bhavat // 8.84 //
dilīpas tanayas tasya rāmasya prapitāmahaḥ /
dīrghabāhur dilīpasya raghur nāmnā suto 'bhavat // 8.85 //
ayodhyāyāṃ mahārājo yaḥ purāsīn mahābalaḥ /
ajas tu rāghavo jajñe tathā daśaratho 'py ajāt // 8.86 //
rāmo daśarathāj jajñe dharmātmā sumahāyaśāḥ /
rāmasya tanayo jajñe kuśa ity abhisaṃjñitaḥ // 8.87 //
atithis tu kuśāj jajñe dharmātmā sumahāyaśāḥ /
atithes tv abhavat putro niṣadho nāma vīryavān // 8.88 //
niṣadhasya nalaḥ putro nabhaḥ putro nalasya ca /
nabhasya puṇḍarīkas tu kṣemadhanvā tataḥ smṛtaḥ // 8.89 //
kṣemadhanvasutas tv āsīd devānīkaḥ pratāpavān /
āsīd ahīnagur nāma devānīkātmajaḥ prabhuḥ // 8.90 //
ahīnagos tu dāyādaḥ sudhanvā nāma pārthivaḥ /
sudhanvanaḥ sutaś cāpi tato jajñe śalo nṛpaḥ // 8.91 //
ukyo nāma sa dharmātmā śalaputro babhūva ha /
vajranābhaḥ sutas tasya nalas tasya mahātmanaḥ // 8.92 //
nalau dvāv eva vikhyātau purāṇe munisattamāḥ /
vīrasenātmajaś caiva yaś cekṣvākukulodvahaḥ // 8.93 //
ikṣvākuvaṃśaprabhavāḥ prādhānyena prakīrtitāḥ /
ete vivasvato vaṃśe rājāno bhūritejasaḥ // 8.94 //
paṭhan samyag imāṃ sṛṣṭim ādityasya vivasvataḥ /
śrāddhadevasya devasya prajānāṃ puṣṭidasya ca /
prajāvān eti sāyujyam ādityasya vivasvataḥ // 8.95 //
pitā somasya bho viprā jajñe 'trir bhagavān ṛṣiḥ /
brahmaṇo mānasāt pūrvaṃ prajāsargaṃ vidhitsataḥ // 9.1 //
anuttaraṃ nāma tapo yena taptaṃ hi tat purā /
trīṇi varṣasahasrāṇi divyānīti hi naḥ śrutam // 9.2 //
ūrdhvam ācakrame tasya retaḥ somatvam īyivat /
netrābhyāṃ vāri susrāva daśadhā dyotayan diśaḥ // 9.3 //
taṃ garbhaṃ vidhinādiṣṭā daśa devyo dadhus tataḥ /
sametya dhārayām āsur na ca tāḥ samaśaknuvan // 9.4 //
yadā na dhāraṇe śaktās tasya garbhasya tā diśaḥ /
tatas tābhiḥ sa tyaktas tu nipapāta vasuṃdharām // 9.5 //
patitaṃ somam ālokya brahmā lokapitāmahaḥ /
ratham āropayām āsa lokānāṃ hitakāmyayā // 9.6 //
tasmin nipatite devāḥ putre 'treḥ paramātmani /
tuṣṭuvur brahmaṇaḥ putrās tathānye munisattamāḥ // 9.7 //
tasya saṃstūyamānasya tejaḥ somasya bhāsvataḥ /
āpyāyanāya lokānāṃ bhāvayām āsa sarvataḥ // 9.8 //
sa tena rathamukhyena sāgarāntāṃ vasuṃdharām /
triḥsaptakṛtvo 'tiyaśāś cakārābhipradakṣiṇām // 9.9 //
tasya yac caritaṃ tejaḥ pṛthivīm anvapadyata /
oṣadhyas tāḥ samudbhūtā yābhiḥ saṃdhāryate jagat // 9.10 //
sa labdhatejā bhagavān saṃstavaiś ca svakarmabhiḥ /
tapas tepe mahābhāgaḥ padmānāṃ darśanāya saḥ // 9.11 //
tatas tasmai dadau rājyaṃ brahmā brahmavidāṃ varaḥ /
bījauṣadhīnāṃ viprāṇām apāṃ ca munisattamāḥ // 9.12 //
sa tat prāpya mahārājyaṃ somaḥ saumyavatāṃ varaḥ /
samājahre rājasūyaṃ sahasraśatadakṣiṇam // 9.13 //
dakṣiṇām adadāt somas trīṃl lokān iti naḥ śrutam /
tebhyo brahmarṣimukhyebhyaḥ sadasyebhyaś ca bho dvijāḥ // 9.14 //
hiraṇyagarbho brahmātrir bhṛguś ca ṛtvijo 'bhavat /
sadasyo 'bhūd dharis tatra munibhir bahubhir vṛtaḥ // 9.15 //
taṃ sinīś ca kuhūś caiva dyutiḥ puṣṭiḥ prabhā vasuḥ /
kīrtir dhṛtiś ca lakṣmīś ca nava devyaḥ siṣevire // 9.16 //
prāpyāvabhṛtham apy agryaṃ sarvadevarṣipūjitaḥ /
virarājādhirājendro daśadhā bhāsayan diśaḥ // 9.17 //
tasya tat prāpya duṣprāpyam aiśvaryam ṛṣisatkṛtam /
vibabhrāma matis tātāvinayād anayāhṛtā // 9.18 //
bṛhaspateḥ sa vai bhāryām aiśvaryamadamohitaḥ /
jahāra tarasā somo vimatyāṅgirasaḥ sutam // 9.19 //
sa yācyamāno devaiś ca tathā devarṣibhir muhuḥ /
naiva vyasarjayat tārāṃ tasmāy aṅgirase tadā // 9.20 //
uśanā tasya jagrāha pārṣṇim aṅgirasas tadā /
rudraś ca pārṣṇiṃ jagrāha gṛhītvājagavaṃ dhanuḥ // 9.21 //
tena brahmaśiro nāma paramāstraṃ mahātmanā /
uddiśya devān utsṛṣṭaṃ yenaiṣāṃ nāśitaṃ yaśaḥ // 9.22 //
tatra tad yuddham abhavat prakhyātaṃ tārakāmayam /
devānāṃ dānavānāṃ ca lokakṣayakaraṃ mahat // 9.23 //
tatra śiṣṭās tu ye devās tuṣitāś caiva ye dvijāḥ /
brahmāṇaṃ śaraṇaṃ jagmur ādidevaṃ sanātanam // 9.24 //
tadā nivāryośanasaṃ taṃ vai rudraṃ ca śaṃkaram /
dadāv aṅgirase tārāṃ svayam eva pitāmahaḥ // 9.25 //
tām antaḥprasavāṃ dṛṣṭvā kruddhaḥ prāha bṛhaspatiḥ /
madīyāyāṃ na te yonau garbho dhāryaḥ kathaṃcana // 9.26 //
iṣīkāstambam āsādya garbhaṃ sā cotsasarja ha /
jātamātraḥ sa bhagavān devānām ākṣipad vapuḥ // 9.27 //
tataḥ saṃśayam āpannās tārām ūcuḥ surottamāḥ /
satyaṃ brūhi sutaḥ kasya somasyātha bṛhaspateḥ // 9.28 //
pṛcchyamānā yadā devair nāha sā vibudhān kila /
tadā tāṃ śaptum ārabdhaḥ kumāro dasyuhantamaḥ // 9.29 //
taṃ nivārya tato brahmā tārāṃ papraccha saṃśayam /
yad atra tathyaṃ tad brūhi tāre kasya sutas tv ayam // 9.30 //
uvāca prāñjaliḥ sā taṃ somasyeti pitāmaham /
tadā taṃ mūrdhni cāghrāya somo rājā sutaṃ prati // 9.31 //
budha ity akaron nāma tasya bālasya dhīmataḥ /
pratikūlaṃ ca gagane samabhyuttiṣṭhate budhaḥ // 9.32 //
utpādayām āsa tadā putraṃ vairājaputrikam /
tasyāpatyaṃ mahātejā babhūvailaḥ purūravāḥ // 9.33 //
urvaśyāṃ jajñire yasya putrāḥ sapta mahātmanaḥ /
etat somasya vo janma kīrtitaṃ kīrtivardhanam // 9.34 //
vaṃśam asya muniśreṣṭhāḥ kīrtyamānaṃ nibodhata /
dhanyam āyuṣyam ārogyaṃ puṇyaṃ saṃkalpasādhanam // 9.35 //
somasya janma śrutvaiva pāpebhyo vipramucyate // 9.36 //
budhasya tu muniśreṣṭhā vidvān putraḥ purūravāḥ /
tejasvī dānaśīlaś ca yajvā vipuladakṣiṇaḥ // 10.1 //
brahmavādī parākrāntaḥ śatrubhir yudhi durdamaḥ /
āhartā cāgnihotrasya yajñānāṃ ca mahīpatiḥ // 10.2 //
satyavādī puṇyamatiḥ samyaksaṃvṛtamaithunaḥ /
atīva triṣu lokeṣu yaśasāpratimaḥ sadā // 10.3 //
taṃ brahmavādinaṃ śāntaṃ dharmajñaṃ satyavādinam /
urvaśī varayām āsa hitvā mānaṃ yaśasvinī // 10.4 //
tayā sahāvasad rājā daśa varṣāṇi pañca ca /
ṣaṭ pañca sapta cāṣṭau ca daśa cāṣṭau ca bho dvijāḥ // 10.5 //
vane caitrarathe ramye tathā mandākinītaṭe /
alakāyāṃ viśālāyāṃ nandane ca vanottame // 10.6 //
uttarān sa kurūn prāpya manoramaphaladrumān /
gandhamādanapādeṣu meruśṛṅge tathottare // 10.7 //
eteṣu vanamukhyeṣu surair ācariteṣu ca /
urvaśyā sahito rājā reme paramayā mudā // 10.8 //
deśe puṇyatame caiva maharṣibhir abhiṣṭute /
rājyaṃ sa kārayām āsa prayāge pṛthivīpatiḥ // 10.9 //
evaṃprabhāvo rājāsīd ailas tu narasattamaḥ /
uttare jāhnavītīre pratiṣṭhāne mahāyaśāḥ // 10.10 //
ailaputrā babhūvus te sapta devasutopamāḥ /
gandharvaloke viditā āyur dhīmān amāvasuḥ // 10.11 //
viśvāyuś caiva dharmātmā śrutāyuś ca tathāparaḥ /
dṛḍhāyuś ca vanāyuś ca bahvāyuś corvaśīsutāḥ // 10.12 //
amāvasos tu dāyādo bhīmo rājātha rājarāṭ /
śrīmān bhīmasya dāyādo rājāsīt kāñcanaprabhaḥ // 10.13 //
vidvāṃs tu kāñcanasyāpi suhotro 'bhūn mahābalaḥ /
suhotrasyābhavaj jahnuḥ keśinyā garbhasaṃbhavaḥ // 10.14 //
ājahre yo mahat sattraṃ sarpamedhaṃ mahāmakham /
patilobhena yaṃ gaṅgā patitvena sasāra ha // 10.15 //
necchataḥ plāvayām āsa tasya gaṅgā tadā sadaḥ /
sa tayā plāvitaṃ dṛṣṭvā yajñavāṭaṃ samantataḥ // 10.16 //
sauhotrir aśapad gaṅgāṃ kruddho rājā dvijottamāḥ /
eṣa te viphalaṃ yatnaṃ pibann ambhaḥ karomy aham // 10.17 //
asya gaṅge 'valepasya sadyaḥ phalam avāpnuhi /
jahnurājarṣiṇā pītāṃ gaṅgāṃ dṛṣṭvā maharṣayaḥ // 10.18 //
upaninyur mahābhāgāṃ duhitṛtvena jāhnavīm /
yuvanāśvasya putrīṃ tu kāverīṃ jahnur āvahat // 10.19 //
yuvanāśvasya śāpena gaṅgārdhena vinirgatā /
kāverīṃ saritāṃ śreṣṭhāṃ jahnor bhāryām aninditām // 10.20 //
jahnus tu dayitaṃ putraṃ sunadyaṃ nāma dhārmikam /
kāveryāṃ janayām āsa ajakas tasya cātmajaḥ // 10.21 //
ajakasya tu dāyādo balākāśvo mahīpatiḥ /
babhūva mṛgayāśīlaḥ kuśas tasyātmajo 'bhavat // 10.22 //
kuśaputrā babhūvur hi catvāro devavarcasaḥ /
kuśikaḥ kuśanābhaś ca kuśāmbo mūrtimāṃs tathā // 10.23 //
ballavaiḥ saha saṃvṛddho rājā vanacaraḥ sadā /
kuśikas tu tapas tepe putram indrasamaṃ prabhuḥ // 10.24 //
labheyam iti taṃ śakras trāsād abhyetya jajñivān /
pūrṇe varṣasahasre vai tataḥ śakro hy apaśyata // 10.25 //
atyugratapasaṃ dṛṣṭvā sahasrākṣaḥ puraṃdaraḥ /
samarthaḥ putrajanane svayam evāsya śāśvataḥ // 10.26 //
putrārthaṃ kalpayām āsa devendraḥ surasattamaḥ /
sa gādhir abhavad rājā maghavān kauśikaḥ svayam // 10.27 //
paurā yasyābhavad bhāryā gādhis tasyām ajāyata /
gādheḥ kanyā mahābhāgā nāmnā satyavatī śubhā // 10.28 //
tāṃ gādhiḥ kāvyaputrāya ṛcīkāya dadau prabhuḥ /
tasyāḥ prītaḥ sa vai bhartā bhārgavo bhṛgunandanaḥ // 10.29 //
putrārthaṃ sādhayām āsa caruṃ gādhes tathaiva ca /
uvācāhūya tāṃ bhāryām ṛcīko bhārgavas tadā // 10.30 //
upayojyaś carur ayaṃ tvayā mātrā svayaṃ śubhe /
tasyāṃ janiṣyate putro dīptimān kṣatriyarṣabhaḥ // 10.31 //
ajeyaḥ kṣatriyair loke kṣatriyarṣabhasūdanaḥ /
tavāpi putraṃ kalyāṇi dhṛtimantaṃ tapodhanam // 10.32 //
śamātmakaṃ dvijaśreṣṭhaṃ carur eṣa vidhāsyati /
evam uktvā tu tāṃ bhāryām ṛcīko bhṛgunandanaḥ // 10.33 //
tapasy abhirato nityam araṇyaṃ praviveśa ha /
gādhiḥ sadāras tu tadā ṛcīkāśramam abhyagāt // 10.34 //
tīrthayātrāprasaṅgena sutāṃ draṣṭuṃ nareśvaraḥ /
carudvayaṃ gṛhītvā sā ṛṣeḥ satyavatī tadā // 10.35 //
carum ādāya yatnena sā tu mātre nyavedayat /
mātā tu tasyā daivena duhitre svaṃ caruṃ dadau // 10.36 //
tasyāś carum athājñānād ātmasaṃsthaṃ cakāra ha /
atha satyavatī sarvaṃ kṣatriyāntakaraṃ tadā // 10.37 //
dhārayām āsa dīptena vapuṣā ghoradarśanā /
tām ṛcīkas tato dṛṣṭvā yogenābhyupasṛtya ca // 10.38 //
tato 'bravīd dvijaśreṣṭhaḥ svāṃ bhāryāṃ varavarṇinīm /
mātrāsi vañcitā bhadre caruvyatyāsahetunā // 10.39 //
janayiṣyati hi putras te krūrakarmātidāruṇaḥ /
bhrātā janiṣyate cāpi brahmabhūtas tapodhanaḥ // 10.40 //
viśvaṃ hi brahma tapasā mayā tasmin samarpitam /
evam uktā mahābhāgā bhartrā satyavatī tadā // 10.41 //
prasādayām āsa patiṃ putro me nedṛśo bhavet /
brāhmaṇāpasadas tvatta ity ukto munir abravīt // 10.42 //
naiṣa saṃkalpitaḥ kāmo mayā bhadre tathāstv iti /
ugrakarmā bhavet putraḥ pitur mātuś ca kāraṇāt // 10.43 //
punaḥ satyavatī vākyam evam uktvābravīd idam /
icchaṃl lokān api mune sṛjethāḥ kiṃ punaḥ sutam // 10.44 //
śamātmakam ṛjuṃ tvaṃ me putraṃ dātum ihārhasi /
kāmam evaṃvidhaḥ pautro mama syāt tava ca prabho // 10.45 //
yady anyathā na śakyaṃ vai kartum etad dvijottama /
tataḥ prasādam akarot sa tasyās tapaso balāt // 10.46 //
putre nāsti viśeṣo me pautre vā varavarṇini /
tvayā yathoktaṃ vacanaṃ tathā bhadre bhaviṣyati // 10.47 //
tataḥ satyavatī putraṃ janayām āsa bhārgavam /
tapasy abhirataṃ dāntaṃ jamadagniṃ samātmakam // 10.48 //
bhṛgor jagatyāṃ vaṃśe 'smiñ jamadagnir ajāyata /
sā hi satyavatī puṇyā satyadharmaparāyaṇā // 10.49 //
kauśikīti samākhyātā pravṛtteyaṃ mahānadī /
ikṣvākuvaṃśaprabhavo reṇur nāma narādhipaḥ // 10.50 //
tasya kanyā mahābhāgā kāmalī nāma reṇukā /
reṇukāyāṃ tu kāmalyāṃ tapovidyāsamanvitaḥ // 10.51 //
ārcīko janayām āsa jāmadagnyaṃ sudāruṇam /
sarvavidyāntagaṃ śreṣṭhaṃ dhanurvedasya pāragam // 10.52 //
rāmaṃ kṣatriyahantāraṃ pradīptam iva pāvakam /
aurvasyaivam ṛcīkasya satyavatyāṃ mahāyaśāḥ // 10.53 //
jamadagnis tapovīryāj jajñe brahmavidāṃ varaḥ /
madhyamaś ca śunaḥśephaḥ śunaḥpucchaḥ kaniṣṭhakaḥ // 10.54 //
viśvāmitraṃ tu dāyādaṃ gādhiḥ kuśikanandanaḥ /
janayām āsa putraṃ tu tapovidyāśamātmakam // 10.55 //
prāpya brahmarṣisamatāṃ yo 'yaṃ brahmarṣitāṃ gataḥ /
viśvāmitras tu dharmātmā nāmnā viśvarathaḥ smṛtaḥ // 10.56 //
jajñe bhṛguprasādena kauśikād vaṃśavardhanaḥ /
viśvāmitrasya ca sutā devarātādayaḥ smṛtāḥ // 10.57 //
prakhyātās triṣu lokeṣu teṣāṃ nāmāny ataḥparam /
devarātaḥ katiś caiva yasmāt kātyāyanāḥ smṛtāḥ // 10.58 //
śālāvatyāṃ hiraṇyākṣo reṇur jajñe 'tha reṇukaḥ /
sāṃkṛtir gālavaś caiva mudgalaś caiva viśrutaḥ // 10.59 //
madhucchando jayaś caiva devalaś ca tathāṣṭakaḥ /
kacchapo hāritaś caiva viśvāmitrasya te sutāḥ // 10.60 //
teṣāṃ khyātāni gotrāṇi kauśikānāṃ mahātmanām /
pāṇino babhravaś caiva dhyānajapyās tathaiva ca // 10.61 //
pārthivā devarātāś ca śālaṅkāyanabāṣkalāḥ /
lohitā yamadūtāś ca tathā kārūṣakāḥ smṛtāḥ // 10.62 //
pauravasya muniśreṣṭhā brahmarṣeḥ kauśikasya ca /
saṃbandho 'py asya vaṃśe 'smin brahmakṣatrasya viśrutaḥ // 10.63 //
viśvāmitrātmajānāṃ tu śunaḥśepho 'grajaḥ smṛtaḥ /
bhārgavaḥ kauśikatvaṃ hi prāptaḥ sa munisattamaḥ // 10.64 //
viśvāmitrasya putras tu śunaḥśepho 'bhavat kila /
haridaśvasya yajñe tu paśutve viniyojitaḥ // 10.65 //
devair dattaḥ śunaḥśepho viśvāmitrāya vai punaḥ /
devair dattaḥ sa vai yasmād devarātas tato 'bhavat // 10.66 //
devarātādayaḥ sapta viśvāmitrasya vai sutāḥ /
dṛṣadvatīsutaś cāpi vaiśvāmitras tathāṣṭakaḥ // 10.67 //
aṣṭakasya suto lauhiḥ prokto jahnugaṇo mayā /
ata ūrdhvaṃ pravakṣyāmi vaṃśam āyor mahātmanaḥ // 10.68 //
āyoḥ putrāś ca te pañca sarve vīrā mahārathāḥ /
svarbhānutanayāyāṃ ca prabhāyāṃ jajñire nṛpāḥ // 11.1 //
nahuṣaḥ prathamaṃ jajñe vṛddhaśarmā tataḥ param /
rambho rajir anenāś ca triṣu lokeṣu viśrutāḥ // 11.2 //
rajiḥ putraśatānīha janayām āsa pañca vai /
rājeyam iti vikhyātaṃ kṣatram indrabhayāvaham // 11.3 //
yatra daivāsure yuddhe samutpanne sudāruṇe /
devāś caivāsurāś caiva pitāmaham athābruvan // 11.4 //
āvayor bhagavan yuddhe ko vijetā bhaviṣyati /
brūhi naḥ sarvabhūteśa śrotum icchāma tattvataḥ // 11.5 //
yeṣām arthāya saṃgrāme rajir āttāyudhaḥ prabhuḥ /
yotsyate te vijeṣyanti trīṃl lokān nātra saṃśayaḥ // 11.6 //
yato rajir dhṛtis tatra śrīś ca tatra yato dhṛtiḥ /
yato dhṛtiś ca śrīś caiva dharmas tatra jayas tathā // 11.7 //
te devā dānavāḥ prītā devenoktā rajiṃ tadā /
abhyayur jayam icchanto vṛṇvānās taṃ nararṣabham // 11.8 //
sa hi svarbhānudauhitraḥ prabhāyāṃ samapadyata /
rājā paramatejasvī somavaṃśavivardhanaḥ // 11.9 //
te hṛṣṭamanasaḥ sarve rajiṃ vai devadānavāḥ /
ūcur asmajjayāya tvaṃ gṛhāṇa varakārmukam // 11.10 //
athovāca rajis tatra tayor vai devadaityayoḥ /
arthajñaḥ svārtham uddiśya yaśaḥ svaṃ ca prakāśayan // 11.11 //
yadi daityagaṇān sarvāñ jitvā vīryeṇa vāsavaḥ /
indro bhavāmi dharmeṇa tato yotsyāmi saṃyuge // 11.12 //
devāḥ prathamato viprāḥ pratīyur hṛṣṭamānasāḥ /
evaṃ yatheṣṭaṃ nṛpate kāmaḥ saṃpadyatāṃ tava // 11.13 //
śrutvā suragaṇānāṃ tu vākyaṃ rājā rajis tadā /
papracchāsuramukhyāṃs tu yathā devān apṛcchata // 11.14 //
dānavā darpasaṃpūrṇāḥ svārtham evāvagamya ha /
pratyūcus taṃ nṛpavaraṃ sābhimānam idaṃ vacaḥ // 11.15 //
asmākam indraḥ prahrādo yasyārthe vijayāmahe /
asmiṃs tu samare rājaṃs tiṣṭha tvaṃ rājasattama // 11.16 //
sa tatheti bruvann eva devair apy aticoditaḥ /
bhaviṣyasīndro jitvainaṃ devair uktas tu pārthivaḥ // 11.17 //
jaghāna dānavān sarvān ye 'vadhyā vajrapāṇinaḥ /
sa vipranaṣṭāṃ devānāṃ paramaśrīḥ śriyaṃ vaśī // 11.18 //
nihatya dānavān sarvān ājahāra rajiḥ prabhuḥ /
tato rajiṃ mahāvīryaṃ devaiḥ saha śatakratuḥ // 11.19 //
rajiputro 'ham ity uktvā punar evābravīd vacaḥ /
indro 'si tāta devānāṃ sarveṣāṃ nātra saṃśayaḥ // 11.20 //
yasyāham indraḥ putras te khyātiṃ yāsyāmi karmabhiḥ /
sa tu śakravacaḥ śrutvā vañcitas tena māyayā // 11.21 //
tathaivety abravīd rājā prīyamāṇaḥ śatakratum /
tasmiṃs tu devaiḥ sadṛśo divaṃ prāpte mahīpatau // 11.22 //
dāyādyam indrād ājahrū rājyaṃ tattanayā rajeḥ /
pañca putraśatāny asya tad vai sthānaṃ śatakratoḥ // 11.23 //
samākrāmanta bahudhā svargalokaṃ triviṣṭapam /
te yadā tu svasaṃmūḍhā rāgonmattā vidharmiṇaḥ // 11.24 //
brahmadviṣaś ca saṃvṛttā hatavīryaparākramāḥ /
tato lebhe svam aiśvaryam indraḥ sthānaṃ tathottamam // 11.25 //
hatvā rajisutān sarvān kāmakrodhaparāyaṇān /
ya idaṃ cyāvanaṃ sthānāt pratiṣṭhānaṃ śatakratoḥ /
śṛṇuyād dhārayed vāpi na sa daurgatyam āpnuyāt // 11.26 //
rambho 'napatyas tv āsīc ca vaṃśaṃ vakṣyāmy anenasaḥ /
anenasaḥ suto rājā pratikṣatro mahāyaśāḥ // 11.27 //
pratikṣatrasutaś cāsīt saṃjayo nāma viśrutaḥ /
saṃjayasya jayaḥ putro vijayas tasya cātmajaḥ // 11.28 //
vijayasya kṛtiḥ putras tasya haryatvataḥ sutaḥ /
haryatvatasuto rājā sahadevaḥ pratāpavān // 11.29 //
sahadevasya dharmātmā nadīna iti viśrutaḥ /
nadīnasya jayatseno jayatsenasya saṃkṛtiḥ // 11.30 //
saṃkṛter api dharmātmā kṣatravṛddho mahāyaśāḥ /
anenasaḥ samākhyātāḥ kṣatravṛddhasya cāparaḥ // 11.31 //
kṣatravṛddhātmajas tatra sunahotro mahāyaśāḥ /
sunahotrasya dāyādās trayaḥ paramadhārmikāḥ // 11.32 //
kāśaḥ śalaś ca dvāv etau tathā gṛtsamadaḥ prabhuḥ /
putro gṛtsamadasyāpi śunako yasya śaunakaḥ // 11.33 //
brāhmaṇāḥ kṣatriyāś caiva vaiśyāḥ śūdrās tathaiva ca /
śalātmaja ārṣṭiseṇas tanayas tasya kāśyapaḥ // 11.34 //
kāśasya kāśipo rājā putro dīrghatapās tathā /
dhanus tu dīrghatapaso vidvān dhanvantaris tataḥ // 11.35 //
tapaso 'nte sumahato jāto vṛddhasya dhīmataḥ /
punar dhanvantarir devo mānuṣeṣv iha janmani // 11.36 //
tasya gehe samutpanno devo dhanvantaris tadā /
kāśirājo mahārājaḥ sarvarogapraṇāśanaḥ // 11.37 //
āyurvedaṃ bharadvājāt prāpyeha sa bhiṣakkriyaḥ /
tam aṣṭadhā punar vyasya śiṣyebhyaḥ pratyapādayat // 11.38 //
dhanvantares tu tanayaḥ ketumān iti viśrutaḥ /
atha ketumataḥ putro vīro bhīmarathaḥ smṛtaḥ // 11.39 //
putro bhīmarathasyāpi divodāsaḥ prajeśvaraḥ /
divodāsas tu dharmātmā vārāṇasyadhipo 'bhavat // 11.40 //
etasminn eva kāle tu purīṃ vārāṇasīṃ dvijāḥ /
śūnyāṃ niveśayām āsa kṣemako nāma rākṣasaḥ // 11.41 //
śaptā hi sā matimatā nikumbhena mahātmanā /
śūnyā varṣasahasraṃ vai bhavitrī tu na saṃśayaḥ // 11.42 //
tasyāṃ hi śaptamātrāyāṃ divodāsaḥ prajeśvaraḥ /
viṣayānte purīṃ ramyāṃ gomatyāṃ saṃnyaveśayat // 11.43 //
bhadraśreṇyasya pūrvaṃ tu purī vārāṇasī abhūt /
bhadraśreṇyasya putrāṇāṃ śatam uttamadhanvinām // 11.44 //
hatvā niveśayām āsa divodāso narādhipaḥ /
bhadraśreṇyasya tad rājyaṃ hṛtaṃ yena balīyasā // 11.45 //
bhadraśreṇyasya putras tu durdamo nāma viśrutaḥ /
divodāsena bāleti ghṛṇayā sa visarjitaḥ // 11.46 //
haihayasya tu dāyādyaṃ hṛtavān vai mahīpatiḥ /
ājahre pitṛdāyādyaṃ divodāsahṛtaṃ balāt // 11.47 //
bhadraśreṇyasya putreṇa durdamena mahātmanā /
vairasyānto mahābhāgāḥ kṛtaś cātmīyatejasā // 11.48 //
divodāsād dṛṣadvatyāṃ vīro jajñe pratardanaḥ /
tena bālena putreṇa prahṛtaṃ tu punar balam // 11.49 //
pratardanasya putrau dvau vatsabhargau suviśrutau /
vatsaputro hy alarkas tu saṃnatis tasya cātmajaḥ // 11.50 //
alarkas tasya putras tu brahmaṇyaḥ satyasaṃgaraḥ /
alarkaṃ prati rājarṣiṃ śloko gītaḥ purātanaiḥ // 11.51 //
ṣaṣṭir varṣasahasrāṇi ṣaṣṭir varṣaśatāni ca /
yuvā rūpeṇa saṃpannaḥ prāg āsīc ca kulodvahaḥ // 11.52 //
lopāmudrāprasādena paramāyur avāptavān /
tasyāsīt sumahad rājyaṃ rūpayauvanaśālinaḥ // 11.53 //
śāpasyānte mahābāhur hatvā kṣemakarākṣasam /
ramyāṃ niveśayām āsa purīṃ vārāṇasīṃ punaḥ // 11.54 //
saṃnater api dāyādaḥ sunītho nāma dhārmikaḥ /
sunīthasya tu dāyādaḥ kṣemo nāma mahāyaśāḥ // 11.55 //
kṣemasya ketumān putraḥ suketus tasya cātmajaḥ /
suketos tanayaś cāpi dharmaketur iti smṛtaḥ // 11.56 //
dharmaketos tu dāyādaḥ satyaketur mahārathaḥ /
satyaketusutaś cāpi vibhur nāma prajeśvaraḥ // 11.57 //
ānartas tu vibhoḥ putraḥ sukumāraś ca tatsutaḥ /
sukumārasya putras tu dhṛṣṭaketuḥ sudhārmikaḥ // 11.58 //
dhṛṣṭaketos tu dāyādo veṇuhotraḥ prajeśvaraḥ /
veṇuhotrasutaś cāpi bhārgo nāma prajeśvaraḥ // 11.59 //
vatsasya vatsabhūmis tu bhārgabhūmis tu bhārgajaḥ /
ete tv aṅgirasaḥ putrā jātā vaṃśe 'tha bhārgava // 11.60 //
brāhmaṇāḥ kṣatriyā vaiśyās trayaḥ putrāḥ sahasraśaḥ /
ity ete kāśyapāḥ proktā nahuṣasya nibodhata // 11.61 //
utpannāḥ pitṛkanyāyāṃ virajāyāṃ mahaujasaḥ /
nahuṣasya tu dāyādāḥ ṣaḍ indropamatejasaḥ // 12.1 //
yatir yayātiḥ saṃyātir āyātiḥ pārśvako 'bhavat /
yatir jyeṣṭhas tu teṣāṃ vai yayātis tu tataḥ param // 12.2 //
kakutsthakanyāṃ gāṃ nāma lebhe paramadhārmikaḥ /
yatis tu mokṣam āsthāya brahmabhūto 'bhavan muniḥ // 12.3 //
teṣāṃ yayātiḥ pañcānāṃ vijitya vasudhām imām /
devayānīm uśanasaḥ sutāṃ bhāryām avāpa saḥ // 12.4 //
śarmiṣṭhām āsurīṃ caiva tanayāṃ vṛṣaparvaṇaḥ /
yaduṃ ca turvasuṃ caiva devayānī vyajāyata // 12.5 //
druhyaṃ cānuṃ ca puruṃ ca śarmiṣṭhā vārṣaparvaṇī /
tasmai śakro dadau prīto rathaṃ paramabhāsvaram // 12.6 //
aṅgadaṃ kāñcanaṃ divyaṃ divyaiḥ paramavājibhiḥ /
yuktaṃ manojavaiḥ śubhrair yena kāryaṃ samudvahan // 12.7 //
sa tena rathamukhyena ṣaḍrātreṇājayan mahīm /
yayātir yudhi durdharṣas tathā devān sadānavān // 12.8 //
sarathaḥ kauravāṇāṃ tu sarveṣām abhavat tadā /
saṃvartavasunāmnas tu kauravāj janamejayāt // 12.9 //
kuroḥ putrasya rājendrarājñaḥ pārīkṣitasya ha /
jagāma sa ratho nāśaṃ śāpād gargasya dhīmataḥ // 12.10 //
gargasya hi sutaṃ bālaṃ sa rājā janamejayaḥ /
kālena hiṃsayām āsa brahmahatyām avāpa saḥ // 12.11 //
sa lohagandhī rājarṣiḥ paridhāvann itas tataḥ /
paurajānapadais tyakto na lebhe śarma karhicit // 12.12 //
tataḥ sa duḥkhasaṃtapto nālabhat saṃvidaṃ kvacit /
viprendraṃ śaunakaṃ rājā śaraṇaṃ pratyapadyata // 12.13 //
yājayām āsa ca jñānī śaunako janamejayam /
aśvamedhena rājānaṃ pāvanārthaṃ dvijottamāḥ // 12.14 //
sa lohagandho vyanaśat tasyāvabhṛtham etya ca /
sa ca divyaratho rājño vaśaś cedipates tadā // 12.15 //
dattaḥ śakreṇa tuṣṭena lebhe tasmād bṛhadrathaḥ /
bṛhadrathāt krameṇaiva gato bārhadrathaṃ nṛpam // 12.16 //
tato hatvā jarāsaṃdhaṃ bhīmas taṃ ratham uttamam /
pradadau vāsudevāya prītyā kauravanandanaḥ // 12.17 //
saptadvīpāṃ yayātis tu jitvā pṛthvīṃ sasāgarām /
vibhajya pañcadhā rājyaṃ putrāṇāṃ nāhuṣas tadā // 12.18 //
yayātir diśi pūrvasyāṃ yaduṃ jyeṣṭhaṃ nyayojayat /
madhye puruṃ ca rājānam abhyaṣiñcat sa nāhuṣaḥ // 12.19 //
diśi dakṣiṇapūrvasyāṃ turvasuṃ matimān nṛpaḥ /
tair iyaṃ pṛthivī sarvā saptadvīpā sapattanā // 12.20 //
yathāpradeśam adyāpi dharmeṇa pratipālyate /
prajās teṣāṃ purastāt tu vakṣyāmi munisattamāḥ // 12.21 //
dhanur nyasya pṛṣatkāṃś ca pañcabhiḥ puruṣarṣabhaiḥ /
jarāvān abhavad rājā bhāram āveśya bandhuṣu // 12.22 //
nikṣiptaśastraḥ pṛthivīṃ cacāra pṛthivīpatiḥ /
prītimān abhavad rājā yayātir aparājitaḥ // 12.23 //
evaṃ vibhajya pṛthivīṃ yayātir yadum abravīt /
jarāṃ me pratigṛhṇīṣva putra kṛtyāntareṇa vai // 12.24 //
taruṇas tava rūpeṇa careyaṃ pṛthivīm imām /
jarāṃ tvayi samādhāya taṃ yaduḥ pratyuvāca ha // 12.25 //
anirdiṣṭā mayā bhikṣā brāhmaṇasya pratiśrutā /
anapākṛtya tāṃ rājan na grahīṣyāmi te jarām // 12.26 //
jarāyāṃ bahavo doṣāḥ pānabhojanakāritāḥ /
tasmāj jarāṃ na te rājan grahītum aham utsahe // 12.27 //
santi te bahavaḥ putrā mattaḥ priyatarā nṛpa /
pratigrahītuṃ dharmajña putram anyaṃ vṛṇīṣva vai // 12.28 //
sa evam ukto yadunā rājā kopasamanvitaḥ /
uvāca vadatāṃ śreṣṭho yayātir garhayan sutam // 12.29 //
ka āśramas tavānyo 'sti ko vā dharmo vidhīyate /
mām anādṛtya durbuddhe yad ahaṃ tava deśikaḥ // 12.30 //
evam uktvā yaduṃ viprāḥ śaśāpainaṃ sa manyumān /
arājyā te prajā mūḍha bhavitrīti na saṃśayaḥ // 12.31 //
druhyaṃ ca turvasuṃ caivāpy anuṃ ca dvijasattamāḥ /
evam evābravīd rājā pratyākhyātaś ca tair api // 12.32 //
śaśāpa tān atikruddho yayātir aparājitaḥ /
yathāvat kathitaṃ sarvaṃ mayāsya dvijasattamāḥ // 12.33 //
evaṃ śaptvā sutān sarvāṃś caturaḥ purupūrvajān /
tad eva vacanaṃ rājā purum apy āha bho dvijāḥ // 12.34 //
taruṇas tava rūpeṇa careyaṃ pṛthivīm imām /
jarāṃ tvayi samādhāya tvaṃ puro yadi manyase // 12.35 //
sa jarāṃ pratijagrāha pituḥ puruḥ pratāpavān /
yayātir api rūpeṇa puroḥ paryacaran mahīm // 12.36 //
sa mārgamāṇaḥ kāmānām antaṃ nṛpatisattamaḥ /
viśvācyā sahito reme vane caitrarathe prabhuḥ // 12.37 //
yadā ca tṛptaḥ kāmeṣu bhogeṣu ca narādhipaḥ /
tadā puroḥ sakāśād vai svāṃ jarāṃ pratyapadyata // 12.38 //
yatra gāthā muniśreṣṭhā gītāḥ kila yayātinā /
yābhiḥ pratyāharet kāmān sarvaśo 'ṅgāni kūrmavat // 12.39 //
na jātu kāmaḥ kāmānām upabhogena śāmyati /
haviṣā kṛṣṇavartmeva bhūya evābhivardhate // 12.40 //
yat pṛthivyāṃ vrīhiyavaṃ hiraṇyaṃ paśavaḥ striyaḥ /
nālam ekasya tat sarvam iti kṛtvā na muhyati // 12.41 //
yadā bhāvaṃ na kurute sarvabhūteṣu pāpakam /
karmaṇā manasā vācā brahma saṃpadyate tadā // 12.42 //
yadā tebhyo na bibheti yadā cāsmān na bibhyati /
yadā necchati na dveṣṭi brahma saṃpadyate tadā // 12.43 //
yā dustyajā durmatibhir yā na jīryati jīryataḥ /
yo 'sau prāṇāntiko rogas tāṃ tṛṣṇāṃ tyajataḥ sukham // 12.44 //
jīryanti jīryataḥ keśā dantā jīryanti jīryataḥ /
dhanāśā jīvitāśā ca jīryato 'pi na jīryati // 12.45 //
yac ca kāmasukhaṃ loke yac ca divyaṃ mahat sukham /
tṛṣṇākṣayasukhasyaite nārhanti ṣoḍaśīṃ kalām // 12.46 //
evam uktvā sa rājarṣiḥ sadāraḥ prāviśad vanam /
kālena mahatā cāyaṃ cacāra vipulaṃ tapaḥ // 12.47 //
bhṛgutuṅge gatiṃ prāpa tapaso 'nte mahāyaśāḥ /
anaśnan deham utsṛjya sadāraḥ svargam āptavān // 12.48 //
tasya vaṃśe muniśreṣṭhāḥ pañca rājarṣisattamāḥ /
yair vyāptā pṛthivī sarvā sūryasyeva gabhastibhiḥ // 12.49 //
yados tu vaṃśaṃ vakṣyāmi śṛṇudhvaṃ rājasatkṛtam /
yatra nārāyaṇo jajñe harir vṛṣṇikulodvahaḥ // 12.50 //
susthaḥ prajāvān āyuṣmān kīrtimāṃś ca bhaven naraḥ /
yayāticaritaṃ nityam idaṃ śṛṇvan dvijottamāḥ // 12.51 //
puror vaṃśaṃ vayaṃ sūta śrotum icchāma tattvataḥ /
druhyasyānor yadoś caiva turvasoś ca pṛthak pṛthak // 13.1 //
śṛṇudhvaṃ muniśārdūlāḥ puror vaṃśaṃ mahātmanaḥ /
vistareṇānupūrvyā ca prathamaṃ vadato mama // 13.2 //
puroḥ putraḥ suvīro 'bhūn manasyus tasya cātmajaḥ /
rājā cābhayado nāma manasyor abhavat sutaḥ // 13.3 //
tathaivābhayadasyāsīt sudhanvā nāma pārthivaḥ /
sudhanvanaḥ subāhuś ca raudrāśvas tasya cātmajaḥ // 13.4 //
raudrāśvasya daśārṇeyuḥ kṛkaṇeyus tathaiva ca /
kakṣeyusthaṇḍileyuś ca sannateyus tathaiva ca // 13.5 //
ṛceyuś ca jaleyuś ca sthaleyuś ca mahābalaḥ /
dhaneyuś ca vaneyuś ca putrakāś ca daśa striyaḥ // 13.6 //
bhadrā śūdrā ca madrā ca śaladā maladā tathā /
khaladā ca tato viprā naladā surasāpi ca // 13.7 //
tathā gocapalā ca strīratnakūṭā ca tā daśa /
ṛṣir jāto 'trivaṃśe ca tāsāṃ bhartā prabhākaraḥ // 13.8 //
bhadrāyāṃ janayām āsa sutaṃ somaṃ yaśasvinam /
svarbhānunā hate sūrye patamāne divo mahīm // 13.9 //
tamobhibhūte loke ca prabhā yena pravartitā /
svasti te 'stv iti coktvā vai patamāno divākaraḥ // 13.10 //
vacanāt tasya viprarṣer na papāta divo mahīm /
atriśreṣṭhāni gotrāṇi yaś cakāra mahātapāḥ // 13.11 //
yajñeṣv atrer balaṃ caiva devair yasya pratiṣṭhitam /
sa tāsu janayām āsa putrikāsv ātmakāmajān // 13.12 //
daśa putrān mahāsattvāṃs tapasy ugre ratāṃs tathā /
te tu gotrakarā viprā ṛṣayo vedapāragāḥ // 13.13 //
svastyātreyā iti khyātāḥ kiṃca tridhanavarjitāḥ /
kakṣeyos tanayās tv āsaṃs traya eva mahārathāḥ // 13.14 //
sabhānaraś cākṣuṣaś ca paramanyus tathaiva ca /
sabhānarasya putras tu vidvān kālānalo nṛpaḥ // 13.15 //
kālānalasya dharmajñaḥ sṛñjayo nāma vai sutaḥ /
sṛñjayasyābhavat putro vīro rājā puraṃjayaḥ // 13.16 //
janamejayo muniśreṣṭhāḥ puraṃjayasuto 'bhavat /
janamejayasya rājarṣer mahāśālo 'bhavat sutaḥ // 13.17 //
deveṣu sa parijñātaḥ pratiṣṭhitayaśā bhuvi /
mahāmanā nāma suto mahāśālasya viśrutaḥ // 13.18 //
jajñe vīraḥ suragaṇaiḥ pūjitaḥ sumahāmanāḥ /
mahāmanās tu putrau dvau janayām āsa bho dvijāḥ // 13.19 //
uśīnaraṃ ca dharmajñaṃ titikṣuṃ ca mahābalam /
uśīnarasya patnyas tu pañca rājarṣivaṃśajāḥ // 13.20 //
nṛgā kṛmir navā darvā pañcamī ca dṛṣadvatī /
uśīnarasya putrās tu pañca tāsu kulodvahāḥ // 13.21 //
tapasā caiva mahatā jātā vṛddhasya cātmajāḥ /
nṛgāyās tu nṛgaḥ putraḥ kṛmyāṃ kṛmir ajāyata // 13.22 //
navāyās tu navaḥ putro darvāyāḥ suvrato 'bhavat /
dṛṣadvatyās tu saṃjajñe śibir auśīnaro nṛpaḥ // 13.23 //
śibes tu śibayo viprā yaudheyās tu nṛgasya ha /
navasya navarāṣṭraṃ tu kṛmes tu kṛmilā purī // 13.24 //
suvratasya tathāmbaṣṭhāḥ śibiputrān nibodhata /
śibes tu śibayaḥ putrāś catvāro lokaviśrutāḥ // 13.25 //
vṛṣadarbhaḥ suvīraś ca kekayo madrakas tathā /
teṣāṃ janapadāḥ sphītā kekayā madrakās tathā // 13.26 //
vṛṣadarbhāḥ suvīrāś ca titikṣos tu prajās tv imāḥ /
titikṣur abhavad rājā pūrvasyāṃ diśi bho dvijāḥ // 13.27 //
uṣadratho mahāvīryaḥ phenas tasya suto 'bhavat /
phenasya sutapā jajñe tataḥ sutapaso baliḥ // 13.28 //
jāto mānuṣayonau tu sa rājā kāñcaneṣudhiḥ /
mahāyogī sa tu balir babhūva nṛpatiḥ purā // 13.29 //
putrān utpādayām āsa pañca vaṃśakarān bhuvi /
aṅgaḥ prathamato jajñe vaṅgaḥ suhmas tathaiva ca // 13.30 //
puṇḍraḥ kaliṅgaś ca tathā bāleyaṃ kṣatram ucyate /
bāleyā brāhmaṇāś caiva tasya vaṃśakarā bhuvi // 13.31 //
baleś ca brahmaṇā datto varaḥ prītena bho dvijāḥ /
mahāyogitvam āyuś ca kalpasya parimāṇataḥ // 13.32 //
bale cāpratimatvaṃ vai dharmatattvārthadarśanam /
saṃgrāme cāpy ajeyatvaṃ dharme caiva pradhānatām // 13.33 //
trailokyadarśanaṃ cāpi prādhānyaṃ prasave tathā /
caturo niyatān varṇāṃs tvaṃ ca sthāpayiteti ca // 13.34 //
ity ukto vibhunā rājā baliḥ śāntiṃ parāṃ yayau /
kālena mahatā viprāḥ svaṃ ca sthānam upāgamat // 13.35 //
teṣāṃ janapadāḥ pañca aṅgā vaṅgāḥ sasuhmakāḥ /
kaliṅgāḥ puṇḍrakāś caiva prajās tv aṅgasya sāṃpratam // 13.36 //
aṅgaputro mahān āsīd rājendro dadhivāhanaḥ /
dadhivāhanaputras tu rājā diviratho 'bhavat // 13.37 //
putro divirathasyāsīc chakratulyaparākramaḥ /
vidvān dharmaratho nāma tasya citrarathaḥ sutaḥ // 13.38 //
tena dharmarathenātha tadā kālañjare girau /
yajatā saha śakreṇa somaḥ pīto mahātmanā // 13.39 //
atha citrarathasyāpi putro daśaratho 'bhavat /
lomapāda iti khyāto yasya śāntā sutābhavat // 13.40 //
tasya dāśarathir vīraś caturaṅgo mahāyaśāḥ /
ṛṣyaśṛṅgaprasādena jajñe vaṃśavivardhanaḥ // 13.41 //
caturaṅgasya putras tu pṛthulākṣa iti smṛtaḥ /
pṛthulākṣasuto rājā campo nāma mahāyaśāḥ // 13.42 //
campasya tu purī campā yā māliny abhavat purā /
pūrṇabhadraprasādena haryaṅgo 'sya suto 'bhavat // 13.43 //
tato vaibhāṇḍakis tasya vāraṇaṃ śakravāraṇam /
avatārayām āsa mahīṃ mantrair vāhanam uttamam // 13.44 //
haryaṅgasya sutas tatra rājā bhadrarathaḥ smṛtaḥ /
putro bhadrarathasyāsīd bṛhatkarmā prajeśvaraḥ // 13.45 //
bṛhaddarbhaḥ sutas tasya yasmāj jajñe bṛhanmanāḥ /
bṛhanmanās tu rājendro janayām āsa vai sutam // 13.46 //
nāmnā jayadrathaṃ nāma yasmād dṛḍharatho nṛpaḥ /
āsīd dṛḍharathasyāpi viśvajij janamejayī // 13.47 //
dāyādas tasya vaikarṇo vikarṇas tasya cātmajaḥ /
tasya putraśataṃ tv āsīd aṅgānāṃ kulavardhanam // 13.48 //
ete 'ṅgavaṃśajāḥ sarve rājānaḥ kīrtitā mayā /
satyavratā mahātmānaḥ prajāvanto mahārathāḥ // 13.49 //
ṛceyos tu muniśreṣṭhā raudrāśvatanayasya vai /
śṛṇudhvaṃ saṃpravakṣyāmi vaṃśaṃ rājñas tu bho dvijāḥ // 13.50 //
ṛceyos tanayo rājā matināro mahīpatiḥ /
matinārasutās tv āsaṃs trayaḥ paramadhārmikāḥ // 13.51 //
vasurodhaḥ pratirathaḥ subāhuś caiva dhārmikaḥ /
sarve vedavidaś caiva brahmaṇyāḥ satyavādinaḥ // 13.52 //
ilā nāma tu yasyāsīt kanyā vai munisattamāḥ /
brahmavādiny adhistrī sā taṃsus tām abhyagacchata // 13.53 //
taṃsoḥ suto 'tha rājarṣir dharmanetraḥ pratāpavān /
brahmavādī parākrāntas tasya bhāryopadānavī // 13.54 //
upadānavī tataḥ putrāṃś caturo 'janayac chubān /
duṣyantam atha suṣmantaṃ pravīram anaghaṃ tathā // 13.55 //
duṣyantasya tu dāyādo bharato nāma vīryavān /
sa sarvadamano nāma nāgāyutabalo mahān // 13.56 //
cakravartī suto jajñe duṣyantasya mahātmanaḥ /
śakuntalāyāṃ bharato yasya nāmnā tu bhāratāḥ // 13.57 //
bharatasya vinaṣṭeṣu tanayeṣu mahīpateḥ /
mātṝṇāṃ tu prakopeṇa mayā tat kathitaṃ purā // 13.58 //
bṛhaspater aṅgirasaḥ putro vipro mahāmuniḥ /
ayājayad bharadvājo mahadbhiḥ kratubhir vibhuḥ // 13.59 //
pūrvaṃ tu vitathe tasya kṛte vai putrajanmani /
tato 'tha vitatho nāma bharadvājāt suto 'bhavat // 13.60 //
tato 'tha vitathe jāte bharatas tu divaṃ yayau /
vitathaṃ cābhiṣicyātha bharadvājo vanaṃ yayau // 13.61 //
sa cāpi vitathaḥ putrāñ janayām āsa pañca vai /
suhotraṃ ca suhotāraṃ gayaṃ gargaṃ tathaiva ca // 13.62 //
kapilaṃ ca mahātmānaṃ suhotrasya sutadvayam /
kāśikaṃ ca mahāsatyaṃ tathā gṛtsamatiṃ nṛpam // 13.63 //
tathā gṛtsamateḥ putrā brāhmaṇāḥ kṣatriyā viśaḥ /
kāśikasya tu kāśeyaḥ putro dīrghatapās tathā // 13.64 //
babhūva dīrghatapaso vidvān dhanvantariḥ sutaḥ /
dhanvantares tu tanayaḥ ketumān iti viśrutaḥ // 13.65 //
tathā ketumataḥ putro vidvān bhīmarathaḥ smṛtaḥ /
putro bhīmarathasyāpi vārāṇasyadhipo 'bhavat // 13.66 //
divodāsa iti khyātaḥ sarvakṣatrapraṇāśanaḥ /
divodāsasya putras tu vīro rājā pratardanaḥ // 13.67 //
pratardanasya putrau dvau vatso bhārgava eva ca /
alarko rājaputras tu rājā sanmatimān bhuvi // 13.68 //
haihayasya tu dāyādyaṃ hṛtavān vai mahīpatiḥ /
ājahre pitṛdāyādyaṃ divodāsahṛtaṃ balāt // 13.69 //
bhadraśreṇyasya putreṇa durdamena mahātmanā /
divodāsena bāleti ghṛṇayāsau visarjitaḥ // 13.70 //
aṣṭāratho nāma nṛpaḥ suto bhīmarathasya vai /
tena putreṇa bālasya prahṛtaṃ tasya bho dvijāḥ // 13.71 //
vairasyāntaṃ muniśreṣṭhāḥ kṣatriyeṇa vidhitsatā /
alarkaḥ kāśirājas tu brahmaṇyaḥ satyasaṃgaraḥ // 13.72 //
ṣaṣṭiṃ varṣasahasrāṇi ṣaṣṭiṃ varṣaśatāni ca /
yuvā rūpeṇa saṃpanna āsīt kāśikulodvahaḥ // 13.73 //
lopāmudrāprasādena paramāyur avāpa saḥ /
vayaso 'nte muniśreṣṭhā hatvā kṣemakarākṣasam // 13.74 //
ramyāṃ niveśayām āsa purīṃ vārāṇasīṃ nṛpaḥ /
alarkasya tu dāyādaḥ kṣemako nāma pārthivaḥ // 13.75 //
kṣemakasya tu putro vai varṣaketus tato 'bhavat /
varṣaketoś ca dāyādo vibhur nāma prajeśvaraḥ // 13.76 //
ānartas tu vibhoḥ putraḥ sukumāras tato 'bhavat /
sukumārasya putras tu satyaketur mahārathaḥ // 13.77 //
suto 'bhavan mahātejā rājā paramadhārmikaḥ /
vatsasya vatsabhūmis tu bhargabhūmis tu bhārgavāt // 13.78 //
ete tv aṅgirasaḥ putrā jātā vaṃśe 'tha bhārgave /
brāhmaṇāḥ kṣatriyā vaiśyāḥ śūdrāś ca munisattamāḥ // 13.79 //
ājamīḍho 'paro vaṃśaḥ śrūyatāṃ dvijasattamāḥ /
suhotrasya bṛhat putro bṛhatas tanayās trayaḥ // 13.80 //
ajamīḍho dvimīḍhaś ca purumīḍhaś ca vīryavān /
ajamīḍhasya patnyas tu tisro vai yaśasānvitāḥ // 13.81 //
nīlī ca keśinī caiva dhūminī ca varāṅganāḥ /
ajamīḍhasya keśinyāṃ jajñe jahnuḥ pratāpavān // 13.82 //
ājahre yo mahāsattraṃ sarvamedhamakhaṃ vibhum /
patilobhena yaṃ gaṅgā vinīteva sasāra ha // 13.83 //
necchataḥ plāvayām āsa tasya gaṅgā ca tat sadaḥ /
tat tayā plāvitaṃ dṛṣṭvā yajñavāṭaṃ samantataḥ // 13.84 //
jahnur apy abravīd gaṅgāṃ kruddho viprās tadā nṛpaḥ /
eṣa te triṣu lokeṣu saṃkṣipyāpaḥ pibāmy aham /
asya gaṅge 'valepasya sadyaḥ phalam avāpnuhi // 13.85 //
tataḥ pītāṃ mahātmāno dṛṣṭvā gaṅgāṃ maharṣayaḥ /
upaninyur mahābhāgā duhitṛtvena jāhnavīm // 13.86 //
yuvanāśvasya putrīṃ tu kāverīṃ jahnur āvahat /
gaṅgāśāpena dehārdhaṃ yasyāḥ paścān nadīkṛtam // 13.87 //
jahnos tu dayitaḥ putro ajako nāma vīryavān /
ajakasya tu dāyādo balākāśvo mahīpatiḥ // 13.88 //
babhūva mṛgayāśīlaḥ kuśikas tasya cātmajaḥ /
pahnavaiḥ saha saṃvṛddho rājā vanacaraiḥ saha // 13.89 //
kuśikas tu tapas tepe putram indrasamaṃ vibhum /
labheyam iti taṃ śakras trāsād abhyetya jajñivān // 13.90 //
sa gādhir abhavad rājā maghavā kauśikaḥ svayam /
viśvāmitras tu gādheyo viśvāmitrāt tathāṣṭakaḥ // 13.91 //
aṣṭakasya suto lauhiḥ prokto jahnugaṇo mayā /
ājamīḍho 'paro vaṃśaḥ śrūyatāṃ munisattamāḥ // 13.92 //
ajamīḍhāt tu nīlyāṃ vai suśāntir udapadyata /
purujātiḥ suśānteś ca bāhyāśvaḥ purujātitaḥ // 13.93 //
bāhyāśvatanayāḥ pañca sphītā janapadāvṛtāḥ /
mudgalaḥ sṛñjayaś caiva rājā bṛhadiṣus tadā // 13.94 //
yavīnaraś ca vikrāntaḥ kṛmilāśvaś ca pañcamaḥ /
pañcaite rakṣaṇāyālaṃ deśānām iti viśrutāḥ // 13.95 //
pañcānāṃ te tu pañcālāḥ sphītā janapadāvṛtāḥ /
alaṃ saṃrakṣaṇe teṣāṃ pañcālā iti viśrutāḥ // 13.96 //
mudgalasya tu dāyādo maudgalyaḥ sumahāyaśāḥ /
indrasenā yato garbhaṃ vadhnyaṃ ca pratyapadyata // 13.97 //
āsīt pañcajanaḥ putraḥ sṛñjayasya mahātmanaḥ /
sutaḥ pañcajanasyāpi somadatto mahīpatiḥ // 13.98 //
somadattasya dāyādaḥ sahadevo mahāyaśāḥ /
sahadevasutaś cāpi somako nāma viśrutaḥ // 13.99 //
ajamīḍhasuto jātaḥ kṣīṇe vaṃśe tu somakaḥ /
somakasya suto jantur yasya putraśataṃ babhau // 13.100 //
teṣāṃ yavīyān pṛṣato drupadasya pitā prabhuḥ /
ājamīḍhāḥ smṛtāś caite mahātmānas tu somakāḥ // 13.101 //
mahiṣī tv ajamīḍhasya dhūminī putragṛddhinī /
pativratā mahābhāgā kulajā munisattamāḥ // 13.102 //
sā ca putrārthinī devī vratacaryāsamanvitā /
tato varṣāyutaṃ taptvā tapaḥ paramaduścaram // 13.103 //
hutvāgniṃ vidhivat sā tu pavitrā mitabhojanā /
agnihotrakuśeṣv eva suṣvāpa munisattamāḥ // 13.104 //
dhūminyā sa tayā devyā tv ajamīḍhaḥ samīyivān /
ṛkṣaṃ saṃjanayām āsa dhūmravarṇaṃ sudarśanam // 13.105 //
ṛkṣāt saṃvaraṇo jajñe kuruḥ saṃvaraṇāt tathā /
yaḥ prayāgād atikramya kurukṣetraṃ cakāra ha // 13.106 //
puṇyaṃ ca ramaṇīyaṃ ca puṇyakṛdbhir niṣevitam /
tasyānvavāyaḥ sumahān yasya nāmnātha kauravāḥ // 13.107 //
kuroś ca putrāś catvāraḥ sudhanvā sudhanus tathā /
parīkṣic ca mahābāhuḥ pravaraś cārimejayaḥ // 13.108 //
parīkṣitas tu dāyādo dhārmiko janamejayaḥ /
śrutaseno 'grasenaś ca bhīmasenaś ca nāmataḥ // 13.109 //
ete sarve mahābhāgā vikrāntā balaśālinaḥ /
janamejayasya putras tu suratho matimāṃs tathā // 13.110 //
surathasya tu vikrāntaḥ putro jajñe vidūrathaḥ /
vidūrathasya dāyāda ṛkṣa eva mahārathaḥ // 13.111 //
dvitīyas tu bharadvājān nāmnā tenaiva viśrutaḥ /
dvāv ṛkṣau somavaṃśe 'smin dvāv eva ca parīkṣitau // 13.112 //
bhīmasenās trayo viprā dvau cāpi janamejayau /
ṛkṣasya tu dvitīyasya bhīmaseno 'bhavat sutaḥ // 13.113 //
pratīpo bhīmasenāt tu pratīpasya tu śāṃtanuḥ /
devāpir bāhlikaś caiva traya eva mahārathāḥ // 13.114 //
śāṃtanos tv abhavad bhīṣmas tasmin vaṃśe dvijottamāḥ /
bāhlikasya tu rājarṣer vaṃśaṃ śṛṇuta bho dvijāḥ // 13.115 //
bāhlikasya sutaś caiva somadatto mahāyaśāḥ /
jajñire somadattāt tu bhūrir bhūriśravāḥ śalaḥ // 13.116 //
upādhyāyas tu devānāṃ devāpir abhavan muniḥ /
cyavanaputraḥ kṛtaka iṣṭa āsīn mahātmanaḥ // 13.117 //
śāṃtanus tv abhavad rājā kauravāṇāṃ dhuraṃdharaḥ /
śāṃtanoḥ saṃpravakṣyāmi vaṃśaṃ trailokyaviśrutam // 13.118 //
gāṅgaṃ devavrataṃ nāma putraṃ so 'janayat prabhuḥ /
sa tu bhīṣma iti khyātaḥ pāṇḍavānāṃ pitāmahaḥ // 13.119 //
kālī vicitravīryaṃ tu janayām āsa bho dvijāḥ /
śāṃtanor dayitaṃ putraṃ dharmātmānam akalmaṣam // 13.120 //
kṛṣṇadvaipāyanāc caiva kṣetre vaicitravīryake /
dhṛtarāṣṭraṃ ca pāṇḍuṃ ca viduraṃ cāpy ajījanat // 13.121 //
dhṛtarāṣṭras tu gāndhāryāṃ putrān utpādayac chatam /
teṣāṃ duryodhanaḥ śreṣṭhaḥ sarveṣām api sa prabhuḥ // 13.122 //
pāṇḍor dhanaṃjayaḥ putraḥ saubhadras tasya cātmajaḥ /
abhimanyoḥ parīkṣit tu pitā pārīkṣitasya ha // 13.123 //
pārīkṣitasya kāśyāyāṃ dvau putrau saṃbabhūvatuḥ /
candrāpīḍas tu nṛpatiḥ sūryāpīḍaś ca mokṣavit // 13.124 //
candrāpīḍasya putrāṇāṃ śatam uttamadhanvinām /
jānamejayam ity evaṃ kṣātraṃ bhuvi pariśrutam // 13.125 //
teṣāṃ jyeṣṭhas tu tatrāsīt pure vāraṇasāhvaye /
satyakarṇo mahābāhur yajvā vipuladakṣiṇaḥ // 13.126 //
satyakarṇasya dāyādaḥ śvetakarṇaḥ pratāpavān /
aputraḥ sa tu dharmātmā praviveśa tapovanam // 13.127 //
tasmād vanagatā garbhaṃ yādavī pratyapadyata /
sucāror duhitā subhrūr mālinī grāhamālinī // 13.128 //
saṃbhūte sa ca garbhe ca śvetakarṇaḥ prajeśvaraḥ /
anvagacchat kṛtaṃ pūrvaṃ mahāprasthānam acyutam // 13.129 //
sā tu dṛṣṭvā priyaṃ taṃ tu mālinī pṛṣṭhato 'nvagāt /
sucāror duhitā sādhvī vane rājīvalocanā // 13.130 //
pathi sā suṣuve bālā sukumāraṃ kumārakam /
tam apāsyātha tatraiva rājānaṃ sānvagacchata // 13.131 //
pativratā mahābhāgā draupadīva purā satī /
kumāraḥ sukumāro 'sau giripṛṣṭhe ruroda ha // 13.132 //
dayārthaṃ tasya meghās tu prādurāsan mahātmanaḥ /
śraviṣṭhāyās tu putrau dvau paippalādiś ca kauśikaḥ // 13.133 //
dṛṣṭvā kṛpānvitau gṛhya tau prākṣālayatāṃ jale /
nighṛṣṭau tasya pārśvau tu śilāyāṃ rudhiraplutau // 13.134 //
ajaśyāmaḥ sa pārśvābhyāṃ ghṛṣṭābhyāṃ susamāhitaḥ /
ajaśyāmau tu tatpārśvau devena saṃbabhūvatuḥ // 13.135 //
athājapārśva iti vai cakrāte nāma tasya tau /
sa tu remakaśālāyāṃ dvijābhyām abhivardhitaḥ // 13.136 //
remakasya tu bhāryā tam udvahat putrakāraṇāt /
rematyāḥ sa tu putro 'bhūd brāhmaṇau sacivau tu tau // 13.137 //
teṣāṃ putrāś ca pautrāś ca yugapattulyajīvinaḥ /
sa eṣa pauravo vaṃśaḥ pāṇḍavānāṃ mahātmanām // 13.138 //
śloko 'pi cātra gīto 'yaṃ nāhuṣeṇa yayātinā /
jarāsaṃkramaṇe pūrvaṃ tadā prītena dhīmatā // 13.139 //
acandrārkagrahā bhūmir bhaved iyam asaṃśayam /
apauravā mahī naiva bhaviṣyati kadācana // 13.140 //
eṣa vaḥ pauravo vaṃśo vikhyātaḥ kathito mayā /
turvasos tu pravakṣyāmi druhyoś cānor yados tathā // 13.141 //
turvasos tu suto vahnir gobhānus tasya cātmajaḥ /
gobhānos tu suto rājā aiśānur aparājitaḥ // 13.142 //
karaṃdhamas tu aiśānor maruttas tasya cātmajaḥ /
anyas tv āvikṣito rājā maruttaḥ kathito mayā // 13.143 //
anapatyo 'bhavad rājā yajvā vipuladakṣiṇaḥ /
duhitā saṃyatā nāma tasyāsīt pṛthivīpateḥ // 13.144 //
dakṣiṇārthaṃ tu sā dattā saṃvartāya mahātmane /
duṣyantaṃ pauravaṃ cāpi lebhe putram akalmaṣam // 13.145 //
evaṃ yayātiśāpena jarāsaṃkramaṇe tadā /
pauravaṃ turvasor vaṃśaṃ praviveśa dvijottamāḥ // 13.146 //
duṣyantasya tu dāyādaḥ karūromaḥ prajeśvaraḥ /
karūromād athāhrīdaś catvāras tasya cātmajāḥ // 13.147 //
pāṇḍyaś ca keralaś caiva kālaś colaś ca pārthivaḥ /
druhyoś ca tanayo rājan babhrusetuś ca pārthivaḥ // 13.148 //
aṅgārasetus tatputro marutāṃ patir ucyate /
yauvanāśvena samare kṛcchreṇa nihato balī // 13.149 //
yuddhaṃ sumahad apy āsīn māsān paricarad daśa /
aṅgārasetor dāyādo gāndhāro nāma pārthivaḥ // 13.150 //
khyāyate yasya nāmnā vai gāndhāraviṣayo mahān /
gāndhāradeśajāś caiva turagā vājināṃ varāḥ // 13.151 //
anos tu putro dharmo 'bhūd dyūtas tasyātmajo 'bhavat /
dyūtād vanaduho jajñe pracetās tasya cātmajaḥ // 13.152 //
pracetasaḥ sucetās tu kīrtitās tv anavo mayā /
babhūvus tu yadoḥ putrāḥ pañca devasutopamāḥ // 13.153 //
sahasrādaḥ payodaś ca kroṣṭā nīlo 'ñjikas tathā /
sahasrādasya dāyādās trayaḥ paramadhārmikāḥ // 13.154 //
haihayaś ca hayaś caiva rājā veṇuhayas tathā /
haihayasyābhavat putro dharmanetra iti śrutaḥ // 13.155 //
dharmanetrasya kārtas tu sāhañjas tasya cātmajaḥ /
sāhañjanī nāma purī tena rājñā niveśitā // 13.156 //
āsīn mahiṣmataḥ putro bhadraśreṇyaḥ pratāpavān /
bhadraśreṇyasya dāyādo durdamo nāma viśrutaḥ // 13.157 //
durdamasya suto dhīmān kanako nāma nāmataḥ /
kanakasya tu dāyādāś catvāro lokaviśrutāḥ // 13.158 //
kṛtavīryaḥ kṛtaujāś ca kṛtadhanvā tathaiva ca /
kṛtāgnis tu caturtho 'bhūt kṛtavīryād athārjunaḥ // 13.159 //
yo 'sau bāhusahasreṇa saptadvīpeśvaro 'bhavat /
jigāya pṛthivīm eko rathenādityavarcasā // 13.160 //
sa hi varṣāyutaṃ taptvā tapaḥ paramaduścaram /
dattam ārādhayām āsa kārtavīryo 'trisaṃbhavam // 13.161 //
tasmai datto varān prādāc caturo bhūritejasaḥ /
pūrvaṃ bāhusahasraṃ tu prārthitaṃ sumahad varam // 13.162 //
adharme 'dhīyamānasya sadbhis tatra nivāraṇam /
ugreṇa pṛthivīṃ jitvā dharmeṇaivānurañjanam // 13.163 //
saṃgrāmān subahūñ jitvā hatvā cārīn sahasraśaḥ /
saṃgrāme vartamānasya vadhaṃ cābhyadhikād raṇe // 13.164 //
tasya bāhusahasraṃ tu yudhyataḥ kila bho dvijāḥ /
yogād yogīśvarasyeva prādurbhavati māyayā // 13.165 //
teneyaṃ pṛthivī sarvā saptadvīpā sapattanā /
sasamudrā sanagarā ugreṇa vidhinā jitā // 13.166 //
tena saptasu dvīpeṣu sapta yajñaśatāni ca /
prāptāni vidhinā rājñā śrūyante munisattamāḥ // 13.167 //
sarve yajñā muniśreṣṭhāḥ sahasraśatadakṣiṇāḥ /
sarve kāñcanayūpāś ca sarve kāñcanavedayaḥ // 13.168 //
sarve devair muniśreṣṭhā vimānasthair alaṃkṛtaiḥ /
gandharvair apsarobhiś ca nityam evopaśobhitāḥ // 13.169 //
yasya yajñe jagau gāthāṃ gandharvo nāradas tathā /
varīdāsātmajo vidvān mahimnā tasya vismitaḥ // 13.170 //
na nūnaṃ kārtavīryasya gatiṃ yāsyanti pārthivāḥ /
yajñair dānais tapobhiś ca vikrameṇa śrutena ca // 13.171 //
sa hi saptasu dvīpeṣu carmī khaḍgī śarāsanī /
rathī dvīpān anucaran yogī saṃdṛśyate nṛbhiḥ // 13.172 //
anaṣṭadravyatā caiva na śoko na ca vibhramaḥ /
prabhāveṇa mahārājñaḥ prajā dharmeṇa rakṣataḥ // 13.173 //
sa sarvaratnabhāk samrāṭ cakravartī babhūva ha /
sa eva paśupālo 'bhūt kṣetrapālaḥ sa eva ca // 13.174 //
sa eva vṛṣṭyā parjanyo yogitvād arjuno 'bhavat /
sa vai bāhusahasreṇa jyāghātakaṭhinatvacā // 13.175 //
bhāti raśmisahasreṇa śaradīva ca bhāskaraḥ /
sa hi nāgān manuṣyeṣu māhiṣmatyāṃ mahādyutiḥ // 13.176 //
karkoṭakasutāñ jitvā puryāṃ tasyāṃ nyaveśayat /
sa vai vegaṃ samudrasya prāvṛṭkāle 'mbujekṣaṇaḥ // 13.177 //
krīḍann iva bhujodbhinnaṃ pratisrotaś cakāra ha /
luṇṭhitā krīḍatā tena nadī tadgrāmamālinī // 13.178 //
caladūrmisahasreṇa śaṅkitābhyeti narmadā /
tasya bāhusahasreṇa kṣipyamāṇe mahodadhau // 13.179 //
bhayān nilīnā niśceṣṭhāḥ pātālasthā mahīsurāḥ /
cūrṇīkṛtamahāvīciṃ calanmīnamahātimim // 13.180 //
mārutāviddhaphenaugham āvartakṣobhasaṃkulam /
prāvartayat tadā rājā sahasreṇa ca bāhunā // 13.181 //
devāsurasamākṣiptaḥ kṣīrodam iva mandaraḥ /
mandarakṣobhacakitā amṛtotpādaśaṅkitāḥ // 13.182 //
sahasotpatitā bhītā bhīmaṃ dṛṣṭvā nṛpottamam /
natā niścalamūrdhāno babhūvus te mahoragāḥ // 13.183 //
sāyāhne kadalīkhaṇḍāḥ kampitā iva vāyunā /
sa vai baddhvā dhanur jyābhir utsiktaṃ pañcabhiḥ śaraiḥ // 13.184 //
laṅkeśaṃ mohayitvā tu sabalaṃ rāvaṇaṃ balāt /
nirjitya vaśam ānīya māhiṣmatyāṃ babandha tam // 13.185 //
śrutvā tu baddhaṃ paulastyaṃ rāvaṇaṃ tv arjunena ca /
tato gatvā pulastyas tam arjunaṃ dadṛśe svayam // 13.186 //
mumoca rakṣaḥ paulastyaṃ pulastyenābhiyācitaḥ /
yasya bāhusahasrasya babhūva jyātalasvanaḥ // 13.187 //
yugānte toyadasyeva sphuṭato hy aśaner iva /
aho bata mṛdhe vīryaṃ bhārgavasya yad acchinat // 13.188 //
rājño bāhusahasrasya haimaṃ tālavanaṃ yathā /
tṛṣitena kadācit sa bhikṣitaś citrabhānunā // 13.189 //
sa bhikṣām adadād vīraḥ sapta dvīpān vibhāvasoḥ /
purāṇi grāmaghoṣāṃś ca viṣayāṃś caiva sarvaśaḥ // 13.190 //
jajvāla tasya sarvāṇi citrabhānur didhṛkṣayā /
sa tasya puruṣendrasya prabhāveṇa mahātmanaḥ // 13.191 //
dadāha kārtavīryasya śailāṃś caiṣa vanāni ca /
sa śūnyam āśramaṃ ramyaṃ varuṇasyātmajasya vai // 13.192 //
dadāha balavadbhītaś citrabhānuḥ sa haihayaḥ /
yaṃ lebhe varuṇaḥ putraṃ purā bhāsvantam uttamam // 13.193 //
vasiṣṭhaṃ nāma sa muniḥ khyāta āpava ity uta /
yatrāpavas tu taṃ krodhāc chaptavān arjunaṃ vibhuḥ // 13.194 //
yasmān na varjitam idaṃ vanaṃ te mama haihaya /
tasmāt te duṣkaraṃ karma kṛtam anyo haniṣyati // 13.195 //
rāmo nāma mahābāhur jāmadagnyaḥ pratāpavān /
chittvā bāhusahasraṃ te pramathya tarasā balī // 13.196 //
tapasvī brāhmaṇas tvāṃ tu haniṣyati sa bhārgavaḥ /
anaṣṭadravyatā yasya babhūvāmitrakarṣiṇaḥ // 13.197 //
pratāpena narendrasya prajā dharmeṇa rakṣataḥ /
prāptas tato 'sya mṛtyur vai tasya śāpān mahāmuneḥ // 13.198 //
varas tathaiva bho viprāḥ svayam eva vṛtaḥ purā /
tasya putraśataṃ tv āsīt pañca śeṣā mahātmanaḥ // 13.199 //
kṛtāstrā balinaḥ śūrā dharmātmāno yaśasvinaḥ /
śūrasenaś ca śūraś ca vṛṣaṇo madhupadhvajaḥ // 13.200 //
jayadhvajaś ca nāmnāsīd āvantyo nṛpatir mahān /
kārtavīryasya tanayā vīryavanto mahābalāḥ // 13.201 //
jayadhvajasya putras tu tālajaṅgho mahābalaḥ /
tasya putraśataṃ khyātās tālajaṅghā iti smṛtāḥ // 13.202 //
teṣāṃ kule muniśreṣṭhā haihayānāṃ mahātmanām /
vītihotrāḥ sujātāś ca bhojāś cāvantayaḥ smṛtāḥ // 13.203 //
tauṇḍikerāś ca vikhyātās tālajaṅghās tathaiva ca /
bharatāś ca sujātāś ca bahutvān nānukīrtitāḥ // 13.204 //
vṛṣaprabhṛtayo viprā yādavāḥ puṇyakarmiṇaḥ /
vṛṣo vaṃśadharas tatra tasya putro 'bhavan madhuḥ // 13.205 //
madhoḥ putraśataṃ tv āsīd vṛṣaṇas tasya vaṃśakṛt /
vṛṣaṇād vṛṣṇayaḥ sarve madhos tu mādhavāḥ smṛtāḥ // 13.206 //
yādavā yadunāmnā te nirucyante ca haihayāḥ /
na tasya vittanāśaḥ syān naṣṭaṃ prati labhec ca saḥ // 13.207 //
kārtavīryasya yo janma kathayed iha nityaśaḥ /
ete yayātiputrāṇāṃ pañca vaṃśā dvijottamāḥ // 13.208 //
kīrtitā lokavīrāṇāṃ ye lokān dhārayanti vai /
bhūtānīva muniśreṣṭhāḥ pañca sthāvarajaṅgamān // 13.209 //
śrutvā pañca visargāṃs tu rājā dharmārthakovidaḥ /
vaśī bhavati pañcānām ātmajānāṃ tatheśvaraḥ // 13.210 //
labhet pañca varāṃś caiva durlabhān iha laukikān /
āyuḥ kīrtiṃ tathā putrān aiśvaryaṃ bhūtim eva ca // 13.211 //
dhāraṇāc chravaṇāc caiva pañcavargasya bho dvijāḥ /
kroṣṭor vaṃśaṃ muniśreṣṭhāḥ śṛṇudhvaṃ gadato mama // 13.212 //
yador vaṃśadharasyātha yajvinaḥ puṇyakarmiṇaḥ /
kroṣṭor vaṃśaṃ hi śrutvaiva sarvapāpaiḥ pramucyate /
yasyānvavāyajo viṣṇur harir vṛṣṇikulodvahaḥ // 13.213 //
gāndhārī caiva mādrī ca kroṣṭor bhārye babhūvatuḥ /
gāndhārī janayām āsa anamitraṃ mahābalam // 14.1 //
mādrī yudhājitaṃ putraṃ tato 'nyaṃ devamīḍhuṣam /
teṣāṃ vaṃśas tridhā bhūto vṛṣṇīnāṃ kulavardhanaḥ // 14.2 //
mādryāḥ putrau tu jajñāte śrutau vṛṣṇyandhakāv ubhau /
jajñāte tanayau vṛṣṇeḥ śvaphalkaś citrakas tathā // 14.3 //
śvaphalkas tu muniśreṣṭhā dharmātmā yatra vartate /
nāsti vyādhibhayaṃ tatra nāvarṣas tapam eva ca // 14.4 //
kadācit kāśirājasya viṣaye munisattamāḥ /
trīṇi varṣāṇi pūrṇāni nāvarṣat pākaśāsanaḥ // 14.5 //
sa tatra cānayām āsa śvaphalkaṃ paramārcitam /
śvaphalkaparivartena vavarṣa harivāhanaḥ // 14.6 //
śvaphalkaḥ kāśirājasya sutāṃ bhāryām avindata /
gāndinīṃ nāma gāṃ sā ca dadau viprāya nityaśaḥ // 14.7 //
dātā yajvā ca vīraś ca śrutavān atithipriyaḥ /
akrūraḥ suṣuve tasmāc chvaphalkād bhūridakṣiṇaḥ // 14.8 //
upamadgus tathā madgur meduraś cārimejayaḥ /
avikṣitas tathākṣepaḥ śatrughnaś cārimardanaḥ // 14.9 //
dharmadhṛg yatidharmā ca dharmokṣāndhakarus tathā /
āvāhaprativāhau ca sundarī ca varāṅganā // 14.10 //
akrūreṇograsenāyāṃ sugātryāṃ dvijasattamāḥ /
prasenaś copadevaś ca jajñāte devavarcasau // 14.11 //
citrakasyābhavan putrāḥ pṛthur vipṛthur eva ca /
aśvagrīvo 'śvabāhuś ca svapārśvakagaveṣaṇau // 14.12 //
ariṣṭanemir aśvaś ca sudharmā dharmabhṛt tathā /
subāhur bahubāhuś ca śraviṣṭhāśravaṇe striyau // 14.13 //
asiknyāṃ janayām āsa śūraṃ vai devamīḍhuṣam /
mahiṣyāṃ jajñire śūrā bhojyāyāṃ puruṣā daśa // 14.14 //
vasudevo mahābāhuḥ pūrvam ānakadundubhiḥ /
jajñe yasya prasūtasya dundubhyaḥ prāṇadan divi // 14.15 //
ānakānāṃ ca saṃhrādaḥ sumahān abhavad divi /
papāta puṣpavarṣaś ca śūrasya janane mahān // 14.16 //
manuṣyaloke kṛtsne 'pi rūpe nāsti samo bhuvi /
yasyāsīt puruṣāgryasya kāntiś candramaso yathā // 14.17 //
devabhāgas tato jajñe tathā devaśravāḥ punaḥ /
anādhṛṣṭiḥ kanavako vatsavān atha gṛñjamaḥ // 14.18 //
śyāmaḥ śamīko gaṇḍūṣaḥ pañca cāsya varāṅganāḥ /
pṛthukīrtiḥ pṛthā caiva śrutadevā śrutaśravā // 14.19 //
rājādhidevī ca tathā pañcaitā vīramātaraḥ /
śrutaśravāyāṃ caidyas tu śiśupālo 'bhavan nṛpaḥ // 14.20 //
hiraṇyakaśipur yo 'sau daityarājo 'bhavat purā /
pṛthukīrtyāṃ tu saṃjajñe tanayo vṛddhaśarmaṇaḥ // 14.21 //
karūṣādhipatir vīro dantavakro mahābalaḥ /
pṛthāṃ duhitaraṃ cakre kuntis tāṃ pāṇḍur āvahat // 14.22 //
yasyāṃ sa dharmavid rājā dharmo jajñe yudhiṣṭhiraḥ /
bhīmasenas tathā vātād indrāc caiva dhanaṃjayaḥ // 14.23 //
loke pratiratho vīraḥ śakratulyaparākramaḥ /
anamitrāc chanir jajñe kaniṣṭhād vṛṣṇinandanāt // 14.24 //
śaineyaḥ satyakas tasmād yuyudhānaś ca sātyakiḥ /
uddhavo devabhāgasya mahābhāgaḥ suto 'bhavat // 14.25 //
paṇḍitānāṃ paraṃ prāhur devaśravasam uttamam /
aśmakyaṃ prāptavān putram anādhṛṣṭir yaśasvinam // 14.26 //
nivṛttaśatruṃ śatrughnaṃ śrutadevā tv ajāyata /
śrutadevātmajās te tu naiṣādir yaḥ pariśrutaḥ // 14.27 //
ekalavyo muniśreṣṭhā niṣādaiḥ parivardhitaḥ /
vatsavate tv aputrāya vasudevaḥ pratāpavān /
adbhir dadau sutaṃ vīraṃ śauriḥ kauśikam aurasam // 14.28 //
gaṇḍūṣāya hy aputrāya viṣvakseno dadau sutān /
cārudeṣṇaṃ sudeṣṇaṃ ca pañcālaṃ kṛtalakṣaṇam // 14.29 //
asaṃgrāmeṇa yo vīro nāvartata kadācana /
raukmiṇeyo mahābāhuḥ kanīyān dvijasattamāḥ // 14.30 //
vāyasānāṃ sahasrāṇi yaṃ yāntaṃ pṛṣṭhato 'nvayuḥ /
cārūn adyopabhokṣyāmaś cārudeṣṇahatān iti // 14.31 //
tantrijas tantripālaś ca sutau kanavakasya tau /
vīruś cāśvahanuś caiva vīrau tāv atha gṛñjimau // 14.32 //
śyāmaputraḥ śamīkas tu śamīko rājyam āvahat /
jugupsamāno bhojatvād rājasūyam avāpa saḥ // 14.33 //
ajātaśatruḥ śatrūṇāṃ jajñe tasya vināśanaḥ /
vasudevasutān vīrān kīrtayiṣyāmy ataḥ param // 14.34 //
vṛṣṇes trividham evaṃ tu bahuśākhaṃ mahaujasam /
dhārayan vipulaṃ vaṃśaṃ nānarthair iha yujyate // 14.35 //
yāḥ patnyo vasudevasya caturdaśa varāṅganāḥ /
pauravī rohiṇī nāma madirāditathāvarā // 14.36 //
vaiśākhī ca tathā bhadrā sunāmnī caiva pañcamī /
sahadevā śāntidevā śrīdevī devarakṣitā // 14.37 //
vṛkadevy upadevī ca devakī caiva saptamī /
sutanur vaḍavā caiva dve ete paricārike // 14.38 //
pauravī rohiṇī nāma bāhlikasyātmajābhavat /
jyeṣṭhā patnī muniśreṣṭhā dayitānakadundubheḥ // 14.39 //
lebhe jyeṣṭhaṃ sutaṃ rāmaṃ śaraṇyaṃ śaṭham eva ca /
durdamaṃ damanaṃ śubhraṃ piṇḍārakam uśīnaram // 14.40 //
citrā nāma kumārī ca rohiṇītanayā nava /
citrā subhadreti punar vikhyātā munisattamāḥ // 14.41 //
vasudevāc ca devakyāṃ jajñe śaurir mahāyaśāḥ /
rāmāc ca niśaṭho jajñe revatyāṃ dayitaḥ sutaḥ // 14.42 //
subhadrāyāṃ rathī pārthād abhimanyur ajāyata /
akrūrāt kāśikanyāyāṃ satyaketur ajāyata // 14.43 //
vasudevasya bhāryāsu mahābhāgāsu saptasu /
ye putrā jajñire śūrāḥ samastāṃs tān nibodhata // 14.44 //
bhojaś ca vijayaś caiva śāntidevāsutāv ubhau /
vṛkadevaḥ sunāmāyāṃ gadaś cāstāṃ sutāv ubhau // 14.45 //
agāvahaṃ mahātmānaṃ vṛkadevī vyajāyata /
kanyā trigartarājasya bhāryā vai śiśirāyaṇeḥ // 14.46 //
jijñāsāṃ pauruṣe cakre na caskande ca pauruṣam /
kṛṣṇāyasasamaprakhyo varṣe dvādaśame tathā // 14.47 //
mithyābhiśasto gārgyas tu manyunātisamīritaḥ /
ghoṣakanyām upādāya maithunāyopacakrame // 14.48 //
gopālī cāpsarās tasya gopastrīveṣadhāriṇī /
dhārayām āsa gārgyasya garbhaṃ durdharam acyutam // 14.49 //
mānuṣyāṃ gargabhāryāyāṃ niyogāc chūlapāṇinaḥ /
sa kālayavano nāma jajñe rājā mahābalaḥ // 14.50 //
vṛttapūrvārdhakāyas tu siṃhasaṃhanano yuvā /
aputrasya sa rājñas tu vavṛdhe 'ntaḥpure śiśuḥ // 14.51 //
yavanasya muniśreṣṭhāḥ sa kālayavano 'bhavat /
āyudhyamāno nṛpatiḥ paryapṛcchad dvijottamam // 14.52 //
vṛṣṇyandhakakulaṃ tasya nārado 'kathayad vibhuḥ /
akṣauhiṇyā tu sainyasya mathurām abhyayāt tadā // 14.53 //
dūtaṃ saṃpreṣayām āsa vṛṣṇyandhakaniveśanam /
tato vṛṣṇyandhakāḥ kṛṣṇaṃ puraskṛtya mahāmatim // 14.54 //
sametā mantrayām āsur yavanasya bhayāt tadā /
kṛtvā viniścayaṃ sarve palāyanam arocayan // 14.55 //
vihāya mathurāṃ ramyāṃ mānayantaḥ pinākinam /
kuśasthalīṃ dvāravatīṃ niveśayitum īpsavaḥ // 14.56 //
iti kṛṣṇasya janmedaṃ yaḥ śucir niyatendriyaḥ /
parvasu śrāvayed vidvān anṛṇaḥ sa sukhī bhavet // 14.59 //
kroṣṭor athābhavat putro vṛjinīvān mahāyaśāḥ /
vārjinīvatam icchanti svāhiṃ svāhākṛtāṃ varam // 15.1 //
svāhiputro 'bhavad rājā uṣadgur vadatāṃ varaḥ /
mahākratubhir īje yo vividhair bhūridakṣiṇaiḥ // 15.2 //
tataḥ prasūtim icchan vai uṣadguḥ so 'gryam ātmajam /
jajñe citrarathas tasya putraḥ karmabhir anvitaḥ // 15.3 //
āsīc caitrarathir vīro yajvā vipuladakṣiṇaḥ /
śaśabinduḥ paraṃ vṛttaṃ rājarṣīṇām anuṣṭhitaḥ // 15.4 //
pṛthuśravāḥ pṛthuyaśā rājāsīc chāśibindavaḥ /
śaṃsanti ca purāṇajñāḥ pārthaśravasam antaram // 15.5 //
antarasya suyajñas tu suyajñatanayo 'bhavat /
uṣato yajñam akhilaṃ svadharme ca kṛtādaraḥ // 15.6 //
śineyur abhavat putra uṣataḥ śatrutāpanaḥ /
marutas tasya tanayo rājarṣir abhavan nṛpaḥ // 15.7 //
maruto 'labhata jyeṣṭhaṃ sutaṃ kambalabarhiṣam /
cacāra vipulaṃ dharmam amarṣāt pratyabhāg api // 15.8 //
sa satprasūtim icchan vai sutaṃ kambalabarhiṣaḥ /
babhūva rukmakavacaḥ śataprasavataḥ sutaḥ // 15.9 //
nihatya rukmakavacaḥ śataṃ kavacināṃ raṇe /
dhanvināṃ niśitair bāṇair avāpa śriyam uttamām // 15.10 //
jajñe ca rukmakavacāt parajit paravīrahā /
jajñire pañca putrās tu mahāvīryāḥ parājitāḥ // 15.11 //
rukmeṣuḥ pṛthurukmaś ca jyāmaghaḥ pālito hariḥ /
pālitaṃ ca hariṃ caiva videhebhyaḥ pitā dadau // 15.12 //
rukmeṣur abhavad rājā pṛthurukmasya saṃśrayāt /
tābhyāṃ pravrājito rājā jyāmagho 'vasad āśrame // 15.13 //
praśāntaś ca tadā rājā brāhmaṇaiś cāvabodhitaḥ /
jagāma dhanur ādāya deśam anyaṃ dhvajī rathī // 15.14 //
narmadākūlam ekākīm ekalāṃ mṛttikāvatīm /
ṛkṣavantaṃ giriṃ jitvā śuktimatyām uvāsa saḥ // 15.15 //
jyāmaghasyābhavad bhāryā śaibyā balavatī satī /
aputro 'pi sa rājā vai nānyāṃ bhāryām avindata // 15.16 //
tasyāsīd vijayo yuddhe tatra kanyām avāpa saḥ /
bhāryām uvāca saṃtrastaḥ snuṣeti sa janeśvaraḥ // 15.17 //
etac chrutvābravīd devī kasya deva snuṣeti vai /
abravīt tad upaśrutya jyāmagho rājasattamaḥ // 15.18 //
yas te janiṣyate putras tasya bhāryopapāditā // 15.19 //
ugreṇa tapasā tasyāḥ kanyāyāḥ sā vyajāyata /
putraṃ vidarbhaṃ subhāgā śaibyā pariṇatā satī // 15.20 //
rājaputryāṃ tu vidvāṃsau snuṣāyāṃ krathakaiśikau /
paścād vidarbho 'janayac chūrau raṇaviśāradau // 15.21 //
bhīmo vidarbhasya sutaḥ kuntis tasyātmajo 'bhavat /
kunter dhṛṣṭaḥ suto jajñe raṇadhṛṣṭaḥ pratāpavān // 15.22 //
dhṛṣṭasya jajñire śūrās trayaḥ paramadhārmikāḥ /
āvantaś ca daśārhaś ca balī viṣaharaś ca saḥ // 15.23 //
daśārhasya suto vyomā vyomno jīmūta ucyate /
jīmūtaputro vikṛtis tasya bhīmarathaḥ smṛtaḥ // 15.24 //
atha bhīmarathasyāsīt putro navarathas tathā /
tasya cāsīd daśarathaḥ śakunis tasya cātmajaḥ // 15.25 //
tasmāt karambhaḥ kārambhir devarāto 'bhavan nṛpaḥ /
devakṣatro 'bhavat tasya vṛddhakṣatro mahāyaśāḥ // 15.26 //
devagarbhasamo jajñe devakṣatrasya nandanaḥ /
madhūnāṃ vaṃśakṛd rājā madhur madhuravāg api // 15.27 //
madhor jajñe 'tha vaidarbhyāṃ purudvān puruṣottamaḥ /
aikṣvākī cābhavad bhāryā madhos tasyāṃ vyajāyata // 15.28 //
satvān sarvaguṇopetaḥ sātvatā kīrtivardhanaḥ /
imāṃ visṛṣṭiṃ vijñāya jyāmaghasya mahātmanaḥ /
yujyate paramaprītyā prajāvāṃś ca bhavet sadā // 15.29 //
satvataḥ sattvasaṃpannān kauśalyā suṣuve sutān /
bhāginaṃ bhajamānaṃ ca divyaṃ devāvṛdhaṃ nṛpam // 15.30 //
andhakaṃ ca mahābāhuṃ vṛṣṇiṃ ca yadunandanam /
teṣāṃ visargāś catvāro vistareṇeha kīrtitāḥ // 15.31 //
bhajamānasya sṛñjayyau bāhyakāthopabāhyakā /
āstāṃ bhārye tayos tasmāj jajñire bahavaḥ sutāḥ // 15.32 //
krimiś ca kramaṇaś caiva dhṛṣṭaḥ śūraḥ puraṃjayaḥ /
ete bāhyakasṛñjayyāṃ bhajamānād vijajñire // 15.33 //
āyutājit sahasrājic chatājit tv atha dāsakaḥ /
upabāhyakasṛñjayyāṃ bhajamānād vijajñire // 15.34 //
yajvā devāvṛdho rājā cacāra vipulaṃ tapaḥ /
putraḥ sarvaguṇopeto mama syād iti niścitaḥ // 15.35 //
saṃyujyamānas tapasā parṇāśāyā jalaṃ spṛśan /
sadopaspṛśatas tasya cakāra priyam āpagā // 15.36 //
cintayābhiparītā sā na jagāmaiva niścayam /
kalyāṇatvān narapates tasya sā nimnagottamā // 15.37 //
nādhyagacchat tu tāṃ nārīṃ yasyām evaṃvidhaḥ sutaḥ /
bhavet tasmāt svayaṃ gatvā bhavāmy asya sahānugā // 15.38 //
atha bhūtvā kumārī sā bibhratī paramaṃ vapuḥ /
varayām āsa nṛpatiṃ tām iyeṣa ca sa prabhuḥ // 15.39 //
tasyām ādhatta garbhaṃ sa tejasvinam udāradhīḥ /
atha sā daśame māsi suṣuve saritāṃ varā // 15.40 //
putraṃ sarvaguṇopetaṃ babhruṃ devāvṛdhaṃ dvijāḥ /
atra vaṃśe purāṇajñā gāyantīti pariśrutam // 15.41 //
guṇān devāvṛdhasyāpi kīrtayanto mahātmanaḥ /
yathaivāgre tathā dūrāt paśyāmas tāvad antikāt // 15.42 //
babhruḥ śreṣṭho manuṣyāṇāṃ devair devāvṛdhaḥ samaḥ /
ṣaṣṭiś ca ṣaṭ ca puruṣāḥ sahasrāṇi ca sapta ca // 15.43 //
ete 'mṛtatvaṃ prāptā vai babhror devāvṛdhād api /
yajvā dānapatir dhīmān brahmaṇyaḥ sudṛḍhāyudhaḥ // 15.44 //
tasyānvavāyaḥ sumahān bhojā ye sārtikāvatāḥ /
andhakāt kāśyaduhitā caturo 'labhatātmajān // 15.45 //
kukuraṃ bhajamānaṃ ca sasakaṃ balabarhiṣam /
kukurasya suto vṛṣṭir vṛṣṭes tu tanayas tathā // 15.46 //
kapotaromā tasyātha tiliris tanayo 'bhavat /
jajñe punar vasus tasmād abhijic ca punar vasoḥ // 15.47 //
tathā vai putramithunaṃ babhūvābhijitaḥ kila /
āhukaḥ śrāhukaś caiva khyātau khyātimatāṃ varau // 15.48 //
imāṃ codāharanty atra gāthāṃ prati tam āhukam /
śvetena parivāreṇa kiśorapratimo mahān // 15.49 //
aśītivarmaṇā yukta āhukaḥ prathamaṃ vrajet /
nāputravān nāśatado nāsahasraśatāyuṣaḥ // 15.50 //
nāśuddhakarmā nāyajvā yo bhojam abhito vrajet /
pūrvasyāṃ diśi nāgānāṃ bhojasya prayayuḥ kila // 15.51 //
somāt saṅgānukarṣāṇāṃ dhvajināṃ savarūthinām /
rathānāṃ meghaghoṣāṇāṃ sahasrāṇi daśaiva tu // 15.52 //
raupyakāñcanakakṣāṇāṃ sahasrāṇy ekaviṃśatiḥ /
tāvaty eva sahasrāṇi uttarasyāṃ tathā diśi // 15.53 //
ābhūmipālā bhojās tu santi jyākiṅkiṇīkinaḥ /
āhuḥ kiṃ cāpy avantibhyaḥ svasāraṃ dadur andhakāḥ // 15.54 //
āhukasya tu kāśyāyāṃ dvau putrau saṃbabhūvatuḥ /
devakaś cograsenaś ca devagarbhasamāv ubhau // 15.55 //
devakasyābhavan putrāś catvāras tridaśopamāḥ /
devavān upadevaś ca saṃdevo devarakṣitaḥ // 15.56 //
kumāryaḥ sapta cāsyātha vasudevāya tā dadau /
devakī śāntidevā ca sudevā devarakṣitā // 15.57 //
vṛkadevy upadevī ca sunāmnī caiva saptamī /
navograsenasya sutās teṣāṃ kaṃsas tu pūrvajaḥ // 15.58 //
nyagrodhaś ca sunāmā ca tathā kaṅkaḥ subhūṣaṇaḥ /
rāṣṭrapālo 'tha sutanur anāvṛṣṭis tu puṣṭimān // 15.59 //
teṣāṃ svasāraḥ pañcāsan kaṃsā kaṃsavatī tathā /
sutanū rāṣṭrapālī ca kaṅkā caiva varāṅganā // 15.60 //
ugrasenaḥ sahāpatyo vyākhyātaḥ kukurodbhavaḥ /
kukurāṇām imaṃ vaṃśaṃ dhārayann amitaujasām // 15.61 //
ātmano vipulaṃ vaṃśaṃ prajāvān āpnuyān naraḥ // 15.62 //
bhajamānasya putro 'tha rathamukhyo vidūrathaḥ /
rājādhidevaḥ śūras tu vidūrathasuto 'bhavat // 16.1 //
rājādhidevasya sutā jajñire vīryavattarāḥ /
dattātidattau balinau śoṇāśvaḥ śvetavāhanaḥ // 16.2 //
śamī ca daṇḍaśarmā ca dantaśatruś ca śatrujit /
śravaṇā ca śraviṣṭhā ca svasārau saṃbabhūvatuḥ // 16.3 //
śamiputraḥ pratikṣatraḥ pratikṣatrasya cātmajaḥ /
svayaṃbhojaḥ svayaṃbhojād bhadikaḥ saṃbabhūva ha // 16.4 //
tasya putrā babhūvur hi sarve bhīmaparākramāḥ /
kṛtavarmāgrajas teṣāṃ śatadhanvā tu madhyamaḥ // 16.5 //
devāntaś ca narāntaś ca bhiṣagvaitaraṇaś ca yaḥ /
sudāntaś cātidāntaś ca nikāśyaḥ kāmadambhakaḥ // 16.6 //
devāntasyābhavat putro vidvān kambalabarhiṣaḥ /
asamaujāḥ sutas tasya nāsamaujāś ca tāv ubhau // 16.7 //
ajātaputrāya sutān pradadāv asamaujase /
sudaṃṣṭraś ca sucāruś ca kṛṣṇa ity andhakāḥ smṛtāḥ // 16.8 //
gāndhārī caiva mādrī ca kroṣṭubhārye babhūvatuḥ /
gāndhārī janayām āsa anamitraṃ mahābalam // 16.9 //
mādrī yudhājitaṃ putraṃ tato vai devamīdhuṣam /
anamitram amitrāṇāṃ jetāram aparājitam // 16.10 //
anamitrasuto nighno nighnato dvau babhūvatuḥ /
prasenaś cātha satrājic chatrusenājitāv ubhau // 16.11 //
praseno dvāravatyāṃ tu nivasan yo mahāmaṇim /
divyaṃ syamantakaṃ nāma sa sūryād upalabdhavān // 16.12 //
tasya satrājitaḥ sūryaḥ sakhā prāṇasamo 'bhavat /
sa kadācin niśāpāye rathena rathināṃ varaḥ // 16.13 //
toyakūlam apaḥ spraṣṭum upasthātuṃ yayau ravim /
tasyopatiṣṭhataḥ sūryaṃ vivasvān agrataḥ sthitaḥ // 16.14 //
vispaṣṭamūrtir bhagavāṃs tejomaṇḍalavān vibhuḥ /
atha rājā vivasvantam uvāca sthitam agrataḥ // 16.15 //
yathaiva vyomni paśyāmi sadā tvāṃ jyotiṣāṃ pate /
tejomaṇḍalinaṃ devaṃ tathaiva purataḥ sthitam // 16.16 //
ko viśeṣo 'sti me tvattaḥ sakhyenopagatasya vai /
etac chrutvā tu bhagavān maṇiratnaṃ syamantakam // 16.17 //
svakaṇṭhād avamucyātha ekānte nyastavān vibhuḥ /
tato vigrahavantaṃ taṃ dadarśa nṛpatis tadā // 16.18 //
prītimān atha taṃ dṛṣṭvā muhūrtaṃ kṛtavān kathām /
tam abhiprasthitaṃ bhūyo vivasvantaṃ sa satrajit // 16.19 //
lokān bhāsayase sarvān yena tvaṃ satataṃ prabho /
tad etan maṇiratnaṃ me bhagavan dātum arhasi // 16.20 //
tataḥ syamantakamaṇiṃ dattavān bhāskaras tadā /
sa tam ābadhya nagarīṃ praviveśa mahīpatiḥ // 16.21 //
taṃ janāḥ paryadhāvanta sūryo 'yaṃ gacchatīti ha /
svāṃ purīṃ sa visiṣmāya rājā tv antaḥpuraṃ tathā // 16.22 //
taṃ prasenajitaṃ divyaṃ maṇiratnaṃ syamantakam /
dadau bhrātre narapatiḥ premṇā satrājid uttamam // 16.23 //
sa maṇiḥ syandate rukmaṃ vṛṣṇyandhakaniveśane /
kālavarṣī ca parjanyo na ca vyādhibhayaṃ hy abhūt // 16.24 //
lipsāṃ cakre prasenasya maṇiratne syamantake /
govindo na ca taṃ lebhe śakto 'pi na jahāra saḥ // 16.25 //
kadācin mṛgayāṃ yātaḥ prasenas tena bhūṣitaḥ /
syamantakakṛte siṃhād vadhaṃ prāpa vanecarāt // 16.26 //
atha siṃhaṃ pradhāvantam ṛkṣarājo mahābalaḥ /
nihatya maṇiratnaṃ tad ādāya prāviśad guhām // 16.27 //
tato vṛṣṇyandhakāḥ kṛṣṇaṃ prasenavadhakāraṇāt /
prārthanāṃ tāṃ maṇer baddhvā sarva eva śaśaṅkire // 16.28 //
sa śaṅkyamāno dharmātmā akārī tasya karmaṇaḥ /
āhariṣye maṇim iti pratijñāya vanaṃ yayau // 16.29 //
yatra praseno mṛgayāṃ vyacarat tatra cāpy atha /
prasenasya padaṃ gṛhya puruṣair āptakāribhiḥ // 16.30 //
ṛkṣavantaṃ girivaraṃ vindhyaṃ ca girim uttamam /
anveṣayan pariśrāntaḥ sa dadarśa mahāmanāḥ // 16.31 //
sāśvaṃ hataṃ prasenaṃ tu nāvindata ca tanmaṇim /
atha siṃhaḥ prasenasya śarīrasyāvidūrataḥ // 16.32 //
ṛkṣeṇa nihato dṛṣṭaḥ padair ṛkṣas tu sūcitaḥ /
padais tair anviyāyātha guhām ṛkṣasya mādhavaḥ // 16.33 //
sa hi ṛkṣabile vāṇīṃ śuśrāva pramaderitām /
dhātryā kumāram ādāya sutaṃ jāmbavato dvijāḥ // 16.34 //
krīḍayantyā ca maṇinā mā rodīr ity atheritām // 16.35 //
siṃhaḥ prasenam avadhīt siṃho jāmbavatā hataḥ /
sukumāraka mā rodīs tava hy eṣa syamantakaḥ // 16.36 //
vyaktitas tasya śabdasya tūrṇam eva bilaṃ yayau /
praviśya tatra bhagavāṃs tad ṛkṣabilam añjasā // 16.37 //
sthāpayitvā biladvāre yadūṃl lāṅgalinā saha /
śārṅgadhanvā bilasthaṃ tu jāmbavantaṃ dadarśa saḥ // 16.38 //
yuyudhe vāsudevas tu bile jāmbavatā saha /
bāhubhyām eva govindo divasān ekaviṃśatim // 16.39 //
praviṣṭe 'tha bile kṛṣṇe baladevapuraḥsarāḥ /
purīṃ dvāravatīm etya hataṃ kṛṣṇaṃ nyavedayan // 16.40 //
vāsudevo 'pi nirjitya jāmbavantaṃ mahābalam /
lebhe jāmbavatīṃ kanyām ṛkṣarājasya saṃmatām // 16.41 //
maṇiṃ syamantakaṃ caiva jagrāhātmaviśuddhaye /
anunīyarkṣarājaṃ tu niryayau ca tato bilāt // 16.42 //
upāyād dvārakāṃ kṛṣṇaḥ sa vinītaiḥ puraḥsaraiḥ /
evaṃ sa maṇim āhṛtya viśodhyātmānam acyutaḥ // 16.43 //
dadau satrājite taṃ vai sarvasātvatasaṃsadi /
evaṃ mithyābhiśastena kṛṣṇenāmitraghātinā // 16.44 //
ātmā viśodhitaḥ pāpād vinirjitya syamantakam /
satrājito daśa tv āsan bhāryās tāsāṃ śataṃ sutāḥ // 16.45 //
khyātimantas trayas teṣāṃ bhagaṃkāras tu pūrvajaḥ /
vīro vātapatiś caiva vasumedhas tathaiva ca // 16.46 //
kumāryaś cāpi tisro vai dikṣu khyātā dvijottamāḥ /
satyabhāmottamā tāsāṃ vratinī ca dṛḍhavratā // 16.47 //
tathā prasvāpinī caiva bhāryāṃ kṛṣṇāya tāṃ dadau /
sabhākṣo bhaṅgakāris tu nāveyaś ca narottamau // 16.48 //
jajñāte guṇasaṃpannau viśrutau rūpasaṃpadā /
mādryāḥ putro 'tha jajñe 'tha vṛṣṇiputro yudhājitaḥ // 16.49 //
jajñāte tanayau vṛṣṇeḥ śvaphalkaś citrakas tathā /
śvaphalkaḥ kāśirājasya sutāṃ bhāryām avindata // 16.50 //
gāndinīṃ nāma tasyāś ca gāḥ sadā pradadau pitā /
tasyāṃ jajñe mahābāhuḥ śrutavān atithipriyaḥ // 16.51 //
akrūro 'tha mahābhāgo jajñe vipuladakṣiṇaḥ /
upamadgus tathā madgur mudaraś cārimardanaḥ // 16.52 //
ārikṣepas tathopekṣaḥ śatruhā cārimejayaḥ /
dharmabhṛc cāpi dharmā ca gṛdhrabhojāndhakas tathā // 16.53 //
āvāhaprativāhau ca sundarī ca varāṅganā /
viśrutāśvasya mahiṣī kanyā cāsya vasuṃdharā // 16.54 //
rūpayauvanasaṃpannā sarvasattvamanoharā /
akrūreṇograsenāyāṃ sutau vai kulanandanau // 16.55 //
vasudevaś copadevaś ca jajñāte devavarcasau /
citrakasyābhavan putrāḥ pṛthur vipṛthur eva ca // 16.56 //
aśvagrīvo 'śvabāhuś ca supārśvakagaveṣaṇau /
ariṣṭanemiś ca sutā dharmo dharmabhṛd eva ca // 16.57 //
subāhur bahubāhuś ca śraviṣṭhāśravaṇe striyau /
imāṃ mithyābhiśastiṃ yaḥ kṛṣṇasya samudāhṛtām // 16.58 //
veda mithyābhiśāpās taṃ na spṛśanti kadācana // 16.59 //
yat tu satrājite kṛṣṇo maṇiratnaṃ syamantakam /
dadāv ahārayad babhrur bhojena śatadhanvanā // 17.1 //
sadā hi prārthayām āsa satyabhāmām aninditām /
akrūro 'ntaram anviṣyan maṇiṃ caiva syamantakam // 17.2 //
satrājitaṃ tato hatvā śatadhanvā mahābalaḥ /
rātrau taṃ maṇim ādāya tato 'krūrāya dattavān // 17.3 //
akrūras tu tadā viprā ratnam ādāya cottamam /
samayaṃ kārayāṃ cakre nāvedyo 'haṃ tvayety uta // 17.4 //
vayam abhyutprapatsyāmaḥ kṛṣṇena tvāṃ pradharṣitam /
mamādya dvārakā sarvā vaśe tiṣṭhaty asaṃśayam // 17.5 //
hate pitari duḥkhārtā satyabhāmā manasvinī /
prayayau ratham āruhya nagaraṃ vāraṇāvatam // 17.6 //
satyabhāmā tu tad vṛttaṃ bhojasya śatadhanvanaḥ /
bhartur nivedya duḥkhārtā pārśvasthāśrūṇy avartayat // 17.7 //
pāṇḍavānāṃ ca dagdhānāṃ hariḥ kṛtvodakakriyām /
kulyārthe cāpi pāṇḍūnāṃ nyayojayata sātyakim // 17.8 //
tatas tvaritam āgamya dvārakāṃ madhusūdanaḥ /
pūrvajaṃ halinaṃ śrīmān idaṃ vacanam abravīt // 17.9 //
hataḥ prasenaḥ siṃhena satrājic chatadhanvanā /
syamantakas tu madnāmī tasya prabhur ahaṃ vibho // 17.10 //
tad āroha rathaṃ śīghraṃ bhojaṃ hatvā mahāratham /
syamantako mahābāho asmākaṃ sa bhaviṣyati // 17.11 //
tataḥ pravavṛte yuddhaṃ tumulaṃ bhojakṛṣṇayoḥ /
śatadhanvā tato 'krūraṃ sarvatodiśam aikṣata // 17.12 //
saṃrabdhau tāv ubhau tatra dṛṣṭvā bhojajanārdanau /
śakto 'pi śāpād dhārdikyam akrūro nānvapadyata // 17.13 //
apayāne tato buddhiṃ bhojaś cakre bhayārditaḥ /
yojanānāṃ śataṃ sāgraṃ hṛdayā pratyapadyata // 17.14 //
vikhyātā hṛdayā nāma śatayojanagāminī /
bhojasya vaḍavā viprā yayā kṛṣṇam ayodhayat // 17.15 //
kṣīṇāṃ javena hṛdayām adhvanaḥ śatayojane /
dṛṣṭvā rathasya svāṃ vṛddhiṃ śatadhanvānam ardayat // 17.16 //
tatas tasyā hatāyās tu śramāt khedāc ca bho dvijāḥ /
kham utpetur atha prāṇāḥ kṛṣṇo rāmam athābravīt // 17.17 //
tiṣṭheha tvaṃ mahābāho dṛṣṭadoṣā hayā mayā /
padbhyāṃ gatvā hariṣyāmi maṇiratnaṃ syamantakam // 17.18 //
padbhyām eva tato gatvā śatadhanvānam acyutaḥ /
mithilām abhito viprā jaghāna paramāstravit // 17.19 //
syamantakaṃ ca nāpaśyad dhatvā bhojaṃ mahābalam /
nivṛttaṃ cābravīt kṛṣṇaṃ maṇiṃ dehīti lāṅgalī // 17.20 //
nāstīti kṛṣṇaś covāca tato rāmo ruṣānvitaḥ /
dhikśabdapūrvam asakṛt pratyuvāca janārdanam // 17.21 //
bhrātṛtvān marṣayāmy eṣa svasti te 'stu vrajāmy aham /
kṛtyaṃ na me dvārakayā na tvayā na ca vṛṣṇibhiḥ // 17.22 //
praviveśa tato rāmo mithilām arimardanaḥ /
sarvakāmair upahṛtair mithilenābhipūjitaḥ // 17.23 //
etasminn eva kāle tu babhrur matimatāṃ varaḥ /
nānārūpān kratūn sarvān ājahāra nirargalān // 17.24 //
dīkṣāmayaṃ sa kavacaṃ rakṣārthaṃ praviveśa ha /
syamantakakṛte prājño gāndīputro mahāyaśāḥ // 17.25 //
atha ratnāni cānyāni dhanāni vividhāni ca /
ṣaṣṭiṃ varṣāṇi dharmātmā yajñeṣv eva nyayojayat // 17.26 //
akrūrayajñā iti te khyātās tasya mahātmanaḥ /
bahvannadakṣiṇāḥ sarve sarvakāmapradāyinaḥ // 17.27 //
atha duryodhano rājā gatvā sa mithilāṃ prabhuḥ /
gadāśikṣāṃ tato divyāṃ baladevād avāptavān // 17.28 //
saṃprasādya tato rāmo vṛṣṇyandhakamahārathaiḥ /
ānīto dvārakām eva kṛṣṇena ca mahātmanā // 17.29 //
akrūraś cāndhakaiḥ sārdham āyātaḥ puruṣarṣabhaḥ /
hatvā satrājitaṃ suptaṃ sahabandhuṃ mahābalaḥ // 17.30 //
jñātibhedabhayāt kṛṣṇas tam upekṣitavāṃs tadā /
apayāte tadākrūre nāvarṣat pākaśāsanaḥ // 17.31 //
anāvṛṣṭyā tadā rāṣṭram abhavad bahudhā kṛśam /
tataḥ prasādayām āsur akrūraṃ kukurāndhakāḥ // 17.32 //
punar dvāravatīṃ prāpte tasmin dānapatau tataḥ /
pravavarṣa sahasrākṣaḥ kakṣe jalanidhes tadā // 17.33 //
kanyāṃ ca vāsudevāya svasāraṃ śīlasaṃmatām /
akrūraḥ pradadau dhīmān prītyarthaṃ munisattamāḥ // 17.34 //
atha vijñāya yogena kṛṣṇo babhrugataṃ maṇim /
sabhāmadhyagataḥ prāha tam akrūraṃ janārdanaḥ // 17.35 //
yat tad ratnaṃ maṇivaraṃ tava hastagataṃ vibho /
tat prayaccha ca mānārha mayi mānāryakaṃ kṛthāḥ // 17.36 //
ṣaṣṭivarṣagate kāle yo roṣo 'bhūn mamānagha /
sa saṃrūḍho 'sakṛt prāptas tataḥ kālātyayo mahān // 17.37 //
sa tataḥ kṛṣṇavacanāt sarvasātvatasaṃsadi /
pradadau taṃ maṇiṃ babhrur akleśena mahāmatiḥ // 17.38 //
tatas tam ārjavāt prāptaṃ babhror hastād ariṃdamaḥ /
dadau hṛṣṭamanāḥ kṛṣṇas taṃ maṇiṃ babhrave punaḥ // 17.39 //
sa kṛṣṇahastāt saṃprāptaṃ maṇiratnaṃ syamantakam /
ābadhya gāndinīputro virarājāṃśumān iva // 17.40 //
aho sumahad ākhyānaṃ bhavatā parikīrtitam /
bhāratānāṃ ca sarveṣāṃ pārthivānāṃ tathaiva ca // 18.1 //
devānāṃ dānavānāṃ ca gandharvoragarakṣasām /
daityānām atha siddhānāṃ guhyakānāṃ tathaiva ca // 18.2 //
atyadbhutāni karmāṇi vikramā dharmaniścayāḥ /
vividhāś ca kathā divyā janma cāgryam anuttamam // 18.3 //
sṛṣṭiḥ prajāpateḥ samyak tvayā proktā mahāmate /
prajāpatīnāṃ sarveṣāṃ guhyakāpsarasāṃ tathā // 18.4 //
sthāvaraṃ jaṅgamaṃ sarvam utpannaṃ vividhaṃ jagat /
tvayā proktaṃ mahābhāga śrutaṃ caitan manoharam // 18.5 //
kathitaṃ puṇyaphaladaṃ purāṇaṃ ślakṣṇayā girā /
manaḥkarṇasukhaṃ samyak prīṇāty amṛtasaṃmitam // 18.6 //
idānīṃ śrotum icchāmaḥ sakalaṃ maṇḍalaṃ bhuvaḥ /
vaktum arhasi sarvajña paraṃ kautūhalaṃ hi naḥ // 18.7 //
yāvantaḥ sāgarā dvīpās tathā varṣāṇi parvatāḥ /
vanāni saritaḥ puṇyadevādīnāṃ mahāmate // 18.8 //
yatpramāṇam idaṃ sarvaṃ yadādhāraṃ yadātmakam /
saṃsthānam asya jagato yathāvad vaktum arhasi // 18.9 //
munayaḥ śrūyatām etat saṃkṣepād vadato mama /
nāsya varṣaśatenāpi vaktuṃ śakyo 'tivistaraḥ // 18.10 //
jambūplakṣāhvayau dvīpau śālmalaś cāparo dvijāḥ /
kuśaḥ krauñcas tathā śākaḥ puṣkaraś caiva saptamaḥ // 18.11 //
ete dvīpāḥ samudrais tu sapta saptabhir āvṛtāḥ /
lavaṇekṣusurāsarpir dadhidugdhajalaiḥ samam // 18.12 //
jambūdvīpaḥ samastānām eteṣāṃ madhyasaṃsthitaḥ /
tasyāpi madhye viprendrā meruḥ kanakaparvataḥ // 18.13 //
caturaśītisāhasrair yojanais tasya cocchrayaḥ /
praviṣṭaḥ ṣoḍaśādhastād dvātriṃśan mūrdhni vistṛtaḥ // 18.14 //
mūle ṣoḍaśasāhasrair vistāras tasya sarvataḥ /
bhūpadmasyāsya śailo 'sau karṇikākārasaṃsthitaḥ // 18.15 //
himavān hemakūṭaś ca niṣadhas tasya dakṣiṇe /
nīlaḥ śvetaś ca śṛṅgī ca uttare varṣaparvatāḥ // 18.16 //
lakṣapramāṇau dvau madhye daśahīnās tathāpare /
sahasradvitayocchrāyās tāvadvistāriṇaś ca te // 18.17 //
bhārataṃ prathamaṃ varṣaṃ tataḥ kiṃpuruṣaṃ smṛtam /
harivarṣaṃ tathaivānyan meror dakṣiṇato dvijāḥ // 18.18 //
ramyakaṃ cottaraṃ varṣaṃ tasyaiva tu hiraṇmayam /
uttarāḥ kuravaś caiva yathā vai bhārataṃ tathā // 18.19 //
navasāhasram ekaikam eteṣāṃ dvijasattamāḥ /
ilāvṛtaṃ ca tanmadhye sauvarṇo merur ucchritaḥ // 18.20 //
meroś caturdiśaṃ tatra navasāhasravistṛtam /
ilāvṛtaṃ mahābhāgāś catvāraś cātra parvatāḥ // 18.21 //
viṣkambhā vitatā meror yojanāyutavistṛtāḥ /
pūrveṇa mandaro nāma dakṣiṇe gandhamādanaḥ // 18.22 //
vipulaḥ paścime pārśve supārśvaś cottare sthitaḥ /
kadambas teṣu jambūś ca pippalo vaṭa eva ca // 18.23 //
ekādaśaśatāyāmāḥ pādapā giriketavaḥ /
jambūdvīpasya sā jambūr nāmahetur dvijottamāḥ // 18.24 //
mahāgajapramāṇāni jambvās tasyāḥ phalāni vai /
patanti bhūbhṛtaḥ pṛṣṭhe śīryamāṇāni sarvataḥ // 18.25 //
rasena teṣāṃ vikhyātā tatra jambūnadīti vai /
sarit pravartate sā ca pīyate tannivāsibhiḥ // 18.26 //
na khedo na ca daurgandhyaṃ na jarā nendriyakṣayaḥ /
tatpānasvasthamanasāṃ janānāṃ tatra jāyate // 18.27 //
tīramṛt tadrasaṃ prāpya sukhavāyuviśoṣitā /
jāmbūnadākhyaṃ bhavati suvarṇaṃ siddhabhūṣaṇam // 18.28 //
bhadrāśvaṃ pūrvato meroḥ ketumālaṃ ca paścime /
varṣe dve tu muniśreṣṭhās tayor madhye tv ilāvṛtam // 18.29 //
vanaṃ caitrarathaṃ pūrve dakṣiṇe gandhamādanam /
vaibhrājaṃ paścime tadvad uttare nandanaṃ smṛtam // 18.30 //
aruṇodaṃ mahābhadram asitodaṃ samānasam /
sarāṃsy etāni catvāri devabhogyāni sarvadā // 18.31 //
śāntavāṃś cakrakuñjaś ca kurarī mālyavāṃs tathā /
vaikaṅkapramukhā meroḥ pūrvataḥ kesarācalāḥ // 18.32 //
trikūṭaḥ śiśiraś caiva pataṃgo rucakas tathā /
niṣadhādayo dakṣiṇatas tasya kesaraparvatāḥ // 18.33 //
śikhivāsaḥ savaidūryaḥ kapilo gandhamādanaḥ /
jānudhipramukhās tadvat paścime kesarācalāḥ // 18.34 //
meror anantarās te ca jaṭharādiṣv avasthitāḥ /
śaṅkhakūṭo 'tha ṛṣabho haṃso nāgas tathāparāḥ // 18.35 //
kālañjarādyāś ca tathā uttare kesarācalāḥ /
caturdaśa sahasrāṇi yojanānāṃ mahāpurī // 18.36 //
meror upari viprendrā brahmaṇaḥ kathitā divi /
tasyāṃ samantataś cāṣṭau diśāsu vidiśāsu ca // 18.37 //
indrādilokapālānāṃ prakhyātāḥ pravarāḥ puraḥ /
viṣṇupādaviniṣkrāntā plāvayantīndumaṇḍalam // 18.38 //
samantād brahmaṇaḥ puryāṃ gaṅgā patati vai divi /
sā tatra patitā dikṣu caturdhā pratyapadyata // 18.39 //
sītā cālakanandā ca cakṣur badhrā ca vai kramāt /
pūrveṇa sītā śailāc ca śailaṃ yānty antarikṣagā // 18.40 //
tataś ca pūrvavarṣeṇa bhadrāśvenaiti sārṇavam /
tathaivālakanandā ca dakṣiṇenaitya bhāratam // 18.41 //
prayāti sāgaraṃ bhūtvā saptabhedā dvijottamāḥ /
cakṣuś ca paścimagirīn atītya sakalāṃs tataḥ // 18.42 //
paścimaṃ ketumālākhyaṃ varṣam anveti sārṇavam /
bhadrā tathottaragirīn uttarāṃś ca tathā kurūn // 18.43 //
atītyottaram ambhodhiṃ samabhyeti dvijottamāḥ /
ānīlaniṣadhāyāmau mālyavadgandhamādanau // 18.44 //
tayor madhyagato meruḥ karṇikākārasaṃsthitaḥ /
bhāratāḥ ketumālāś ca bhadrāśvāḥ kuravas tathā // 18.45 //
pattrāṇi lokaśailasya maryādāśailabāhyataḥ /
jaṭharo devakūṭaś ca maryādāparvatāv ubhau // 18.46 //
tau dakṣiṇottarāyāmāv ānīlaniṣadhāyatau /
gandhamādanakailāsau pūrvapaścāt tu tāv ubhau // 18.47 //
aśītiyojanāyāmāv arṇavāntarvyavasthitau /
niṣadhaḥ pāriyātraś ca maryādāparvatāv ubhau // 18.48 //
tau dakṣiṇottarāyāmāv ānīlaniṣadhāyatau /
meroḥ paścimadigbhāge yathā pūrvau tathā sthitau // 18.49 //
triśṛṅgo jārudhiś caiva uttarau varṣaparvatau /
pūrvapaścāyatāv etāv arṇavāntarvyavasthitau // 18.50 //
ity ete hi mayā proktā maryādāparvatā dvijāḥ /
jaṭharāvasthitā meror yeṣāṃ dvau dvau caturdiśam // 18.51 //
meroś caturdiśaṃ ye tu proktāḥ kesaraparvatāḥ /
śītāntādyā dvijās teṣām atīva hi manoharāḥ // 18.52 //
śailānām antaradroṇyaḥ siddhacāraṇasevitāḥ /
suramyāṇi tathā tāsu kānanāni purāṇi ca // 18.53 //
lakṣmīviṣṇvagnisūryendradevānāṃ munisattamāḥ /
tāsv āyatanavaryāṇi juṣṭāni narakiṃnaraiḥ // 18.54 //
gandharvayakṣarakṣāṃsi tathā daiteyadānavāḥ /
krīḍanti tāsu ramyāsu śailadroṇīṣv aharniśam // 18.55 //
bhaumā hy ete smṛtāḥ svargā dharmiṇām ālayā dvijāḥ /
naiteṣu pāpakartāro yānti janmaśatair api // 18.56 //
bhadrāśve bhagavān viṣṇur āste hayaśirā dvijāḥ /
vārāhaḥ ketumāle tu bhārate kūrmarūpadhṛk // 18.57 //
matsyarūpaś ca govindaḥ kuruṣv āste sanātanaḥ /
viśvarūpeṇa sarvatra sarvaḥ sarveśvaro hariḥ // 18.58 //
sarvasyādhārabhūto 'sau dvijā āste 'khilātmakaḥ /
yāni kiṃpuruṣādyāni varṣāṇy aṣṭau dvijottamāḥ // 18.59 //
na teṣu śoko nāyāso nodvegaḥ kṣudbhayādikam /
susthāḥ prajā nirātaṅkāḥ sarvaduḥkhavivarjitāḥ // 18.60 //
daśadvādaśavarṣāṇāṃ sahasrāṇi sthirāyuṣaḥ /
naiteṣu bhaumāny anyāni kṣutpipāsādi no dvijāḥ // 18.61 //
kṛtatretādikā naiva teṣu sthāneṣu kalpanā /
sarveṣv eteṣu varṣeṣu sapta sapta kulācalāḥ /
nadyaś ca śataśas tebhyaḥ prasūtā yā dvijottamāḥ // 18.62 //
uttareṇa samudrasya himādreś caiva dakṣiṇe /
varṣaṃ tad bhārataṃ nāma bhāratī yatra saṃtatiḥ // 19.1 //
navayojanasāhasro vistāraś ca dvijottamāḥ /
karmabhūmir iyaṃ svargam apavargaṃ ca pṛcchatām // 19.2 //
mahendro malayaḥ sahyaḥ śuktimān ṛkṣaparvataḥ /
vindhyaś ca pāriyātraś ca saptātra kulaparvatāḥ // 19.3 //
ataḥ saṃprāpyate svargo muktim asmāt prayāti vai /
tiryaktvaṃ narakaṃ cāpi yānty ataḥ puruṣā dvijāḥ // 19.4 //
itaḥ svargaś ca mokṣaś ca madhyaṃ cānte ca gacchati /
na khalv anyatra martyānāṃ karma bhūmau vidhīyate // 19.5 //
bhāratasyāsya varṣasya nava bhedān niśāmaya /
indradvīpaḥ kasetumāṃs tāmraparṇo gabhastimān // 19.6 //
nāgadvīpas tathā saumyo gandharvas tv atha vāruṇaḥ /
ayaṃ tu navamas teṣāṃ dvīpaḥ sāgarasaṃvṛtaḥ // 19.7 //
yojanānāṃ sahasraṃ ca dvīpo 'yaṃ dakṣiṇottarāt /
pūrve kirātās tiṣṭhanti paścime yavanāḥ sthitāḥ // 19.8 //
brāhmaṇāḥ kṣatriyā vaiśyā madhye śūdrāś ca bhāgaśaḥ /
ijyāyuddhavaṇijyādyavṛttimanto vyavasthitāḥ // 19.9 //
śatadrucandrabhāgādyā himavatpādaniḥsṛtāḥ /
vedasmṛtimukhāś cānyāḥ pāriyātrodbhavā mune // 19.10 //
narmadāsuramādyāś ca nadyo vindhyaviniḥsṛtāḥ /
tāpīpayoṣṇīnirvindhyākāverīpramukhā nadīḥ // 19.11 //
ṛkṣapādodbhavā hy etāḥ śrutāḥ pāpaṃ haranti yāḥ /
godāvarībhīmarathīkṛṣṇaveṇyādikās tathā // 19.12 //
sahyapādodbhavā nadyaḥ smṛtāḥ pāpabhayāpahāḥ /
kṛtamālātāmraparṇīpramukhā malayodbhavāḥ // 19.13 //
trisāṃdhyarṣikulyādyāmahendraprabhavāḥ smṛtāḥ /
ṛṣikulyākumārādyāḥ śuktimatpādasaṃbhavāḥ // 19.14 //
āsāṃ nadyupanadyaś ca santy anyās tu sahasraśaḥ /
tāsv ime kurupañcālamadhyadeśādayo janāḥ // 19.15 //
pūrvadeśādikāś caiva kāmarūpanivāsinaḥ /
pauṇḍrāḥ kaliṅgā magadhā dākṣiṇātyāś ca sarvaśaḥ // 19.16 //
tathā parāntyāḥ saurāṣṭrāḥ śūdrābhīrās tathārbudāḥ /
mārukā mālavāś caiva pāriyātranivāsinaḥ // 19.17 //
sauvīrāḥ saindhavāpannāḥ śālvāḥ śākalavāsinaḥ /
madrārāmās tathāmbaṣṭhāḥ pārasīkādayas tathā // 19.18 //
āsāṃ pibanti salilaṃ vasanti saritāṃ sadā /
samopetā mahābhāga hṛṣṭapuṣṭajanākulāḥ // 19.19 //
vasanti bhārate varṣe yugāny atra mahāmune /
kṛtaṃ tretā dvāparaṃ ca kaliś cānyatra na kvacit // 19.20 //
tapas tapyanti yatayo juhvate cātra yajvinaḥ /
dānāni cātra dīyante paralokārtham ādarāt // 19.21 //
puruṣair yajñapuruṣo jambūdvīpe sadejyate /
yajñair yajñamayo viṣṇur anyadvīpeṣu cānyathā // 19.22 //
atrāpi bhārataṃ śreṣṭhaṃ jambūdvīpe mahāmune /
yato hi karmabhūr eṣā yato 'nyā bhogabhūmayaḥ // 19.23 //
atra janmasahasrāṇāṃ sahasrair api sattama /
kadācil labhate jantur mānuṣyaṃ puṇyasaṃcayan // 19.24 //
gāyanti devāḥ kila gītakāni dhanyās tu ye bhāratabhūmibhāge /
svargāpavargāspadahetubhūte bhavanti bhūyaḥ puruṣā manuṣyāḥ // 19.25 //
karmāṇy asaṃkalpitatatphalāni saṃnyasya viṣṇau paramātmarūpe /
avāpya tāṃ karmamahīm anante tasmiṃl layaṃ ye tv amalāḥ prayānti // 19.26 //
jānīma no tatkūvayaṃ vilīne svargaprade karmaṇi dehabandham /
prāpsyanti dhanyāḥ khalu te manuṣyā ye bhāratenendriyaviprahīnāḥ // 19.27 //
navavarṣaṃ ca bho viprā jambūdvīpam idaṃ mayā /
lakṣayojanavistāraṃ saṃkṣepāt kathitaṃ dvijāḥ // 19.28 //
jambūdvīpaṃ samāvṛtya lakṣayojanavistaraḥ /
bho dvijā valayākāraḥ sthitaḥ kṣīrodadhir bahiḥ // 19.29 //
kṣārodena yathā dvīpo jambūsaṃjño 'bhiveṣṭitaḥ /
saṃveṣṭya kṣāram udadhiṃ plakṣadvīpas tathā sthitaḥ // 20.1 //
jambūdvīpasya vistāraḥ śatasāhasrasaṃmitaḥ /
sa eva dviguṇo viprāḥ plakṣadvīpe 'py udāhṛtaḥ // 20.2 //
sapta medhātitheḥ putrāḥ plakṣadvīpeśvarasya vai /
śreṣṭhaḥ śāntabhayo nāma śiśiras tadanantaram // 20.3 //
sukhodayas tathānandaḥ śivaḥ kṣemaka eva ca /
dhruvaś ca saptamas teṣāṃ plakṣadvīpeśvarā hi te // 20.4 //
pūrvaṃ śāntabhayaṃ varṣaṃ śiśiraṃ sukhadaṃ tathā /
ānandaṃ ca śivaṃ caiva kṣemakaṃ dhruvam eva ca // 20.5 //
maryādākārakās teṣāṃ tathānye varṣaparvatāḥ /
saptaiva teṣāṃ nāmāni śṛṇudhvaṃ munisattamāḥ // 20.6 //
gomedaś caiva candraś ca nārado dandubhis tathā /
somakaḥ sumanāḥ śailo vaibhrājaś caiva saptamaḥ // 20.7 //
varṣācaleṣu ramyeṣu varṣeṣv eteṣu cānaghāḥ /
vasanti devagandharvasahitāḥ sahitaṃ prajāḥ // 20.8 //
teṣu puṇyā janapadā vīrā na mriyate janaḥ /
nādhayo vyādhayo vāpi sarvakālasukhaṃ hi tat // 20.9 //
teṣāṃ nadyaś ca saptaiva varṣāṇāṃ tu samudragāḥ /
nāmatas tāḥ pravakṣyāmi śrutāḥ pāpaṃ haranti yāḥ // 20.10 //
anutaptā śikhā caiva viprāśā tridivā kramuḥ /
amṛtā sukṛtā caiva saptaitās tatra nimnagāḥ // 20.11 //
ete śailās tathā nadyaḥ pradhānāḥ kathitā dvijāḥ /
kṣudranadyas tathā śailās tatra santi sahasraśaḥ // 20.12 //
tāḥ pibanti sadā hṛṣṭā nadīr janapadās tu te /
avasarpiṇī nadī teṣāṃ na caivotsarpiṇī dvijāḥ // 20.13 //
na teṣv asti yugāvasthā teṣu sthāneṣu saptasu /
tretāyugasamaḥ kālaḥ sarvadaiva dvijottamāḥ // 20.14 //
plakṣadvīpādike viprāḥ śākadvīpāntikeṣu vai /
pañcavarṣasahasrāṇi janā jīvanty anāmayāḥ // 20.15 //
dharmaś caturvidhas teṣu varṇāśramavibhāgajaḥ /
varṇāś ca tatra catvāras tān budhāḥ pravadāmi vaḥ // 20.16 //
āryakāḥ kuravaś caiva viviśvā bhāvinaś ca ye /
viprakṣatriyavaiśyās te śūdrāś ca munisattamāḥ // 20.17 //
jambūvṛkṣapramāṇas tu tanmadhye sumahātaruḥ /
plakṣas tannāmasaṃjño 'yaṃ plakṣadvīpo dvijottamāḥ // 20.18 //
ijyate tatra bhagavāṃs tair varṇair āryakādibhiḥ /
somarūpī jagatsraṣṭā sarvaḥ sarveśvaro hariḥ // 20.19 //
plakṣadvīpapramāṇena plakṣadvīpaḥ samāvṛtaḥ /
tathaivekṣurasodena pariveṣānukāriṇā // 20.20 //
ity etad vo muniśreṣṭhāḥ plakṣadvīpa udāhṛtaḥ /
saṃkṣepeṇa mayā bhūyaḥ śālmalaṃ taṃ nibodhata // 20.21 //
śālmalasyeśvaro vīro vapuṣmāṃs tatsutā dvijāḥ /
teṣāṃ tu nāma saṃjñāni saptavarṣāṇi tāni vai // 20.22 //
śveto 'tha haritaś caiva jīmūto rohitas tathā /
vaidyuto mānasaś caiva suprabhaś ca dvijottamāḥ // 20.23 //
śālmanaś ca samudro 'sau dvīpenekṣurasodakaḥ /
vistārād dviguṇenātha sarvataḥ saṃvṛtaḥ sthitaḥ // 20.24 //
tatrāpi parvatāḥ sapta vijñeyā ratnayonayaḥ /
varṣābhivyañjakās te tu tathā saptaiva nimnagāḥ // 20.25 //
kumudaś connataś caiva tṛtīyas tu balāhakaḥ /
droṇo yatra mahauṣadhyaḥ sa caturtho mahīdharaḥ // 20.26 //
kaṅkas tu pañcamaḥ ṣaṣṭho mahiṣaḥ saptamas tathā /
kakudmān parvatavaraḥ sarinnāmāny ato dvijāḥ // 20.27 //
śroṇī toyā vitṛṣṇā ca candrā śukrā vimocanī /
nivṛttiḥ saptamī tāsāṃ smṛtās tāḥ pāpaśāntidāḥ // 20.28 //
śvetaṃ ca lohitaṃ caiva jīmūtaṃ haritaṃ tathā /
vaidyutaṃ mānasaṃ caiva suprabhaṃ nāma saptamam // 20.29 //
saptaitāni tu varṣāṇi cāturvarṇyayutāni ca /
varṇāś ca śālmale ye ca vasanty eṣu dvijottamāḥ // 20.30 //
kapilāś cāruṇāḥ pītāḥ kṛṣṇāś caiva pṛthak pṛthak /
brāhmaṇāḥ kṣatriyā vaiśyāḥ śūdrāś caiva yajanti tam // 20.31 //
bhagavantaṃ samastasya viṣṇum ātmānam avyayam /
vāyubhūtaṃ makhaśreṣṭhair yajvāno yajñasaṃsthitam // 20.32 //
devānām atra sāṃnidhyam atīva sumanohare /
śālmaliś ca mahāvṛkṣo nāmanirvṛttikārakaḥ // 20.33 //
eṣa dvīpaḥ samudreṇa surodena samāvṛtaḥ /
vistārāc chālmaleś caiva samena tu samantataḥ // 20.34 //
surodakaḥ parivṛtaḥ kuśadvīpena sarvataḥ /
śālmalasya tu vistārād dviguṇena samantataḥ // 20.35 //
jyotiṣmataḥ kuśadvīpe śṛṇudhvaṃ tasya putrakān /
udbhido veṇumāṃś caiva svairatho randhano dhṛtiḥ // 20.36 //
prabhākaro 'tha kapilas tannāmnā varṣapaddhatiḥ /
tasyāṃ vasanti manujaiḥ saha daiteyadānavāḥ // 20.37 //
tathaiva devagandharvā yakṣakiṃpuruṣādayaḥ /
varṇās tatrāpi catvāro nijānuṣṭhānatatparāḥ // 20.38 //
daminaḥ śuṣmiṇaḥ snehā māndahāś ca dvijottamāḥ /
brāhmaṇāḥ kṣatriyā vaiśyāḥ śūdrāś cānukramoditāḥ // 20.39 //
yathoktakarmakartṛtvāt svādhikārakṣayāya te /
tatra te tu kuśadvīpe brahmarūpaṃ janārdanam // 20.40 //
yajantaḥ kṣapayanty ugram adhikāraphalapradam /
vidrumo hemaśailaś ca dyutimān puṣṭimāṃs tathā // 20.41 //
kuśeśayo hariś caiva saptamo mandarācalaḥ /
varṣācalās tu saptaite dvīpe tatra dvijottamāḥ // 20.42 //
nadyaś ca sapta tāsāṃ tu vakṣye nāmāny anukramāt /
dhūtapāpā śivā caiva pavitrā saṃmatis tathā // 20.43 //
vidyud ambho mahī cānyā sarvapāpaharās tv imāḥ /
anyāḥ sahasraśas tatra kṣudranadyas tathācalāḥ // 20.44 //
kuśadvīpe kuśastambaḥ saṃjñayā tasya tat smṛtam /
tatpramāṇena sa dvīpo ghṛtodena samāvṛtaḥ // 20.45 //
ghṛtodaś ca samudro vai krauñcadvīpena saṃvṛtaḥ /
krauñcadvīpo muniśreṣṭhāḥ śrūyatāṃ cāparo mahān // 20.46 //
kuśadvīpasya vistārād dviguṇo yasya vistaraḥ /
krauñcadvīpe dyutimataḥ putrāḥ sapta mahātmanaḥ // 20.47 //
tannāmāni ca varṣāṇi teṣāṃ cakre mahāmanāḥ /
kuśago mandagaś coṣṇaḥ pīvaro 'thāndhakārakaḥ // 20.48 //
muniś ca dundubhiś caiva saptaite tatsutā dvijāḥ /
tatrāpi devagandharvasevitāḥ sumanoramāḥ // 20.49 //
varṣācalā muniśreṣṭhās teṣāṃ nāmāni bho dvijāḥ /
krauñcaś ca vāmanaś caiva tṛtīyaś cāndhakārakaḥ // 20.50 //
devavrato dhamaś caiva tathānyaḥ puṇḍarīkavān /
dundubhiś ca mahāśailo dviguṇās te parasparam // 20.51 //
dvīpād dvīpeṣu ye śailās tathā dvīpāni te tathā /
varṣeṣv eteṣu ramyeṣu varṣaśailavareṣu ca // 20.52 //
nivasanti nirātaṅkāḥ saha devagaṇaiḥ prajāḥ /
puṣkalā puṣkarā dhanyās te khyātāś ca dvijottamāḥ // 20.53 //
brāhmaṇāḥ kṣatriyā vaiśyāḥ śūdrāś cānukramoditāḥ /
tatra nadyo muniśreṣṭhā yāḥ pibanti tu te sadā // 20.54 //
sapta pradhānāḥ śataśas tathānyāḥ kṣudranimnagāḥ /
gaurī kumudvatī caiva saṃdhyā rātrir manojavā // 20.55 //
khyātiś ca puṇḍarīkā ca saptaitā varṣanimnagāḥ /
tatrāpi varṇair bhagavān puṣkarādyair janārdanaḥ // 20.56 //
dhyānayogai rudrarūpa ījyate yajñasaṃnidhau /
krauñcadvīpaḥ samudreṇa dadhimaṇḍodakena tu // 20.57 //
āvṛtaḥ sarvataḥ krauñcadvīpatulyena mānataḥ /
dadhimaṇḍodakaś cāpi śākadvīpena saṃvṛtaḥ // 20.58 //
krauñcadvīpasya vistāradviguṇena dvijottamāḥ /
śākadvīpeśvarasyāpi bhavyasya sumahātmanaḥ // 20.59 //
saptaiva tanayās teṣāṃ dadau varṣāṇi sapta saḥ /
jaladaś ca kumāraś ca sukumāro manīrakaḥ // 20.60 //
kusamodaś ca modākiḥ saptamaś ca mahādrumaḥ /
tatsaṃjñāny eva tatrāpi sapta varṣāṇy anukramāt // 20.61 //
tatrāpi parvatāḥ sapta varṣavicchedakārakāḥ /
pūrvas tatrodayagirir jaladhāras tathāparaḥ // 20.62 //
tathā raivatakaḥ śyāmas tathaivāmbhogirir dvijāḥ /
āstikeyas tathā ramyaḥ kesarī parvatottamaḥ // 20.63 //
śākaś cātra mahāvṛkṣaḥ siddhagandharvasevitaḥ /
yatpattravātasaṃsparśād āhlādo jāyate paraḥ // 20.64 //
tatra puṇyā janapadāś cāturvarṇyasamanvitāḥ /
nivasanti mahātmāno nirātaṅkā nirāmayāḥ // 20.65 //
nadyaś cātra mahāpuṇyāḥ sarvapāpabhayāpahāḥ /
sukumārī kumārī ca nalinī reṇukā ca yā // 20.66 //
ikṣuś ca dhenukā caiva gabhastī saptamī tathā /
anyās tv ayutaśas tatra kṣudranadyo dvijottamāḥ // 20.67 //
mahīdharās tathā santi śataśo 'tha sahasraśaḥ /
tāḥ pibanti mudā yuktā jaladādiṣu ye sthitāḥ // 20.68 //
varṣeṣu ye janapadāś caturthārthasamanvitāḥ /
nadyaś cātra mahāpuṇyāḥ svargād abhyetya medinīm // 20.69 //
dharmahānir na teṣv asti na saṃharṣo na śuk tathā /
maryādāvyutkramaś cāpi teṣu deśeṣu saptasu // 20.70 //
magāś ca māgadhāś caiva mānasā mandagās tathā /
magā brāhmaṇabhūyiṣṭhā māgadhāḥ kṣatriyās tu te // 20.71 //
vaiśyās tu mānasās teṣāṃ śūdrā jñeyās tu mandagāḥ /
śākadvīpe sthitair viṣṇuḥ sūryarūpadharo hariḥ // 20.72 //
yathoktair ijyate samyak karmabhir niyatātmabhiḥ /
śākadvīpas tato viprāḥ kṣīrodena samantataḥ // 20.73 //
śākadvīpapramāṇena valayeneva veṣṭitaḥ /
kṣīrābdhiḥ sarvato viprāḥ puṣkarākhyena veṣṭitaḥ // 20.74 //
dvīpena śākadvīpāt tu dviguṇena samantataḥ /
puṣkare savanasyāpi mahāvīto 'bhavat sutaḥ // 20.75 //
dhātakiś ca tayos tadvad dve varṣe nāmasaṃjñite /
mahāvītaṃ tathaivānyad dhātakīkhaṇḍasaṃjñitam // 20.76 //
ekaś cātra mahābhāgāḥ prakhyāto varṣaparvataḥ /
mānasottarasaṃjño vai madhyato valayākṛtiḥ // 20.77 //
yojanānāṃ sahasrāṇi ūrdhvaṃ pañcāśad ucchritaḥ /
tāvad eva ca vistīrṇaḥ sarvataḥ parimaṇḍalaḥ // 20.78 //
puṣkaradvīpavalayaṃ madhyena vibhajann iva /
sthito 'sau tena vicchinnaṃ jātaṃ varṣadvayaṃ hi tat // 20.79 //
valayākāram ekaikaṃ tayor madhye mahāgiriḥ /
daśavarṣasahasrāṇi tatra jīvanti mānavāḥ // 20.80 //
nirāmayā viśokāś ca rāgadveṣavivarjitāḥ /
adhamottamau na teṣv āstāṃna vadhyavadhakau dvijāḥ // 20.81 //
nerṣyāsūyā bhayaṃ roṣo doṣo lobhādikaṃ na ca /
mahāvītaṃ bahir varṣaṃ dhātakīkhaṇḍam antataḥ // 20.82 //
mānasottaraśailasya devadaityādisevitam /
satyānṛte na tatrāstāṃ dvīpe puṣkarasaṃjñite // 20.83 //
na tatra nadyaḥ śailā vā dvīpe varṣadvayānvite /
tulyaveṣās tu manujā devais tatraikarūpiṇaḥ // 20.84 //
varṇāśramācārahīnaṃ dharmāharaṇavarjitam /
trayīvārttādaṇḍanītiśuśrūṣārahitaṃ ca tat // 20.85 //
varṣadvayaṃ tato viprā bhaumasvargo 'yam uttamaḥ /
sarvasya sukhadaḥ kālo jarārogavivarjitaḥ // 20.86 //
puṣkare dhātakīkhaṇḍe mahāvīte ca vai dvijāḥ /
nyagrodhaḥ puṣkaradvīpe brahmaṇaḥ sthānam uttamam // 20.87 //
tasmin nivasati brahmā pūjyamānaḥ surāsuraiḥ /
svādūdakenodadhinā puṣkaraḥ pariveṣṭitaḥ // 20.88 //
samena puṣkarasyaiva vistārān maṇḍalāt tathā /
evaṃ dvīpāḥ samudrais tu sapta saptabhir āvṛtāḥ // 20.89 //
dvīpaś caiva samudraś ca samānau dviguṇau parau /
payāṃsi sarvadā sarvasamudreṣu samāni vai // 20.90 //
nyūnātiriktatā teṣāṃ kadācin naiva jāyate /
sthālīstham agnisaṃyogād udreki salilaṃ yathā // 20.91 //
tathenduvṛddhau salilam ambhodhau munisattamāḥ /
anyūnānatiriktāś ca vardhanty āpo hrasanti ca // 20.92 //
udayāstamane tv indoḥ pakṣayoḥ śuklakṛṣṇayoḥ /
daśottarāṇi pañcaiva aṅgulānāṃ śatāni ca // 20.93 //
apāṃ vṛddhikṣayau dṛṣṭau sāmudrīṇāṃ dvijottamāḥ /
bhojanaṃ puṣkaradvīpe tatra svayam upasthitam // 20.94 //
bhuñjanti ṣaḍrasaṃ viprāḥ prajāḥ sarvāḥ sadaiva hi /
svādūdakasya parito dṛśyate lokasaṃsthitiḥ // 20.95 //
dviguṇā kāñcanī bhūmiḥ sarvajantuvivarjitā /
lokālokas tataḥ śailo yojanāyutavistṛtaḥ // 20.96 //
ucchrayeṇāpi tāvanti sahasrāṇy āvalohi saḥ /
tatas tamaḥ samāvṛtya taṃ śailaṃ sarvataḥ sthitam // 20.97 //
tamaś cāṇḍakaṭāhena samantāt pariveṣṭitam /
pañcāśatkoṭivistārā seyam urvī dvijottamāḥ // 20.98 //
sahaivāṇḍakaṭāhena sadvīpā samahīdharā /
seyaṃ dhātrī vidhātrī ca sarvabhūtaguṇādhikā /
ādhārabhūtā jagatāṃ sarveṣāṃ sā dvijottamāḥ // 20.99 //
vistāra eṣa kathitaḥ pṛthivyā munisattamāḥ /
saptatis tu sahasrāṇi taducchrāyo 'pi kathyate // 21.1 //
daśasāhasram ekaikaṃ pātālaṃ munisattamāḥ /
atalaṃ vitalaṃ caiva nitalaṃ sutalaṃ tathā // 21.2 //
talātalaṃ rasātalaṃ pātālaṃ cāpi saptamam /
kṛṣṇā śuklāruṇā pītā śarkarā śailakāñcanī // 21.3 //
bhūmayo yatra viprendrā varaprāsādaśobhitāḥ /
teṣu dānavadaiteyajātayaḥ śataśaḥ sthitāḥ // 21.4 //
nāgānāṃ ca mahāṅgānāṃ jñātayaś ca dvijottamāḥ /
svarlokād api ramyāṇi pātālānīti nāradaḥ // 21.5 //
prāha svargasadomadhye pātālebhyo gato divam /
āhlādakāriṇaḥ śubhrā maṇayo yatra suprabhāḥ // 21.6 //
nāgābharaṇabhūṣāś ca pātālaṃ kena tatsamam /
daityadānavakanyābhir itaś cetaś ca śobhite // 21.7 //
pātāle kasya na prītir vimuktasyāpi jāyate /
divārkaraśmayo yatra prabhās tanvanti nātapam // 21.8 //
śaśinaś ca na śītāya niśi dyotāya kevalam /
bhakṣyabhojyamahāpānamadamattaiś ca bhogibhiḥ // 21.9 //
yatra na jñāyate kālo gato 'pi danujādibhiḥ /
vanāni nadyo ramyāṇi sarāṃsi kamalākarāḥ // 21.10 //
puṃskokilādilāpāś ca manojñāny ambarāṇi ca /
bhūṣaṇāny atiramyāṇi gandhādyaṃ cānulepanam // 21.11 //
vīṇāveṇumṛdaṅgānāṃ niḥsvanāś ca sadā dvijāḥ /
etāny anyāni ramyāṇi bhāgyabhogyāni dānavaiḥ // 21.12 //
daityoragaiś ca bhujyante pātālāntaragocaraiḥ /
pātālānām adhaś cāste viṣṇor yā tāmasī tanuḥ // 21.13 //
śeṣākhyā yadguṇān vaktuṃ na śaktā daityadānavāḥ /
yo 'nantaḥ paṭhyate siddhair devadevarṣipūjitaḥ // 21.14 //
sahasraśirasā vyaktaḥ svastikāmalabhūṣaṇaḥ /
phaṇāmaṇisahasreṇa yaḥ sa vidyotayan diśaḥ // 21.15 //
sarvān karoti nirvīryān hitāya jagato 'surān /
madāghūrṇitanetro 'sau yaḥ sadaivaikakuṇḍalaḥ // 21.16 //
kirīṭī sragdharo bhāti sāgniśveta ivācalaḥ /
nīlavāsā madotsiktaḥ śvetahāropaśobhitaḥ // 21.17 //
sābhragaṅgāprapāto 'sau kailāsādrir ivottamaḥ /
lāṅgalāsaktahastāgro bibhran muśalam uttamam // 21.18 //
upāsyate svayaṃ kāntyā yo vāruṇyā ca mūrtayā /
kalpānte yasya vaktrebhyo viṣānalaśikhojjvalaḥ // 21.19 //
saṃkarṣaṇātmako rudro niṣkramyātti jagattrayam /
sa bibhracchikharībhūtam aśeṣaṃ kṣitimaṇḍalam // 21.20 //
āste pātālamūlasthaḥ śeṣo 'śeṣasurārcitaḥ /
tasya vīryaṃ prabhāvaś ca svarūpaṃ rūpam eva ca // 21.21 //
nahi varṇayituṃ śakyaṃ jñātuṃ vā tridaśair api /
yasyaiṣā sakalā pṛthvī phaṇāmaṇiśikhāruṇā // 21.22 //
āste kusumamāleva kas tadvīryaṃ vadiṣyati /
yadā vijṛmbhate 'nanto madāghūrṇitalocanaḥ // 21.23 //
tadā calati bhūr eṣā sādritoyādhikānanā /
gandharvāpsarasaḥ siddhāḥ kiṃnaroragavāraṇāḥ // 21.24 //
nāntaṃ guṇānāṃ gacchanti tato 'nanto 'yam avyayaḥ /
yasya nāgavadhūhastair lāpitaṃ haricandanam // 21.25 //
muhuḥ śvāsānilāyastaṃ yāti dikpaṭavāsatām /
yam ārādhya purāṇarṣir gargo jyotīṃṣi tattvataḥ // 21.26 //
jñātavān sakalaṃ caiva nimittapaṭhitaṃ phalam /
teneyaṃ nāgavaryeṇa śirasā vidhṛtā mahī /
bibharti sakalāṃl lokān sadevāsuramānuṣān // 21.27 //
tataś cānantaraṃ viprā narakā rauravādayaḥ /
pāpino yeṣu pātyante tāñ śṛṇudhvaṃ dvijottamāḥ // 22.1 //
rauravaḥ śaukaro rodhas tāno viśasanas tathā /
mahājvālas taptakuḍyo mahālobho vimohanaḥ // 22.2 //
rudhirāndho vasātaptaḥ kṛmīśaḥ kṛmibhojanaḥ /
asipattravanaṃ kṛṣṇo lālābhakṣaś ca dāruṇaḥ // 22.3 //
tathā pūyavahaḥ pāpo vahnijvālo hy adhaḥśirāḥ /
sadaṃśaḥ kṛṣṇasūtraś ca tamaś cāvīcir eva ca // 22.4 //
śvabhojano 'thāpratiṣṭhomaāvīciś ca tathāparaḥ /
ity evamādayaś cānye narakā bhṛśadāruṇāḥ // 22.5 //
yamasya viṣaye ghorāḥ śastrāgniviṣadarśinaḥ /
patanti yeṣu puruṣāḥ pāpakarmaratāś ca ye // 22.6 //
kūṭasākṣī tathā samyak pakṣapātena yo vadet /
yaś cānyad anṛtaṃ vakti sa naro yāti rauravam // 22.7 //
bhrūṇahā purahantā ca goghnaś ca munisattamāḥ /
yānti te rauravaṃ ghoraṃ yaś cocchvāsanirodhakaḥ // 22.8 //
surāpo brahmahā hartā suvarṇasya ca śūkare /
prayāti narake yaś ca taiḥ saṃsargam upaiti vai // 22.9 //
rājanyavaiśyahā caiva tathaiva gurutalpagaḥ /
taptakumbhe svasṛgāmī hanti rājabhaṭaṃ ca yaḥ // 22.10 //
mādhvīvikrayakṛn vadhyapālaḥ kesaravikrayī /
taptalohe patanty ete yaś ca bhaktaṃ parityajet // 22.11 //
sutāṃ snuṣāṃ cāpi gatvā mahājvāle nipātyate /
avamantā gurūṇāṃ yo yaś cākroṣṭā narādhamaḥ // 22.12 //
vedadūṣayitā yaś ca vedavikrayakaś ca yaḥ /
agamyagāmī yaś ca syāt te yānti śabalaṃ dvijāḥ // 22.13 //
cauro vimohe patati maryādādūṣakas tathā /
devadvijapitṛdveṣṭā ratnadūṣayitā ca yaḥ // 22.14 //
sa yāti kṛmibhakṣye vai kṛmīśe tu duriṣṭikṛt /
pitṛdevātithīn yas tu paryaśnāti narādhamaḥ // 22.15 //
lālābhakṣye sa yāty ugre śarakartā ca vedhake /
karoti karṇino yaś ca yaś ca khaḍgādikṛn naraḥ // 22.16 //
prayānty ete viśasane narake bhṛśadāruṇe /
asatpratigrahītā ca narake yāty adhomukhe // 22.17 //
ayājyayājakas tatra tathā nakṣatrasūcakaḥ /
kṛmipūye naraś caiko yāti miṣṭānnabhuk sadā // 22.18 //
lākṣāmāṃsarasānāṃ ca tilānāṃ lavaṇasya ca /
vikretā brāhmaṇo yāti tam eva narakaṃ dvijāḥ // 22.19 //
mārjārakukkuṭacchāgaśvavarāhavihaṃgamān /
poṣayan narakaṃ yāti tam eva dvijasattamāḥ // 22.20 //
raṅgopajīvī kaivartaḥ kuṇḍāśī garadas tathā /
sūcī māhiṣikaś caiva parvagāmī ca yo dvijaḥ // 22.21 //
agāradāhī mitraghnaḥ śakunigrāmayājakaḥ /
rudhirāndhe patanty ete somaṃ vikrīṇate ca ye // 22.22 //
madhuhā grāmahantā ca yāti vaitaraṇīṃ naraḥ /
retaḥpānādikartāro maryādābhedinaś ca ye // 22.23 //
te kṛcchre yānty aśaucāś ca kuhakājīvinaś ca ye /
asipattravanaṃ yāti vanacchedī vṛthaiva yaḥ // 22.24 //
aurabhrikā mṛgavyādhā vahnijvāle patanti vai /
yānti tatraiva te viprā yaś cāpākeṣu vahnidaḥ // 22.25 //
vratopalopako yaś ca svāśramād vicyutaś ca yaḥ /
saṃdaṃśayātanāmadhye patatas tāv ubhāv api // 22.26 //
divā svapneṣu syandante ye narā brahmacāriṇaḥ /
putrair adhyāpitā ye tu te patanti śvabhojane // 22.27 //
ete cānye ca narakāḥ śataśo 'tha sahasraśaḥ /
yeṣu duṣkṛtakarmāṇaḥ pacyante yātanāgatāḥ // 22.28 //
tathaiva pāpāny etāni tathānyāni sahasraśaḥ /
bhujyante jātipuruṣair narakāntaragocaraiḥ // 22.29 //
varṇāśramaviruddhaṃ ca karma kurvanti ye narāḥ /
karmaṇā manasā vācā nirayeṣu patanti te // 22.30 //
adhaḥśirobhir dṛśyante nārakair divi devatāḥ /
devāś cādhomukhān sarvān adhaḥ paśyanti nārakān // 22.31 //
sthāvarāḥ kṛmayo 'jvāś ca pakṣiṇaḥ paśavo narāḥ /
dhārmikās tridaśās tadvan mokṣiṇaś ca yathākramam // 22.32 //
sahasrabhāgaḥ prathamād dvitīyo 'nukramāt tathā /
sarve hy ete mahābhāgā yāvan muktisamāśrayāḥ // 22.33 //
yāvanto jantavaḥ svarge tāvanto narakaukasaḥ /
pāpakṛd yāti narakaṃ prāyaścittaparāṅmukhaḥ // 22.34 //
pāpānām anurūpāṇi prāyaścittāni yad yathā /
tathā tathaiva saṃsmṛtya proktāni paramarṣibhiḥ // 22.35 //
pāpe gurūṇi guruṇi svalpāny alpe ca tadvidaḥ /
prāyaścittāni viprendrā jaguḥ svāyaṃbhuvādayaḥ // 22.36 //
prāyaścittāny aśeṣāṇi tapaḥkarmātmakāni vai /
yāni teṣām aśeṣāṇāṃ kṛṣṇānusmaraṇaṃ param // 22.37 //
kṛte pāpe 'nutāpo vai yasya puṃsaḥ prajāyate /
prāyaścittaṃ tu tasyaikaṃ harisaṃsmaraṇaṃ param // 22.38 //
prātar niśi tathā saṃdhyāmadhyāhnādiṣu saṃsmaran /
nārāyaṇam avāpnoti sadyaḥ pāpakṣayān naraḥ // 22.39 //
viṣṇusaṃsmaraṇāt kṣīṇasamastakleśasaṃcayaḥ /
muktiṃ prayāti bho viprā viṣṇos tasyānukīrtanāt // 22.40 //
vāsudeve mano yasya japahomārcanādiṣu /
tasyāntarāyo viprendrā devendratvādikaṃ phalam // 22.41 //
kva nākapṛṣṭhagamanaṃ punarāvṛttilakṣaṇam /
kva japo vāsudeveti muktibījam anuttamam // 22.42 //
tasmād aharniśaṃ viṣṇuṃ saṃsmaran puruṣo dvijaḥ /
na yāti narakaṃ śuddhaḥ saṃkṣīṇākhilapātakaḥ // 22.43 //
manaḥprītikaraḥ svargo narakas tadviparyayaḥ /
narakasvargasaṃjñe vai pāpapuṇye dvijottamāḥ // 22.44 //
vastv ekam eva duḥkhāya sukhāyerṣyodayāya ca /
kopāya ca yatas tasmād vastu duḥkhātmakaṃ kutaḥ // 22.45 //
tad eva prītaye bhūtvā punar duḥkhāya jāyate /
tad eva kopālayataḥ prasādāya ca jāyate // 22.46 //
tasmād duḥkhātmakaṃ nāsti na ca kiṃcit sukhātmakam /
manasaḥ pariṇāmo 'yaṃ sukhaduḥkhādilakṣaṇaḥ // 22.47 //
jñānam eva paraṃ brahmājñānaṃ bandhāya ceṣyate /
jñānātmakam idaṃ viśvaṃ na jñānād vidyate param // 22.48 //
vidyāvidye hi bho viprā jñānam evāvadhāryatām /
evam etad mayākhyātaṃ bhavatāṃ maṇḍalaṃ bhuvaḥ // 22.49 //
pātālāni ca sarvāṇi tathaiva narakā dvijāḥ /
samudrāḥ parvatāś caiva dvīpā varṣāṇi nimnagāḥ /
saṃkṣepāt sarvam ākhyātaṃ kiṃ bhūyaḥ śrotum icchatha // 22.50 //
kathitaṃ bhavatā sarvam asmākaṃ sakalaṃ tathā /
bhuvarlokādikāṃl lokāñ śrotum icchāmahe vayam // 23.1 //
tathaiva grahasaṃsthānaṃ pramāṇāni yathā tathā /
samācakṣva mahābhāga yathāval lomaharṣaṇa // 23.2 //
ravicandramasor yāvan mayūkhair avabhāsyate /
sasamudrasaricchailā tāvatī pṛthivī smṛtā // 23.3 //
yāvatpramāṇā pṛthivī vistāraparimaṇḍalā /
nabhas tāvatpramāṇaṃ hi vistāraparimaṇḍalam // 23.4 //
bhūmer yojanalakṣe tu sauraṃ viprās tu maṇḍalam /
lakṣe divākarāc cāpi maṇḍalaṃ śaśinaḥ sthitam // 23.5 //
pūrṇe śatasahasre tu yojanānāṃ niśākarāt /
nakṣatramaṇḍalaṃ kṛtsnam upariṣṭāt prakāśate // 23.6 //
dvilakṣe cottare viprā budho nakṣatramaṇḍalāt /
tāvatpramāṇabhāge tu budhasyāpy uśanā sthitaḥ // 23.7 //
aṅgārako 'pi śukrasya tatpramāṇe vyavasthitaḥ /
lakṣadvayena bhaumasya sthito devapurohitaḥ // 23.8 //
saurir bṛhaspater ūrdhvaṃ dvilakṣe samavasthitaḥ /
saptarṣimaṇḍalaṃ tasmāl lakṣam ekaṃ dvijottamāḥ // 23.9 //
ṛṣibhyas tu sahasrāṇāṃ śatād ūrdhvaṃ vyavasthitaḥ /
meḍhībhūtaḥ samastasya jyotiś cakrasya vai dhruvaḥ // 23.10 //
trailokyam etat kathitaṃ saṃkṣepeṇa dvijottamāḥ /
ijyāphalasya bhūr eṣā ijyā cātra pratiṣṭhitā // 23.11 //
dhruvād ūrdhvaṃ maharloko yatra te kalpavāsinaḥ /
ekayojanakoṭī tu maharloko vidhīyate // 23.12 //
dve koṭyau tu jano loko yatra te brahmaṇaḥ sutāḥ /
sanandanādyāḥ kathitā viprāś cāmalacetasaḥ // 23.13 //
caturguṇottaraṃ cordhvaṃ janalokāt tapaḥ smṛtam /
vairājā yatra te devāḥ sthitā dehavivarjitāḥ // 23.14 //
ṣaḍguṇena tapolokāt satyaloko virājate /
apunarmārakaṃ yatra siddhādimunisevitam // 23.15 //
pādagamyaṃ tu yat kiṃcid vastv asti pṛthivīmayam /
sa bhūrlokaḥ samākhyāto vistāro 'sya mayoditaḥ // 23.16 //
bhūmisūryāntaraṃ yat tu siddhādimunisevitam /
bhuvarlokas tu so 'py ukto dvitīyo munisattamāḥ // 23.17 //
dhruvasūryāntaraṃ yat tu niyutāni caturdaśa /
svarlokaḥ so 'pi kathito lokasaṃsthānacintakaiḥ // 23.18 //
trailokyam etat kṛtakaṃ vipraiś ca paripaṭhyate /
janas tapas tathā satyam iti cākṛtakaṃ trayam // 23.19 //
kṛtakākṛtako madhye maharloka iti smṛtaḥ /
śūnyo bhavati kalpānte yo 'ntaṃ na ca vinaśyati // 23.20 //
ete sapta mahālokā mayā vaḥ kathitā dvijāḥ /
pātālāni ca saptaiva brahmāṇḍasyaiṣa vistaraḥ // 23.21 //
etad aṇḍakaṭāhena tiryag ūrdhvam adhas tathā /
kapitthasya yathā bījaṃ sarvato vai samāvṛtam // 23.22 //
daśottareṇa payasā dvijāś cāṇḍaṃ ca tad vṛtam /
sa cāmbuparivāro 'sau vahninā veṣṭito bahiḥ // 23.23 //
vahnis tu vāyunā vāyur viprās tu nabhasāvṛtaḥ /
ākāśo 'pi muniśreṣṭhā mahatā pariveṣṭitaḥ // 23.24 //
daśottarāṇy aśeṣāṇi viprāś caitāni sapta vai /
mahāntaṃ ca samāvṛtya pradhānaṃ samavasthitam // 23.25 //
anantasya na tasyāntaḥ saṃkhyānaṃ cāpi vidyate /
tad anantam asaṃkhyātaṃ pramāṇenāpi vai yataḥ // 23.26 //
hetubhūtam aśeṣasya prakṛtiḥ sā parā dvijāḥ /
aṇḍānāṃ tu sahasrāṇāṃ sahasrāṇy ayutāni ca // 23.27 //
īdṛśānāṃ tathā tatra koṭikoṭiśatāni ca /
dāruṇy agnir yathā tailaṃ tile tadvat pumān iha // 23.28 //
pradhāne 'vasthito vyāpī cetanātmanivedanaḥ /
pradhānaṃ ca pumāṃś caiva sarvabhūtānubhūtayā // 23.29 //
viṣṇuśaktyā dvijaśreṣṭhā dhṛtau saṃśrayadharmiṇau /
tayoḥ saiva pṛthagbhāve kāraṇaṃ saṃśrayasya ca // 23.30 //
kṣobhakāraṇabhūtā ca sargakāle dvijottamāḥ /
yathā śaityaṃ jale vāto bibharti kaṇikāgatam // 23.31 //
jagac chaktis tathā viṣṇoḥ pradhānapuruṣātmakam /
yathā ca pādapo mūlaskandhaśākhādisaṃyutaḥ // 23.32 //
ādyabījāt prabhavati bījāny anyāni vai tataḥ /
prabhavanti tatas tebhyo bhavanty anye pare drumāḥ // 23.33 //
te 'pi tallakṣaṇadravyakāraṇānugatā dvijāḥ /
evam avyākṛtāt pūrvaṃ jāyante mahadādayaḥ // 23.34 //
viśeṣāntās tatas tebhyaḥ saṃbhavanti surādayaḥ /
tebhyaś ca putrās teṣāṃ tu putrāṇāṃ parame sutāḥ // 23.35 //
bījād vṛkṣapraroheṇa yathā nāpacayas taroḥ /
bhūtānāṃ bhūtasargeṇa naivāsty apacayas tathā // 23.36 //
saṃnidhānād yathākāśakālādyāḥ kāraṇaṃ taroḥ /
tathaivāpariṇāmena viśvasya bhagavān hariḥ // 23.37 //
vrīhibīje yathā mūlaṃ nālaṃ pattrāṅkurau tathā /
kāṇḍakoṣās tathā puṣpaṃ kṣīraṃ tadvac ca taṇḍulaḥ // 23.38 //
tuṣāḥ kaṇāś ca santo vai yānty āvirbhāvam ātmanaḥ /
prarohahetusāmagryam āsādya munisattamāḥ // 23.39 //
tathā karmasv anekeṣu devādyās tanavaḥ sthitāḥ /
viṣṇuśaktiṃ samāsādya praroham upayānti vai // 23.40 //
sa ca viṣṇuḥ paraṃ brahma yataḥ sarvam idaṃ jagat /
jagac ca yo yatra cedaṃ yasmin vilayam eṣyati // 23.41 //
tad brahma paramaṃ dhāma sadasat paramaṃ padam /
yasya sarvam abhedena jagad etac carācaram // 23.42 //
sa eva mūlaprakṛtir vyaktarūpī jagac ca saḥ /
tasminn eva layaṃ sarvaṃ yāti tatra ca tiṣṭhati // 23.43 //
kartā kriyāṇāṃ sa ca ijyate kratuḥ sa eva tatkarmaphalaṃ ca tasya yat /
yugādi yasmāc ca bhaved aśeṣato harer na kiṃcid vyatiriktam asti tat // 23.44 //
tārāmayaṃ bhagavataḥ śiśumārākṛti prabhoḥ /
divi rūpaṃ harer yat tu tasya pucche sthito dhruvaḥ // 24.1 //
saeṣa bhraman bhrāmayati candrādityādikān grahān /
bhramantam anu taṃ yānti nakṣatrāṇi ca cakravat // 24.2 //
sūryācandramasau tārā nakṣatrāṇi grahaiḥ saha /
vātānīkamayair bandhair dhruve baddhāni tāni vai // 24.3 //
śiśumārākṛti proktaṃ yad rūpaṃ jyotiṣāṃ divi /
nārāyaṇaḥ paraṃ dhāma tasyādhāraḥ svayaṃ hṛdi // 24.4 //
uttānapādatanayas tam ārādhya prajāpatim /
sa tārāśiśumārasya dhruvaḥ pucche vyavasthitaḥ // 24.5 //
ādhāraḥ śiśumārasya sarvādhyakṣo janārdanaḥ /
dhruvasya śiśumāraś ca dhruve bhānur vyavasthitaḥ // 24.6 //
tad ādhāraṃ jagac cedaṃ sadevāsuramānuṣam /
yena viprā vidhānena tan me śṛṇuta sāṃpratam // 24.7 //
vivasvān aṣṭabhir māsair grasaty apo rasātmikāḥ /
varṣaty ambu tataś cānnam annādam akhilaṃ jagat // 24.8 //
vivasvān aṃśubhis tīkṣṇair ādāya jagato jalam /
somaṃ puṣyaty athenduś ca vāyunāḍīmayair divi // 24.9 //
jalair vikṣipyate 'bhreṣu dhūmāgnyanilamūrtiṣu /
na bhraśyanti yatas tebhyo jalāny abhrāṇi tāny ataḥ // 24.10 //
abhrasthāḥ prapatanty āpo vāyunā samudīritāḥ /
saṃskāraṃ kālajanitaṃ viprāś cāsādya nirmalāḥ // 24.11 //
saritsamudrā bhaumās tu tathāpaḥ prāṇisaṃbhavāḥ /
catuṣprakārā bhagavān ādatte savitā dvijāḥ // 24.12 //
ākāśagaṅgāsalilaṃ tathāhṛtya gabhastimān /
anabhragatam evorvyāṃ sadyaḥ kṣipati raśmibhiḥ // 24.13 //
tasya saṃsparśanirdhūtapāpapaṅko dvijottamāḥ /
na yāti narakaṃ martyo divyaṃ snānaṃ hi tat smṛtam // 24.14 //
dṛṣṭasūryaṃ hi tad vāri pataty abhrair vinā divaḥ /
ākāśagaṅgāsalilaṃ tad gobhiḥ kṣipyate raveḥ // 24.15 //
kṛttikādiṣu ṛkṣeṣu viṣameṣv ambu yad divaḥ /
dṛṣṭvārkaṃ patitaṃ jñeyaṃ tad gāṅgaṃ diggajohnitam // 24.16 //
yugmarkṣeṣu tu yat toyaṃ pataty arkodgitaṃ divaḥ /
tat sūryaraśmibhiḥ sadyaḥ samādāya nirasyate // 24.17 //
ubhayaṃ puṇyam atyarthaṃ nṛṇāṃ pāpaharaṃ dvijāḥ /
ākāśagaṅgāsalilaṃ divyaṃ snānaṃ dvijottamāḥ // 24.18 //
yat tu meghaiḥ samutsṛṣṭaṃ vāri tat prāṇināṃ dvijāḥ /
puṣṇāty oṣadhayaḥ sarvā jīvanāyāmṛtaṃ hi tat // 24.19 //
tena vṛddhiṃ parāṃ nītaḥ sakalaś cauṣadhīgaṇaḥ /
sādhakaḥ phalapākāntaḥ prajānāṃ tu prajāyate // 24.20 //
tena yajñān yathāproktān mānavāḥ śāstracakṣuṣaḥ /
kurvate 'harahaś caiva devān āpyāyayanti te // 24.21 //
evaṃ yajñāś ca vedāś ca varṇāś ca dvijapūrvakāḥ /
sarvadevanikāyāś ca paśubhūtagaṇāś ca ye // 24.22 //
vṛṣṭyā dhṛtam idaṃ sarvaṃ jagat sthāvarajaṅgamam /
sāpi niṣpādyate vṛṣṭiḥ savitrā munisattamāḥ // 24.23 //
ādhārabhūtaḥ savitur dhruvo munivarottamāḥ /
dhruvasya śiśumāro 'sau so 'pi nārāyaṇāśrayaḥ // 24.24 //
hṛdi nārāyaṇas tasya śiśumārasya saṃsthitaḥ /
vibhartā sarvabhūtānām ādibhūtaḥ sanātanaḥ // 24.25 //
evaṃ mayā muniśreṣṭhā brahmāṇḍaṃ samudāhṛtam /
bhūsamudrādibhir yuktaṃ kim anyac chrotum icchatha // 24.26 //
pṛthivyāṃ yāni tīrthāni puṇyāny āyatanāni ca /
vaktum arhasi dharmajña śrotuṃ no vartate manaḥ // 25.1 //
yasya hastau ca pādau ca manaś caiva susaṃyatam /
vidyā tapaś ca kīrtiś ca sa tīrthaphalam aśnute // 25.2 //
mano viśuddhaṃ puruṣasya tīrthaṃ vācāṃ tathā cendriyanigrahaś ca /
etāni tīrthāni śarīrajāni svargasya mārgaṃ pratibodhayanti // 25.3 //
cittam antargataṃ duṣṭaṃ tīrthasnānair na śudhyati /
śataśo 'pi jalair dhautaṃ surābhāṇḍam ivāśuci // 25.4 //
na tīrthāni na dānāni na vratāni na cāśramāḥ /
duṣṭāśayaṃ dambharuciṃ punanti vyutthitendriyam // 25.5 //
indriyāṇi vaśe kṛtvā yatra yatra vasen naraḥ /
tatra tatra kurukṣetraṃ prayāgaṃ puṣkaraṃ tathā // 25.6 //
tasmāc chṛṇudhvaṃ vakṣyāmi tīrthāny āyatanāni ca /
saṃkṣepeṇa muniśreṣṭhāḥ pṛthivyāṃ yāni kāni vai // 25.7 //
vistareṇa na śakyante vaktuṃ varṣaśatair api /
prathamaṃ puṣkaraṃ tīrthaṃ naimiṣāraṇyam eva ca // 25.8 //
prayāgaṃ ca pravakṣyāmi dharmāraṇyaṃ dvijottamāḥ /
dhenukaṃ campakāraṇyaṃ saindhavāraṇyam eva ca // 25.9 //
puṇyaṃ ca magadhāraṇyaṃ daṇḍakāraṇyam eva ca /
gayā prabhāsaṃ śrītīrthaṃ divyaṃ kanakhalaṃ tathā // 25.10 //
bhṛgutuṅgaṃ hiraṇyākṣaṃ bhīmāraṇyaṃ kuśasthalīm /
lohākulaṃ sakedāraṃ mandarāraṇyam eva ca // 25.11 //
mahābalaṃ koṭitīrthaṃ sarvapāpaharaṃ tathā /
rūpatīrthaṃ śūkaravaṃ cakratīrthaṃ mahāphalam // 25.12 //
yogatīrthaṃ somatīrthaṃ tīrthaṃ sāhoṭakaṃ tathā /
tīrthaṃ kokāmukhaṃ puṇyaṃ badarīśailam eva ca // 25.13 //
somatīrthaṃ tuṅgakūṭaṃ tīrthaṃ skandāśramaṃ tathā /
koṭitīrthaṃ cāgnipadaṃ tīrthaṃ pañcaśikhaṃ tathā // 25.14 //
dharmodbhavaṃ koṭitīrthaṃ tīrthaṃ bādhapramocanam /
gaṅgādvāraṃ pañcakūṭaṃ madhyakesaram eva ca // 25.15 //
cakraprabhaṃ mataṅgaṃ ca kruśadaṇḍaṃ ca viśrutam /
daṃṣṭrākuṇḍaṃ viṣṇutīrthaṃ sārvakāmikam eva ca // 25.16 //
tīrthaṃ matsyatilaṃ caiva badarī suprabhaṃ tathā /
brahmakuṇḍaṃ vahnikuṇḍaṃ tīrthaṃ satyapadaṃ tathā // 25.17 //
catuḥsrotaś catuḥśṛṅgaṃ śailaṃ dvādaśadhārakam /
mānasaṃ sthūlaśṛṅgaṃ ca sthūladaṇḍaṃ tathorvaśī // 25.18 //
lokapālaṃ manuvaraṃ somāhvaśailam eva ca /
sadāprabhaṃ merukuṇḍaṃ tīrthaṃ somābhiṣecanam // 25.19 //
mahāsrotaṃ koṭarakaṃ pañcadhāraṃ tridhārakam /
saptadhāraikadhāraṃ ca tīrthaṃ cāmarakaṇṭakam // 25.20 //
śālagrāmaṃ cakratīrthaṃ koṭidrumam anuttamam /
bilvaprabhaṃ devahradaṃ tīrthaṃ viṣṇuhradaṃ tathā // 25.21 //
śaṅkhaprabhaṃ devakuṇḍaṃ tīrthaṃ vajrāyudhaṃ tathā /
agniprabhaṃ ca puṃnāgaṃ devaprabham anuttamam // 25.22 //
vidyādharaṃ sagāndharvaṃ śrītīrthaṃ brahmaṇo hradam /
sātīrthaṃ lokapālākhyaṃ maṇipuragiriṃ tathā // 25.23 //
tīrthaṃ pañcahradaṃ caiva puṇyaṃ piṇḍārakaṃ tathā /
malavyaṃ goprabhāvaṃ ca govaraṃ vaṭamūlakam // 25.24 //
snānadaṇḍaṃ prayāgaṃ ca guhyaṃ viṣṇupadaṃ tathā /
kanyāśramaṃ vāyukuṇḍaṃ jambūmārgaṃ tathottamam // 25.25 //
gabhastitīrthaṃ ca tathā yayātipatanaṃ śuci /
koṭitīrthaṃ bhadravaṭaṃ mahākālavanaṃ tathā // 25.26 //
narmadātīrtham aparaṃ tīrthavajraṃ tathārbudam /
piṅgutīrthaṃ savāsiṣṭhaṃ tīrthaṃ ca pṛthasaṃgamam // 25.27 //
tīrthaṃ daurvāsikaṃ nāma tathā piñjarakaṃ śubham /
ṛṣitīrthaṃ brahmatuṅgaṃ vasutīrthaṃ kumārikam // 25.28 //
śakratīrthaṃ pañcanadaṃ reṇukātīrtham eva ca /
paitāmahaṃ ca vimalaṃ rudrapādaṃ tathottamam // 25.29 //
maṇimattaṃ ca kāmākhyaṃ kṛṣṇatīrthaṃ kuśāvilam /
yajanaṃ yājanaṃ caiva tathaiva brahmavālukam // 25.30 //
puṣpanyāsaṃ puṇḍarīkaṃ maṇipūraṃ tathottaram /
dīrghasattraṃ hayapadaṃ tīrthaṃ cānaśanaṃ tathā // 25.31 //
gaṅgodbhedaṃ śivodbhedaṃ narmadodbhedam eva ca /
vastrāpadaṃ dāruvalaṃ chāyārohaṇam eva ca // 25.32 //
siddheśvaraṃ mitravalaṃ kālikāśramam eva ca /
vaṭāvaṭaṃ bhadravaṭaṃ kauśāmbī ca divākaram // 25.33 //
dvīpaṃ sārasvataṃ caiva vijayaṃ kāmadaṃ tathā /
rudrakoṭiṃ sumanasaṃ tīrthaṃ sadrāvanāmitam // 25.34 //
syamantapañcakaṃ tīrthaṃ brahmatīrthaṃ sudarśanam /
satataṃ pṛthivīsarvaṃ pāriplavapṛthūdakau // 25.35 //
daśāśvamedhikaṃ tīrthaṃ sarpijaṃ viṣayāntikam /
koṭitīrthaṃ pañcanadaṃ vārāhaṃ yakṣiṇīhradam // 25.36 //
puṇḍarīkaṃ somatīrthaṃ muñjavaṭaṃ tathottamam /
badarīvanam āsīnaṃ ratnamūlakam eva ca // 25.37 //
lokadvāraṃ pañcatīrthaṃ kapilātīrtham eva ca /
sūryatīrthaṃ śaṅkhinī ca gavāṃ bhavanam eva ca // 25.38 //
tīrthaṃ ca yakṣarājasya brahmāvartaṃ sutīrthakam /
kāmeśvaraṃ mātritīrthaṃ tīrthaṃ śītavanaṃ tathā // 25.39 //
snānalomāpahaṃ caiva māsasaṃsarakaṃ tathā /
daśāśvamedhaṃ kedāraṃ brahmodumbaram eva ca // 25.40 //
saptarṣikuṇḍaṃ ca tathā tīrthaṃ devyāḥ sujambukam /
īṭāspadaṃ koṭikūṭaṃ kiṃdānaṃ kiṃjapaṃ tathā // 25.41 //
kāraṇḍavaṃ cāvedhyaṃ ca triviṣṭapam athāparam /
pāṇiṣātaṃ miśrakaṃ ca madhūvaṭamanojavau // 25.42 //
kauśikī devatīrthaṃ ca tīrthaṃ ca ṛṇamocanam /
divyaṃ ca nṛgadhūmākhyaṃ tīrthaṃ viṣṇupadaṃ tathā // 25.43 //
amarāṇāṃ hradaṃ puṇyaṃ koṭitīrthaṃ tathāparam /
śrīkuñjaṃ śālitīrthaṃ ca naimiṣeyaṃ ca viśrutam // 25.44 //
brahmasthānaṃ somatīrthaṃ kanyātīrthaṃ tathaiva ca /
brahmatīrthaṃ manastīrthaṃ tīrthaṃ vai kārupāvanam // 25.45 //
saugandhikavanaṃ caiva maṇitīrthaṃ sarasvatī /
īśānatīrthaṃ pravaraṃ pāvanaṃ pāñcayajñikam // 25.46 //
triśūladhāraṃ māhendraṃ devasthānaṃ kṛtālayam /
śākaṃbharī devatīrthaṃ suvarṇākhyaṃ kilaṃ hradam // 25.47 //
kṣīraśravaṃ virūpākṣaṃ bhṛgutīrthaṃ kuśodbhavam /
brahmatīrthaṃ brahmayoniṃ nīlaparvatam eva ca // 25.48 //
kubjāmbakaṃ bhadravaṭaṃ vasiṣṭhapadam eva ca /
svargadvāraṃ prajādvāraṃ kālikāśramam eva ca // 25.49 //
rudrāvartaṃ sugandhāśvaṃ kapilāvanam eva ca /
bhadrakarṇahradaṃ caiva śaṅkukarṇahradaṃ tathā // 25.50 //
saptasārasvataṃ caiva tīrtham auśanasaṃ tathā /
kapālamocanaṃ caiva avakīrṇaṃ ca kāmyakam // 25.51 //
catuḥsāmudrikaṃ caiva śatakiṃ ca sahasrikam /
reṇukaṃ pañcavaṭakaṃ vimocanam athaujasam // 25.52 //
sthāṇutīrthaṃ kuros tīrthaṃ svargadvāraṃ kuśadhvajam /
viśveśvaraṃ mānavakaṃ kūpaṃ nārāyaṇāśrayam // 25.53 //
gaṅgāhradaṃ vaṭaṃ caiva badarīpāṭanaṃ tathā /
indramārgam ekarātraṃ kṣīrakāvāsam eva ca // 25.54 //
somatīrthaṃ dadhīcaṃ ca śrutatīrthaṃ ca bho dvijāḥ /
koṭitīrthasthalīṃ caiva bhadrakālīhradaṃ tathā // 25.55 //
arundhatīvanaṃ caiva brahmāvartaṃ tathottamam /
aśvavedī kubjāvanaṃ yamunāprabhavaṃ tathā // 25.56 //
vīraṃ pramokṣaṃ sindhūttham ṛṣa kulyā sakṛttikam /
urvīsaṃkramaṇaṃ caiva māyāvidyodbhavaṃ tathā // 25.57 //
mahāśramo vaitasikārūpaṃ sundarikāśramam /
bāhutīrthaṃ cārunadīṃ vimalāśokam eva ca // 25.58 //
tīrthaṃ pañcanadaṃ caiva mārkaṇḍeyasya dhīmataḥ /
somatīrthaṃ sitodaṃ ca tīrthaṃ matsyodarīṃ tathā // 25.59 //
sūryaprabhaṃ sūryatīrtham aśokavanam eva ca /
aruṇāspadaṃ kāmadaṃ ca śukratīrthaṃ savālukam // 25.60 //
piśācamocanaṃ caiva subhadrāhradam eva ca /
kuṇḍaṃ vimaladaṇḍasya tīrthaṃ caṇḍeśvarasya ca // 25.61 //
jyeṣṭhasthānahradaṃ caiva puṇyaṃ brahmasaraṃ tathā /
jaigīṣavyaguhā caiva harikeśavanaṃ tathā // 25.62 //
ajāmukhasaraṃ caiva ghaṇṭākarṇahradaṃ tathā /
puṇḍarīkahradaṃ caiva vāpī karkoṭakasya ca // 25.63 //
suvarṇasyodapānaṃ ca śvetatīrthahradaṃ tathā /
kuṇḍaṃ ghargharikāyāś ca śyāmakūpaṃ ca candrikā // 25.64 //
śmaśānastambhakūpaṃ ca vināyakahradaṃ tathā /
kūpaṃ sindhūdbhavaṃ caiva puṇyaṃ brahmasaraṃ tathā // 25.65 //
rudrāvāsaṃ tathā tīrthaṃ nāgatīrthaṃ pulomakam /
bhaktahradaṃ kṣīrasaraḥ pretādhāraṃ kumārakam // 25.66 //
brahmāvartaṃ kuśāvartaṃ dadhikarṇodapānakam /
śṛṅgatīrthaṃ mahātīrthaṃ tīrthaśreṣṭhā mahānadī // 25.67 //
divyaṃ brahmasaraṃ puṇyaṃ gayāśīrṣākṣayaṃ vaṭam /
dakṣiṇaṃ cottaraṃ caiva gomayaṃ rūpaśītikam // 25.68 //
kapilāhradaṃ gṛdhravaṭaṃ sāvitrīhradam eva ca /
prabhāsanaṃ sītavanaṃ yonidvāraṃ ca dhenukam // 25.69 //
dhanyakaṃ kokilākhyaṃ ca mataṅgahradam eva ca /
pitṛkūpaṃ rudratīrthaṃ śakratīrthaṃ sumālinam // 25.70 //
brahmasthānaṃ saptakuṇḍaṃ maṇiratnahradaṃ tathā /
kauśikyaṃ bharataṃ caiva tīrthaṃ jyeṣṭhālikā tathā // 25.71 //
viśveśvaraṃ kalpasaraḥ kanyāsaṃvetyam eva ca /
niścīvā prabhavaś caiva vasiṣṭhāśramam eva ca // 25.72 //
devakūṭaṃ ca kūpaṃ ca vasiṣṭhāśramam eva ca /
vīrāśramaṃ brahmasaro brahmavīrāvakāpilī // 25.73 //
kumāradhārā śrīdhārā gaurīśikharam eva ca /
śunaḥ kuṇḍo 'tha tīrthaṃ ca nanditīrthaṃ tathaiva ca // 25.74 //
kumāravāsaṃ śrīvāsam aurvīśītārtham eva ca /
kumbhakarṇahradaṃ caiva kauśikīhradam eva ca // 25.75 //
dharmatīrthaṃ kāmatīrthaṃ tīrtham uddālakaṃ tathā /
saṃdhyātīrthaṃ kāratoyaṃ kapilaṃ lohitārṇavam // 25.76 //
śoṇodbhavaṃ vaṃśagulmam ṛṣabhaṃ kalatīrthakam /
puṇyāvatīhradaṃ tīrthaṃ tīrthaṃ badarikāśramam // 25.77 //
rāmatīrthaṃ pitṛvanaṃ virajātīrtham eva ca /
mārkaṇḍeyavanaṃ caiva kṛṣṇatīrthaṃ tathā vaṭam // 25.78 //
rohiṇīkūpapravaram indradyumnasaraṃ ca yat /
sānugartaṃ samāhendraṃ śrītīrthaṃ śrīnadaṃ tathā // 25.79 //
iṣutīrthaṃ vārṣabhaṃ ca kāverīhradam eva ca /
kanyātīrthaṃ ca gokarṇaṃ gāyatrīsthānam eva ca // 25.80 //
badarīhradam anyac ca madhyasthānaṃ vikarṇakam /
jātīhradaṃ devakūpaṃ kuśapravaṇam eva ca // 25.81 //
sarvadevavrataṃ caiva kanyāśramahradaṃ tathā /
tathānyad vālakhilyānāṃ sapūrvāṇāṃ tathāparam // 25.82 //
tathānyac ca maharṣīṇām akhaṇḍitahradaṃ tathā /
tīrtheṣv eteṣu vidhivat samyak śraddhāsamanvitaḥ // 25.83 //
snānaṃ karoti yo martyaḥ sopavāso jitendriyaḥ /
devān ṛṣīn manuṣyāṃś ca pitṝn saṃtarpya ca kramāt // 25.84 //
abhyarcya devatās tatra sthitvā ca rajanītrayam /
pṛthak pṛthak phalaṃ teṣu pratitīrtheṣu bho dvijāḥ // 25.85 //
prāpnoti hayamedhasya naro nāsty atra saṃśayaḥ /
yas tv idaṃ śṛṇuyān nityaṃ tīrthamāhātmyam uttamam /
paṭhec ca śrāvayed vāpi sarvapāpaiḥ pramucyate // 25.86 //
pṛthivyām uttamāṃ bhūmiṃ dharmakāmārthamokṣadām /
tīrthānām uttamaṃ tīrthaṃ brūhi no vadatāṃ vara // 26.1 //
imaṃ praśnaṃ mama guruṃ papracchur munayaḥ purā /
tam ahaṃ saṃpravakṣyāmi yat pṛcchadhvaṃ dvijottamāḥ // 26.2 //
svāśrame sumahāpuṇye nānāpuṣpopaśobhite /
nānādrumalatākīrṇe nānāmṛgagaṇair yute // 26.3 //
puṃnāgaiḥ karṇikāraiś ca saralair devadārubhiḥ /
śālais tālais tamālaiś ca panasair dhavakhādiraiḥ // 26.4 //
pāṭalāśokabakulaiḥ karavīraiḥ sacampakaiḥ /
anyaiś ca vividhair vṛkṣair nānāpuṣpopaśobhitaiḥ // 26.5 //
kurukṣetre samāsīnaṃ vyāsaṃ matimatāṃ varam /
mahābhāratakartāraṃ sarvaśāstraviśāradam // 26.6 //
adhyātmaniṣṭhaṃ sarvajñaṃ sarvabhūtahite ratam /
purāṇāgamavaktāraṃ vedavedāṅgapāragam // 26.7 //
parāśarasutaṃ śāntaṃ padmapattrāyatekṣaṇam /
draṣṭum abhyāyayuḥ prītyā munayaḥ saṃśitavratāḥ // 26.8 //
kaśyapo jamadagniś ca bharadvājo 'tha gautamaḥ /
vasiṣṭho jaiminir dhaumyo mārkaṇḍeyo 'tha vālmikiḥ // 26.9 //
viśvāmitraḥ śatānando vātsyo gārgyo 'tha āsuriḥ /
sumantur bhārgavo nāma kaṇvo medhātithir guruḥ // 26.10 //
māṇḍavyaś cyavano dhūmro hy asito devalas tathā /
maudgalyas tṛṇayajñaś ca pippalādo 'kṛtavraṇaḥ // 26.11 //
saṃvartaḥ kauśiko raibhyo maitreyo haritas tathā /
śāṇḍilyaś ca vibhāṇḍaś ca durvāsā lomaśas tathā // 26.12 //
nāradaḥ parvataś caiva vaiśaṃpāyanagālavau /
bhāskariḥ pūraṇaḥ sūtaḥ pulastyaḥ kapilas tathā // 26.13 //
ulūkaḥ pulaho vāyur devasthānaś caturbhujaḥ /
sanatkumāraḥ pailaś ca kṛṣṇaḥ kṛṣṇānubhautikaḥ // 26.14 //
etair munivaraiś cānyair vṛtaḥ satyavatīsutaḥ /
rarāja sa muniḥ śrīmān nakṣatrair iva candramāḥ // 26.15 //
tān āgatān munīn sarvān pūjayām āsa vedavit /
te 'pi taṃ pratipūjyaiva kathāṃ cakruḥ parasparam // 26.16 //
kathānte te muniśreṣṭhāḥ kṛṣṇaṃ satyavatīsutam /
papracchuḥ saṃśayaṃ sarve tapovananivāsinaḥ // 26.17 //
mune vedāṃś ca śāstrāṇi purāṇāgamabhāratam /
bhūtaṃ bhavyaṃ bhaviṣyaṃ ca sarvaṃ jānāsi vāṅmayam // 26.18 //
kaṣṭe 'smin duḥkhabahule niḥsāre bhavasāgare /
rāgagrāhākule raudre viṣayodakasaṃplave // 26.19 //
indriyāvartakalile dṛṣṭormiśatasaṃkule /
mohapaṅkāvile durge lobhagambhīradustare // 26.20 //
nimajjaj jagad ālokya nirālambam acetanam /
pṛcchāmas tvāṃ mahābhāgaṃ brūhi no munisattama // 26.21 //
śreyaḥ kim atra saṃsāre bhairave lomaharṣaṇe /
upadeśapradānena lokān uddhartum arhasi // 26.22 //
durlabhaṃ paramaṃ kṣetraṃ vaktum arhasi mokṣadam /
pṛthivyāṃ karmabhūmiṃ ca śrotum icchāmahe vayam // 26.23 //
kṛtvā kila naraḥ samyak karma bhūmau yathoditam /
prāpnoti paramāṃ siddhiṃ narakaṃ ca vikarmataḥ // 26.24 //
mokṣakṣetre tathā mokṣaṃ prāpnoti puruṣaḥ sudhīḥ /
tasmād brūhi mahāprājña yat pṛṣṭo 'si dvijottama // 26.25 //
śrutvā tu vacanaṃ teṣāṃ munīnāṃ bhāvitātmanām /
vyāsaḥ provāca bhagavān bhūtabhavyabhaviṣyavit // 26.26 //
śṛṇudhvaṃ munayaḥ sarve vakṣyāmi yadi pṛcchatha /
yaḥ saṃvādo 'bhavat pūrvam ṛṣīṇāṃ brahmaṇā saha // 26.27 //
merupṛṣṭhe tu vistīrṇe nānāratnavibhūṣite /
nānādrumalatākīrṇe nānāpuṣpopaśobhite // 26.28 //
nānāpakṣirute ramye nānāprasavanākule /
nānāsattvasamākīrṇe nānāścaryasamanvite // 26.29 //
nānāvarṇaśilākīrṇe nānādhātuvibhūṣite /
nānāmunijanākīrṇe nānāśramasamanvite // 26.30 //
tatrāsīnaṃ jagannāthaṃ jagadyoniṃ caturmukham /
jagatpatiṃ jagadvandyaṃ jagadādhāram īśvaram // 26.31 //
devadānavagandharvair yakṣavidyādharoragaiḥ /
munisiddhāpsarobhiś ca vṛtam anyair divālayaiḥ // 26.32 //
kecit stuvanti taṃ devaṃ kecid gāyanti cāgrataḥ /
kecid vādyāni vādyante kecin nṛtyanti cāpare // 26.33 //
evaṃ pramudite kāle sarvabhūtasamāgame /
nānākusumagandhāḍhye dakṣiṇānilasevite // 26.34 //
bhṛgvādyās taṃ tadā devaṃ praṇipatya pitāmaham /
imam artham ṛṣivarāḥ papracchuḥ pitaraṃ dvijāḥ // 26.35 //
bhagavañ śrotum icchāmaḥ karmabhūmiṃ mahītale /
vaktum arhasi deveśa mokṣakṣetraṃ ca durlabham // 26.36 //
teṣāṃ vacanam ākarṇya prāha brahmā sureśvaraḥ /
papracchus te yathā praśnaṃ tat sarvaṃ munisattamāḥ // 26.37 //
śṛṇudhvaṃ munayaḥ sarve yad vo vakṣyāmi sāṃpratam /
purāṇaṃ vedasaṃbaddhaṃ bhuktimuktipradaṃ śubham // 27.1 //
pṛthivyāṃ bhārataṃ varṣaṃ karmabhūmir udāhṛtā /
karmaṇaḥ phalabhūmiś ca svargaṃ ca narakaṃ tathā // 27.2 //
tasmin varṣe naraḥ pāpaṃ kṛtvā dharmaṃ ca bho dvijāḥ /
avaśyaṃ phalam āpnoti aśubhasya śubhasya ca // 27.3 //
brāhmaṇādyāḥ svakaṃ karma kṛtvā samyak susaṃyatāḥ /
prāpnuvanti parāṃ siddhiṃ tasmin varṣe na saṃśayaḥ // 27.4 //
dharmaṃ cārthaṃ ca kāmaṃ ca mokṣaṃ ca dvijasattamāḥ /
prāpnoti puruṣaḥ sarvaṃ tasmin varṣe susaṃyataḥ // 27.5 //
indrādyāś ca surāḥ sarve tasmin varṣe dvijottamāḥ /
kṛtvā suśobhanaṃ karma devatvaṃ pratipedire // 27.6 //
anye 'pi lebhire mokṣaṃ puruṣāḥ saṃyatendriyāḥ /
tasmin varṣe budhāḥ śāntā vītarāgā vimatsarāḥ // 27.7 //
ye cāpi svarge tiṣṭhanti vimānena gatajvarāḥ /
te 'pi kṛtvā śubhaṃ karma tasmin varṣe divaṃ gatāḥ // 27.8 //
nivāsaṃ bhārate varṣa ākāṅkṣanti sadā surāḥ /
svargāpavargaphalade tat paśyāmaḥ kadā vayam // 27.9 //
yad etad bhavatā proktaṃ karma nānyatra puṇyadam /
pāpāya vā suraśreṣṭha varjayitvā ca bhāratam // 27.10 //
tataḥ svargaś ca mokṣaś ca madhyamaṃ tac ca gamyate /
na khalv anyatra martyānāṃ bhūmau karma vidhīyate // 27.11 //
tasmād vistarato brahmann asmākaṃ bhārataṃ vada /
yadi te 'sti dayāsmāsu yathāvasthitir eva ca // 27.12 //
tasmād varṣam idaṃ nātha ye vāsmin varṣaparvatāḥ /
bhedāś ca tasya varṣasya brūhi sarvān aśeṣataḥ // 27.13 //
śṛṇudhvaṃ bhārataṃ varṣaṃ navabhedena bho dvijāḥ /
samudrāntaritā jñeyās te samāś ca parasparam // 27.14 //
indradvīpaḥ kaśeruś ca tāmravarṇo gabhastimān /
nāgadvīpas tathā saumyo gāndharvo vāruṇas tathā // 27.15 //
ayaṃ tu navamas teṣāṃ dvīpaḥ sāgarasaṃvṛtaḥ /
yojanānāṃ sahasraṃ vai dvīpo 'yaṃ dakṣiṇottaraḥ // 27.16 //
pūrve kirātā yasyāsan paścime yavanās tathā /
brāhmaṇāḥ kṣatriyā vaiśyāḥ śūdrāś cānte sthitā dvijāḥ // 27.17 //
ijyāyuddhavaṇijyādyaiḥ karmabhiḥ kṛtapāvanāḥ /
teṣāṃ saṃvyavahāraś ca ebhiḥ karmabhir iṣyate // 27.18 //
svargāpavargahetuś ca puṇyaṃ pāpaṃ ca vai tathā /
mahendro malayaḥ sahyaḥ śuktimān ṛkṣaparvataḥ // 27.19 //
vindhyaś ca pāriyātraś ca saptaivātra kulācalāḥ /
teṣāṃ sahasraśaś cānye bhūdharā ye samīpagāḥ // 27.20 //
vistārocchrayiṇo ramyā vipulāś citrasānavaḥ /
kolāhalaḥ sa vaibhrājo mandaro dardalācalaḥ // 27.21 //
vātaṃdhayo vaidyutaś ca mainākaḥ surasas tathā /
tuṅgaprastho nāgagirir godhanaḥ pāṇḍarācalaḥ // 27.22 //
puṣpagirir vaijayanto raivato 'rbuda eva ca /
ṛṣyamūkaḥ sa gomanthaḥ kṛtaśailaḥ kṛtācalaḥ // 27.23 //
śrīpārvataś cakoraś ca śataśo 'nye ca parvatāḥ /
tair vimiśrā janapadā mlecchādyāś caiva bhāgaśaḥ // 27.24 //
taiḥ pīyante saricchreṣṭhās tā budhyadhvaṃ dvijottamāḥ /
gaṅgā sarasvatī sindhuś candrabhāgā tathāparā // 27.25 //
yamunā śatadrur vipāśā vitastairāvatī kuhūḥ /
gomatī dhūtapāpā ca bāhudā ca dṛṣadvatī // 27.26 //
vipāśā devikā cakṣur niṣṭhīvā gaṇḍakī tathā /
kauśikī cāpagā caiva himavatpādaniḥsṛtāḥ // 27.27 //
devasmṛtir devavatī vātaghnī sindhur eva ca /
veṇyā tu candanā caiva sadānīrā mahī tathā // 27.28 //
carmaṇvatī vṛṣī caiva vidiśā vedavaty api /
siprā hy avantī ca tathā pāriyātrānugāḥ smṛtāḥ // 27.29 //
śoṇā mahānadī caiva narmadā surathā kriyā /
mandākinī daśārṇā ca citrakūṭā tathāparā // 27.30 //
citrotpalā vetravatī karamodā piśācikā /
tathānyātilaghuśroṇī vipāpmā śaivalā nadī // 27.31 //
sadherujā śaktimatī śakunī tridivā kramuḥ /
ṛkṣapādaprasūtā vai tathānyā vegavāhinī // 27.32 //
siprā payoṣṇī nirvindhyā tāpī caiva saridvarā /
veṇā vaitaraṇī caiva sinīvālī kumudvatī // 27.33 //
toyā caiva mahāgaurī durgā cāntaḥśilā tathā /
vindhyapādaprasūtās tā nadyaḥ puṇyajalāḥ śubhāḥ // 27.34 //
godāvarī bhīmarathī kṛṣṇaveṇā tathāpagā /
tuṅgabhadrā suprayogā tathānyā pāpanāśinī // 27.35 //
sahyapādaviniṣkrāntā ity etāḥ saritāṃ varāḥ /
kṛtamālā tāmraparṇī puṣyajā pratyalāvatī // 27.36 //
malayādrisamudbhūtāḥ puṇyāḥ śītajalās tv imāḥ /
pitṛsomarṣikulyā ca vañjulā tridivā ca yā // 27.37 //
lāṅgulinī vaṃśakarā mahendraprabhavāḥ smṛtāḥ /
suvikālā kumārī ca manūgā mandagāminī // 27.38 //
kṣayāpalāsinī caiva śuktimatprabhavāḥ smṛtāḥ /
sarvāḥ puṇyāḥ sarasvatyaḥ sarvā gaṅgāḥ samudragāḥ // 27.39 //
viśvasya mātaraḥ sarvāḥ sarvāḥ pāpaharāḥ smṛtāḥ /
anyāḥ sahasraśaḥ proktāḥ kṣudranadyo dvijottamāḥ // 27.40 //
prāvṛṭkālavahāḥ santi sadākālavahāś ca yāḥ /
matsyā mukuṭakulyāś ca kuntalāḥ kāśikośalāḥ // 27.41 //
andhrakāś ca kaliṅgāś ca śamakāś ca vṛkaiḥ saha /
madhyadeśā janapadāḥ prāyaśo 'mī prakīrtitāḥ // 27.42 //
sahyasya cottare yas tu yatra godāvarī nadī /
pṛthivyām api kṛtsnāyāṃ sa pradeśo manoramaḥ // 27.43 //
govardhanapuraṃ ramyaṃ bhārgavasya mahātmanaḥ /
vāhīkarāṭadhānāś ca sutīrāḥ kālatoyadāḥ // 27.44 //
aparāntāś ca śūdrāś ca vāhlikāś ca sakeralāḥ /
gāndhārā yavanāś caiva sindhusauvīramadrakāḥ // 27.45 //
śatadruhāḥ kaliṅgāś ca pāradā hārabhūṣikāḥ /
māṭharāś caiva kanakāḥ kaikeyā dambhamālikāḥ // 27.46 //
kṣatriyopamadeśāś ca vaiśyaśūdrakulāni ca /
kāmbojāś caiva viprendrā barbarāś ca salaukikāḥ // 27.47 //
vīrāś caiva tuṣārāś ca pahlavādhāyatā narāḥ /
ātreyāś ca bharadvājāḥ puṣkalāś ca daśerakāḥ // 27.48 //
lampakāḥ śunaśokāś ca kulikā jāṅgalaiḥ saha /
auṣadhyaś calacandrā ca kirātānāṃ ca jātayaḥ // 27.49 //
tomarā haṃsamārgāś ca kāśmīrāḥ karuṇās tathā /
śūlikāḥ kuhakāś caiva māgadhāś ca tathaiva ca // 27.50 //
ete deśā udīcyās tu prācyān deśān nibodhata /
andhā vāmaṅkurākāś ca vallakāś ca makhāntakāḥ // 27.51 //
tathāpare 'ṅgā vaṅgāś ca maladā mālavartikāḥ /
bhadratuṅgāḥ pratijayā bhāryāṅgāś cāpamardakāḥ // 27.52 //
prāgjyotiṣāś ca madrāś ca videhās tāmraliptakāḥ /
mallā magadhakā nandāḥ prācyā janapadās tathā // 27.53 //
athāpare janapadā dakṣiṇāpathavāsinaḥ /
pūrṇāś ca kevalāś caiva golāṅgūlās tathaiva ca // 27.54 //
ṛṣikā muṣikāś caiva kumārā rāmaṭhāḥ śakāḥ /
mahārāṣṭrā māhiṣakāḥ kaliṅgāś caiva sarvaśaḥ // 27.55 //
ābhīrāḥ saha vaiśikyā aṭavyāḥ saravāś ca ye /
pulindāś caiva mauleyā vaidarbhā daṇḍakaiḥ saha // 27.56 //
paulikā maulikāś caiva aśmakā bhojavardhanāḥ /
kaulikāḥ kuntalāś caiva dambhakā nīlakālakāḥ // 27.57 //
dākṣiṇātyās tv amī deśā aparāntān nibodhata /
śūrpārakāḥ kālidhanā lolās tālakaṭaiḥ saha // 27.58 //
ity ete hy aparāntāś ca śṛṇudhvaṃ vindhyavāsinaḥ /
malajāḥ karkaśāś caiva melakāś colakaiḥ saha // 27.59 //
uttamārṇā daśārṇāś ca bhojāḥ kiṣkindhakaiḥ saha /
toṣalāḥ kośalāś caiva traipurā vaidiśās tathā // 27.60 //
tumburās tu carāś caiva yavanāḥ pavanaiḥ saha /
abhayā ruṇḍikerāś ca carcarā hotradhartayaḥ // 27.61 //
ete janapadāḥ sarve tatra vindhyanivāsinaḥ /
ato deśān pravakṣyāmi parvatāśrayiṇaś ca ye // 27.62 //
nīhārās tuṣamārgāś ca kuravas tuṅgaṇāḥ khasāḥ /
karṇaprāvaraṇāś caiva ūrṇā darghāḥ sakuntakāḥ // 27.63 //
citramārgā mālavāś ca kirātās tomaraiḥ saha /
kṛtatretādikaś cātra caturyugakṛto vidhiḥ // 27.64 //
evaṃ tu bhārataṃ varṣaṃ navasaṃsthānasaṃsthitam /
dakṣiṇe parato yasya pūrve caiva mahodadhiḥ // 27.65 //
himavān uttareṇāsya kārmukasya yathā guṇaḥ /
tad etad bhārataṃ varṣaṃ sarvabījaṃ dvijottamāḥ // 27.66 //
brahmatvam amareśatvaṃ devatvaṃ marutāṃ tathā /
mṛgayakṣāpsaroyoniṃ tadvat sarpasarīsṛpāḥ // 27.67 //
sthāvarāṇāṃ ca sarveṣāṃ mito viprāḥ śubhāśubhaiḥ /
prayānti karmabhūr viprā nānyā lokeṣu vidyate // 27.68 //
devānām api bho viprāḥ sadaivaiṣa manorathaḥ /
api mānuṣyam āpsyāmo devatvāt pracyutāḥ kṣitau // 27.69 //
manuṣyaḥ kurute yat tu tan na śakyaṃ surāsuraiḥ /
tatkarmanigaḍagrastais tatkarmakṣapaṇonmukhaiḥ // 27.70 //
na bhāratasamaṃ varṣaṃ pṛthivyām asti bho dvijāḥ /
yatra viprādayo varṇāḥ prāpnuvanty abhivāñchitam // 27.71 //
dhanyās te bhārate varṣe jāyante ye narottamāḥ /
dharmārthakāmamokṣāṇāṃ prāpnuvanti mahāphalam // 27.72 //
prāpyate yatra tapasaḥ phalaṃ paramadurlabham /
sarvadānaphalaṃ caiva sarvayajñaphalaṃ tathā // 27.73 //
tīrthayātrāphalaṃ caiva gurusevāphalaṃ tathā /
devatārādhanaphalaṃ svādhyāyasya phalaṃ dvijāḥ // 27.74 //
yatra devāḥ sadā hṛṣṭā janma vāñchanti śobhanam /
nānāvrataphalaṃ caiva nānāśāstraphalaṃ tathā // 27.75 //
ahiṃsādiphalaṃ samyak phalaṃ sarvābhivāñchitam /
brahmacaryaphalaṃ caiva gārhasthyena ca yat phalam // 27.76 //
yat phalaṃ vanavāsena saṃnyāsena ca yat phalam /
iṣṭāpūrtaphalaṃ caiva tathānyac chubhakarmaṇām // 27.77 //
prāpyate bhārate varṣe na cānyatra dvijottamāḥ /
kaḥ śaknoti guṇān vaktuṃ bhāratasyākhilān dvijāḥ // 27.78 //
evaṃ samyaṅ mayā proktaṃ bhārataṃ varṣam uttamam /
sarvapāpaharaṃ puṇyaṃ dhanyaṃ buddhivivardhanam // 27.79 //
ya idaṃ śṛṇuyān nityaṃ paṭhed vā niyatendriyaḥ /
sarvapāpair vinirmukto viṣṇulokaṃ sa gacchati // 27.80 //
tatrāste bhārate varṣe dakṣiṇodadhisaṃsthitaḥ /
oṇḍradeśa iti khyātaḥ svargamokṣapradāyakaḥ // 28.1 //
samudrād uttaraṃ tāvad yāvad virajamaṇḍalam /
deśo 'sau puṇyaśīlānāṃ guṇaiḥ sarvair alaṃkṛtaḥ // 28.2 //
tatra deśaprasūtā ye brāhmaṇāḥ saṃyatendriyāḥ /
tapaḥsvādhyāyaniratā vandyāḥ pūjyāś ca te sadā // 28.3 //
śrāddhe dāne vivāhe ca yajñe vācāryakarmaṇi /
praśastāḥ sarvakāryeṣu tatradeśodbhavā dvijāḥ // 28.4 //
ṣaṭkarmaniratās tatra brāhmaṇā vedapāragāḥ /
itihāsavidaś caiva purāṇārthaviśāradāḥ // 28.5 //
sarvaśāstrārthakuśalā yajvāno vītamatsarāḥ /
agnihotraratāḥ kecit kecit smārtāgnitatparāḥ // 28.6 //
putradāradhanair yuktā dātāraḥ satyavādinaḥ /
nivasanty utkale puṇye yajñotsavavibhūṣite // 28.7 //
itare 'pi trayo varṇāḥ kṣatriyādyāḥ susaṃyatāḥ /
svakarmaniratāḥ śāntās tatra tiṣṭhanti dhārmikāḥ // 28.8 //
koṇāditya iti khyātas tasmin deśe vyavasthitaḥ /
yaṃ dṛṣṭvā bhāskaraṃ martyaḥ sarvapāpaiḥ pramucyate // 28.9 //
śrotum icchāma tad brūhi kṣetraṃ sūryasya sāṃpratam /
tasmin deśe suraśreṣṭha yatrāste sa divākaraḥ // 28.10 //
lavaṇasyodadhes tīre pavitre sumanohare /
sarvatra vālukākīrṇe deśe sarvaguṇānvite // 28.11 //
campakāśokabakulaiḥ karavīraiḥ sapāṭalaiḥ /
puṃnāgaiḥ karṇikāraiś ca bakulair nāgakesaraiḥ // 28.12 //
tagarair dhavabāṇaiś ca atimuktaiḥ sakubjakaiḥ /
mālatīkundapuṣpaiś ca tathānyair mallikādibhiḥ // 28.13 //
ketakīvanakhaṇḍaiś ca sarvartukusumojjvalaiḥ /
kadambair lakucaiḥ śālaiḥ panasair devadārubhiḥ // 28.14 //
saralair mucukundaiś ca candanaiś ca sitetaraiḥ /
aśvatthaiḥ saptaparṇaiś ca āmrair āmrātakais tathā // 28.15 //
tālaiḥ pūgaphalaiś caiva nārikeraiḥ kapitthakaiḥ /
anyaiś ca vividhair vṛkṣaiḥ sarvataḥ samalaṃkṛtam // 28.16 //
kṣetraṃ tatra raveḥ puṇyam āste jagati viśrutam /
samantād yojanaṃ sāgraṃ bhuktimuktiphalapradam // 28.17 //
āste tatra svayaṃ devaḥ sahasrāṃśur divākaraḥ /
koṇāditya iti khyāto bhuktimuktiphalapradaḥ // 28.18 //
māghe māsi site pakṣe saptamyāṃ saṃyatendriyaḥ /
kṛtopavāso yatretya snātvā tu makarālaye // 28.19 //
kṛtaśauco viśuddhātmā smaran devaṃ divākaram /
sāgare vidhivat snātvā śarvaryante samāhitaḥ // 28.20 //
devān ṛṣīn manuṣyāṃś ca pitṝn saṃtarpya ca dvijāḥ /
uttīrya vāsasī dhaute paridhāya sunirmale // 28.21 //
ācamya prayato bhūtvā tīre tasya mahodadheḥ /
upaviśyodaye kāle prāṅmukhaḥ savitus tadā // 28.22 //
vilikhya padmaṃ medhāvī raktacandanavāriṇā /
aṣṭapattraṃ kesarāḍhyaṃ vartulaṃ cordhvakarṇikam // 28.23 //
tilataṇḍulatoyaṃ ca raktacandanasaṃyutam /
raktapuṣpaṃ sadarbhaṃ ca prakṣipet tāmrabhājane // 28.24 //
tāmrābhāve 'rkapattrasya puṭe kṛtvā tilādikam /
pidhāya tan muniśreṣṭhāḥ pātraṃ pātreṇa vinyaset // 28.25 //
karanyāsāṅgavinyāsaṃ kṛtvāṅgair hṛdayādibhiḥ /
ātmānaṃ bhāskaraṃ dhyātvā samyak śraddhāsamanvitaḥ // 28.26 //
madhye cāgnidale dhīmān nairṛte śvasane dale /
kāmārigocare caiva punar madhye ca pūjayet // 28.27 //
prabhūtaṃ vimalaṃ sāram ārādhyaṃ paramaṃ sukham /
saṃpūjya padmam āvāhya gaganāt tatra bhāskaram // 28.28 //
karṇikopari saṃsthāpya tato mudrāṃ pradarśayet /
kṛtvā snānādikaṃ sarvaṃ dhyātvā taṃ susamāhitaḥ // 28.29 //
sitapadmopari raviṃ tejobimbe vyavasthitam /
piṅgākṣaṃ dvibhujaṃ raktaṃ padmapattrāruṇāmbaram // 28.30 //
sarvalakṣaṇasaṃyuktaṃ sarvābharaṇabhūṣitam /
surūpaṃ varadaṃ śāntaṃ prabhāmaṇḍalamaṇḍitam // 28.31 //
udyantaṃ bhāskaraṃ dṛṣṭvā sāndrasindūrasaṃnibham /
tatas tat pātram ādāya jānubhyāṃ dharaṇīṃ gataḥ // 28.32 //
kṛtvā śirasi tat pātram ekacittas tu vāgyataḥ /
tryakṣareṇa tu mantreṇa sūryāyārghyaṃ nivedayet // 28.33 //
adīkṣitas tu tasyaiva nāmnaivārghaṃ prayacchati /
śraddhayā bhāvayuktena bhaktigrāhyo ravir yataḥ // 28.34 //
agninirṛtivāyvīśamadhyapūrvādidikṣu ca /
hṛc chiraś ca śikhāvarmanetrāṇy astraṃ ca pūjayet // 28.35 //
dattvārghyaṃ gandhadhūpaṃ ca dīpaṃ naivedyam eva ca /
japtvā stutvā namas kṛtvā mudrāṃ baddhvā visarjayet // 28.36 //
ye vārghyaṃ saṃprayacchanti sūryāya niyatendriyāḥ /
brāhmaṇāḥ kṣatriyā vaiśyāḥ striyaḥ śūdrāś ca saṃyatāḥ // 28.37 //
bhaktibhāvena satataṃ viśuddhenāntarātmanā /
te bhuktvābhimatān kāmān prāpnuvanti parāṃ gatim // 28.38 //
trailokyadīpakaṃ devaṃ bhāskaraṃ gaganecaram /
ye saṃśrayanti manujās te syuḥ sukhasya bhājanam // 28.39 //
yāvan na dīyate cārghyaṃ bhāskarāya yathoditam /
tāvan na pūjayed viṣṇuṃ śaṃkaraṃ vā sureśvaram // 28.40 //
tasmāt prayatnam āsthāya dadyād arghyaṃ dine dine /
ādityāya śucir bhūtvā puṣpair gandhair manoramaiḥ // 28.41 //
evaṃ dadāti yaś cārghyaṃ saptamyāṃ susamāhitaḥ /
ādityāya śuciḥ snātaḥ sa labhed īpsitaṃ phalam // 28.42 //
rogād vimucyate rogī vittārthī labhate dhanam /
vidyāṃ prāpnoti vidyārthī sutārthī putravān bhavet // 28.43 //
yaṃ yaṃ kāmam abhidhyāyan sūryāyārghyaṃ prayacchati /
tasya tasya phalaṃ samyak prāpnoti puruṣaḥ sudhīḥ // 28.44 //
snātvā vai sāgare dattvā sūryāyārghyaṃ praṇamya ca /
naro vā yadi vā nārī sarvakāmaphalaṃ labhet // 28.45 //
tataḥ sūryālayaṃ gacchet puṣpam ādāya vāgyataḥ /
praviśya pūjayed bhānuṃ kṛtvā tu triḥ pradakṣiṇam // 28.46 //
pūjayet parayā bhaktyā koṇārkaṃ munisattamāḥ /
gandhaiḥ puṣpais tathā dīpair dhūpair naivedyakair api // 28.47 //
daṇḍavat praṇipātaiś ca jayaśabdais tathā stavaiḥ /
evaṃ saṃpūjya taṃ devaṃ sahasrāṃśuṃ jagatpatim // 28.48 //
daśānām aśvamedhānāṃ phalaṃ prāpnoti mānavaḥ /
sarvapāpavinirmukto yuvā divyavapur naraḥ // 28.49 //
saptāvarān sapta parān vaṃśān uddhṛtya bho dvijāḥ /
vimānenārkavarṇena kāmagena suvarcasā // 28.50 //
upagīyamāno gandharvaiḥ sūryalokaṃ sa gacchati /
bhuktvā tatra varān bhogān yāvad ābhūtasaṃplavam // 28.51 //
puṇyakṣayād ihāyātaḥ pravare yogināṃ kule /
caturvedo bhaved vipraḥ svadharmanirataḥ śuciḥ // 28.52 //
yogaṃ vivasvataḥ prāpya tato mokṣam avāpnuyāt /
caitre māsi site pakṣe yātrāṃ damanabhañjikām // 28.53 //
yaḥ karoti naras tatra pūrvoktaṃ sa phalaṃ labhet /
śayanotthāpane bhānoḥ saṃkrāntyāṃ viṣuvāyane // 28.54 //
vāre raves tithau caiva parvakāle 'thavā dvijāḥ /
ye tatra yātrāṃ kurvanti śraddhayā saṃyatendriyāḥ // 28.55 //
vimānenārkavarṇena sūryalokaṃ vrajanti te /
āste tatra mahādevas tīre nadanadīpateḥ // 28.56 //
rāmeśvara iti khyātaḥ sarvakāmaphalapradaḥ /
ye taṃ paśyanti kāmāriṃ snātvā samyaṅ mahodadhau // 28.57 //
gandhaiḥ puṣpais tathā dhūpair dīpair naivedyakair varaiḥ /
praṇipātais tathā stotrair gītair vādyair manoharaiḥ // 28.58 //
rājasūyaphalaṃ samyag vājimedhaphalaṃ tathā /
prāpnuvanti mahātmānaḥ saṃsiddhiṃ paramāṃ tathā // 28.59 //
kāmagena vimānena kiṅkiṇījālamālinā /
upagīyamānā gandharvaiḥ śivalokaṃ vrajanti te // 28.60 //
āhūtasaṃplavaṃ yāvad bhuktvā bhogān manoramān /
puṇyakṣayād ihāgatya cāturvedā bhavanti te // 28.61 //
śāṃkaraṃ yogam āsthāya tato mokṣaṃ vrajanti te /
yas tatra savituḥ kṣetre prāṇāṃs tyajati mānavaḥ // 28.62 //
sa sūryalokam āsthāya devavan modate divi /
punar mānuṣatāṃ prāpya rājā bhavati dhārmikaḥ // 28.63 //
yogaṃ raveḥ samāsādya tato mokṣam avāpnuyāt /
evaṃ mayā muniśreṣṭhāḥ proktaṃ kṣetraṃ sudurlabham // 28.64 //
koṇārkasyodadhes tīre bhuktimuktiphalapradaḥ // 28.65 //
śruto 'smābhiḥ suraśreṣṭha bhavatā yad udāhṛtam /
bhāskarasya paraṃ kṣetraṃ bhuktimuktiphalapradam // 29.1 //
na tṛptim adhigacchāmaḥ śṛṇvantaḥ sukhadāṃ kathām /
tava vaktrodbhavāṃ puṇyām ādityasyāghanāśinīm // 29.2 //
ataḥ paraṃ suraśreṣṭha brūhi no vadatāṃ vara /
devapūjāphalaṃ yac ca yac ca dānaphalaṃ prabho // 29.3 //
praṇipāte namaskāre tathā caiva pradakṣiṇe /
dīpadhūpapradāne ca saṃmārjanavidhau ca yat // 29.4 //
upavāse ca yat puṇyaṃ yat puṇyaṃ naktabhojane /
arghaś ca kīdṛśaḥ proktaḥ kutra vā saṃpradīyate // 29.5 //
kathaṃ ca kriyate bhaktiḥ kathaṃ devaḥ prasīdati /
etat sarvaṃ suraśreṣṭha śrotum icchāmahe vayam // 29.6 //
arghyaṃ pūjādikaṃ sarvaṃ bhāskarasya dvijottamāḥ /
bhaktiṃ śraddhāṃ samādhiṃ ca kathyamānaṃ nibodhata // 29.7 //
manasā bhāvanā bhaktir iṣṭā śraddhā ca kīrtyate /
dhyānaṃ samādhir ity uktaṃ śṛṇudhvaṃ susamāhitāḥ // 29.8 //
tatkathāṃ śrāvayed yas tu tadbhaktān pūjayīta vā /
agniśuśrūṣakaś caiva sa vai bhaktaḥ sanātanaḥ // 29.9 //
taccittas tanmanāś caiva devapūjārataḥ sadā /
tatkarmakṛd bhaved yas tu sa vai bhaktaḥ sanātanaḥ // 29.10 //
devārthe kriyamāṇāni yaḥ karmāṇy anumanyate /
kīrtanād vā paro viprāḥ sa vai bhaktataro naraḥ // 29.11 //
nābhyasūyeta tadbhaktān na nindyāc cānyadevatām /
ādityavratacārī ca sa vai bhaktataro naraḥ // 29.12 //
gacchaṃs tiṣṭhan svapañ jighrann unmiṣan nimiṣann api /
yaḥ smared bhāskaraṃ nityaṃ sa vai bhaktataro naraḥ // 29.13 //
evaṃvidhā tv iyaṃ bhaktiḥ sadā kāryā vijānatā /
bhaktyā samādhinā caiva stavena manasā tathā // 29.14 //
kriyate niyamo yas tu dānaṃ viprāya dīyate /
pratigṛhṇanti taṃ devā manuṣyāḥ pitaras tathā // 29.15 //
pattraṃ puṣpaṃ phalaṃ toyaṃ yad bhaktyā samupāhṛtam /
pratigṛhṇanti tad devā nāstikān varjayanti ca // 29.16 //
bhāvaśuddhiḥ prayoktavyā niyamācārasaṃyutā /
bhāvaśuddhyā kriyate yat tat sarvaṃ saphalaṃ bhavet // 29.17 //
stutijapyopahāreṇa pūjayāpi vivasvataḥ /
upavāsena bhaktyā vai sarvapāpaiḥ pramucyate // 29.18 //
praṇidhāya śiro bhūmyāṃ namaskāraṃ karoti yaḥ /
tatkṣaṇāt sarvapāpebhyo mucyate nātra saṃśayaḥ // 29.19 //
bhaktiyukto naro yo 'sau raveḥ kuryāt pradakṣiṇām /
pradakṣiṇīkṛtā tena saptadvīpā vasuṃdharā // 29.20 //
sūryaṃ manasi yaḥ kṛtvā kuryād vyomapradakṣiṇām /
pradakṣiṇīkṛtās tena sarve devā bhavanti hi // 29.21 //
ekāhāro naro bhūtvā ṣaṣṭhyāṃ yo 'rcayate ravim /
niyamavratacārī ca bhaved bhaktisamanvitaḥ // 29.22 //
saptamyāṃ vā mahābhāgāḥ so 'śvamedhaphalaṃ labhet /
ahorātropavāsena pūjayed yas tu bhāskaram // 29.23 //
saptamyām athavā ṣaṣṭhyāṃ sa yāti paramāṃ gatim /
kṛṣṇapakṣasya saptamyāṃ sopavāso jitendriyaḥ // 29.24 //
sarvaratnopahāreṇa pūjayed yas tu bhāskaram /
padmaprabheṇa yānena sūryalokaṃ sa gacchati // 29.25 //
śuklapakṣasya saptamyām upavāsaparo naraḥ /
sarvaśuklopahāreṇa pūjayed yas tu bhāskaram // 29.26 //
sarvapāpavinirmuktaḥ sūryalokaṃ sa gacchati /
arkasaṃpuṭasaṃyuktam udakaṃ prasṛtaṃ pibet // 29.27 //
kramavṛddhyā caturviṃśam ekaikaṃ kṣapayet punaḥ /
dvābhyāṃ saṃvatsarābhyāṃ tu samāptaniyamo bhavet // 29.28 //
sarvakāmapradā hy eṣā praśastā hy arkasaptamī /
śuklapakṣasya saptamyāṃ yadādityadinaṃ bhavet // 29.29 //
saptamī vijayā nāma tatra dattaṃ mahat phalam /
snānaṃ dānaṃ tapo homa upavāsas tathaiva ca // 29.30 //
sarvaṃ vijayasaptamyāṃ mahāpātakanāśanam /
ye cādityadine prāpte śrāddhaṃ kurvanti mānavāḥ // 29.31 //
yajanti ca mahāśvetaṃ te labhante yathepsitam /
yeṣāṃ dharmyāḥ kriyāḥ sarvāḥ sadaivoddiśya bhāskaram // 29.32 //
na kule jāyate teṣāṃ daridro vyādhito 'pi vā /
śvetayā raktayā vāpi pītamṛttikayāpi vā // 29.33 //
upalepanakartā tu cintitaṃ labhate phalam /
citrabhānuṃ vicitrais tu kusumaiś ca sugandhibhiḥ // 29.34 //
pūjayet sopavāso yaḥ sa kāmān īpsitāṃl labhet /
ghṛtena dīpaṃ prajvālya tilatailena vā punaḥ // 29.35 //
ādityaṃ pūjayed yas tu cakṣuṣā na sa hīyate /
dīpadātā naro nityaṃ jñānadīpena dīpyate // 29.36 //
tilāḥ pavitraṃ tailaṃ vā tilagodānam uttamam /
agnikārye ca dīpe ca mahāpātakanāśanam // 29.37 //
dīpaṃ dadāti yo nityaṃ devatāyataneṣu ca /
catuṣpatheṣu rathyāsu rūpavān subhago bhavet // 29.38 //
havirbhiḥ prathamaḥ kalpo dvitīyaś cauṣadhīrasaiḥ /
vasāmedosthiniryāsair na tu deyaḥ kathaṃcana // 29.39 //
bhaved ūrdhvagatir dīpo na kadācid adhogatiḥ /
dātā dīpyati cāpy evaṃ na tiryaggatim āpnuyāt // 29.40 //
jvalamānaṃ sadā dīpaṃ na haren nāpi nāśayet /
dīpahartā naro bandhaṃ nāśaṃ krodhaṃ tamo vrajet // 29.41 //
dīpadātā svargaloke dīpamāleva rājate /
yaḥ samālabhate nityaṃ kuṅkumāgurucandanaiḥ // 29.42 //
saṃpadyate naraḥ pretya dhanena yaśasā śriyā /
raktacandanasaṃmiśrai raktapuṣpaiḥ śucir naraḥ // 29.43 //
udaye 'rghyaṃ sadā dattvā siddhiṃ saṃvatsarāl labhet /
udayāt parivarteta yāvad astamane sthitaḥ // 29.44 //
japann abhimukhaḥ kiṃcin mantraṃ stotram athāpi vā /
ādityavratam etat tu mahāpātakanāśanam // 29.45 //
arghyeṇa sahitaṃ caiva sarve sāṅgaṃ pradāpayet /
udaye śraddhayā yuktaḥ sarvapāpaiḥ pramucyate // 29.46 //
suvarṇadhenuanaḍvāhavasudhāvastrasaṃyutam /
arghyapradātā labhate saptajanmānugaṃ phalam // 29.47 //
agnau toye 'ntarikṣe ca śucau bhūmyāṃ tathaiva ca /
pratimāyāṃ tathā piṇḍyāṃ deyam arghyaṃ prayatnataḥ // 29.48 //
nāpasavyaṃ na savyaṃ ca dadyād abhimukhaḥ sadā /
saghṛtaṃ guggulaṃ vāpi raver bhaktisamanvitaḥ // 29.49 //
tatkṣaṇāt sarvapāpebhyo mucyate nātra saṃśayaḥ /
śrīvāsaṃ caturasraṃ ca devadāruṃ tathaiva ca // 29.50 //
karpūrāgarudhūpāni dattvā vai svargagāminaḥ /
ayane tūttare sūryam athavā dakṣiṇāyane // 29.51 //
pūjayitvā viśeṣeṇa sarvapāpaiḥ pramucyate /
viṣuveṣūparāgeṣu ṣaḍaśītimukheṣu ca // 29.52 //
pūjayitvā viśeṣeṇa sarvapāpaiḥ pramucyate /
evaṃ velāsu sarvāsu sarvakālaṃ ca mānavaḥ // 29.53 //
bhaktyā pūjayate yo 'rkaṃ so 'rkaloke mahīyate /
kṛsaraiḥ pāyasaiḥ pūpaiḥ phalamūlaghṛtaudanaiḥ // 29.54 //
baliṃ kṛtvā tu sūryāya sarvān kāmān avāpnuyāt /
ghṛtena tarpaṇaṃ kṛtvā sarvasiddho bhaven naraḥ // 29.55 //
kṣīreṇa tarpaṇaṃ kṛtvā manas tāpair na yujyate /
dadhnā tu tarpaṇaṃ kṛtvā kāryasiddhiṃ labhen naraḥ // 29.56 //
snānārtham āhared yas tu jalaṃ bhānoḥ samāhitaḥ /
tīrtheṣu śucitāpannaḥ sa yāti paramāṃ gatim // 29.57 //
chattraṃ dhvajaṃ vitānaṃ vā patākāṃ cāmarāṇi ca /
śraddhayā bhānave dattvā gatim iṣṭām avāpnuyāt // 29.58 //
yad yad dravyaṃ naro bhaktyā ādityāya prayacchati /
tat tasya śatasāhasram utpādayati bhāskaraḥ // 29.59 //
mānasaṃ vācikaṃ vāpi kāyajaṃ yac ca duṣkṛtam /
sarvaṃ sūryaprasādena tad aśeṣaṃ vyapohati // 29.60 //
ekāhenāpi yad bhānoḥ pūjāyāḥ prāpyate phalam /
yathoktadakṣiṇair viprair na tat kratuśatair api // 29.61 //
aho devasya māhātmyaṃ śrutam evaṃ jagatpate /
bhāskarasya suraśreṣṭha vadatas teṣu durlabham // 30.1 //
bhūyaḥ prabrūhi deveśa yat pṛcchāmo jagatpate /
śrotum icchāmahe brahman paraṃ kautūhalaṃ hi naḥ // 30.2 //
gṛhastho brahmacārī ca vānaprastho 'tha bhikṣukaḥ /
ya icchen mokṣam āsthātuṃ devatāṃ kāṃ yajeta saḥ // 30.3 //
kuto hy asyākṣayaḥ svargaḥ kuto niḥśreyasaṃ param /
svargataś caiva kiṃ kuryād yena na cyavate punaḥ // 30.4 //
devānāṃ cātra ko devaḥ pitṝṇāṃ caiva kaḥ pitā /
yasmāt parataraṃ nāsti tan me brūhi sureśvara // 30.5 //
kutaḥ sṛṣṭam idaṃ viśvaṃ sarvaṃ sthāvarajaṅgamam /
pralaye ca kam abhyeti tad bhavān vaktum arhati // 30.6 //
udyann evaiṣa kurute jagad vitimiraṃ karaiḥ /
nātaḥ parataro devaḥ kaścid anyo dvijottamāḥ // 30.7 //
anādinidhano hy eṣa puruṣaḥ śāśvato 'vyayaḥ /
tāpayaty eṣa trīṃl lokān bhavan raśmibhir ulbaṇaḥ // 30.8 //
sarvadevamayo hy eṣa tapatāṃ tapano varaḥ /
sarvasya jagato nāthaḥ sarvasākṣī jagatpatiḥ // 30.9 //
saṃkṣipaty eṣa bhūtāni tathā visṛjate punaḥ /
eṣa bhāti tapaty eṣa varṣaty eṣa gabhastibhiḥ // 30.10 //
eṣa dhātā vidhātā ca bhūtādir bhūtabhāvanaḥ /
na hy eṣa kṣayam āyāti nityam akṣayamaṇḍalaḥ // 30.11 //
pitṝṇāṃ ca pitā hy eṣa devatānāṃ hi devatā /
dhruvaṃ sthānaṃ smṛtaṃ hy etad yasmān na cyavate punaḥ // 30.12 //
sargakāle jagat kṛtsnam ādityāt saṃprasūyate /
pralaye ca tam abhyeti bhāskaraṃ dīptatejasam // 30.13 //
yoginaś cāpy asaṃkhyātās tyaktvā gṛhakalevaram /
vāyur bhūtvā viśanty asmiṃs tejorāśau divākare // 30.14 //
asya raśmisahasrāṇi śākhā iva vihaṃgamāḥ /
vasanty āśritya munayaḥ saṃsiddhā daivataiḥ saha // 30.15 //
gṛhasthā janakādyāś ca rājāno yogadharmiṇaḥ /
vālakhilyādayaś caiva ṛṣayo brahmavādinaḥ // 30.16 //
vānaprasthāś ca ye cānye vyāsādyā bhikṣavas tathā /
yogam āsthāya sarve te praviṣṭāḥ sūryamaṇḍalam // 30.17 //
śuko vyāsasutaḥ śrīmān yogadharmam avāpya saḥ /
ādityakiraṇān gatvā hy apunarbhāvam āsthitaḥ // 30.18 //
śabdamātraśrutimukhā brahmaviṣṇuśivādayaḥ /
pratyakṣo 'yaṃ paro devaḥ sūryas timiranāśanaḥ // 30.19 //
tasmād anyatra bhaktir hi na kāryā śubham icchatā /
yasmād dṛṣṭer agamyās te devā viṣṇupurogamāḥ // 30.20 //
ato bhavadbhiḥ satatam abhyarcyo bhagavān raviḥ /
sa hi mātā pitā caiva kṛtsnasya jagato guruḥ // 30.21 //
anādyo lokanātho 'sau raśmimālī jagatpatiḥ /
mitratve ca sthito yasmāt tapas tepe dvijottamāḥ // 30.22 //
anādinidhano brahmā nityaś cākṣaya eva ca /
sṛṣṭvā sasāgarān dvīpān bhuvanāni caturdaśa // 30.23 //
lokānāṃ sa hitārthāya sthitaś candrasarittaṭe /
sṛṣṭvā prajāpatīn sarvān sṛṣṭvā ca vividhāḥ prajāḥ // 30.24 //
tataḥ śatasahasrāṃśur avyaktaś ca punaḥ svayam /
kṛtvā dvādaśadhātmānam ādityam upapadyate // 30.25 //
indro dhātātha parjanyas tvaṣṭā pūṣāryamā bhagaḥ /
vivasvān viṣṇur aṃśaś ca varuṇo mitra eva ca // 30.26 //
ābhir dvādaśabhis tena sūryeṇa paramātmanā /
kṛtsnaṃ jagad idaṃ vyāptaṃ mūrtibhiś ca dvijottamāḥ // 30.27 //
tasya yā prathamā mūrtir ādityasyendrasaṃjñitā /
sthitā sā devarājatve devānāṃ ripunāśinī // 30.28 //
dvitīyā tasya yā mūrtir nāmnā dhāteti kīrtitā /
sthitā prajāpatitvena vividhāḥ sṛjate prajāḥ // 30.29 //
tṛtīyārkasya yā mūrtiḥ parjanya iti viśrutā /
megheṣv eva sthitā sā tu varṣate ca gabhastibhiḥ // 30.30 //
caturthī tasya yā mūrtir nāmnā tvaṣṭeti viśrutā /
sthitā vanaspatau sā tu oṣadhīṣu ca sarvataḥ // 30.31 //
pañcamī tasya yā mūrtir nāmnā pūṣeti viśrutā /
anne vyavasthitā sā tu prajāṃ puṣṇāti nityaśaḥ // 30.32 //
mūrtiḥ ṣaṣṭhī raver yā tu aryamā iti viśrutā /
vāyoḥ saṃsaraṇā sā tu deveṣv eva samāśritā // 30.33 //
bhānor yā saptamī mūrtir nāmnā bhageti viśrutā /
bhūyiṣv avasthitā sā tu śarīreṣu ca dehinām // 30.34 //
mūrtir yā tv aṣṭamī tasya vivasvān iti viśrutā /
agnau pratiṣṭhitā sā tu pacaty annaṃ śarīriṇām // 30.35 //
navamī citrabhānor yā mūrtir viṣṇuś ca nāmataḥ /
prādurbhavati sā nityaṃ devānām arisūdanī // 30.36 //
daśamī tasya yā mūrtir aṃśumān iti viśrutā /
vāyau pratiṣṭhitā sā tu prahlādayati vai prajāḥ // 30.37 //
mūrtis tv ekādaśī bhānor nāmnā varuṇasaṃjñitā /
jaleṣv avasthitā sā tu prajāṃ puṣṇāti nityaśaḥ // 30.38 //
mūrtir yā dvādaśī bhānor nāmnā mitreti saṃjñitā /
lokānāṃ sā hitārthāya sthitā candrasarittaṭe // 30.39 //
vāyubhakṣas tapas tepe sthitvā maitreṇa cakṣuṣā /
anugṛhṇan sadā bhaktān varair nānāvidhais tu saḥ // 30.40 //
evaṃ sā jagatāṃ mūrtir hitā vihitā purā /
tatra mitraḥ sthito yasmāt tasmān mitraṃ paraṃ smṛtam // 30.41 //
ābhir dvādaśabhis tena savitrā paramātmanā /
kṛtsnaṃ jagad idaṃ vyāptaṃ mūrtibhiś ca dvijottamāḥ // 30.42 //
tasmād dhyeyo namasyaś ca dvādaśasthāsu mūrtiṣu /
bhaktimadbhir narair nityaṃ tadgatenāntarātmanā // 30.43 //
ity evaṃ dvādaśādityān namaskṛtvā tu mānavaḥ /
nityaṃ śrutvā paṭhitvā ca sūryaloke mahīyate // 30.44 //
yadi tāvad ayaṃ sūryaś cādidevaḥ sanātanaḥ /
tataḥ kasmāt tapas tepe varepsuḥ prākṛto yathā // 30.45 //
etad vaḥ saṃpravakṣyāmi paraṃ guhyaṃ vibhāvasoḥ /
pṛṣṭaṃ mitreṇa yat pūrvaṃ nāradāya mahātmane // 30.46 //
prāṅ mayoktās tu yuṣmabhyaṃ raver dvādaśa mūrtayaḥ /
mitraś ca varuṇaś cobhau tāsāṃ tapasi saṃsthitau // 30.47 //
abbhakṣo varuṇas tāsāṃ tasthau paścimasāgare /
mitro mitravane cāsmin vāyubhakṣo 'bhavat tadā // 30.48 //
atha merugireḥ śṛṅgāt pracyuto gandhamādanāt /
nāradas tu mahāyogī sarvāṃl lokāṃś caran vaśī // 30.49 //
ājagāmātha tatraiva yatra mitro 'carat tapaḥ /
taṃ dṛṣṭvā tu tapasyantaṃ tasya kautūhalaṃ hy abhūt // 30.50 //
yo 'kṣayaś cāvyayaś caiva vyaktāvyaktaḥ sanātanaḥ /
dhṛtam ekātmakaṃ yena trailokyaṃ sumahātmanā // 30.51 //
yaḥ pitā sarvadevānāṃ parāṇām api yaḥ paraḥ /
ayajad devatāḥ kās tu pitṝn vā kān asau yajet /
iti saṃcintya manasā taṃ devaṃ nārado 'bravīt // 30.52 //
vedeṣu sapurāṇeṣu sāṅgopāṅgeṣu gīyase /
tvam ajaḥ śāśvato dhātā tvaṃ nidhānam anuttamam // 30.53 //
bhūtaṃ bhavyaṃ bhavac caiva tvayi sarvaṃ pratiṣṭhitam /
catvāraś cāśramā deva gṛhasthādyās tathaiva hi // 30.54 //
yajanti tvām aharahas tvāṃ mūrtitvaṃ samāśritam /
pitā mātā ca sarvasya daivataṃ tvaṃ hi śāśvatam // 30.55 //
yajase pitaraṃ kaṃ tvaṃ devaṃ vāpi na vidmahe // 30.56 //
avācyam etad vaktavyaṃ paraṃ guhyaṃ sanātanam /
tvayi bhaktimati brahman pravakṣyāmi yathātatham // 30.57 //
yat tat sūkṣmam avijñeyam avyaktam acalaṃ dhruvam /
indriyair indriyārthaiś ca sarvabhūtair vivarjitam // 30.58 //
sa hy antarātmā bhūtānāṃ kṣetrajñaś caiva kathyate /
triguṇād vyatirikto 'sau puruṣaś caiva kalpitaḥ // 30.59 //
hiraṇyagarbho bhagavān saiva buddhir iti smṛtaḥ /
mahān iti ca yogeṣu pradhānam iti kathyate // 30.60 //
sāṃkhye ca kathyate yoge nāmabhir bahudhātmakaḥ /
sa ca trirūpo viśvātmā śarvo 'kṣara iti smṛtaḥ // 30.61 //
dhṛtam ekātmakaṃ tena trailokyam idam ātmanā /
aśarīraḥ śarīreṣu sarveṣu nivasaty asau // 30.62 //
vasann api śarīreṣu na sa lipyeta karmabhiḥ /
mamāntarātmā tava ca ye cānye dehasaṃsthitāḥ // 30.63 //
sarveṣāṃ sākṣibhūto 'sau na grāhyaḥ kenacit kvacit /
saguṇo nirguṇo viśvo jñānagamyo hy asau smṛtaḥ // 30.64 //
sarvataḥpāṇipādāntaḥ sarvatokṣiśiromukhaḥ /
sarvataḥśrutimāṃl loke sarvam āvṛtya tiṣṭhati // 30.65 //
viśvamūrdhā viśvabhujo viśvapādākṣināsikaḥ /
ekaś carati vai kṣetre svairacārī yathāsukham // 30.66 //
kṣetrāṇīha śarīrāṇi teṣāṃ caiva yathāsukham /
tāni vetti sa yogātmā tataḥ kṣetrajña ucyate // 30.67 //
avyakte ca pure śete puruṣas tena cocyate /
viśvaṃ bahuvidhaṃ jñeyaṃ sa ca sarvatra ucyate // 30.68 //
tasmāt sa bahurūpatvād viśvarūpa iti smṛtaḥ /
tasyaikasya mahattvaṃ hi sa caikaḥ puruṣaḥ smṛtaḥ // 30.69 //
mahāpuruṣaśabdaṃ hi bibharty ekaḥ sanātanaḥ /
sa tu vidhikriyāyattaḥ sṛjaty ātmānam ātmanā // 30.70 //
śatadhā sahasradhā caiva tathā śatasahasradhā /
koṭiśaś ca karoty eṣa pratyagātmānam ātmanā // 30.71 //
ākāśāt patitaṃ toyaṃ yāti svādvantaraṃ yathā /
bhūme rasaviśeṣeṇa tathā guṇarasāt tu saḥ // 30.72 //
eka eva yathā vāyur deheṣv eva hi pañcadhā /
ekatvaṃ ca pṛthaktvaṃ ca tathā tasya na saṃśayaḥ // 30.73 //
sthānāntaraviśeṣāc ca yathāgnir labhate parām /
saṃjñāṃ tathā mune so 'yaṃ brahmādiṣu tathāpnuyāt // 30.74 //
yathā dīpasahasrāṇi dīpa ekaḥ prasūyate /
tathā rūpasahasrāṇi sa ekaḥ saṃprasūyate // 30.75 //
yadā sa budhyaty ātmānaṃ tadā bhavati kevalaḥ /
ekatvapralaye cāsya bahutvaṃ ca pravartate // 30.76 //
nityaṃ hi nāsti jagati bhūtaṃ sthāvarajaṅgamam /
akṣayaś cāprameyaś ca sarvagaś ca sa ucyate // 30.77 //
tasmād avyaktam utpannaṃ triguṇaṃ dvijasattamāḥ /
avyaktāvyaktabhāvasthā yā sā prakṛtir ucyate // 30.78 //
tāṃ yoniṃ brahmaṇo viddhi yo 'sau sadasadātmakaḥ /
loke ca pūjyate yo 'sau daive pitrye ca karmaṇi // 30.79 //
nāsti tasmāt paro hy anyaḥ pitā devo 'pi vā dvijāḥ /
ātmanā sa tu vijñeyas tatas taṃ pūjayāmy aham // 30.80 //
svargeṣv api hi ye kecit taṃ namasyanti dehinaḥ /
tena gacchanti devarṣe tenoddiṣṭaphalāṃ gatim // 30.81 //
taṃ devāḥ svāśramasthāś ca nānāmūrtisamāśritāḥ /
bhaktyā saṃpūjayanty ādyaṃ gatiś caiṣāṃ dadāti saḥ // 30.82 //
sa hi sarvagataś caiva nirguṇaś caiva kathyate /
evaṃ matvā yathājñānaṃ pūjayāmi divākaram // 30.83 //
ye ca tadbhāvitā loka ekatattvaṃ samāśritāḥ /
etad apy adhikaṃ teṣāṃ yad ekaṃ praviśanty uta // 30.84 //
iti guhyasamuddeśas tava nārada kīrtitaḥ /
asmadbhaktyāpi devarṣe tvayāpi paramaṃ smṛtam // 30.85 //
surair vā munibhir vāpi purāṇair varadaṃ smṛtam /
sarve ca paramātmānaṃ pūjayanti divākaram // 30.86 //
evam etat purākhyātaṃ nāradāya tu bhānunā /
mayāpi ca samākhyātā kathā bhānor dvijottamāḥ // 30.87 //
idam ākhyānam ākhyeyaṃ mayākhyātaṃ dvijottamāḥ /
na hy anādityabhaktāya idaṃ deyaṃ kadācana // 30.88 //
yaś caitac chrāvayen nityaṃ yaś caiva śṛṇuyān naraḥ /
sa sahasrārciṣaṃ devaṃ praviśen nātra saṃśayaḥ // 30.89 //
mucyetārtas tathā rogāc chrutvemām āditaḥ kathām /
jijñāsur labhate jñānaṃ gatim iṣṭāṃ tathaiva ca // 30.90 //
kṣaṇena labhate 'dhvānam idaṃ yaḥ paṭhate mune /
yo yaṃ kāmayate kāmaṃ sa taṃ prāpnoty asaṃśayam // 30.91 //
tasmād bhavadbhiḥ satataṃ smartavyo bhagavān raviḥ /
sa ca dhātā vidhātā ca sarvasya jagataḥ prabhuḥ // 30.92 //
ādityamūlam akhilaṃ trailokyaṃ munisattamāḥ /
bhavaty asmāj jagat sarvaṃ sadevāsuramānuṣam // 31.1 //
rudropendramahendrāṇāṃ viprendratridivaukasām /
mahādyutimatāṃ caiva tejo 'yaṃ sārvalaukikam // 31.2 //
sarvātmā sarvalokeśo devadevaḥ prajāpatiḥ /
sūrya eva trilokasya mūlaṃ paramadaivatam // 31.3 //
agnau prāstāhutiḥ samyag ādityam upatiṣṭhate /
ādityāj jāyate vṛṣṭir vṛṣṭer annaṃ tataḥ prajāḥ // 31.4 //
sūryāt prasūyate sarvaṃ tatra caiva pralīyate /
bhāvābhāvau hi lokānām ādityān niḥsṛtau purā // 31.5 //
etat tu dhyānināṃ dhyānaṃ mokṣaś cāpy eṣa mokṣiṇām /
tatra gacchanti nirvāṇaṃ jāyante 'smāt punaḥ punaḥ // 31.6 //
kṣaṇā muhūrtā divasā niśā pakṣāś ca nityaśaḥ /
māsāḥ saṃvatsarāś caiva ṛtavaś ca yugāni ca // 31.7 //
athādityād ṛte hy eṣāṃ kālasaṃkhyā na vidyate /
kālād ṛte na niyamo nāgnau viharaṇakriyā // 31.8 //
ṛtūnām avibhāgaś ca tataḥ puṣpaphalaṃ kutaḥ /
kuto vai sasyaniṣpattis tṛṇauṣadhigaṇaḥ kutaḥ // 31.9 //
abhāvo vyavahārāṇāṃ jantūnāṃ divi ceha ca /
jagatprabhāvād viśate bhāskarād vāritaskarāt // 31.10 //
nāvṛṣṭyā tapate sūryo nāvṛṣṭyā pariśuṣyati /
nāvṛṣṭyā paridhiṃ dhatte vāriṇā dīpyate raviḥ // 31.11 //
vasante kapilaḥ sūryo grīṣme kāñcanasaṃnibhaḥ /
śveto varṣāsu varṇena pāṇḍuḥ śaradi bhāskaraḥ // 31.12 //
hemante tāmravarṇābhaḥ śiśire lohito raviḥ /
iti varṇāḥ samākhyātāḥ sūryasya ṛtusaṃbhavāḥ // 31.13 //
ṛtusvabhāvavarṇaiś ca sūryaḥ kṣemasubhikṣakṛt /
athādityasya nāmāni sāmānyāni dvijottamāḥ // 31.14 //
dvādaśaiva pṛthaktvena tāni vakṣyāmy aśeṣataḥ /
ādityaḥ savitā sūryo mihiro 'rkaḥ prabhākaraḥ // 31.15 //
mārtaṇḍo bhāskaro bhānuś citrabhānur divākaraḥ /
ravir dvādaśabhis teṣāṃ jñeyaḥ sāmānyanāmabhiḥ // 31.16 //
viṣṇur dhātā bhagaḥ pūṣā mitrendrau varuṇo 'ryamā /
vivasvān aṃśumāṃs tvaṣṭā parjanyo dvādaśaḥ smṛtaḥ // 31.17 //
ity ete dvādaśādityāḥ pṛthaktvena vyavasthitāḥ /
uttiṣṭhanti sadā hy ete māsair dvādaśabhiḥ kramāt // 31.18 //
viṣṇus tapati caitre tu vaiśākhe cāryamā tathā /
vivasvāñ jyeṣṭhamāse tu āṣāḍhe cāṃśumān smṛtaḥ // 31.19 //
parjanyaḥ śrāvaṇe māsi varuṇaḥ prauṣṭhasaṃjñake /
indra āśvayuje māsi dhātā tapati kārttike // 31.20 //
mārgaśīrṣe tathā mitraḥ pauṣe pūṣā divākaraḥ /
māghe bhagas tu vijñeyas tvaṣṭā tapati phālgune // 31.21 //
śatair dvādaśabhir viṣṇū raśmibhir dīpyate sadā /
dīpyate gosahasreṇa śataiś ca tribhir aryamā // 31.22 //
dviḥsaptakair vivasvāṃs tu aṃśumān pañcabhis tribhiḥ /
vivasvān iva parjanyo varuṇaś cāryamā tathā // 31.23 //
mitravad bhagavāṃs tvaṣṭā sahasreṇa śatena ca /
indras tu dviguṇaiḥ ṣaḍbhir dhātaikādaśabhiḥ śataiḥ // 31.24 //
sahasreṇa tu mitro vai pūṣā tu navabhiḥ śataiḥ /
uttaropakrame 'rkasya vardhante raśmayas tathā // 31.25 //
dakṣiṇopakrame bhūyo hrasante sūryaraśmayaḥ /
evaṃ raśmisahasraṃ tu sūryalokād anugraham // 31.26 //
evaṃ nāmnāṃ caturviṃśad eka eṣāṃ prakīrtitaḥ /
vistareṇa sahasraṃ tu punar anyat prakīrtitam // 31.27 //
ye tannāmasahasreṇa stuvanty arkaṃ prajāpate /
teṣāṃ bhavati kiṃ puṇyaṃ gatiś ca parameśvara // 31.28 //
śṛṇudhvaṃ muniśārdūlāḥ sārabhūtaṃ sanātanam /
alaṃ nāmasahasreṇa paṭhann evaṃ stavaṃ śubham // 31.29 //
yāni nāmāni guhyāni pavitrāṇi śubhāni ca /
tāni vaḥ kīrtayiṣyāmi śṛṇudhvaṃ bhāskarasya vai // 31.30 //
vikartano vivasvāṃś ca mārtaṇḍo bhāskaro raviḥ /
lokaprakāśakaḥ śrīmāṃl lokacakṣur maheśvaraḥ // 31.31 //
lokasākṣī trilokeśaḥ kartā hartā tamisrahā /
tapanas tāpanaś caiva śuciḥ saptāśvavāhanaḥ // 31.32 //
gabhastihasto brahmā ca sarvadevanamaskṛtaḥ /
ekaviṃśati ity eṣa stava iṣṭaḥ sadā raveḥ // 31.33 //
śarīrārogyadaś caiva dhanavṛddhiyaśaskaraḥ /
stavarāja iti khyātas triṣu lokeṣu viśrutaḥ // 31.34 //
ya etena dvijaśreṣṭhā dvisaṃdhye 'stamanodaye /
stauti sūryaṃ śucir bhūtvā sarvapāpaiḥ pramucyate // 31.35 //
mānasaṃ vācikaṃ vāpi dehajaṃ karmajaṃ tathā /
ekajapyena tat sarvaṃ naśyaty arkasya saṃnidhau // 31.36 //
ekajapyaś ca homaś ca saṃdhyopāsanam eva ca /
dhūpamantrārghyamantraś ca balimantras tathaiva ca // 31.37 //
annapradāne dāne ca praṇipāte pradakṣiṇe /
pūjito 'yaṃ mahāmantraḥ sarvapāpaharaḥ śubhaḥ // 31.38 //
tasmād yūyaṃ prayatnena stavenānena vai dvijāḥ /
stuvīdhvaṃ varadaṃ devaṃ sarvakāmaphalapradam // 31.39 //
nirguṇaḥ śāśvato devas tvayā prokto divākaraḥ /
punar dvādaśadhā jātaḥ śruto 'smābhis tvayoditaḥ // 32.1 //
sa kathaṃ tejaso raśmiḥ striyā garbhe mahādyutiḥ /
saṃbhūto bhāskaro jātas tatra naḥ saṃśayo mahān // 32.2 //
dakṣasya hi sutāḥ śreṣṭhā babhūvuḥ ṣaṣṭiḥ śobhanāḥ /
aditir ditir danuś caiva vinatādyās tathaiva ca // 32.3 //
dakṣas tāḥ pradadau kanyāḥ kaśyapāya trayodaśa /
aditir janayām āsa devāṃs tribhuvaneśvarān // 32.4 //
daityān ditir danuś cogrān dānavān baladarpitān /
vinatādyās tathā cānyāḥ suṣuvuḥ sthānujaṅgamān // 32.5 //
tasyātha putradauhitraiḥ pautradauhitrakādibhiḥ /
vyāptam etaj jagat sarvaṃ teṣāṃ tāsāṃ ca vai mune // 32.6 //
teṣāṃ kaśyapaputrāṇāṃ pradhānā devatāgaṇāḥ /
sāttvikā rājasāś cānye tāmasāś ca gaṇāḥ smṛtāḥ // 32.7 //
devān yajñabhujaś cakre tathā tribhuvaneśvarān /
sraṣṭā brahmavidāṃ śreṣṭhaḥ parameṣṭhī prajāpatiḥ // 32.8 //
tān abādhanta sahitāḥ sāpatnyād daityadānavāḥ /
tato nirākṛtān putrān daiteyair dānavais tathā // 32.9 //
hataṃ tribhuvanaṃ dṛṣṭvā aditir munisattamāḥ /
ācchinad yajñabhāgāṃś ca kṣudhā saṃpīḍitān bhṛśam // 32.10 //
ārādhanāya savituḥ paraṃ yatnaṃ pracakrame /
ekāgrā niyatāhārā paraṃ niyamam āsthitā /
tuṣṭāva tejasāṃ rāśiṃ gaganasthaṃ divākaram // 32.11 //
namas tubhyaṃ paraṃ sūkṣmaṃ supuṇyaṃ bibhrate 'tulam /
dhāma dhāmavatām īśaṃ dhāmādhāraṃ ca śāśvatam // 32.12 //
jagatām upakārāya tvām ahaṃ staumi gopate /
ādadānasya yad rūpaṃ tīvraṃ tasmai namāmy aham // 32.13 //
grahītum aṣṭamāsena kālenāmbumayaṃ rasam /
bibhratas tava yad rūpam atitīvraṃ natāsmi tat // 32.14 //
sametam agnisomābhyāṃ namas tasmai guṇātmane /
yad rūpam ṛgyajuḥsāmnām aikyena tapate tava // 32.15 //
viśvam etat trayīsaṃjñaṃ namas tasmai vibhāvaso /
yat tu tasmāt paraṃ rūpam om ity uktvābhisaṃhitam /
asthūlaṃ sthūlam amalaṃ namas tasmai sanātana // 32.16 //
evaṃ sā niyatā devī cakre stotram aharniśam /
nirāhārā vivasvantam ārirādhayiṣur dvijāḥ // 32.17 //
tataḥ kālena mahatā bhagavāṃs tapano dvijāḥ /
pratyakṣatām agāt tasyā dākṣāyaṇyā dvijottamāḥ // 32.18 //
sā dadarśa mahākūṭaṃ tejaso 'mbarasaṃvṛtam /
bhūmau ca saṃsthitaṃ bhāsvajjvālābhir atidurdṛśam /
taṃ dṛṣṭvā ca tato devī sādhvasaṃ paramaṃ gatā // 32.19 //
jagadādya prasīdeti na tvāṃ paśyāmi gopate /
prasādaṃ kuru paśyeyaṃ yad rūpaṃ te divākara /
bhaktānukampaka vibho tvadbhaktān pāhi me sutān // 32.21 //
tataḥ sa tejasas tasmād āvirbhūto vibhāvasuḥ /
adṛśyata tadādityas taptatāmropamaḥ prabhuḥ // 32.22 //
tatas tāṃ praṇatāṃ devīṃ tasyāsaṃdarśane dvijāḥ /
prāha bhāsvān vṛṇuṣvaikaṃ varaṃ matto yam icchasi // 32.23 //
praṇatā śirasā sā tu jānupīḍitamedinī /
pratyuvāca vivasvantaṃ varadaṃ samupasthitam // 32.24 //
deva prasīda putrāṇāṃ hṛtaṃ tribhuvanaṃ mama /
yajñabhāgāś ca daiteyair dānavaiś ca balādhikaiḥ // 32.25 //
tannimittaṃ prasādaṃ tvaṃ kuruṣva mama gopate /
aṃśena teṣāṃ bhrātṛtvaṃ gatvā tān nāśaye ripūn // 32.26 //
yathā me tanayā bhūyo yajñabhāgabhujaḥ prabho /
bhaveyur adhipāś caiva trailokyasya divākara // 32.27 //
tathānukalpaṃ putrāṇāṃ suprasanno rave mama /
kuru prasannārtihara kāryaṃ kartā tvam ucyate // 32.28 //
tatas tām āha bhagavān bhāskaro vāritaskaraḥ /
praṇatām aditiṃ viprāḥ prasādasumukho vibhuḥ // 32.29 //
sahasrāṃśena te garbhaḥ saṃbhūyāham aśeṣataḥ /
tvatputraśatrūn dakṣo 'haṃ nāśayāmy āśu nirvṛtaḥ // 32.30 //
ity uktvā bhagavān bhāsvān antardhānam upāgataḥ /
nivṛttā sāpi tapasaḥ saṃprāptākhilavāñchitā // 32.31 //
tato raśmisahasrāt tu suṣumnākhyo raveḥ karaḥ /
tataḥ saṃvatsarasyānte tatkāmapūraṇāya saḥ // 32.32 //
nivāsaṃ savitā cakre devamātus tadodare /
kṛcchracāndrāyaṇādīṃś ca sā cakre susamāhitā // 32.33 //
śucinā dhārayāmy enaṃ divyaṃ garbham iti dvijāḥ /
tatas tāṃ kaśyapaḥ prāha kiṃcitkopaplutākṣaram // 32.34 //
kiṃ mārayasi garbhāṇḍam iti nityopavāsinī /
sā ca taṃ prāha garbhāṇḍam etat paśyeti kopanā /
na māritaṃ vipakṣāṇāṃ mṛtyur eva bhaviṣyati // 32.35 //
ity uktvā taṃ tadā garbham utsasarja surāraṇiḥ /
jājvalyamānaṃ tejobhiḥ patyur vacanakopitā // 32.36 //
taṃ dṛṣṭvā kaśyapo garbham udyadbhāskaravarcasam /
tuṣṭāva praṇato bhūtvā vāgbhir ādyābhir ādarāt // 32.37 //
saṃstūyamānaḥ sa tadā garbhāṇḍāt prakaṭo 'bhavat /
padmapattrasavarṇābhas tejasā vyāptadiṅmukhaḥ // 32.38 //
athāntarikṣād ābhāṣya kaśyapaṃ munisattamam /
satoyameghagambhīrā vāg uvācāśarīriṇī // 32.39 //
māritaṃtepataḥ proktam etad aṇḍaṃ tvayāditeḥ /
tasmān mune sutas te 'yaṃ mārtaṇḍākhyo bhaviṣyati // 32.40 //
haniṣyaty asurāṃś cāyaṃ yajñabhāgaharān arīn /
devā niśamyeti vaco gaganāt samupāgatam // 32.41 //
praharṣam atulaṃ yātā dānavāś ca hataujasaḥ /
tato yuddhāya daiteyān ājuhāva śatakratuḥ // 32.42 //
saha devair mudā yukto dānavāś ca tam abhyayuḥ /
teṣāṃ yuddham abhūd ghoraṃ devānām asuraiḥ saha // 32.43 //
śastrāstravṛṣṭisaṃdīptasamastabhuvanāntaram /
tasmin yuddhe bhagavatā mārtaṇḍena nirīkṣitāḥ // 32.44 //
tejasā dahyamānās te bhasmībhūtā mahāsurāḥ /
tataḥ praharṣam atulaṃ prāptāḥ sarve divaukasaḥ // 32.45 //
tuṣṭuvus tejasāṃ yoniṃ mārtaṇḍam aditiṃ tathā /
svādhikārāṃs tataḥ prāptā yajñabhāgāṃś ca pūrvavat // 32.46 //
bhagavān api mārtaṇḍaḥ svādhikāram athākarot /
kadambapuṣpavad bhāsvān adhaś cordhvaṃ ca raśmibhiḥ /
vṛto 'gnipiṇḍasadṛśo dadhre nātisphuṭaṃ vapuḥ // 32.47 //
kathaṃ kāntataraṃ paścād rūpaṃ saṃlabdhavān raviḥ /
kadambagolakākāraṃ tan me brūhi jagatpate // 32.48 //
tvaṣṭā tasmai dadau kanyāṃ saṃjñāṃ nāma vivasvate /
prasādya praṇato bhūtvā viśvakarmā prajāpatiḥ // 32.49 //
trīṇy apatyāny asau tasyāṃ janayām āsa gopatiḥ /
dvau putrau sumahābhāgau kanyāṃ ca yamunāṃ tathā // 32.50 //
yat tejo 'bhyadhikaṃ tasya mārtaṇḍasya vivasvataḥ /
tenātitāpayām āsa trīṃl lokān sacarācarān // 32.51 //
tad rūpaṃ golakākāraṃ dṛṣṭvā saṃjñā vivasvataḥ /
asahantī mahat tejaḥ svāṃ chāyāṃ vākyam abravīt // 32.52 //
ahaṃ yāsyāmi bhadraṃ te svam eva bhavanaṃ pituḥ /
nirvikāraṃ tvayātraiva stheyaṃ macchāsanāc chubhe // 32.53 //
imau ca bālakau mahyaṃ kanyā ca varavarṇinī /
saṃbhāvyā naiva cākhyeyam idaṃ bhagavate tvayā // 32.54 //
ā kacagrahaṇād devi ā śāpān naiva karhicit /
ākhyāsyāmi mataṃ tubhyaṃ gamyatāṃ yatra vāñchitam // 32.55 //
ity uktā vrīḍitā saṃjñā jagāma pitṛmandiram /
vatsarāṇāṃ sahasraṃ tu vasamānā pitur gṛhe // 32.56 //
bhartuḥ samīpaṃ yāhīti pitroktā sā punaḥ punaḥ /
āgacchad vaḍavā bhūtvā kurūn athottarāṃs tataḥ // 32.57 //
tatra tepe tapaḥ sādhvī nirāhārā dvijottamāḥ /
pituḥ samīpaṃ yātāyāṃ saṃjñāyāṃ vākyatatparā // 32.58 //
tadrūpadhāriṇī chāyā bhāskaraṃ samupasthitā /
tasyāṃ ca bhagavān sūryaḥ saṃjñeyam iti cintayan // 32.59 //
tathaiva janayām āsa dvau putrau kanyakāṃ tathā /
saṃjñā tu pārthivī teṣām ātmajānāṃ tathākarot // 32.60 //
snehaṃ na pūrvajātānāṃ tathā kṛtavatī tu sā /
manus tat kṣāntavāṃs tasyā yamas tasyā na cakṣame // 32.61 //
bahudhā pīḍyamānas tu pituḥ patyā suduḥkhitaḥ /
sa vai kopāc ca bālyāc ca bhāvino 'rthasya vai balāt /
padā saṃtarjayām āsa na tu dehe nyapātayat // 32.62 //
padā tarjayase yasmāt pitur bhāryāṃ garīyasīm /
tasmāt tavaiṣa caraṇaḥ patiṣyati na saṃśayaḥ // 32.63 //
yamas tu tena śāpena bhṛśaṃ pīḍitamānasaḥ /
manunā saha dharmātmā pitre sarvaṃ nyavedayat // 32.64 //
snehena tulyam asmāsu mātā deva na vartate /
visṛjya jyāyasaṃ bhaktyā kanīyāṃsaṃ bubhūṣati // 32.65 //
tasyāṃ mayodyataḥ pādo na tu dehe nipātitaḥ /
bālyād vā yadi vā mohāt tad bhavān kṣantum arhasi // 32.66 //
śapto 'haṃ tāta kopena jananyā tanayo yataḥ /
tato manye na jananīm imāṃ vai tapatāṃ vara // 32.67 //
tava prasādāc caraṇo bhagavan na pated yathā /
mātṛśāpād ayaṃ me 'dya tathā cintaya gopate // 32.68 //
asaṃśayaṃ mahat putra bhaviṣyaty atra kāraṇam /
yena tvām āviśat krodho dharmajñaṃ dharmaśīlinam // 32.69 //
sarveṣām eva śāpānāṃ pratighāto hi vidyate /
na tu mātrābhiśaptānāṃ kvacic chāpanivartanam // 32.70 //
na śakyam etan mithyā tu kartuṃ mātur vacas tava /
kiṃcit te 'haṃ vidhāsyāmi putrasnehād anugraham // 32.71 //
kṛmayo māṃsam ādāya prayāsyanti mahītalam /
kṛtaṃ tasyā vacaḥ satyaṃ tvaṃ ca trāto bhaviṣyasi // 32.72 //
ādityas tv abravīc chāyāṃ kimarthaṃ tanayeṣu vai /
tulyeṣv apy adhikaḥ sneha ekaṃ prati kṛtas tvayā // 32.73 //
nūnaṃ naiṣāṃ tvaṃ jananī saṃjñā kāpi tvam āgatā /
nirguṇeṣv apy apatyeṣu mātā śāpaṃ na dāsyati // 32.74 //
sā tatpariharantī ca śāpād bhītā tadā raveḥ /
kathayām āsa vṛttāntaṃ sa śrutvā śvaśuraṃ yayau // 32.75 //
sa cāpi taṃ yathānyāyam arcayitvā tadā ravim /
nirdagdhukāmaṃ roṣeṇa sāntvayānas tam abravīt // 32.76 //
tavātitejasā vyāptam idaṃ rūpaṃ suduḥsaham /
asahantī tu tat saṃjñā vane carati vai tapaḥ // 32.77 //
drakṣyate tāṃ bhavān adya svāṃ bhāryāṃ śubhacāriṇīm /
rūpārthaṃ bhavato 'raṇye carantīṃ sumahat tapaḥ // 32.78 //
śrutaṃ me brahmaṇo vākyaṃ tava tejovarodhane /
rūpaṃ nirvartayāmy adya tava kāntaṃ divaspate // 32.79 //
tatas tatheti taṃ prāha tvaṣṭāraṃ bhagavān raviḥ /
tato vivasvato rūpaṃ prāg āsīt parimaṇḍalam // 32.80 //
viśvakarmā tv anujñātaḥ śākadvīpe vivasvatā /
bhramim āropya tattejaḥśātanāyopacakrame // 32.81 //
bhramatāśeṣajagatāṃ nābhibhūtena bhāsvatā /
samudrādrivanopetā tv āruroha mahī nabhaḥ // 32.82 //
gaganaṃ cākhilaṃ viprāḥ sacandragrahatārakam /
adhogataṃ mahābhāgā babhūvākṣiptam ākulam // 32.83 //
vikṣiptasalilāḥ sarve babhūvuś ca tathārṇavāḥ /
vyabhidyanta mahāśailāḥ śīrṇasānunibandhanāḥ // 32.84 //
dhruvādhārāṇy aśeṣāṇi dhiṣṇyāni munisattamāḥ /
truṭyadraśminibandhīni bandhanāni adho yayuḥ // 32.85 //
vegabhramaṇasaṃpātavāyukṣiptāḥ sahasraśaḥ /
vyaśīryanta mahāmeghā ghorārāvavirāviṇaḥ // 32.86 //
bhāsvadbhramaṇavibhrāntabhūmyākāśarasātalam /
jagad ākulam atyarthaṃ tadāsīn munisattamāḥ // 32.87 //
trailokyam ākulaṃ vīkṣya bhramamāṇaṃ surarṣayaḥ /
devāś ca brahmaṇā sārdhaṃ bhāsvantam abhituṣṭuvuḥ // 32.88 //
ādidevo 'si devānāṃ jātas tvaṃ bhūtaye bhuvaḥ /
sargasthityantakāleṣu tridhā bhedena tiṣṭhasi // 32.89 //
svasti te 'stu jagannātha gharmavarṣadivākara /
indrādayas tadā devā likhyamānam athāstuvan // 32.90 //
jaya deva jagatsvāmiñ jayāśeṣajagatpate /
ṛṣayaś ca tataḥ sapta vasiṣṭhātripurogamāḥ // 32.91 //
tuṣṭuvur vividhaiḥ stotraiḥ svasti svastītivādinaḥ /
vedoktibhir athāgryābhir vālakhilyāś ca tuṣṭuvuḥ // 32.92 //
agnir ādyāś ca bhāsvantaṃ likhyamānaṃ mudā yutāḥ /
tvaṃ nātha mokṣiṇāṃ mokṣo dhyeyas tvaṃ dhyānināṃ paraḥ // 32.93 //
tvaṃ gatiḥ sarvabhūtānāṃ karmakāṇḍavivartinām /
saṃpūjyas tvaṃ tu deveśa śaṃ no 'stu jagatāṃ pate // 32.94 //
śaṃ no 'stu dvipade nityaṃ śaṃ naś cāstu catuṣpade /
tato vidyādharagaṇā yakṣarākṣasapannagāḥ // 32.95 //
kṛtāñjalipuṭāḥ sarve śirobhiḥ praṇatā ravim /
ūcus te vividhā vāco manaḥśrotrasukhāvahāḥ // 32.96 //
sahyaṃ bhavatu tejas te bhūtānāṃ bhūtabhāvana /
tato hāhāhūhūś caiva nāradas tumburus tathā // 32.97 //
upagāyitum ārabdhā gāndharvakuśalā ravim /
ṣaḍjamadhyamagāndhāragānatrayaviśāradāḥ // 32.98 //
mūrchanābhiś ca tālaiś ca saṃprayogaiḥ sukhapradam /
viśvācī ca ghṛtācī ca urvaśy atha tilottamāḥ // 32.99 //
menakā sahajanyā ca rambhā cāpsarasāṃ varā /
nanṛtur jagatām īśe likhyamāne vibhāvasau // 32.100 //
bhāvahāvavilāsādyān kurvatyo 'bhinayān bahūn /
prāvādyanta tatas tatra vīṇā veṇvādijharjharāḥ // 32.101 //
paṇavāḥ puṣkarāś caiva mṛdaṅgāḥ paṭahānakāḥ /
devadundubhayaḥ śaṅkhāḥ śataśo 'tha sahasraśaḥ // 32.102 //
gāyadbhiś caiva nṛtyadbhir gandharvair apsarogaṇaiḥ /
tūryavāditraghoṣaiś ca sarvaṃ kolāhalīkṛtam // 32.103 //
tataḥ kṛtāñjalipuṭā bhaktinamrātmamūrtayaḥ /
likhyamānaṃ sahasrāṃśuṃ praṇemuḥ sarvadevatāḥ // 32.104 //
tataḥ kolāhale tasmin sarvadevasamāgame /
tejasaḥ śātanaṃ cakre viśvakarmā śanaiḥ śanaiḥ // 32.105 //
ājānulikhitaś cāsau nipuṇaṃ viśvakarmaṇā /
nābhyanandat tu likhanaṃ tatas tenāvatāritaḥ // 32.106 //
na tu nirbhartsitaṃ rūpaṃ tejaso hananena tu /
kāntāt kāntataraṃ rūpam adhikaṃ śuśubhe tataḥ // 32.107 //
iti himajalagharmakālahetor harakamalāsanaviṣṇusaṃstutasya /
tadupari likhanaṃ niśamya bhānor vrajati divākaralokam āyuṣo 'nte // 32.108 //
evaṃ janma raveḥ pūrvaṃ babhūva munisattamāḥ /
rūpaṃ ca paramaṃ tasya mayā saṃparikīrtitam // 32.109 //
bhūyo 'pi kathayāsmākaṃ kathāṃ sūryasamāśritām /
na tṛptim adhigacchāmaḥ śṛṇvantas tāṃ kathāṃ śubhām // 33.1 //
yo 'yaṃ dīpto mahātejā vahnirāśisamaprabhaḥ /
etad veditum icchāmaḥ prabhāvo 'sya kutaḥ prabho // 33.2 //
tamobhūteṣu lokeṣu naṣṭe sthāvarajaṅgame /
prakṛter guṇahetus tu pūrvaṃ buddhir ajāyata // 33.3 //
ahaṃkāras tato jāto mahābhūtapravartakaḥ /
vāyvagnir āpaḥ khaṃ bhūmis tatas tv aṇḍam ajāyata // 33.4 //
tasminn aṇḍe tv ime lokāḥ sapta caiva pratiṣṭhitāḥ /
pṛthivī saptabhir dvīpaiḥ samudraiś caiva saptabhiḥ // 33.5 //
tatraivāvasthito hy āsīd ahaṃ viṣṇur maheśvaraḥ /
vimūḍhās tāmasāḥ sarve pradhyāyanti tam īśvaram // 33.6 //
tato vai sumahātejāḥ prādurbhūtas tamonudaḥ /
dhyānayogena cāsmābhir vijñātaḥ savitā tadā // 33.7 //
jñātvā ca paramātmānaṃ sarva eva pṛthak pṛthak /
divyābhiḥ stutibhir devaḥ stuto 'smābhis tadeśvaraḥ // 33.8 //
ādidevo 'si devānām aiśvaryāc ca tvam īśvaraḥ /
ādikartāsi bhūtānāṃ devadevo divākaraḥ // 33.9 //
jīvanaḥ sarvabhūtānāṃ devagandharvarakṣasām /
munikiṃnarasiddhānāṃ tathaivoragapakṣiṇām // 33.10 //
tvaṃ brahmā tvaṃ mahādevas tvaṃ viṣṇus tvaṃ prajāpatiḥ /
vāyur indraś ca somaś ca vivasvān varuṇas tathā // 33.11 //
tvaṃ kālaḥ sṛṣṭikartā ca hartā bhartā tathā prabhuḥ /
saritaḥ sāgarāḥ śailā vidyudindradhanūṃṣi ca // 33.12 //
pralayaḥ prabhavaś caiva vyaktāvyaktaḥ sanātanaḥ /
īśvarāt parato vidyā vidyāyāḥ parataḥ śivaḥ // 33.13 //
śivāt parataro devas tvam eva parameśvaraḥ /
sarvataḥpāṇipādāntaḥ sarvatokṣiśiromukhaḥ // 33.14 //
sahasrāṃśuḥ sahasrāsyaḥ sahasracaraṇekṣaṇaḥ /
bhūtādir bhūr bhuvaḥ svaś ca mahaḥ satyaṃ tapo janaḥ // 33.15 //
pradīptaṃ dīpanaṃ divyaṃ sarvalokaprakāśakam /
durnirīkṣaṃ surendrāṇāṃ yad rūpaṃ tasya te namaḥ // 33.16 //
surasiddhagaṇair juṣṭaṃ bhṛgvatripulahādibhiḥ /
stutaṃ paramam avyaktaṃ yad rūpaṃ tasya te namaḥ // 33.17 //
vedyaṃ vedavidāṃ nityaṃ sarvajñānasamanvitam /
sarvadevātidevasya yad rūpaṃ tasya te namaḥ // 33.18 //
viśvakṛd viśvabhūtaṃ ca vaiśvānarasurārcitam /
viśvasthitam acintyaṃ ca yad rūpaṃ tasya te namaḥ // 33.19 //
paraṃ yajñāt paraṃ vedāt paraṃ lokāt paraṃ divaḥ /
paramātmety abhikhyātaṃ yad rūpaṃ tasya te namaḥ // 33.20 //
avijñeyam anālakṣyam adhyānagatam avyayam /
anādinidhanaṃ caiva yad rūpaṃ tasya te namaḥ // 33.21 //
namo namaḥ kāraṇakāraṇāya namo namaḥ pāpavimocanāya /
namo namas te ditijārdanāya namo namo rogavimocanāya // 33.22 //
namo namaḥ sarvavarapradāya namo namaḥ sarvasukhapradāya /
namo namaḥ sarvadhanapradāya namo namaḥ sarvamatipradāya // 33.23 //
stutaḥ sa bhagavān evaṃ taijasaṃ rūpam āsthitaḥ /
uvāca vācā kalyāṇyā ko varo vaḥ pradīyatām // 33.24 //
tavātitaijasaṃ rūpaṃ na kaścit soḍhum utsahet /
sahanīyaṃ tad bhavatu hitāya jagataḥ prabho // 33.25 //
evam astv iti so 'py uktvā bhagavān ādikṛt prabhuḥ /
lokānāṃ kāryasiddhyarthaṃ gharmavarṣahimapradaḥ // 33.26 //
tataḥ sāṃkhyāś ca yogāś ca ye cānye mokṣakāṅkṣiṇaḥ /
dhyāyanti dhyāyino devaṃ hṛdayasthaṃ divākaram // 33.27 //
sarvalakṣaṇahīno 'pi yukto vā sarvapātakaiḥ /
sarvaṃ ca tarate pāpaṃ devam arkaṃ samāśritaḥ // 33.28 //
agnihotraṃ ca vedāś ca yajñāś ca bahudakṣiṇāḥ /
bhānor bhaktinamaskārakalāṃ nārhanti ṣoḍaśīm // 33.29 //
tīrthānāṃ paramaṃ tīrthaṃ maṅgalānāṃ ca maṅgalam /
pavitraṃ ca pavitrāṇāṃ prapadyante divākaram // 33.30 //
śakrādyaiḥ saṃstutaṃ devaṃ ye namasyanti bhāskaram /
sarvakilbiṣanirmuktāḥ sūryalokaṃ vrajanti te // 33.31 //
cirāt prabhṛti no brahmañ śrotum icchā pravartate /
nāmnām aṣṭaśataṃ brūhi yat tvayoktaṃ purā raveḥ // 33.32 //
aṣṭottaraśataṃ nāmnāṃ śṛṇudhvaṃ gadato mama /
bhāskarasya paraṃ guhyaṃ svargamokṣapradaṃ dvijāḥ // 33.33 //
oṃ sūryo 'ryamā bhagas tvaṣṭā pūṣārkaḥ savitā raviḥ /
gabhastimān ajaḥ kālo mṛtyur dhātā prabhākaraḥ // 33.34 //
pṛthivy āpaś ca tejaś ca khaṃ vāyuś ca parāyaṇam /
somo bṛhaspatiḥ śukro budho 'ṅgāraka eva ca // 33.35 //
indro vivasvān dīptāṃśuḥ śuciḥ śauriḥ śanaiścaraḥ /
brahmā viṣṇuś ca rudraś ca skando vaiśravaṇo yamaḥ // 33.36 //
vaidyuto jāṭharaś cāgnir aindhanas tejasāṃ patiḥ /
dharmadhvajo vedakartā vedāṅgo vedavāhanaḥ // 33.37 //
kṛtaṃ tretā dvāparaś ca kaliḥ sarvāmarāśrayaḥ /
kalākāṣṭhāmuhūrtāś ca kṣapā yāmās tathā kṣaṇāḥ // 33.38 //
saṃvatsarakaro 'śvatthaḥ kālacakro vibhāvasuḥ /
puruṣaḥ śāśvato yogī vyaktāvyaktaḥ sanātanaḥ // 33.39 //
kālādhyakṣaḥ prajādhyakṣo viśvakarmā tamonudaḥ /
varuṇaḥ sāgaro 'ṃśaś ca jīmūto jivano 'rihā // 33.40 //
bhūtāśrayo bhūtapatiḥ sarvalokanamaskṛtaḥ /
sraṣṭā saṃvartako vahniḥ sarvasyādir alolupaḥ // 33.41 //
anantaḥ kapilo bhānuḥ kāmadaḥ sarvatomukhaḥ /
jayo viśālo varadaḥ sarvabhūtaniṣevitaḥ // 33.42 //
manaḥ suparṇo bhūtādiḥ śīghragaḥ prāṇadhāraṇaḥ /
dhanvantarir dhūmaketur ādidevo 'diteḥ sutaḥ // 33.43 //
dvādaśātmā ravir dakṣaḥ pitā mātā pitāmahaḥ /
svargadvāraṃ prajādvāraṃ mokṣadvāraṃ triviṣṭapam // 33.44 //
dehakartā praśāntātmā viśvātmā viśvatomukhaḥ /
carācarātmā sūkṣmātmā maitreyaḥ karuṇānvitaḥ // 33.45 //
etad vai kīrtanīyasya sūryasyāmitatejasaḥ /
nāmnām aṣṭaśataṃ ramyaṃ mayā proktaṃ dvijottamāḥ // 33.46 //
suragaṇapitṛyakṣasevitaṃ hy asuraniśākarasiddhavanditam /
varakanakahutāśanaprabhaṃ praṇipatito 'smi hitāya bhāskaram // 33.47 //
sūryodaye yaḥ susamāhitaḥ paṭhet sa putradārān dhanaratnasaṃcayān /
labheta jātismaratāṃ naraḥ sa tu smṛtiṃ ca medhāṃ ca sa vindate parām // 33.48 //
imaṃ stavaṃ devavarasya yo naraḥ prakīrtayec chuddhamanāḥ samāhitaḥ /
vimucyate śokadavāgnisāgarāl labheta kāmān manasā yathepsitān // 33.49 //
yo 'sau sarvagato devas tripurāris trilocanaḥ /
umāpriyakaro rudraś candrārdhakṛtaśekharaḥ // 34.1 //
vidrāvya vibudhān sarvān siddhavidyādharān ṛṣīn /
gandharvayakṣanāgāṃś ca tathānyāṃś ca samāgatān // 34.2 //
jaghāna pūrvaṃ dakṣasya yajato dharaṇītale /
yajñaṃ samṛddhaṃ ratnāḍhyaṃ sarvasaṃbhārasaṃbhṛtam // 34.3 //
yasya pratāpasaṃtrastāḥ śakrādyās tridivaukasaḥ /
śāntiṃ na lebhire viprāḥ kailāsaṃ śaraṇaṃ gatāḥ // 34.4 //
sa āste tatra varadaḥ śūlapāṇir vṛṣadhvajaḥ /
pinākapāṇir bhagavān dakṣayajñavināśanaḥ // 34.5 //
mahādevo 'kale deśe kṛttivāsā vṛṣadhvajaḥ /
ekāmrake muniśreṣṭhāḥ sarvakāmaprado haraḥ // 34.6 //
kimarthaṃ sa bhavo devaḥ sarvabhūtahite rataḥ /
jaghāna yajñaṃ dakṣasya devaiḥ sarvair alaṃkṛtam // 34.7 //
na hy alpaṃ kāraṇaṃ tatra prabho manyāmahe vayam /
śrotum icchāmahe brūhi paraṃ kautūhalaṃ hi naḥ // 34.8 //
dakṣasyāsann aṣṭa kanyā yāś caivaṃ patisaṃgatāḥ /
svebhyo gṛhebhyaś cānīya tāḥ pitābhyarcayad gṛhe // 34.9 //
tatas tv abhyarcitā viprā nyavasaṃs tāḥ pitur gṛhe /
tāsāṃ jyeṣṭhā satī nāma patnī yā tryambakasya vai // 34.10 //
nājuhāvātmajāṃ tāṃ vai dakṣo rudram abhidviṣan /
akarot saṃnatiṃ dakṣe na ca kāṃcin maheśvaraḥ // 34.11 //
jāmātā śvaśure tasmin svabhāvāt tejasi sthitaḥ /
tato jñātvā satī sarvās tās tu prāptāḥ pitur gṛham // 34.12 //
jagāma sāpy anāhūtā satī tu svapitur gṛham /
tābhyo hīnāṃ pitā cakre satyāḥ pūjām asaṃmatām /
tato 'bravīt sā pitaraṃ devī krodhasamākulā // 34.13 //
yavīyasībhyaḥ śreṣṭhāhaṃ kiṃ na pūjasi māṃ prabho /
asatkṛtām avasthāṃ yaḥ kṛtavān asi garhitām /
ahaṃ jyeṣṭhā variṣṭhā ca māṃ tvaṃ satkartum arhasi // 34.14 //
evam ukto 'bravīd enāṃ dakṣaḥ saṃraktalocanaḥ // 34.15 //
tvattaḥ śreṣṭhā variṣṭhāś ca pūjyā bālāḥ sutā mama /
tāsāṃ ye caiva bhartāras te me bahumatāḥ sati // 34.16 //
brahmiṣṭhāś ca vratasthāś ca mahāyogāḥ sudhārmikāḥ /
guṇaiś caivādhikāḥ ślāghyāḥ sarve te tryambakāt sati // 34.17 //
vasiṣṭho 'triḥ pulastyaś ca aṅgirāḥ pulahaḥ kratuḥ /
bhṛgur marīciś ca tathā śreṣṭhā jāmātaro mama // 34.18 //
taiś cāpi spardhate śarvaḥ sarve te caiva taṃ prati /
tena tvāṃ na bubhūṣāmi pratikūlo hi me bhavaḥ // 34.19 //
ity uktavāṃs tadā dakṣaḥ saṃpramūḍhena cetasā /
śāpārtham ātmanaś caiva yenoktā vai maharṣayaḥ /
tathoktā pitaraṃ sā vai kruddhā devī tam abravīt // 34.20 //
vāṅmanaḥkarmabhir yasmād aduṣṭāṃ māṃ vigarhasi /
tasmāt tyajāmy ahaṃ deham imaṃ tāta tavātmajam // 34.21 //
tatas tenāpamānena satī duḥkhād amarṣitā /
abravīd vacanaṃ devī namaskṛtya svayaṃbhuve // 34.22 //
yenāham apadehā vai punar dehena bhāsvatā /
tatrāpy aham asaṃmūḍhā saṃbhūtā dhārmikī punaḥ /
gaccheyaṃ dharmapatnītvaṃ tryambakasyaiva dhīmataḥ // 34.23 //
tatraivātha samāsīnā ruṣṭātmānaṃ samādadhe /
dhārayām āsa cāgneyīṃ dhāraṇām ātmanātmani // 34.24 //
tataḥ svātmānam utthāpya vāyunā samudīritaḥ /
sarvāṅgebhyo viniḥsṛtya vahnir bhasma cakāra tām // 34.25 //
tad upaśrutya nidhanaṃ satyā devyāḥ sa śūladhṛk /
saṃvādaṃ ca tayor buddhvā yāthātathyena śaṃkaraḥ /
dakṣasya ca vināśāya cukopa bhagavān prabhuḥ // 34.26 //
yasmād avamatā dakṣa sahasaivāgatā satī /
praśastāś cetarāḥ sarvās tvatsutā bhartṛbhiḥ saha // 34.27 //
tasmād vaivasvate prāpte punar ete maharṣayaḥ /
utpatsyanti dvitīye vai tava yajñe hy ayonijāḥ // 34.28 //
hute vai brahmaṇaḥ sattre cākṣuṣasyāntare manoḥ /
abhivyāhṛtya saptarṣīn dakṣaṃ so 'bhyaśapat punaḥ // 34.29 //
bhavitā mānuṣo rājā cākṣuṣasyāntare manoḥ /
prācīnabarhiṣaḥ pautraḥ putraś cāpi pracetasaḥ // 34.30 //
dakṣa ity eva nāmnā tvaṃ māriṣāyāṃ janiṣyasi /
kanyāyāṃ śākhināṃ caiva prāpte vai cākṣuṣāntare // 34.31 //
ahaṃ tatrāpi te vighnam ācariṣyāmi durmate /
dharmakāmārthayukteṣu karmasv iha punaḥ punaḥ // 34.32 //
tato vai vyāhṛto dakṣo rudraṃ so 'bhyaśapat punaḥ // 34.33 //
yasmāt tvaṃ matkṛte krūra ṛṣīn vyāhṛtavān asi /
tasmāt sārdhaṃ surair yajñe na tvāṃ yakṣyanti vai dvijāḥ // 34.34 //
kṛtvāhutiṃ tava krūra apaḥ spṛśanti karmasu /
ihaiva vatsyase loke divaṃ hitvāyugakṣayāt /
tato devais tu te sārdhaṃ na tu pūjā bhaviṣyati // 34.35 //
cāturvarṇyaṃ tu devānāṃ te cāpy ekatra bhuñjate /
na bhokṣye sahitas tais tu tato bhokṣyāmy ahaṃ pṛthak // 34.36 //
sarveṣāṃ caiva lokānām ādir bhūrloka ucyate /
tam ahaṃ dhārayāmy ekaḥ svecchayā na tavājñayā // 34.37 //
tasmin dhṛte sarvalokāḥ sarve tiṣṭhanti śāśvatāḥ /
tasmād ahaṃ vasāmīha satataṃ na tavājñayā // 34.38 //
tato 'bhivyāhṛto dakṣo rudreṇāmitatejasā /
svāyaṃbhuvīṃ tanuṃ tyaktvā utpanno mānuṣeṣv iha // 34.39 //
yadā gṛhapatir dakṣo yajñānām īśvaraḥ prabhuḥ /
samasteneha yajñena so 'yajad daivataiḥ saha // 34.40 //
atha devī satī yat te prāpte vaivasvate 'ntare /
menāyāṃ tām umāṃ devīṃ janayām āsa śailarāṭ // 34.41 //
sā tu devī satī pūrvam āsīt paścād umābhavat /
sahavratā bhavasyaiṣā naitayā mucyate bhavaḥ // 34.42 //
yāvad icchati saṃsthānaṃ prabhur manvantareṣv iha /
mārīcaṃ kaśyapaṃ devī yathāditir anuvratā // 34.43 //
sārdhaṃ nārāyaṇaṃ śrīs tu maghavantaṃ śacī yathā /
viṣṇuṃ kīrtir uṣā sūryaṃ vasiṣṭhaṃ cāpy arundhatī // 34.44 //
naitāṃs tu vijahaty etā bhartṝn devyaḥ kathaṃcana /
evaṃ prācetaso dakṣo jajñe vai cākṣuṣe 'ntare // 34.45 //
prācīnabarhiṣaḥ pautraḥ putraś cāpi pracetasām /
daśabhyas tu pracetobhyo māriṣāyāṃ punar nṛpa // 34.46 //
jajñe rudrābhiśāpena dvitīyam iti naḥ śrutam /
bhṛgvādayas tu te sarve jajñire vai maharṣayaḥ // 34.47 //
ādye tretāyuge pūrvaṃ manor vaivasvatasya ha /
devasya mahato yajñe vāruṇīṃ bibhratas tanum // 34.48 //
ity eṣo 'nuśayo hy āsīt tayor jātyantare gataḥ /
prajāpateś ca dakṣasya tryambakasya ca dhīmataḥ // 34.49 //
tasmān nānuśayaḥ kāryo vareṣv iha kadācana /
jātyantaragatasyāpi bhāvitasya śubhāśubhaiḥ /
jantor na bhūtaye khyātis tan na kāryaṃ vijānatā // 34.50 //
kathaṃ roṣeṇa sā pūrvaṃ dakṣasya duhitā satī /
tyaktvā dehaṃ punar jātā girirājagṛhe prabho // 34.51 //
dehāntare kathaṃ tasyāḥ pūrvadeho babhūva ha /
bhavena saha saṃyogaḥ saṃvādaś ca tayoḥ katham // 34.52 //
svayaṃvaraḥ kathaṃ vṛttas tasmin mahati janmani /
vivāhaś ca jagannātha sarvāścaryasamanvitaḥ // 34.53 //
tat sarvaṃ vistarād brahman vaktum arhasi sāṃpratam /
śrotum icchāmahe puṇyāṃ kathāṃ cātimanoharām // 34.54 //
śṛṇudhvaṃ muniśārdūlāḥ kathāṃ pāpapraṇāśinīm /
umāśaṃkarayoḥ puṇyāṃ sarvakāmaphalapradām // 34.55 //
kadācit svagṛhāt prāptaṃ kaśyapaṃ dvipadāṃ varam /
apṛcchad dhimavān vṛttaṃ loke khyātikaraṃ hitam // 34.56 //
kenākṣayāś ca lokāḥ syuḥ khyātiś ca paramā mune /
tathaiva cārcanīyatvaṃ satsu tat kathayasva me // 34.57 //
apatyena mahābāho sarvam etad avāpyate /
mamākhyātir apatyena brahmaṇā ṛṣibhiḥ saha // 34.58 //
kiṃ na paśyasi śailendra yato māṃ paripṛcchasi /
vartayiṣyāmi yac cāpi yathādṛṣṭaṃ purācala // 34.59 //
vārāṇasīm ahaṃ gacchann apaśyaṃ saṃsthitaṃ divi /
vimānaṃ sunavaṃ divyam anaupamyaṃ mahardhimat // 34.60 //
tasyādhastād ārtanādaṃ gartasthāne śṛṇomy aham /
tam ahaṃ tapasā jñātvā tatraivāntarhitaḥ sthitaḥ // 34.61 //
athāgāt tatra śailendra vipro niyamavāñ śuciḥ /
tīrthābhiṣekapūtātmā pare tapasi saṃsthitaḥ // 34.62 //
atha sa vrajamānas tu vyāghreṇābhīṣito dvijaḥ /
viveśa taṃ tadā deśaṃ sa garto yatra bhūdhara // 34.63 //
gartāyāṃ vīraṇastambe lambamānāṃs tadā munīn /
apaśyad ārto duḥkhārtāṃs tān apṛcchac ca sa dvijaḥ // 34.64 //
ke yūyaṃ vīraṇastambe lambamānā hy adhomukhāḥ /
duḥkhitāḥ kena mokṣaś ca yuṣmākaṃ bhavitānaghāḥ // 34.65 //
vayaṃ te kṛtapuṇyasya pitaraḥ sapitāmahāḥ /
prapitāmahāś ca kliśyāmas tava duṣṭena karmaṇā // 34.66 //
narako 'yaṃ mahābhāga gartarūpeṇa saṃsthitaḥ /
tvaṃ cāpi vīraṇastambas tvayi lambāmahe vayam // 34.67 //
yāvat tvaṃ jīvase vipra tāvad eva vayaṃ sthitāḥ /
mṛte tvayi gamiṣyāmo narakaṃ pāpacetasaḥ // 34.68 //
yadi tvaṃ dārasaṃyogaṃ kṛtvāpatyaṃ guṇottaram /
utpādayasi tenāsmān mucyema vayam enasaḥ // 34.69 //
nānyena tapasā putra tīrthānāṃ ca phalena ca /
etat kuru mahābuddhe tārayasva pitṝn bhayāt // 34.70 //
sa tatheti pratijñāya ārādhya vṛṣabhadhvajam /
pitṝn gartāt samuddhṛtya gaṇapān pracakāra ha // 34.71 //
svayaṃ rudrasya dayitaḥ suveśo nāma nāmataḥ /
saṃmato balavāṃś caiva rudrasya gaṇapo 'bhavat // 34.72 //
tasmāt kṛtvā tapo ghoram apatyaṃ guṇavad bhṛśam /
utpādayasva śailendra sutāṃ tvaṃ varavarṇinīm // 34.73 //
sa evam uktvā ṛṣiṇā śailendro niyamasthitaḥ /
tapaś cakārāpy atulaṃ yena tuṣṭir abhūn mama // 34.74 //
tadā tam utpapātāhaṃ varado 'smīti cābravam /
brūhi tuṣṭo 'smi śailendra tapasānena suvrata // 34.75 //
bhagavan putram icchāmi guṇaiḥ sarvair alaṃkṛtam /
evaṃ varaṃ prayacchasva yadi tuṣṭo 'si me prabho // 34.76 //
tasya tad vacanaṃ śrutvā girirājasya bho dvijāḥ /
tadā tasmai varaṃ cāhaṃ dattavān manasepsitam // 34.77 //
kanyā bhavitrī śailendra tapasānena suvrata /
yasyāḥ prabhāvāt sarvatra kīrtim āpsyasi śobhanām // 34.78 //
arcitaḥ sarvadevānāṃ tīrthakoṭisamāvṛtaḥ /
pāvanaś caiva puṇyena devānām api sarvataḥ // 34.79 //
jyeṣṭhā ca sā bhavitrī te anye cātra tataḥ śubhe // 34.80 //
so 'pi kālena śailendro menāyām udapādayat /
aparṇām ekaparṇāṃ ca tathā caivaikapāṭalām // 34.81 //
nyagrodham ekaparṇaṃ tu pāṭalaṃ caikapāṭalām /
aśitvā tv ekaparṇāṃ tu aniketas tapo 'carat // 34.82 //
śataṃ varṣasahasrāṇāṃ duścaraṃ devadānavaiḥ /
āhāram ekaparṇaṃ tu ekaparṇā samācarat // 34.83 //
pāṭalena tathaikena vidadhe caikapāṭalā /
pūrṇe varṣasahasre tu āhāraṃ tāḥ pracakratuḥ // 34.84 //
aparṇā tu nirāhārā tāṃ mātā pratyabhāṣata /
niṣedhayantī co meti mātṛsnehena duḥkhitā // 34.85 //
sā tathoktā tayā mātrā devī duścaracāriṇī /
tenaiva nāmnā lokeṣu vikhyātā surapūjitā // 34.86 //
etat tu trikumārīkaṃ jagat sthāvarajaṅgamam /
etāsāṃ tapasāṃ vṛttaṃ yāvad bhūmir dhariṣyati // 34.87 //
tapaḥśarīrās tāḥ sarvās tisro yogaṃ samāśritāḥ /
sarvāś caiva mahābhāgās tathā ca sthirayauvanāḥ // 34.88 //
tā lokamātaraś caiva brahmacāriṇya eva ca /
anugṛhṇanti lokāṃś ca tapasā svena sarvadā // 34.89 //
umā tāsāṃ variṣṭhā ca jyeṣṭhā ca varavarṇinī /
mahāyogabalopetā mahādevam upasthitā // 34.90 //
dattakaś cośanā tasya putraḥ sa bhṛgunandanaḥ /
āsīt tasyaikaparṇā tu devalaṃ suṣuve sutam // 34.91 //
yā tu tāsāṃ kumārīṇāṃ tṛtīyā hy ekapāṭalā /
putraṃ sā tam alarkasya jaigīṣavyam upasthitā // 34.92 //
tasyāś ca śaṅkhalikhitau smṛtau putrāv ayonijau /
umā tu yā mayā tubhyaṃ kīrtitā varavarṇinī // 34.93 //
atha tasyās tapoyogāt trailokyam akhilaṃ tadā /
pradhūpitam ihālakṣya vacas tām aham abravam // 34.94 //
devi kiṃ tapasā lokāṃs tāpayiṣyasi śobhane /
tvayā sṛṣṭam idaṃ sarvaṃ mā kṛtvā tad vināśaya // 34.95 //
tvaṃ hi dhārayase lokān imān sarvān svatejasā /
brūhi kiṃ te jaganmātaḥ prārthitaṃ saṃpratīha naḥ // 34.96 //
yadarthaṃ tapaso hy asya caraṇaṃ me pitāmaha /
tvam eva tad vijānīṣe tataḥ pṛcchasi kiṃ punaḥ // 34.97 //
tatas tām abravaṃ cāhaṃ yadarthaṃ tapyase śubhe /
sa tvāṃ svayam upāgamya ihaiva varayiṣyati // 34.98 //
śarva eva patiḥ śreṣṭhaḥ sarvalokeśvareśvaraḥ /
vayaṃ sadaiva yasyeme vaśyā vai kiṃkarāḥ śubhe // 34.99 //
sa devadevaḥ parameśvaraḥ svayaṃ svayaṃbhur āyāsyati devi te 'ntikam /
udārarūpo vikṛtādirūpaḥ samānarūpo 'pi na yasya kasyacit // 34.100 //
maheśvaraḥ parvatalokavāsī carācareśaḥ prathamo 'prameyaḥ /
vinendunā hīndrasamānavarcasā vibhīṣaṇaṃ rūpam ivāsthito yaḥ // 34.101 //
tatas tām abruvan devās tadā gatvā tu sundarīm /
devi śīghreṇa kālena dhūrjaṭir nīlalohitaḥ // 35.1 //
sa bhartā tava deveśo bhavitā mā tapaḥ kṛthāḥ /
tataḥ pradakṣiṇīkṛtya devā viprā gireḥ sutām // 35.2 //
jagmuś cādarśanaṃ tasyāḥ sā cāpi virarāma ha /
sā devī sūktam ity evam uktvā svasyāśrame śubhe // 35.3 //
dvāri jātam aśokaṃ ca samupāśritya cāsthitā /
athāgāc candratilakas tridaśārtiharo haraḥ // 35.4 //
vikṛtaṃ rūpam āsthāya hrasvo bāhuka eva ca /
vibhagnanāsiko bhūtvā kubjaḥ keśāntapiṅgalaḥ // 35.5 //
uvāca vikṛtāsyaś ca devi tvāṃ varayāmy aham /
athomā yogasaṃsiddhā jñātvā śaṃkaram āgatam // 35.6 //
antarbhāvaviśuddhātmā kṛpānuṣṭhānalipsayā /
tam uvācārghapādyābhyāṃ madhuparkeṇa caiva ha // 35.7 //
saṃpūjya sumanobhis taṃ brāhmaṇaṃ brāhmaṇapriyā // 35.8 //
bhagavan na svatantrāhaṃ pitā me tv agraṇīr gṛhe /
sa prabhur mama dāne vai kanyāhaṃ dvijapuṃgava // 35.9 //
gatvā yācasva pitaraṃ mama śailendram avyayam /
sa ced dadāti māṃ vipra tubhyaṃ tad ucitaṃ mama // 35.10 //
tataḥ sa bhagavān devas tathaiva vikṛtaḥ prabhuḥ /
uvāca śailarājānaṃ sutāṃ me yaccha śailarāṭ // 35.11 //
sa taṃ vikṛtarūpeṇa jñātvā rudram athāvyayam /
bhītaḥ śāpāc ca vimanā idaṃ vacanam abravīt // 35.12 //
bhagavan nāvamanye 'haṃ brāhmaṇān bhuvi devatāḥ /
manīṣitaṃ tu yat pūrvaṃ tac chṛṇuṣva mahāmate // 35.13 //
svayaṃvaro me duhitur bhavitā viprapūjitaḥ /
varayed yaṃ svayaṃ tatra sa bhartāsyā bhaviṣyati // 35.14 //
tac chrutvā śailavacanaṃ bhagavān vṛṣabhadhvajaḥ /
devyāḥ samīpam āgatya idam āha mahāmanāḥ // 35.15 //
devi pitrā tv anujñātaḥ svayaṃvara iti śrutiḥ /
tatra tvaṃ varayitrī yaṃ sa te bhartā bhaved iti // 35.16 //
tad āpṛcchya gamiṣyāmi durlabhāṃ tvāṃ varānane /
rūpavantaṃ samutsṛjya vṛṇoṣy asadṛśaṃ katham // 35.17 //
tenoktā sā tadā tatra bhāvayantī tadīritam /
bhāvaṃ ca rudranihitaṃ prasādaṃ manasas tathā // 35.18 //
saṃprāpyovāca deveśaṃ mā te 'bhūd buddhir anyathā /
ahaṃ tvāṃ varayiṣyāmi nādbhutaṃ tu kathaṃcana // 35.19 //
athavā te 'sti saṃdeho mayi vipra kathaṃcana /
ihaiva tvāṃ mahābhāga varayāmi manogatam // 35.20 //
gṛhītvā stabakaṃ sā tu hastābhyāṃ tatra saṃsthitā /
skandhe śaṃbhoḥ samādhāya devī prāha vṛto 'si me // 35.21 //
tataḥ sa bhagavān devas tayā devyā vṛtas tadā /
uvāca tam aśokaṃ vai vācā saṃjīvayann iva // 35.22 //
yasmāt tava supuṇyena stabakena vṛto 'smy aham /
tasmāt tvaṃ jarayā tyaktas tv amaraḥ saṃbhaviṣyasi // 35.23 //
kāmarūpī kāmapuṣpaḥ kāmado dayito mama /
sarvābharaṇapuṣpāḍhyaḥ sarvapuṣpaphalopagaḥ // 35.24 //
sarvānnabhakṣakaś caiva amṛtasvāda eva ca /
sarvagandhaś ca devānāṃ bhaviṣyasi dṛḍhapriyaḥ // 35.25 //
nirbhayaḥ sarvalokeṣu bhaviṣyasi sunirvṛtaḥ /
āśramaṃ vedam atyarthaṃ citrakūṭeti viśrutam // 35.26 //
yo hi yāsyati puṇyārthī so 'śvamedham avāpsyati /
yas tu tatra mṛtaś cāpi brahmalokaṃ sa gacchati // 35.27 //
yaś cātra niyamair yuktaḥ prāṇān samyak parityajet /
sa devyās tapasā yukto mahāgaṇapatir bhavet // 35.28 //
evam uktvā tadā deva āpṛcchya himavatsutām /
antardadhe jagatsraṣṭā sarvabhūtapa īśvaraḥ // 35.29 //
sāpi devī gate tasmin bhagavaty amitātmani /
tata evonmukhī bhūtvā śilāyāṃ saṃbabhūva ha // 35.30 //
unmukhī sā bhave tasmin maheśe jagatāṃ prabhau /
niśeva candrarahitā na babhau vimanās tadā // 35.31 //
atha śuśrāva śabdaṃ ca bālasyārtasya śailajā /
sarasy udakasaṃpūrṇe samīpe cāśramasya ca // 35.32 //
sa kṛtvā bālarūpaṃ tu devadevaḥ svayaṃ śivaḥ /
krīḍāhetoḥ saromadhye grāhagrasto 'bhavat tadā // 35.33 //
yogamāyāṃ samāsthāya prapañcodbhavakāraṇam /
tad rūpaṃ saraso madhye kṛtvaivaṃ samabhāṣata // 35.34 //
trātu māṃ kaścid ity āha grāheṇa hṛtacetasam /
dhik kaṣṭaṃ bāla evāham aprāptārthamanorathaḥ // 35.35 //
prayāmi nidhanaṃ vaktre grāhasyāsya durātmanaḥ /
śocāmi na svakaṃ dehaṃ grāhagrastaḥ suduḥkhitaḥ // 35.36 //
yathā śocāmi pitaraṃ mātaraṃ ca tapasvinīm /
grāhagṛhītaṃ māṃ śrutvā prāptaṃ nidhanam utsukau // 35.37 //
priyaputrāv ekaputrau prāṇān nūnaṃ tyajiṣyataḥ /
aho bata sukaṣṭaṃ vai yo 'haṃ bālo 'kṛtāśramaḥ /
antargrāheṇa grastas tu yāsyāmi nidhanaṃ kila // 35.38 //
śrutvā tu devī taṃ nādaṃ viprasyārtasya śobhanā /
utthāya prasthitā tatra yatra tiṣṭhaty asau dvijaḥ // 35.39 //
sāpaśyad induvadanā bālakaṃ cārurūpiṇam /
grāhasya mukham āpannaṃ vepamānam avasthitam // 35.40 //
so 'pi grāhavaraḥ śrīmān dṛṣṭvā devīm upāgatām /
taṃ gṛhītvā drutaṃ yāto madhyaṃ sarasa eva hi // 35.41 //
sa kṛṣyamāṇas tejasvī nādam ārtaṃ tadākarot /
athāha devī duḥkhārtā bālaṃ dṛṣṭvā grahāvṛtam // 35.42 //
grāharāja mahāsattva bālakaṃ hy ekaputrakam /
vimuñcemaṃ mahādaṃṣṭra kṣipraṃ bhīmaparākrama // 35.43 //
yo devi divase ṣaṣṭhe prathamaṃ samupaiti mām /
sa āhāro mama purā vihito lokakartṛbhiḥ // 35.44 //
so 'yaṃ mama mahābhāge ṣaṣṭhe 'hani girīndraje /
brahmaṇā prerito nūnaṃ nainaṃ mokṣye kathaṃcana // 35.45 //
yan mayā himavacchṛṅge caritaṃ tapa uttamam /
tena bālam imaṃ muñca grāharāja namo 'stu te // 35.46 //
mā vyayas tapaso devi bhṛśaṃ bāle śubhānane /
yad bravīmi kuru śreṣṭhe tathā mokṣam avāpsyati // 35.47 //
grāhādhipa vadasvāśu yat satām avigarhitam /
tat kṛtaṃ nātra saṃdeho yato me brāhmaṇāḥ priyāḥ // 35.48 //
yat kṛtaṃ vai tapaḥ kiṃcid bhavatyā svalpam uttamam /
tat sarvaṃ me prayacchāśu tato mokṣam avāpsyati // 35.49 //
janmaprabhṛti yat puṇyaṃ mahāgrāha kṛtaṃ mayā /
tat te sarvaṃ mayā dattaṃ bālaṃ muñca mahāgraha // 35.50 //
prajajvāla tato grāhas tapasā tena bhūṣitaḥ /
āditya iva madhyāhne durnirīkṣas tadābhavat /
uvāca caivaṃ tuṣṭātmā devīṃ lokasya dhāriṇīm // 35.51 //
devi kiṃ kṛtyam etat te suniścitya mahāvrate /
tapaso 'py arjanaṃ duḥkhaṃ tasya tyāgo na śasyate // 35.52 //
gṛhāṇa tapa eva tvaṃ bālaṃ cemaṃ sumadhyame /
tuṣṭo 'smi te viprabhaktyā varaṃ tasmād dadāmi te /
sā tv evam uktā grāheṇa uvācedaṃ mahāvratā // 35.53 //
dehenāpi mayā grāha rakṣyo vipraḥ prayatnataḥ /
tapaḥ punar mayā prāpyaṃ na prāpyo brāhmaṇaḥ punaḥ // 35.54 //
suniścitya mahāgrāha kṛtaṃ bālasya mokṣaṇam /
na viprebhyas tapaḥ śreṣṭhaṃ śreṣṭhā me brāhmaṇā matāḥ // 35.55 //
dattvā cāhaṃ na gṛhṇāmi grāhendra vihitaṃ hi te /
nahi kaścin naro grāha pradattaṃ punar āharet // 35.56 //
dattam etan mayā tubhyaṃ nādadāni hi tat punaḥ /
tvayy eva ramatām etad bālaś cāyaṃ vimucyatām // 35.57 //
tathoktas tāṃ praśasyātha muktvā bālaṃ namasya ca /
devīm ādityāvabhāsas tatraivāntaradhīyata // 35.58 //
bālo 'pi sarasas tīre mukto grāheṇa vai tadā /
svapnalabdha ivārthaughas tatraivāntaradhīyata // 35.59 //
tapaso 'pacayaṃ matvā devī himagirīndrajā /
bhūya eva tapaḥ kartum ārebhe niyamasthitā // 35.60 //
kartukāmāṃ tapo bhūyo jñātvā tāṃ śaṃkaraḥ svayam /
provāca vacanaṃ viprā mā kṛthās tapa ity uta // 35.61 //
mahyam etat tapo devi tvayā dattaṃ mahāvrate /
tat tenaivākṣayaṃ tubhyaṃ bhaviṣyati sahasradhā // 35.62 //
iti labdhvā varaṃ devī tapaso 'kṣayam uttamam /
svayaṃvaram udīkṣantī tasthau prītā mudā yutā // 35.63 //
idaṃ paṭhed yo hi naraḥ sadaiva bālānubhāvācaraṇaṃ hi śaṃbhoḥ /
sa dehabhedaṃ samavāpya pūto bhaved gaṇeśas tu kumāratulyaḥ // 35.64 //
vistṛte himavatpṛṣṭhe vimānaśatasaṃkule /
abhavat sa tu kālena śailaputryāḥ svayaṃvaraḥ // 36.1 //
atha parvatarājo 'sau himavān dhyānakovidaḥ /
duhitur devadevena jñātvā tad abhimantritam // 36.2 //
jānann api mahāśailaḥ samayārakṣaṇepsayā /
svayaṃvaraṃ tato devyāḥ sarvalokeṣv aghoṣayat // 36.3 //
devadānavasiddhānāṃ sarvalokanivāsinām /
vṛṇuyāt parameśānaṃ samakṣaṃ yadi me sutā // 36.4 //
tad eva sukṛtaṃ ślāghyaṃ mamābhyudayasaṃmatam /
iti saṃcintya śailendraḥ kṛtvā hṛdi maheśvaram // 36.5 //
ābrahmakeṣu deveṣu devyāḥ śailendrasattamaḥ /
kṛtvā ratnākulaṃ deśaṃ svayaṃvaram acīkarat // 36.6 //
athaivam āghoṣitamātra eva svayaṃvare tatra nagendraputryāḥ /
devādayaḥ sarvajagannivāsāḥ samāyayus tatra gṛhītaveśāḥ // 36.7 //
praphullapadmāsanasaṃniviṣṭaḥ siddhair vṛto yogibhir aprameyaiḥ /
vijñāpitas tena mahīdhrarājñā āgatas tadāhaṃ tridivair upetaḥ // 36.8 //
akṣṇāṃ sahasraṃ surarāṭ sa bibhrad divyāṅgahārasragudārarūpaḥ /
airāvataṃ sarvagajendramukhyaṃ sravanmadāsārakṛtapravāham // 36.9 //
āruhya sarvāmararāṭ sa vajraṃ bibhrat samāgāt purataḥ surāṇām /
tejaḥprabhāvādhikatulyarūpī prodbhāsayan sarvadiśo vivasvān // 36.10 //
haimaṃ vimānaṃ savalatpatākam ārūḍha āgāt tvaritaṃ javena /
maṇipradīptojjvalakuṇḍalaś ca vahnyarkatejaḥpratime vimāne // 36.11 //
samabhyagāt kaśyapasūnur eka ādityamadhyād bhaganāmadhārī /
pīnāṅgayaṣṭiḥ sukṛtāṅgahāra tejobalājñāsadṛśaprabhāvaḥ // 36.12 //
daṇḍaṃ samāgṛhya kṛtānta āgād āruhya bhīmaṃ mahiṣaṃ javena /
mahāmahīdhrocchrayapīnagātraḥ svarṇādiratnāñcitacāruveśaḥ // 36.13 //
samīraṇaḥ sarvajagadvibhartā vimānam āruhya samabhyagād dhi /
saṃtāpayan sarvasurāsureśāṃs tejodhikas tejasi saṃniviṣṭaḥ // 36.14 //
vahniḥ samabhyetya surendramadhye jvalan pratasthau varaveśadhārī /
nānāmaṇiprajvalitāṅgayaṣṭir jagadvaraṃ divyavimānam agryam // 36.15 //
āruhya sarvadraviṇādhipeśaḥ sa rājarājas tvarito 'bhyagāc ca /
āpyāyayan sarvasurāsureśān kāntyā ca veśena ca cārurūpaḥ // 36.16 //
jvalan mahāratnavicitrarūpaṃ vimānam āruhya śaśī samāyāt /
śyāmāṅgayaṣṭiḥ suvicitraveśaḥ sarvāṅga ābaddhasugandhimālyaḥ // 36.17 //
tārkṣyaṃ samāruhya mahīdhrakalpaṃ gadādharo 'sau tvaritaḥ sametaḥ /
athāśvinau cāpi bhiṣagvarau dvāv ekaṃ vimānaṃ tvarayādhiruhya // 36.18 //
manoharau prajvalacāruveśau ājagmatur devavarau suvīrau /
sahasranāgaḥ sphuradagnivarṇaṃ bibhrat tadānīṃ jvalanārkatejāḥ // 36.19 //
sārdhaṃ sa nāgair aparair mahātmā vimānam āruhya samabhyagāc ca /
diteḥ sutānāṃ ca mahāsurāṇāṃ vahnyarkaśakrānilatulyabhāsām // 36.20 //
varānurūpaṃ pravidhāya veśaṃ vṛndaṃ samāgāt purataḥ surāṇām /
gandharvarājaḥ sa ca cārurūpī divyāṅgado divyavimānacārī // 36.21 //
gandharvasaṃghaiḥ sahito 'psarobhiḥ śakrājñayā tatra samājagāma /
anye ca devās tridivāt tadānīṃ pṛthak pṛthak cārugṛhītaveśāḥ // 36.22 //
ājagmur āruhya vimānapṛṣṭhaṃ gandharvayakṣoragakiṃnarāś ca /
śacīpatis tatra surendramadhye rarāja rājādhikalakṣyamūrtiḥ // 36.23 //
ājñābalaiśvaryakṛtapramodaḥ svayaṃvaraṃ taṃ samalaṃcakāra /
hetus trilokasya jagatprasūter mātā ca teṣāṃ sasurāsurāṇām // 36.24 //
patnī ca śaṃbhoḥ puruṣasya dhīmato gītā purāṇe prakṛtiḥ parā yā /
dakṣasya kopād dhimavadgṛhaṃ sā kāryārthamāyāt tridivaukasāṃ hi // 36.25 //
vimānapṛṣṭhe maṇihemajuṣṭe sthitā valaccāmaravījitāṅgī /
sarvartupuṣpāṃ susugandhamālāṃ pragṛhya devī prasabhaṃ pratasthe // 36.26 //
mālāṃ pragṛhya devyāṃ tu sthitāyāṃ devasaṃsadi /
śakrādyair āgatair devaiḥ svayaṃvara upāgate // 36.27 //
devyā jijñāsayā śaṃbhur bhūtvā pañcaśikhaḥ śiśuḥ /
utsaṅgatalasaṃsupto babhūva sahasā vibhuḥ // 36.28 //
tato dadarśa taṃ devī śiśuṃ pañcaśikhaṃ sthitam /
jñātvā taṃ samavadhyānāj jagṛhe prītisaṃyutā // 36.29 //
atha sā śuddhasaṃkalpā kāṅkṣitaṃ prāpya satpatim /
nivṛttā ca tadā tasthau kṛtvā sā hṛdi taṃ vibhum // 36.30 //
tato dṛṣṭvā śiśuṃ devā devyā utsaṅgavartinam /
ko 'yam atreti saṃmantrya cukruśur bhṛśamohitāḥ // 36.31 //
vajram āhārayat tasya bāhum utkṣipya vṛtrahā /
sa bāhur utthitas tasya tathaiva samatiṣṭhata // 36.32 //
stambhitaḥ śiśurūpeṇa devadevena śaṃbhunā /
vajraṃ kṣeptuṃ na śaśāka vṛtrahā calituṃ na ca // 36.33 //
bhago nāma tato deva ādityaḥ kāśyapo balī /
utkṣipya āyudhaṃ dīptaṃ chettum icchan vimohitaḥ // 36.34 //
tasyāpi bhagavān bāhuṃ tathaivāstambhayat tadā /
balaṃ tejaś ca yogaś ca tathaivāstambhayad vibhuḥ // 36.35 //
śiraḥ prakampayan viṣṇuḥ śaṃkaraṃ samavaikṣata /
atha teṣu sthiteṣv evaṃ manyumatsu sureṣu ca // 36.36 //
ahaṃ paramasaṃvigno dhyānam āsthāya sādaram /
buddhavān devadeveśam umotsaṅge samāsthitam // 36.37 //
jñātvāhaṃ parameśānaṃ śīghram utthāya sādaram /
vavande caraṇaṃ śaṃbhoḥ stutavāṃs tam ahaṃ dvijāḥ // 36.38 //
purāṇaiḥ sāmasaṃgītaiḥ puṇyākhyair guhyanāmabhiḥ /
ajas tvam ajaro devaḥ sraṣṭā vibhuḥ parāparam // 36.39 //
pradhānaṃ puruṣo yas tvaṃ brahma dhyeyaṃ tad akṣaram /
amṛtaṃ paramātmā ca īśvaraḥ kāraṇaṃ mahat // 36.40 //
brahmasṛk prakṛteḥ sraṣṭā sarvakṛt prakṛteḥ paraḥ /
iyaṃ ca prakṛtir devī sadā te sṛṣṭikāraṇam // 36.41 //
patnīrūpaṃ samāsthāya jagatkāraṇam āgatā /
namas tubhyaṃ mahādeva devyā vai sahitāya ca // 36.42 //
prasādāt tava deveśa niyogāc ca mayā prajāḥ /
devādyās tu imāḥ sṛṣṭā mūḍhās tvadyogamāyayā // 36.43 //
kuru prasādam eteṣāṃ yathāpūrvaṃ bhavantv ime /
tata evam ahaṃ viprā vijñāpya parameśvaram // 36.44 //
stambhitān sarvadevāṃs tān idaṃ cāhaṃ tadoktavān /
mūḍhāś ca devatāḥ sarvā nainaṃ budhyata śaṃkaram // 36.45 //
gacchadhvaṃ śaraṇaṃ śīghram enam eva maheśvaram /
sārdhaṃ mayaiva deveśaṃ paramātmānam avyayam // 36.46 //
tatas te stambhitāḥ sarve tathaiva tridivaukasaḥ /
praṇemur manasā śarvaṃ bhāvaśuddhena cetasā // 36.47 //
atha teṣāṃ prasanno 'bhūd devadevo maheśvaraḥ /
yathāpūrvaṃ cakārāśu devatānāṃ tanūs tadā // 36.48 //
tata evaṃ pravṛtte tu sarvadevanivāraṇe /
vapuś cakāra deveśas tryakṣaṃ paramam adbhutam // 36.49 //
tejasā tasya te dhvastāś cakṣuḥ sarve nyamīlayan /
tebhyaḥ sa paramaṃ cakṣuḥ svavapurdṛṣṭiśaktimat // 36.50 //
prādāt paramadeveśam apaśyaṃs te tadā vibhum /
te dṛṣṭvā parameśānaṃ tṛtīyekṣaṇadhāriṇam // 36.51 //
śakrādyā menire devāḥ sarva eva sureśvarāḥ /
tasya devī tadā hṛṣṭā samakṣaṃ tridivaukasām // 36.52 //
pādayoḥ sthāpayām āsa sraṅmālām amitadyutiḥ /
sādhu sādhv iti te hocuḥ sarve devāḥ punar vibhum // 36.53 //
saha devyā namaś cakruḥ śirobhir bhūtalāśritaiḥ /
athāsminn antare viprās tam ahaṃ daivataiḥ saha // 36.54 //
himavantaṃ mahāśailam uktavāṃś ca mahādyutim /
ślāghyaḥ pūjyaś ca vandyaś ca sarveṣāṃ tvaṃ mahān asi // 36.55 //
śarveṇa saha saṃbandho yasya te 'bhyudayo mahān /
kriyatāṃ cārur udvāhaḥ kimarthaṃ sthīyate param /
tataḥ praṇamya himavāṃs tadā māṃ pratyabhāṣata // 36.56 //
tvam eva kāraṇaṃ deva yasya sarvodaye mama /
prasādaḥ sahasotpanno hetuś cāpi tvam eva hi /
udvāhas tu yadā yādṛk tad vidhatsva pitāmaha // 36.57 //
tata evaṃ vacaḥ śrutvā girirājasya bho dvijāḥ /
udvāhaḥ kriyatāṃ deva ity ahaṃ coktavān vibhum // 36.58 //
mām āha śaṃkaro devo yatheṣṭam iti lokapaḥ /
tatkṣaṇāc ca tato viprā asmābhir nirmitaṃ puram // 36.59 //
udvāhārthaṃ maheśasya nānāratnopaśobhitam /
ratnāni maṇayaś citrā hemamauktikam eva ca // 36.60 //
mūrtimanta upāgamya alaṃcakruḥ purottamam /
citrā mārakatī bhūmiḥ suvarṇastambhaśobhitā // 36.61 //
bhāsvatsphaṭikabhittiś ca muktāhārapralambitā /
tasmin dvāri pure ramya udvāhārthaṃ vinirmitā // 36.62 //
śuśubhe devadevasya maheśasya mahātmanaḥ /
somādityau samaṃ tatra tāpayantau mahāmaṇī // 36.63 //
saurabheyaṃ manoramyaṃ gandham ādāya mārutaḥ /
pravavau sukhasaṃsparśo bhavabhaktiṃ pradarśayan // 36.64 //
samudrās tatra catvāraḥ śakrādyāś ca surottamāḥ /
devanadyo mahānadyaḥ siddhā munaya eva ca // 36.65 //
gandharvāpsarasaḥ sarve nāgā yakṣāḥ sarākṣasāḥ /
audakāḥ khecarāś cānye kiṃnarā devacāraṇāḥ // 36.66 //
tumburur nārado hāhā hūhūś caiva tu sāmagāḥ /
ramyāṇy ādāya vādyāni tatrājagmus tadā puram // 36.67 //
ṛṣayas tu kathās tatra vedagītās tapodhanāḥ /
puṇyān vaivāhikān mantrāñ jepuḥ saṃhṛṣṭamānasāḥ // 36.68 //
jagato mātaraḥ sarvā devakanyāś ca kṛtsnaśaḥ /
gāyanti harṣitāḥ sarvā udvāhe parameṣṭhinaḥ // 36.69 //
ṛtavaḥ ṣaṭ samaṃ tatra nānāgandhasukhāvahāḥ /
udvāhaḥ śaṃkarasyeti mūrtimanta upasthitāḥ // 36.70 //
nīlajīmūtasaṃkāśair mantradhvanipraharṣibhiḥ /
kekāyamānaiḥ śikhibhir nṛtyamānaiś ca sarvaśaḥ // 36.71 //
vilolapiṅgalaspaṣṭavidyullekhāvihāsitā /
kumudāpīḍaśuklābhir balākābhiś ca śobhitā // 36.72 //
pratyagrasaṃjātaśilīndhrakandalī latādrumādyudgatapallavā śubhā /
śubhāmbudhārāpraṇayaprabodhitair mahālasair bhekagaṇaiś ca nāditā // 36.73 //
priyeṣu mānoddhatamānasānāṃ manasvinīnām api kāminīnām /
mayūrakekābhirutaiḥ kṣaṇena manoharair mānavibhaṅgahetubhiḥ // 36.74 //
tathā vivarṇojjvalacārumūrtinā śaśāṅkalekhākuṭilena sarvataḥ /
payodasaṃghātasamīpavartinā mahendracāpena bhṛśaṃ virājitā // 36.75 //
vicitrapuṣpāmbubhavaiḥ sugandhibhir ghanāmbusaṃparkatayā suśītalaiḥ /
vikampayantī pavanair manoharaiḥ surāṅganānām alakāvalīḥ śubhāḥ // 36.76 //
garjatpayodasthagitendubimbā navāmbusiktodakacārudūrvā /
nirīkṣitā sādaram utsukābhir niśvāsadhūmraṃ pathikāṅganābhiḥ // 36.77 //
haṃsanūpuraśabdāḍhyā samunnatapayodharā /
caladvidyullatāhārā spaṣṭapadmavilocanā // 36.78 //
asitajaladadhīradhvānavitrastahaṃsā vimalasaliladhārotpātanamrotpalāgrā /
surabhikusumareṇukḹptasarvāṅgaśobhā giriduhitṛvivāhe prāvṛḍ āvirbabhūva // 36.79 //
meghakañcukanirmuktā padmakośodbhavastanī /
haṃsanūpuranihrādā sarvasasyadigantarā // 36.80 //
vistīrṇapulinaśroṇī kūjatsārasamekhalā /
praphullendīvaraśyāmavilocanamanoharā // 36.81 //
pakvabimbādharapuṭā kundadantaprahāsinī /
navaśyāmalatāśyāmaromarājipuraskṛtā // 36.82 //
candrāṃśuhāravargeṇa kaṇṭhorasthalagāminā /
prahlādayantī cetāṃsi sarveṣāṃ tridivaukasām // 36.83 //
samadālikulodgītamadhurasvarabhāṣiṇī /
calatkumudasaṃghātacārukuṇḍalaśobhinī // 36.84 //
raktāśokapraśākhotthapallavāṅgulidhāriṇī /
tatpuṣpasaṃcayamayair vāsobhiḥ samalaṃkṛtā // 36.85 //
raktotpalāgracaraṇā jātīpuṣpanakhāvalī /
kadalīstambhavāmorūḥ śaśāṅkavadanā tathā // 36.86 //
sarvalakṣaṇasaṃpannā sarvālaṃkārabhūṣitā /
premṇā spṛśati kānteva sānurāgā manoramā // 36.87 //
nirmuktāsitameghakañcukapaṭā pūrṇendubimbānanā nīlāmbhojavilocanā ravikaraprodbhinnapadmastanī /
nānāpuṣparajaḥsugandhipavanaprahrādanī cetasāṃ tatrāsīt kalahaṃsanūpuraravā devyā vivāhe śarat // 36.88 //
atyarthaśītalāmbhobhiḥ plāvayantau diśaḥ sadā /
ṛtū hemantaśiśirau ājagmatur atidyutī // 36.89 //
tābhyām ṛtubhyāṃ saṃprāpto himavān sa nagottamaḥ /
prāleyacūrṇavarṣibhyāṃ kṣipraṃ raupyaharo babhau // 36.90 //
tena prāleyavarṣeṇa ghanenaiva himālayaḥ /
agādhena tadā reje kṣīroda iva sāgaraḥ // 36.91 //
ṛtupāryayasaṃprāpto babhūva sa mahāgiriḥ /
sādhūpacārāt sahasā kṛtārtha iva durjanaḥ // 36.92 //
prāleyapaṭalacchannaiḥ śṛṅgais tu śuśubhe nagaḥ /
chattrair iva mahābhāgaiḥ pāṇḍaraiḥ pṛthivīpatiḥ // 36.93 //
manobhavodrekakarāḥ surāṇāṃ surāṅganānāṃ ca muhuḥ samīrāḥ /
svacchāmbupūrṇāś ca tathā nalinyaḥ padmotpalānāṃ kusumair upetāḥ // 36.94 //
vivāhe gurukanyāyā vasantaḥ samagād ṛtuḥ // 36.95 //
īṣatsamudbhinnapayodharāgrā nāryo yathā ramyatarā babhūvuḥ /
nātyuṣṇaśītāni payaḥsarāṃsi kiñjalkacūrṇaiḥ kapilīkṛtāni /
cakrāhvayugmair upanāditāni yayuḥ prahṛṣṭāḥ suradantimukhyāḥ // 36.96 //
priyaṅgūś cūtataravaś cūtāṃś cāpi priyaṅgavaḥ /
tarjayanta ivānyonyaṃ mañjarībhiś cakāśire // 36.97 //
himaśṛṅgeṣu śukleṣu tilakāḥ kusumotkarāḥ /
śuśubhuḥ kāryam uddiśya vṛddhā iva samāgatāḥ // 36.98 //
phullāśokalatās tatra rejire śālasaṃśritāḥ /
kāminya iva kāntānāṃ kaṇṭhālambitabāhavaḥ // 36.99 //
tasminn ṛtau śubhrakadambanīpās tālāḥ stamālāḥ saralāḥ kapitthāḥ // 36.100 //
aśokasarjārjunakovidārāḥ puṃnāganāgeśvarakarṇikārāḥ /
lavaṅgatālāgurusaptaparṇā nyagrodhaśobhāñjananārikelāḥ // 36.101 //
vṛkṣās tathānye phalapuṣpavanto dṛśyā babhūvuḥ sumanoharāṅgāḥ /
jalāśayāś caiva suvarṇatoyāś cakrāṅgakāraṇḍavahaṃsajuṣṭāḥ // 36.102 //
koyaṣṭidātyūhabalākayuktā dṛśyās tu padmotpalamīnapūrṇāḥ /
khagāś ca nānāvidhabhūṣitāṅgā dṛśyās tu vṛkṣeṣu sucitrapakṣāḥ // 36.103 //
krīḍāsu yuktān atha tarjayantaḥ kurvanti śabdaṃ madaneritāṅgāḥ /
tasmin girāv adrisutāvivāhe vavuś ca vātāḥ sukhaśītalāṅgāḥ // 36.104 //
puṣpāṇi śubhrāṇy api pātayantaḥ śanair nagebhyo malayādrijātāḥ /
tathaiva sarve ṛtavaś ca puṇyāś cakāśire 'nyonyavimiśritāṅgāḥ // 36.105 //
yeṣāṃ suliṅgāni ca kīrtitāni te tatrāsan sumanojñarūpāḥ // 36.106b //
samadālikulodgītaśilākusumasaṃcayaiḥ /
parasparaṃ hi mālatyo bhāvayantyo virejire // 36.107 //
nīlāni nīlāmburuhaiḥ payāṃsi gaurāṇi gauraiś ca mṛṇāladaṇḍaiḥ /
raktaiś ca raktāni bhṛśaṃ kṛtāni mattadvirephāvalijuṣṭapattraiḥ // 36.108 //
haimāni vistīrṇajaleṣu keṣucin nirantaraṃ cārutarāṇi keṣucit /
vaidūryanālāni saraḥsu keṣucit prajajñire padmavanāni sarvataḥ // 36.109 //
vāpyas tatrābhavan ramyāḥ kamalotpalapuṣpitāḥ /
nānāvihaṃgasaṃjuṣṭā haimasopānapaṅktayaḥ // 36.110 //
śṛṅgāṇi tasya tu gireḥ karṇikāraiḥ supuṣpitaiḥ /
samucchritāny aviralair hemānīva babhur dvijāḥ // 36.111 //
īṣadvibhinnakusumaiḥ pāṭalaiś cāpi pāṭalāḥ /
saṃbabhūvur diśaḥ sarvāḥ pavanākampimūrtibhiḥ // 36.112 //
kṛṣṇārjunā daśaguṇā nīlāśokamahīruhāḥ /
girau vavṛdhire phullāḥ spardhayantaḥ parasparam // 36.113 //
cārurāvavijuṣṭāni kiṃśukānāṃ vanāni ca /
parvatasya nitambeṣu sarveṣu ca virejire // 36.114 //
tamālagulmais tasyāsīc chobhā himavatas tadā /
nīlajīmūtasaṃghātair nilīnair iva saṃdhiṣu // 36.115 //
nikāmapuṣpaiḥ suviśālaśākhaiḥ samucchritaiś candanacampakaiś ca /
pramattapuṃskokilasaṃpralāpair himācalo 'tīva tadā rarāja // 36.116 //
śrutvā śabdaṃ mṛdumadakalaṃ sarvataḥ kokilānāṃ cañcatpakṣāḥ samadhurataraṃ nīlakaṇṭhā vineduḥ /
teṣāṃ śabdair upacitabalaḥ puṣpacāpeṣuhastaḥ sajjībhūtas tridaśavanitā veddhum aṅgeṣv anaṅgaḥ // 36.117 //
paṭuḥ sūryātapaś cāpi prāyaśo 'lpajalāśayaḥ /
devīvivāhasamaye grīṣma āgād dhimācalam // 36.118 //
sa cāpi tarubhis tatra bahubhiḥ kusumotkaraiḥ /
śobhayām āsa śṛṅgāṇi prāleyādreḥ samantataḥ // 36.119 //
tathāpi ca girau tatra vāyavaḥ sumanoharāḥ /
vavuḥ pāṭalavistīrṇakadambārjunagandhinaḥ // 36.120 //
vāpyaḥ praphullapadmaughakesarāruṇamūrtayaḥ /
abhavaṃs taṭasaṃghuṣṭaphalahaṃsakadambakāḥ // 36.121 //
tathā kurabakāś cāpi kusumāpāṇḍumūrtayaḥ /
sarveṣu nagaśṛṅgeṣu bhramarāvalisevitāḥ // 36.122 //
bakulāś ca nitambeṣu viśāleṣu mahībhṛtaḥ /
utsasarja manojñāni kusumāni samantataḥ // 36.123 //
iti kusumavicitrasarvavṛkṣā vividhavihaṃgamanādaramyadeśāḥ /
himagiritanayāvivāhabhūtyai ṣaḍ upayayur ṛtavo munipravīrāḥ // 36.124 //
tata evaṃ pravṛtte tu sarvabhūtasamāgame /
nānāvādyasamākīrṇe ahaṃ tatra dvijātayaḥ // 36.125 //
śailaputrīm alaṃkṛtya yogyābharaṇasaṃpadā /
puraṃ praveśitavāṃs tāṃ svayam ādāya bho dvijāḥ // 36.126 //
tatas tu punar eveśam ahaṃ caivoktavān vibhum /
havir juhomi vahnau te upādhyāyapade sthitaḥ // 36.127 //
dadāsi mahyaṃ yady ājñāṃ kartavyo 'yaṃ kriyāvidhiḥ /
mām āha śaṃkaraś caivaṃ devadevo jagatpatiḥ // 36.128 //
yad uddiṣṭaṃ sureśāna tat kuruṣva yathepsitam /
kartāsmi vacanaṃ sarvaṃ brahmaṃs tava jagadvibho // 36.129 //
tataś cāhaṃ prahṛṣṭātmā kuśān ādāya satvaram /
hastaṃ devasya devyāś ca yogabandhena yuktavān // 36.130 //
jvalanaś ca svayaṃ tatra kṛtāñjalipuṭaḥ sthitaḥ /
śrutigītair mahāmantrair mūrtimadbhir upasthitaiḥ // 36.131 //
yathoktavidhinā hutvā sarpis tad amṛtaṃ haviḥ /
tatas taṃ jvalanaṃ sarvaṃ kārayitvā pradakṣiṇam // 36.132 //
muktvā hastasamāyogaṃ sahitaḥ sarvadaivataiḥ /
putraiś ca mānasaiḥ siddhaiḥ prahṛṣṭenāntarātmanā // 36.133 //
vṛtta udvāhakāle tu praṇamya ca vṛṣadhvajam /
yogenaiva tayor viprās tad umāparameśayoḥ // 36.134 //
udvāhaḥ sa paro vṛtto yaṃ devā na viduḥ kvacit /
iti vaḥ sarvam ākhyātaṃ svayaṃvaram idaṃ śubham /
udvāhaś caiva devasya śṛṇudhvaṃ paramādbhutam // 36.135 //
atha vṛtte vivāhe tu bhavasyāmitatejasaḥ /
praharṣam atulaṃ gatvā devāḥ śakrapurogamāḥ /
tuṣṭuvur vāgbhir ādyābhiḥ praṇemus te maheśvaram // 37.1 //
namaḥ parvataliṅgāya parvateśāya vai namaḥ /
namaḥ pavanavegāya virūpāyājitāya ca /
namaḥ kleśavināśāya dātre ca śubhasaṃpadām // 37.2 //
namo nīlaśikhaṇḍāya ambikāpataye namaḥ /
namaḥ pavanarūpāya śatarūpāya vai namaḥ // 37.3 //
namo bhairavarūpāya virūpanayanāya ca /
namaḥ sahasranetrāya sahasracaraṇāya ca // 37.4 //
namo devavayasyāya vedāṅgāya namo namaḥ /
viṣṭambhanāya śakrasya bāhvor vedāṅkurāya ca // 37.5 //
carācarādhipataye śamanāya namo namaḥ /
salilāśayaliṅgāya yugāntāya namo namaḥ // 37.6 //
namaḥ kapālamālāya kapālasūtradhāriṇe /
namaḥ kapālahastāya daṇḍine gadine namaḥ // 37.7 //
namas trailokyanāthāya paśulokaratāya ca /
namaḥ khaṭvāṅgahastāya pramathārtiharāya ca // 37.8 //
namo yajñaśirohantre kṛṣṇakeśāpahāriṇe /
bhaganetranipātāya pūṣṇo dantaharāya ca // 37.9 //
namaḥ pinākaśūlāsikhaḍgamudgaradhāriṇe /
namo 'stu kālakālāya tṛtīyanayanāya ca // 37.10 //
antakāntakṛte caiva namaḥ parvatavāsine /
suvarṇaretase caiva namaḥ kuṇḍaladhāriṇe // 37.11 //
daityānāṃ yoganāśāya yogināṃ gurave namaḥ /
śaśāṅkādityanetrāya lalāṭanayanāya ca // 37.12 //
namaḥ śmaśānarataye śmaśānavaradāya ca /
namo daivatanāthāya tryambakāya namo namaḥ // 37.13 //
gṛhasthasādhave nityaṃ jaṭile brahmacāriṇe /
namo muṇḍārdhamuṇḍāya paśūnāṃ pataye namaḥ // 37.14 //
salile tapyamānāya yogaiśvaryapradāya ca /
namaḥ śāntāya dāntāya pralayotpattikāriṇe // 37.15 //
namo 'nugrahakartre ca sthitikartre namo namaḥ /
namo rudrāya vasava ādityāyāśvine namaḥ // 37.16 //
namaḥ pitre 'tha sāṃkhyāya viśvedevāya vai namaḥ /
namaḥ śarvāya ugrāya śivāya varadāya ca // 37.17 //
namo bhīmāya senānye paśūnāṃ pataye namaḥ /
śucaye vairihānāya sadyojātāya vai namaḥ // 37.18 //
mahādevāya citrāya vicitrāya ca vai namaḥ /
pradhānāyāprameyāya kāryāya kāraṇāya ca // 37.19 //
puruṣāya namas te 'stu puruṣecchākarāya ca /
namaḥ puruṣasaṃyogapradhānaguṇakāriṇe // 37.20 //
pravartakāya prakṛteḥ puruṣasya ca sarvaśaḥ /
kṛtākṛtasya satkartre phalasaṃyogadāya ca // 37.21 //
kālajñāya ca sarveṣāṃ namo niyamakāriṇe /
namo vaiṣamyakartre ca guṇānāṃ vṛttidāya ca // 37.22 //
namas te devadeveśa namas te bhūtabhāvana /
śiva saumyamukho draṣṭuṃ bhava saumyo hi naḥ prabho // 37.23 //
evaṃ sa bhagavān devo jagatpatir umāpatiḥ /
stūyamānaḥ suraiḥ sarvair amarān idam abravīt // 37.24 //
draṣṭuṃ sukhaś ca saumyaś ca devānām asmi bhoḥ surāḥ /
varaṃ varayata kṣipraṃ dātāsmi tam asaṃśayam // 37.25 //
tatas te praṇatāḥ sarve surā ūcus trilocanam // 37.26 //
tavaiva bhagavan haste vara eṣo 'vatiṣṭhatām /
yadā kāryaṃ tadā nas tvaṃ dāsyase varam īpsitam // 37.27 //
evam astv iti tān uktvā visṛjya ca surān haraḥ /
lokāṃś ca pramathaiḥ sārdhaṃ viveśa bhavanaṃ svakam // 37.28 //
yas tu harotsavam adbhutam enaṃ gāyati daivataviprasamakṣam /
so 'pratirūpagaṇeśasamāno dehaviparyayam etya sukhī syāt // 37.29 //
vipravaryāḥ stavaṃ hīmaṃ śṛṇuyād vā paṭhec ca yaḥ /
sa sarvalokago devaiḥ pūjyate 'mararāḍ iva // 37.30 //
praviṣṭe bhavanaṃ deve sūpaviṣṭe varāsane /
sa vakro manmathaḥ krūro devaṃ veddhumanā bhavat // 38.1 //
tam anācārasaṃyuktaṃ durātmānaṃ kulādhamam /
lokān sarvān pīḍayantaṃ sarvāṅgāvaraṇātmakam // 38.2 //
ṛṣīṇāṃ vighnakartāraṃ niyamānāṃ vrataiḥ saha /
cakrāhvayasya rūpeṇa ratyā saha samāgatam // 38.3 //
athātatāyinaṃ viprā veddhukāmaṃ sureśvaraḥ /
nayanena tṛtīyena sāvajñaṃ samavaikṣata // 38.4 //
tato 'sya netrajo vahnir jvālāmālāsahasravān /
sahasā ratibhartāram adahat saparicchadam // 38.5 //
sa dahyamānaḥ karuṇam ārto 'krośata visvaram /
prasādayaṃś ca taṃ devaṃ papāta dharaṇītale // 38.6 //
atha so 'gniparītāṅgo manmatho lokatāpanaḥ /
papāta sahasā mūrchāṃ kṣaṇena samapadyata // 38.7 //
patnī tu karuṇaṃ tasya vilalāpa suduḥkhitā /
devīṃ devaṃ ca duḥkhārtā ayācat karuṇāvatī // 38.8 //
tasyāś ca karuṇāṃ jñātvā devau tau karuṇātmakau /
ūcatus tāṃ samālokya samāśvāsya ca duḥkhitām // 38.9 //
dagdha eva dhruvaṃ bhadre nāsyotpattir iheṣyate /
aśarīro 'pi te bhadre kāryaṃ sarvaṃ kariṣyati // 38.10 //
yadā tu viṣṇur bhagavān vasudevasutaḥ śubhe /
tadā tasya suto yaś ca patis te saṃbhaviṣyati // 38.11 //
tataḥ sā tu varaṃ labdhvā kāmapatnī śubhānanā /
jagāmeṣṭaṃ tadā deśaṃ prītiyuktā gataklamā // 38.12 //
dagdhvā kāmaṃ tato viprāḥ sa tu devo vṛṣadhvajaḥ /
reme tatromayā sārdhaṃ prahṛṣṭas tu himācale // 38.13 //
kandareṣu ca ramyeṣu padminīṣu guhāsu ca /
nirjhareṣu ca ramyeṣu karṇikāravaneṣu ca // 38.14 //
nadītīreṣu kānteṣu kiṃnarācariteṣu ca /
śṛṅgeṣu śailarājasya taḍāgeṣu saraḥsu ca // 38.15 //
vanarājiṣu ramyāsu nānāpakṣiruteṣu ca /
tīrtheṣu puṇyatoyeṣu munīnām āśrameṣu ca // 38.16 //
eteṣu puṇyeṣu manohareṣu deśeṣu vidyādharabhūṣiteṣu /
gandharvayakṣāmaraseviteṣu reme sa devyā sahitas trinetraḥ // 38.17 //
devaiḥ sahendrair muniyakṣasiddhair gandharvavidyādharadaityamukhyaiḥ /
anyaiś ca sarvair vividhair vṛto 'sau tasmin nage harṣam avāpa śaṃbhuḥ // 38.18 //
nṛtyanti tatrāpsarasaḥ sureśā gāyanti gandharvagaṇāḥ prahṛṣṭāḥ /
divyāni vādyāny atha vādayanti kecid drutaṃ devavaraṃ stuvanti // 38.19 //
evaṃ sa devaḥ svagaṇair upeto mahābalaiḥ śakrayamāgnitulyaiḥ /
devyāḥ priyārthaṃ bhaganetrahantā giriṃ na tatyāja tadā mahātmā // 38.20 //
devyāḥ samaṃ tu bhagavāṃs tiṣṭhaṃs tatra sa kāmahā /
akarot kiṃ mahādeva etad icchāma veditum // 38.21 //
bhagavān himavacchṛṅge sa hi devyāḥ priyecchayā /
gaṇeśair vividhākārair hāsaṃ saṃjanayan muhuḥ // 38.22 //
devīṃ bālendutilako ramayaṃś ca rarāma ca /
mahānubhāvaiḥ sarvajñaiḥ kāmarūpadharaiḥ śubhaiḥ // 38.23 //
atha devy āsasādaikā mātaraṃ parameśvarī /
āsīnāṃ kāñcane śubhra āsane paramādbhute // 38.24 //
atha dṛṣṭvā satīṃ devīm āgatāṃ surarūpiṇīm /
āsanena mahārheṇa śaṃpādayad aninditām /
āsīnāṃ tām athovāca menā himavataḥ priyā // 38.25 //
cirasyāgamanaṃ te 'dya vada putri śubhekṣaṇe /
daridrā krīḍanais tvaṃ hi bhartrā krīḍasi saṃgatā // 38.26 //
ye daridrā bhavanti sma tathaiva ca nirāśrayāḥ /
ume ta evaṃ krīḍanti yathā tava patiḥ śubhe // 38.27 //
saivam uktātha mātrā tu nātihṛṣṭamanā bhavat /
mahatyā kṣamayā yuktā na kiṃcit tām uvāca ha /
visṛṣṭā ca tadā mātrā gatvā devam uvāca ha // 38.28 //
bhagavan devadeveśa neha vatsyāmi bhūdhare /
anyaṃ kuru mamāvāsaṃ bhuvaneṣu mahādyute // 38.29 //
sadā tvam ucyamānā vai mayā vāsārtham īśvari /
anyaṃ na rocitavatī vāsaṃ vai devi karhicit // 38.30 //
idānīṃ svayam eva tvaṃ vāsam anyatra śobhane /
kasmān mṛgayase devi brūhi tan me śucismite // 38.31 //
gṛhaṃ gatāsmi deveśa pitur adya mahātmanaḥ /
dṛṣṭvā ca tatra me mātā vijane lokabhāvane // 38.32 //
āsanādibhir abhyarcya sā mām evam abhāṣata /
ume tava sadā bhartā daridraḥ krīḍanaiḥ śubhe // 38.33 //
krīḍate nahi devānāṃ krīḍā bhavati tādṛśī /
yat kila tvaṃ mahādeva gaṇaiś ca vividhais tathā /
ramase tad aniṣṭaṃ hi mama mātur vṛṣadhvaja // 38.34 //
tato devaḥ prahasyāha devīṃ hāsayituṃ prabhuḥ // 38.35 //
evam eva na saṃdehaḥ kasmān manyur abhūt tava /
kṛttivāsā hy avāsāś ca śmaśānanilayaś ca ha // 38.36 //
aniketo hy araṇyeṣu parvatānāṃ guhāsu ca /
vicarāmi gaṇair nagnair vṛto 'mbhojavilocane // 38.37 //
mā krudho devi mātre tvaṃ tathyaṃ mātāvadat tava /
nahi mātṛsamo bandhur jantūnām asti bhūtale // 38.38 //
na me 'sti bandhubhiḥ kiṃcit kṛtyaṃ suravareśvara /
tathā kuru mahādeva yathāhaṃ sukham āpnuyām // 38.39 //
śrutvā sa devyā vacanaṃ sureśas tasyāḥ priyārthe svagiriṃ vihāya /
jagāma meruṃ surasiddhasevitaṃ bhāryāsahāyaḥ svagaṇaiś ca yuktaḥ // 38.40 //
prācetasasya dakṣasya kathaṃ vaivasvate 'ntare /
vināśam agamad brahman hayamedhaḥ prajāpateḥ // 39.1 //
devyā manyukṛtaṃ buddhvā kruddhaḥ sarvātmakaḥ prabhuḥ /
kathaṃ vināśito yajño dakṣasyāmitatejasaḥ /
mahādevena roṣād vai tan naḥ prabrūhi vistarāt // 39.2 //
varṇayiṣyāmi vo viprā mahādevena vai yathā /
krodhād vidhvaṃsito yajño devyāḥ priyacikīrṣayā // 39.3 //
purā meror dvijaśreṣṭhāḥ śṛṅgaṃ trailokyapūjitam /
jyotiḥsthalaṃ nāma citraṃ sarvaratnavibhūṣitam // 39.4 //
aprameyam anādhṛṣyaṃ sarvalokanamaskṛtam /
tatra devo giritaṭe sarvadhātuvicitrite // 39.5 //
paryaṅka iva vistīrṇa upaviṣṭo babhūva ha /
śailarājasutā cāsya nityaṃ pārśvasthitābhavat // 39.6 //
ādityāś ca mahātmāno vasavaś ca mahaujasaḥ /
tathaiva ca mahātmānāv aśvinau bhiṣajāṃ varau // 39.7 //
tathā vaiśravaṇo rājā guhyakaiḥ parivāritaḥ /
yakṣāṇām īśvaraḥ śrīmān kailāsanilayaḥ prabhuḥ // 39.8 //
upāsate mahātmānam uśanā ca mahāmuniḥ /
sanatkumārapramukhās tathaiva paramarṣayaḥ // 39.9 //
aṅgiraḥpramukhāś caiva tathā devarṣayo 'pi ca /
viśvāvasuś ca gandharvas tathā nāradaparvatau // 39.10 //
apsarogaṇasaṃghāś ca samājagmur anekaśaḥ /
vavau sukhaśivo vāyur nānāgandhavahaḥ śuciḥ // 39.11 //
sarvartukusumopetaḥ puṣpavanto 'bhavan drumāḥ /
tathā vidyādharāḥ sādhyāḥ siddhāś caiva tapodhanāḥ // 39.12 //
mahādevaṃ paśupatiṃ paryupāsata tatra vai /
bhūtāni ca tathānyāni nānārūpadharāṇy atha // 39.13 //
rākṣasāś ca mahāraudrāḥ piśācāś ca mahābalāḥ /
bahurūpadharā dhṛṣṭā nānāpraharaṇāyudhāḥ // 39.14 //
devasyānucarās tatra tasthur vaiśvānaropamāḥ /
nandīśvaraś ca bhagavān devasyānumate sthitaḥ // 39.15 //
pragṛhya jvalitaṃ śūlaṃ dīpyamānaṃ svatejasā /
gaṅgā ca saritāṃ śreṣṭhā sarvatīrthajalodbhavā // 39.16 //
paryupāsata taṃ devaṃ rūpiṇī dvijasattamāḥ /
evaṃ sa bhagavāṃs tatra pūjyamānaḥ surarṣibhiḥ // 39.17 //
devaiś ca sumahābhāgair mahādevo vyatiṣṭhata /
kasyacit tv atha kālasya dakṣo nāma prajāpatiḥ // 39.18 //
pūrvoktena vidhānena yakṣyamāṇo 'bhyapadyata /
tatas tasya makhe devāḥ sarve śakrapurogamāḥ // 39.19 //
svargasthānād athāgamya dakṣam āpedire tathā /
te vimānair mahātmāno jvaladbhir jvalanaprabhāḥ // 39.20 //
devasyānumate 'gacchan gaṅgādvāram iti śrutiḥ /
gandharvāpsarasākīrṇaṃ nānādrumalatāvṛtam // 39.21 //
ṛṣisiddhaiḥ parivṛtaṃ dakṣaṃ dharmabhṛtāṃ varam /
pṛthivyām antarikṣe ca ye ca svarlokavāsinaḥ // 39.22 //
sarve prāñjalayo bhūtvā upatasthuḥ prajāpatim /
ādityā vasavo rudrāḥ sādhyāḥ sarve marudgaṇāḥ // 39.23 //
viṣṇunā sahitāḥ sarva āgatā yajñabhāginaḥ /
ūṣmapā dhūmapāś caiva ājyapāḥ somapās tathā // 39.24 //
aśvinau marutaś caiva nānādevagaṇaiḥ saha /
ete cānye ca bahavo bhūtagrāmās tathaiva ca // 39.25 //
jarāyujāṇḍajāś caiva tathaiva svedajodbhidaḥ /
āgatāḥ sattriṇaḥ sarve devāḥ strībhiḥ saharṣibhiḥ // 39.26 //
virājante vimānasthā dīpyamānā ivāgnayaḥ /
tān dṛṣṭvā manyunāviṣṭo dadhīcir vākyam abravīt // 39.27 //
apūjyapūjane caiva pūjyānāṃ cāpy apūjane /
naraḥ pāpam avāpnoti mahad vai nātra saṃśayaḥ // 39.28 //
evam uktvā tu viprarṣiḥ punar dakṣam abhāṣata // 39.29 //
pūjyaṃ ca paśubhartāraṃ kasmān nārcayase prabhum // 39.30 //
santi me bahavo rudrāḥ śūlahastāḥ kapardinaḥ /
ekādaśasthānagatā nānyaṃ vidmo maheśvaram // 39.31 //
sarveṣām ekamantro 'yaṃ mameśo na nimantritaḥ /
yathāhaṃ śaṃkarād ūrdhvaṃ nānyaṃ paśyāmi daivatam /
tathā dakṣasya vipulo yajño 'yaṃ na bhaviṣyati // 39.32 //
viṣṇoś ca bhāgā vividhāḥ pradattās tathā ca rudrebhya uta pradattāḥ /
anye 'pi devā nijabhāgayuktā dadāmi bhāgaṃ na tu śaṃkarāya // 39.33 //
gatās tu devatā jñātvā śailarājasutā tadā /
uvāca vacanaṃ śarvaṃ devaṃ paśupatiṃ patim // 39.34 //
bhagavan kutra yānty ete devāḥ śakrapurogamāḥ /
brūhi tattvena tattvajña saṃśayo me mahān ayam // 39.35 //
dakṣo nāma mahābhāge prajānāṃ patir uttamaḥ /
hayamedhena yajate tatra yānti divaukasaḥ // 39.36 //
yajñam etaṃ mahābhāga kimarthaṃ nānugacchasi /
kena vā pratiṣedhena gamanaṃ te na vidyate // 39.37 //
surair eva mahābhāge sarvam etad anuṣṭhitam /
yajñeṣu mama sarveṣu na bhāga upakalpitaḥ // 39.38 //
pūrvāgatena gantavyaṃ mārgeṇa varavarṇini /
na me surāḥ prayacchanti bhāgaṃ yajñasya dharmataḥ // 39.39 //
bhagavan sarvadeveṣu prabhāvābhyadhiko guṇaiḥ /
ajeyaś cāpy adhṛṣyaś ca tejasā yaśasā śriyā // 39.40 //
anena tu mahābhāga pratiṣedhena bhāgataḥ /
atīva duḥkham āpannā vepathuś ca mahān ayam // 39.41 //
kiṃ nāma dānaṃ niyamaṃ tapo vā kuryām ahaṃ yena patir mamādya /
labheta bhāgaṃ bhagavān acintyo yajñasya cendrādyamarair vicitram // 39.42 //
evaṃ bruvāṇāṃ bhagavān vicintya patnīṃ prahṛṣṭaḥ kṣubhitām uvāca /
na vetsi māṃ devi kṛśodarāṅgi kiṃ nāma yuktaṃ vacanaṃ tavedam // 39.43 //
ahaṃ vijānāmi viśālanetre dhyānena sarve ca vidanti santaḥ /
tavādya mohena sahendradevā lokatrayaṃ sarvam atho vinaṣṭam // 39.44 //
mām adhvareśaṃ nitarāṃ stuvanti rathaṃtaraṃ sāma gāyanti mahyam /
māṃ brāhmaṇā brahmamantrair yajanti mamādhvaryavaḥ kalpayante ca bhāgam // 39.45 //
vikatthase prākṛtavat sarvastrījanasaṃsadi /
stauṣi garvāyase cāpi svam ātmānaṃ na saṃśayaḥ // 39.46 //
nātmānaṃ staumi deveśi yathā tvam anugacchasi /
saṃsrakṣyāmi varārohe bhāgārthe varavarṇini // 39.47 //
ity uktvā bhagavān patnīm umāṃ prāṇair api priyām /
so 'sṛjad bhagavān vaktrād bhūtaṃ krodhāgnisaṃbhavam // 39.48 //
tam uvāca makhaṃ gaccha dakṣasya tvaṃ maheśvaraḥ /
nāśayāśu kratuṃ tasya dakṣasya madanujñayā // 39.49 //
tato rudraprayuktena siṃhaveṣeṇa līlayā /
devyā manyukṛtaṃ jñātvā hato dakṣasya sa kratuḥ // 39.50 //
manyunā ca mahābhīmā bhadrakālī maheśvarī /
ātmanaḥ karmasākṣitve tena sārdhaṃ sahānugā // 39.51 //
sa eṣa bhagavān krodhaḥ pretāvāsakṛtālayaḥ /
vīrabhadreti vikhyāto devyā manyupramārjakaḥ // 39.52 //
so 'sṛjad romakūpebhya ātmanaiva gaṇeśvarān /
rudrānugān gaṇān raudrān rudravīryaparākramān // 39.53 //
rudrasyānucarāḥ sarve sarve rudraparākramāḥ /
te nipetus tatas tūrṇaṃ śataśo 'tha sahasraśaḥ // 39.54 //
tataḥ kilakilāśabda ākāśaṃ pūrayann iva /
samabhūt sumahān viprāḥ sarvarudragaṇaiḥ kṛtaḥ // 39.55 //
tena śabdena mahatā trastāḥ sarve divaukasaḥ /
parvatāś ca vyaśīryanta cakampe ca vasuṃdharā // 39.56 //
marutaś ca vavuḥ krūrāś cukṣubhe varuṇālayaḥ /
agnayo vai na dīpyante na cādīpyata bhāskaraḥ // 39.57 //
grahā naiva prakāśante nakṣatrāṇi na tārakāḥ /
ṛṣayo na prabhāsante na devā na ca dānavāḥ // 39.58 //
evaṃ hi timirībhūte nirdahanti gaṇeśvarāḥ /
prabhañjanty apare yūpān ghorān utpāṭayanti ca // 39.59 //
praṇadanti tathā cānye vikurvanti tathā pare /
tvaritaṃ vai pradhāvanti vāyuvegā manojavāḥ // 39.60 //
cūrṇyante yajñapātrāṇi yajñasyāyatanāni ca /
śīryamāṇāny adṛśyanta tārā iva nabhastalāt // 39.61 //
divyānnapānabhakṣyāṇāṃ rāśayaḥ parvatopamāḥ /
kṣīranadyas tathā cānyā ghṛtapāyasakardamāḥ // 39.62 //
madhumaṇḍodakā divyāḥ khaṇḍaśarkaravālukāḥ /
ṣaḍrasān nivahanty anyā guḍakulyā manoramāḥ // 39.63 //
uccāvacāni māṃsāni bhakṣyāṇi vividhāni ca /
yāni kāni ca divyāni lehyacoṣyāṇi yāni ca // 39.64 //
bhuñjanti vividhair vaktrair vilumpanti kṣipanti ca /
rudrakopā mahākopāḥ kālāgnisadṛśopamāḥ // 39.65 //
bhakṣayanto 'tha śailābhā bhīṣayantaś ca sarvataḥ /
krīḍanti vividhākārāś cikṣipuḥ surayoṣitaḥ // 39.66 //
evaṃ gaṇāś ca tair yukto vīrabhadraḥ pratāpavān /
rudrakopaprayuktaś ca sarvadevaiḥ surakṣitam // 39.67 //
taṃ yajñam adahac chīghraṃ bhadrakālyāḥ samīpataḥ /
cakrur anye tathā nādān sarvabhūtabhayaṃkarān // 39.68 //
chittvā śiro 'nye yajñasya vyanadanta bhayaṃkaram /
tataḥ śakrādayo devā dakṣaś caiva prajāpatiḥ /
ūcuḥ prāñjalayo bhūtvā kathyatāṃ ko bhavān iti // 39.69 //
nāhaṃ devo na daityo vā na ca bhoktum ihāgataḥ /
naiva draṣṭuṃ ca devendrā na ca kautūhalānvitāḥ // 39.70 //
dakṣayajñavināśārthaṃ saṃprāpto 'haṃ surottamāḥ /
vīrabhadreti vikhyāto rudrakopād viniḥsṛtaḥ // 39.71 //
bhadrakālī ca vikhyātā devyāḥ krodhād vinirgatā /
preṣitā devadevena yajñāntikam upāgatā // 39.72 //
śaraṇaṃ gaccha rājendra devadevam umāpatim /
varaṃ krodho 'pi devasya na varaḥ paricārakaiḥ // 39.73 //
nikhātotpāṭitair yūpair apaviddhais tatas tataḥ /
utpatadbhiḥ patadbhiś ca gṛdhrair āmiṣagṛdhnubhiḥ // 39.74 //
pakṣavātavinirdhūtaiḥ śivārutavināditaiḥ /
sa tasya yajño nṛpater bādhyamānas tadā gaṇaiḥ // 39.75 //
āsthāya mṛgarūpaṃ vai kham evābhyapatat tadā /
taṃ tu yajñaṃ tathārūpaṃ gacchantam upalabhya saḥ // 39.76 //
dhanur ādāya bāṇaṃ ca tadartham agamat prabhuḥ /
tatas tasya gaṇeśasya krodhād amitatejasaḥ // 39.77 //
lalāṭāt prasṛto ghoraḥ svedabindur babhūva ha /
tasmin patitamātre ca svedabindau tadā bhuvi // 39.78 //
prādurbhūto mahān agnir jvalatkālānalopamaḥ /
tatrodapadyata tadā puruṣo dvijasattamāḥ // 39.79 //
hrasvo 'timātro raktākṣo haricchmaśrur vibhīṣaṇaḥ /
ūrdhvakeśo 'tiromāṅgaḥ śoṇakarṇas tathaiva ca // 39.80 //
karālakṛṣṇavarṇaś ca raktavāsās tathaiva ca /
taṃ yajñaṃ sa mahāsattvo 'dahat kakṣam ivānalaḥ // 39.81 //
devāś ca pradrutāḥ sarve gatā bhītā diśo daśa /
tena tasmin vicaratā vikrameṇa tadā tu vai // 39.82 //
pṛthivī vyacalat sarvā saptadvīpā samantataḥ /
mahābhūte pravṛtte tu devalokabhayaṃkare // 39.83 //
tadā cāhaṃ mahādevam abravaṃ pratipūjayan /
bhavate 'pi surāḥ sarve bhāgaṃ dāsyanti vai prabho // 39.84 //
kriyatāṃ pratisaṃhāraḥ sarvadeveśvara tvayā /
imāś ca devatāḥ sarvā ṛṣayaś ca sahasraśaḥ // 39.85 //
tava krodhān mahādeva na śāntim upalebhire /
yaś caiṣa puruṣo jātaḥ svedajas te surarṣabha // 39.86 //
jvaro nāmaiṣa dharmajña lokeṣu pracariṣyati /
ekībhūtasya na hy asya dhāraṇe tejasaḥ prabho // 39.87 //
samarthā sakalā pṛthvī bahudhā sṛjyatām ayam /
ity uktaḥ sa mayā devo bhāge cāpi prakalpite // 39.88 //
bhagavān māṃ tathety āha devadevaḥ pinākadhṛk /
parāṃ ca prītim agamat sa svayaṃ ca pinākadhṛk // 39.89 //
dakṣo 'pi manasā devaṃ bhavaṃ śaraṇam anvagāt /
prāṇāpānau samārudhya cakṣuḥsthāne prayatnataḥ // 39.90 //
vidhārya sarvato dṛṣṭiṃ bahudṛṣṭir amitrajit /
smitaṃ kṛtvābravīd vākyaṃ brūhi kiṃ karavāṇi te // 39.91 //
śrāvite ca mahākhyāne devānāṃ pitṛbhiḥ saha /
tam uvācāñjaliṃ kṛtvā dakṣo devaṃ prajāpatiḥ /
bhītaḥ śaṅkitacittas tu sabāṣpavadanekṣaṇaḥ // 39.92 //
yadi prasanno bhagavān yadi vāhaṃ tava priyaḥ /
yadi cāham anugrāhyo yadi deyo varo mama // 39.93 //
yad bhakṣyaṃ bhakṣitaṃ pītaṃ trāsitaṃ yac ca nāśitam /
cūrṇīkṛtāpaviddhaṃ ca yajñasaṃbhāram īdṛśam // 39.94 //
dīrghakālena mahatā prayatnena ca saṃcitam /
na ca mithyā bhaven mahyaṃ tvatprasādān maheśvara // 39.95 //
tathāstv ity āha bhagavān bhaganetraharo haraḥ /
dharmādhyakṣaṃ mahādevaṃ tryambakaṃ ca prajāpatiḥ // 39.96 //
jānubhyām avanīṃ gatvā dakṣo labdhvā bhavād varam /
nāmnāṃ cāṣṭasahasreṇa stutavān vṛṣabhadhvajam // 39.97 //
evaṃ dṛṣṭvā tadā dakṣaḥ śaṃbhor vīryaṃ dvijottamāḥ /
prāñjaliḥ praṇato bhūtvā saṃstotum upacakrame // 40.1 //
namas te devadeveśa namas te 'ndhakasūdana /
devendra tvaṃ balaśreṣṭha devadānavapūjita // 40.2 //
sahasrākṣa virūpākṣa tryakṣa yakṣādhipapriya /
sarvataḥpāṇipādas tvaṃ sarvatokṣiśiromukhaḥ // 40.3 //
sarvataḥśrutimāṃl loke sarvam āvṛtya tiṣṭhasi /
śaṅkukarṇo mahākarṇaḥ kumbhakarṇo 'rṇavālayaḥ // 40.4 //
gajendrakarṇo gokarṇaḥ śatakarṇo namo 'stu te /
śatodaraḥ śatāvartaḥ śatajihvaḥ sanātanaḥ // 40.5 //
gāyanti tvāṃ gāyatriṇo arcayanty arkam arkiṇaḥ /
devadānavagoptā ca brahmā ca tvaṃ śatakratuḥ // 40.6 //
mūrtimāṃs tvaṃ mahāmūrtiḥ samudraḥ sarasāṃ nidhiḥ /
tvayi sarvā devatā hi gāvo goṣṭha ivāsate // 40.7 //
tvattaḥ śarīre paśyāmi somam agnijaleśvaram /
ādityam atha viṣṇuṃ ca brahmāṇaṃ sabṛhaspatim // 40.8 //
kriyā karaṇakārye ca kartā kāraṇam eva ca /
asac ca sadasac caiva tathaiva prabhavāvyayau // 40.9 //
namo bhavāya śarvāya rudrāya varadāya ca /
paśūnāṃ pataye caiva namo 'stv andhakaghātine // 40.10 //
trijaṭāya triśīrṣāya triśūlavaradhāriṇe /
tryambakāya trinetrāya tripuraghnāya vai namaḥ // 40.11 //
namaś caṇḍāya muṇḍāya viśvacaṇḍadharāya ca /
daṇḍine śaṅkukarṇāya daṇḍidaṇḍāya vai namaḥ // 40.12 //
namo 'rdhadaṇḍikeśāya śuṣkāya vikṛtāya ca /
vilohitāya dhūmrāya nīlagrīvāya vai namaḥ // 40.13 //
namo 'stv apratirūpāya virūpāya śivāya ca /
sūryāya sūryapataye sūryadhvajapatākine // 40.14 //
namaḥ pramathanāśāya vṛṣaskandhāya vai namaḥ /
namo hiraṇyagarbhāya hiraṇyakavacāya ca // 40.15 //
hiraṇyakṛtacūḍāya hiraṇyapataye namaḥ /
śatrughātāya caṇḍāya parṇasaṃghaśayāya ca // 40.16 //
namaḥ stutāya stutaye stūyamānāya vai namaḥ /
sarvāya sarvabhakṣāya sarvabhūtāntarātmane // 40.17 //
namo homāya mantrāya śukladhvajapatākine /
namo 'namyāya namyāya namaḥ kilakilāya ca // 40.18 //
namas tvāṃ śayamānāya śayitāyotthitāya ca /
sthitāya dhāvamānāya kubjāya kuṭilāya ca // 40.19 //
namo nartanaśīlāya mukhavāditrakāriṇe /
bādhāpahāya lubdhāya gītavāditrakāriṇe // 40.20 //
namo jyeṣṭhāya śreṣṭhāya balapramathanāya ca /
ugrāya ca namo nityaṃ namaś ca daśabāhave // 40.21 //
namaḥ kapālahastāya sitabhasmapriyāya ca /
vibhīṣaṇāya bhīmāya bhīṣmavratadharāya ca // 40.22 //
nānāvikṛtavaktrāya khaḍgajihvogradaṃṣṭriṇe /
pakṣamāsalavārdhāya tumbīvīṇāpriyāya ca // 40.23 //
aghoraghorarūpāya ghorāghoratarāya ca /
namaḥ śivāya śāntāya namaḥ śāntatamāya ca // 40.24 //
namo buddhāya śuddhāya saṃvibhāgapriyāya ca /
pavanāya pataṃgāya namaḥ sāṃkhyaparāya ca // 40.25 //
namaś caṇḍaikaghaṇṭāya ghaṇṭājalpāya ghaṇṭine /
sahasraśataghaṇṭāya ghaṇṭāmālāpriyāya ca // 40.26 //
prāṇadaṇḍāya nityāya namas te lohitāya ca /
hūṃhūṃkārāya rudrāya bhagākārapriyāya ca // 40.27 //
namo 'pāravate nityaṃ girivṛkṣapriyāya ca /
namo yajñādhipataye bhūtāya prasutāya ca // 40.28 //
yajñavāhāya dāntāya tapyāya ca bhagāya ca /
namas taṭāya taṭyāya taṭinīpataye namaḥ // 40.29 //
annadāyānnapataye namas tv annabhujāya ca /
namaḥ sahasraśīrṣāya sahasracaraṇāya ca // 40.30 //
sahasroddhataśūlāya sahasranayanāya ca /
namo bālārkavarṇāya bālarūpadharāya ca // 40.31 //
namo bālārkarūpāya bālakrīḍanakāya ca /
namaḥ śuddhāya buddhāya kṣobhaṇāya kṣayāya ca // 40.32 //
taraṃgāṅkitakeśāya muktakeśāya vai namaḥ /
namaḥ ṣaṭkarmaniṣṭhāya trikarmaniyatāya ca // 40.33 //
varṇāśramāṇāṃ vidhivat pṛthagdharmapravartine /
namaḥ śreṣṭhāya jyeṣṭhāya namaḥ kalakalāya ca // 40.34 //
śvetapiṅgalanetrāya kṛṣṇaraktekṣaṇāya ca /
dharmakāmārthamokṣāya krathāya krathanāya ca // 40.35 //
sāṃkhyāya sāṃkhyamukhyāya yogādhipataye namaḥ /
namo rathyādhirathyāya catuṣpathapathāya ca // 40.36 //
kṛṣṇājinottarīyāya vyālayajñopavītine /
īśāna rudrasaṃghāta harikeśa namo 'stu te // 40.37 //
tryambakāyāmbikānātha vyaktāvyakta namo 'stu te /
kālakāmadakāmaghna duṣṭodvṛttaniṣūdana // 40.38 //
sarvagarhita sarvaghna sadyojāta namo 'stu te /
unmādana śatāvartagaṅgātoyārdramūrdhaja // 40.39 //
candrārdhasaṃyugāvarta meghāvarta namo 'stu te /
namo 'nnadānakartre ca annadaprabhave namaḥ // 40.40 //
annabhoktre ca goptre ca tvam eva pralayānala /
jarāyujāṇḍajāś caiva svedajodbhijja eva ca // 40.41 //
tvam eva devadeveśa bhūtagrāmaś caturvidhaḥ /
carācarasya sraṣṭā tvaṃ pratihartā tvam eva ca // 40.42 //
tvam eva brahmā viśveśa apsu brahma vadanti te /
sarvasya paramā yoniḥ sudhāṃśo jyotiṣāṃ nidhiḥ // 40.43 //
ṛksāmāni tathauṃkāram āhus tvāṃ brahmavādinaḥ /
hāyi hāyi hare hāyi huvāhāveti vāsakṛt // 40.44 //
gāyanti tvāṃ suraśreṣṭhāḥ sāmagā brahmavādinaḥ /
yajurmaya ṛṅmayaś ca sāmātharvayutas tathā // 40.45 //
paṭhyase brahmavidbhis tvaṃ kalpopaniṣadāṃ gaṇaiḥ /
brāhmaṇāḥ kṣatriyā vaiśyāḥ śūdrā varṇāśramāś ca ye // 40.46 //
tvam evāśramasaṃghāś ca vidyut stanitam eva ca /
saṃvatsaras tvam ṛtavo māsā māsārdham eva ca // 40.47 //
kalā kāṣṭhā nimeṣāś ca nakṣatrāṇi yugāni ca /
vṛṣāṇāṃ kakudaṃ tvaṃ hi girīṇāṃ śikharāṇi ca // 40.48 //
siṃho mṛgāṇāṃ patayas takṣakānantabhoginām /
kṣīrodo hy udadhīnāṃ ca mantrāṇāṃ praṇavas tathā // 40.49 //
vajraṃ praharaṇānāṃ ca vratānāṃ satyam eva ca /
tvam evecchā ca dveṣaś ca rāgo mohaḥ śamaḥ kṣamā // 40.50 //
vyavasāyo dhṛtir lobhaḥ kāmakrodhau jayājayau /
tvaṃ gadī tvaṃ śarī cāpī khaṭvāṅgī mudgarī tathā // 40.51 //
chettā bhettā prahartā ca netā mantāsi no mataḥ /
daśalakṣaṇasaṃyukto dharmo 'rthaḥ kāma eva ca // 40.52 //
induḥ samudraḥ saritaḥ palvalāni sarāṃsi ca /
latāvallyas tṛṇauṣadhyaḥ paśavo mṛgapakṣiṇaḥ // 40.53 //
dravyakarmaguṇārambhaḥ kālapuṣpaphalapradaḥ /
ādiś cāntaś ca madhyaś ca gāyatry oṃkāra eva ca // 40.54 //
harito lohitaḥ kṛṣṇo nīlaḥ pītas tathā kṣaṇaḥ /
kadruś ca kapilo babhruḥ kapoto macchakas tathā // 40.55 //
suvarṇaretā vikhyātaḥ suvarṇaś cāpy atho mataḥ /
suvarṇanāmā ca tathā suvarṇapriya eva ca // 40.56 //
tvam indraś ca yamaś caiva varuṇo dhanado 'nalaḥ /
utphullaś citrabhānuś ca svarbhānur bhānur eva ca // 40.57 //
hotraṃ hotā ca homyaṃ ca hutaṃ caiva tathā prabhuḥ /
trisauparṇas tathā brahman yajuṣāṃ śatarudriyam // 40.58 //
pavitraṃ ca pavitrāṇāṃ maṅgalānāṃ ca maṅgalam /
prāṇaś ca tvaṃ rajaś ca tvaṃ tamaḥ sattvayutas tathā // 40.59 //
prāṇo 'pānaḥ samānaś ca udāno vyāna eva ca /
unmeṣaś ca nimeṣaś ca kṣuttṛṅjṛmbhā tathaiva ca // 40.60 //
lohitāṅgaś ca daṃṣṭrī ca mahāvaktro mahodaraḥ /
śuciromā haricchmaśrur ūrdhvakeśaś calācalaḥ // 40.61 //
gītavāditranṛtyāṅgo gītavādanakapriyaḥ /
matsyo jālo jalo 'jayyo jalavyālaḥ kuṭīcaraḥ // 40.62 //
vikālaś ca sukālaś ca duṣkālaḥ kālanāśanaḥ /
mṛtyuś caivākṣayo 'ntaś ca kṣamāmāyākarotkaraḥ // 40.63 //
saṃvarto vartakaś caiva saṃvartakabalāhakau /
ghaṇṭākī ghaṇṭakī ghaṇṭī cūḍālo lavaṇodadhiḥ // 40.64 //
brahmā kālāgnivaktraś ca daṇḍī muṇḍas tridaṇḍadhṛk /
caturyugaś caturvedaś caturhotraś catuṣpathaḥ // 40.65 //
cāturāśramyanetā ca cāturvarṇyakaraś ca ha /
kṣarākṣaraḥ priyo dhūrto gaṇair gaṇyo gaṇādhipaḥ // 40.66 //
raktamālyāmbaradharo girīśo girijāpriyaḥ /
śilpīśaḥ śilpinaḥ śreṣṭhaḥ sarvaśilpipravartakaḥ // 40.67 //
bhaganetrāntakaś caṇḍaḥ pūṣṇo dantavināśanaḥ /
svāhā svadhā vaṣaṭkāro namaskāra namo 'stu te // 40.68 //
gūḍhavrataś ca gūḍhaś ca gūḍhavrataniṣevitaḥ /
taraṇas tāraṇaś caiva sarvabhūteṣu tāraṇaḥ // 40.69 //
dhātā vidhātā saṃdhātā nidhātā dhāraṇo dharaḥ /
tapo brahma ca satyaṃ ca brahmacaryaṃ tathārjavam // 40.70 //
bhūtātmā bhūtakṛd bhūto bhūtabhavyabhavodbhavaḥ /
bhūr bhuvaḥ svaritaś caiva bhūto hy agnir maheśvaraḥ // 40.71 //
brahmāvartaḥ surāvartaḥ kāmāvarta namo 'stu te /
kāmabimbavinirhantā karṇikārasrajapriyaḥ // 40.72 //
gonetā gopracāraś ca govṛṣeśvaravāhanaḥ /
trailokyagoptā govindo goptā gogarga eva ca // 40.73 //
akhaṇḍacandrābhimukhaḥ sumukho durmukho 'mukhaḥ /
caturmukho bahumukho raṇeṣv abhimukhaḥ sadā // 40.74 //
hiraṇyagarbhaḥ śakunir dhanado 'rthapatir virāṭ /
adharmahā mahādakṣo daṇḍadhāro raṇapriyaḥ // 40.75 //
tiṣṭhan sthiraś ca sthāṇuś ca niṣkampaś ca suniścalaḥ /
durvāraṇo durviṣaho duḥsaho duratikramaḥ // 40.76 //
durdharo durvaśo nityo durdarpo vijayo jayaḥ /
śaśaḥ śaśāṅkanayanaśītoṣṇaḥ kṣut tṛṣā jarā // 40.77 //
ādhayo vyādhayaś caiva vyādhihā vyādhipaś ca yaḥ /
sahyo yajñamṛgavyādho vyādhīnām ākaro 'karaḥ // 40.78 //
śikhaṇḍī puṇḍarīkaś ca puṇḍarīkāvalokanaḥ /
daṇḍadhṛk cakradaṇḍaś ca raudrabhāgavināśanaḥ // 40.79 //
viṣapo 'mṛtapaś caiva surāpaḥ kṣīrasomapaḥ /
madhupaś cāpapaś caiva sarvapaś ca balābalaḥ // 40.80 //
vṛṣāṅgarāmbho vṛṣabhas tathā vṛṣabhalocanaḥ /
vṛṣabhaś caiva vikhyāto lokānāṃ lokasaṃskṛtaḥ // 40.81 //
candrādityau cakṣuṣī te hṛdayaṃ ca pitāmahaḥ /
agniṣṭomas tathā deho dharmakarmaprasādhitaḥ // 40.82 //
na brahmā na ca govindaḥ purāṇa-ṛṣayo na ca /
māhātmyaṃ vedituṃ śaktā yāthātathyena te śiva // 40.83 //
śivā yā mūrtayaḥ sūkṣmās te mahyaṃ yāntu darśanam /
tābhir māṃ sarvato rakṣa pitā putram ivaurasam // 40.84 //
rakṣa māṃ rakṣaṇīyo 'haṃ tavānagha namo 'stu te /
bhaktānukampī bhagavān bhaktaś cāhaṃ sadā tvayi // 40.85 //
yaḥ sahasrāṇy anekāni puṃsām āvṛtya durdṛśām /
tiṣṭhaty ekaḥ samudrānte sa me goptāstu nityaśaḥ // 40.86 //
yaṃ vinidrā jitaśvāsāḥ sattvasthāḥ samadarśinaḥ /
jyotiḥ paśyanti yuñjānās tasmai yogātmane namaḥ // 40.87 //
saṃbhakṣya sarvabhūtāni yugānte samupasthite /
yaḥ śete jalamadhyasthas taṃ prapadye 'mbuśāyinam // 40.88 //
praviśya vadanaṃ rāhor yaḥ somaṃ pibate niśi /
grasaty arkaṃ ca svarbhānur bhūtvā somāgnir eva ca // 40.89 //
aṅguṣṭhamātrāḥ puruṣā dehasthāḥ sarvadehinām /
rakṣantu te ca māṃ nityaṃ nityaṃ cāpyāyayantu mām // 40.90 //
yenāpy utpāditā garbhā apo bhāgagatāś ca ye /
teṣāṃ svāhā svadhā caiva āpnuvanti svadanti ca // 40.91 //
yena rohanti dehasthāḥ prāṇino rodayanti ca /
harṣayanti na kṛṣyanti namas tebhyas tu nityaśaḥ // 40.92 //
ye samudre nadīdurge parvateṣu guhāsu ca /
vṛkṣamūleṣu goṣṭheṣu kāntāragahaneṣu ca // 40.93 //
catuṣpatheṣu rathyāsu catvareṣu sabhāsu ca /
hastyaśvarathaśālāsu jīrṇodyānālayeṣu ca // 40.94 //
yeṣu pañcasu bhūteṣu diśāsu vidiśāsu ca /
indrārkayor madhyagatā ye ca candrārkaraśmiṣu // 40.95 //
rasātalagatā ye ca ye ca tasmāt paraṃ gatāḥ /
namas tebhyo namas tebhyo namas tebhyas tu sarvaśaḥ // 40.96 //
sarvas tvaṃ sarvago devaḥ sarvabhūtapatir bhavaḥ /
sarvabhūtāntarātmā ca tena tvaṃ na nimantritaḥ // 40.97 //
tvam eva cejyase deva yajñair vividhadakṣiṇaiḥ /
tvam eva kartā sarvasya tena tvaṃ na nimantritaḥ // 40.98 //
athavā māyayā deva mohitaḥ sūkṣmayā tava /
tasmāt tu kāraṇād vāpi tvaṃ mayā na nimantritaḥ // 40.99 //
prasīda mama deveśa tvam eva śaraṇaṃ mama /
tvaṃ gatis tvaṃ pratiṣṭhā ca na cānyo 'stīti me matiḥ // 40.100 //
stutvaivaṃ sa mahādevaṃ virarāma mahāmatiḥ /
bhagavān api suprītaḥ punar dakṣam abhāṣata // 40.101 //
parituṣṭo 'smi te dakṣa stavenānena suvrata /
bahunā tu kim uktena matsamīpaṃ gamiṣyasi // 40.102 //
tathaivam abravīd vākyaṃ trailokyādhipatir bhavaḥ /
kṛtvāśvāsakaraṃ vākyaṃ sarvajño vākyasaṃhitam // 40.103 //
dakṣa duḥkhaṃ na kartavyaṃ yajñavidhvaṃsanaṃ prati /
ahaṃ yajñahanas tubhyaṃ dṛṣṭam etat purānagha // 40.104 //
bhūyaś ca tvaṃ varam imaṃ matto gṛhṇīṣva suvrata /
prasannasumukho bhūtvā mamaikāgramanāḥ śṛṇu // 40.105 //
aśvamedhasahasrasya vājapeyaśatasya vai /
prajāpate matprasādāt phalabhāgī bhaviṣyasi // 40.106 //
vedān ṣaḍaṅgān budhyasva sāṃkhyayogāṃś ca kṛtsnaśaḥ /
tapaś ca vipulaṃ taptvā duścaraṃ devadānavaiḥ // 40.107 //
abdair dvādaśabhir yuktaṃ gūḍham aprajñaninditam /
varṇāśramakṛtair dharmair vinītaṃ na kvacit kvacit // 40.108 //
samāgataṃ vyavasitaṃ paśupāśavimokṣaṇam /
sarveṣām āśramāṇāṃ ca mayā pāśupataṃ vratam // 40.109 //
utpāditaṃ dakṣa śubhaṃ sarvapāpavimocanam /
asya cīrṇasya yat samyak phalaṃ bhavati puṣkalam /
tac cāstu sumahābhāga mānasas tyajyatāṃ jvaraḥ // 40.110 //
evam uktvā tu deveśaḥ sapatnīkaḥ sahānugaḥ /
adarśanam anuprāpto dakṣasyāmitatejasaḥ // 40.111 //
avāpya ca tathā bhāgaṃ yathoktaṃ comayā bhavaḥ /
jvaraṃ ca sarvadharmajño bahudhā vyabhajat tadā // 40.112 //
śāntyarthaṃ sarvabhūtānāṃ śṛṇudhvam atha vai dvijāḥ /
śikhābhitāpo nāgānāṃ parvatānāṃ śilājatu // 40.113 //
apāṃ tu nīlikāṃ vidyān nirmoko bhujageṣu ca /
khorakaḥ saurabheyāṇām ūkharaḥ pṛthivītale // 40.114 //
śunām api ca dharmajñā dṛṣṭipratyavarodhanam /
randhrāgatam athāśvānāṃ śikhodbhedaś ca barhiṇām // 40.115 //
netrarāgaḥ kokilānāṃ dveṣaḥ prokto mahātmanām /
janānām api bhedaś ca sarveṣām iti naḥ śrutam // 40.116 //
śukānām api sarveṣāṃ hikkikā procyate jvaraḥ /
śārdūleṣv atha vai viprāḥ śramo jvara ihocyate // 40.117 //
mānuṣeṣu ca sarvajñā jvaro nāmaiṣa kīrtitaḥ /
maraṇe janmani tathā madhye cāpi niveśitaḥ // 40.118 //
etan māheśvaraṃ tejo jvaro nāma sudāruṇaḥ /
namasyaś caiva mānyaś ca sarvaprāṇibhir īśvaraḥ // 40.119 //
imāṃ jvarotpattim adīnamānasaḥ paṭhet sadā yaḥ susamāhito naraḥ /
vimuktarogaḥ sa naro mudāyuto labheta kāmāṃś ca yathāmanīṣitān // 40.120 //
dakṣaproktaṃ stavaṃ cāpi kīrtayed yaḥ śṛṇoti vā /
nāśubhaṃ prāpnuyāt kiṃcid dīrgham āyur avāpnuyāt // 40.121 //
yathā sarveṣu deveṣu variṣṭho bhagavān bhavaḥ /
tathā stavo variṣṭho 'yaṃ stavānāṃ dakṣanirmitaḥ // 40.122 //
yaśaḥsvargasuraiśvaryavittādijayakāṅkṣibhiḥ /
stotavyo bhaktim āsthāya vidyākāmaiś ca yatnataḥ // 40.123 //
vyādhito duḥkhito dīno naro grasto bhayādibhiḥ /
rājakāryaniyukto vā mucyate mahato bhayāt // 40.124 //
anenaiva ca dehena gaṇānāṃ ca maheśvarāt /
iha loke sukhaṃ prāpya gaṇarāḍ upajāyate // 40.125 //
na yakṣā na piśācā vā na nāgā na vināyakāḥ /
kuryur vighnaṃ gṛhe tasya yatra saṃstūyate bhavaḥ // 40.126 //
śṛṇuyād vā idaṃ nārī bhaktyātha bhavabhāvitā /
pitṛpakṣe bhartṛpakṣe pūjyā bhavati caiva ha // 40.127 //
śṛṇuyād vā idaṃ sarvaṃ kīrtayed vāpy abhīkṣṇaśaḥ /
tasya sarvāṇi kāryāṇi siddhiṃ gacchanty avighnataḥ // 40.128 //
manasā cintitaṃ yac ca yac ca vācāpy udāhṛtam /
sarvaṃ saṃpadyate tasya stavasyāsyānukīrtanāt // 40.129 //
devasya saguhasyātha devyā nandīśvarasya ca /
baliṃ vibhajataḥ kṛtvā damena niyamena ca // 40.130 //
tataḥ prayukto gṛhṇīyān nāmāny āśu yathākramam /
īpsitāṃl labhate 'py arthān kāmān bhogāṃś ca mānavaḥ // 40.131 //
mṛtaś ca svargam āpnoti strīsahasrasamāvṛtaḥ /
sarvakāmasuyukto vā yukto vā sarvapātakaiḥ // 40.132 //
paṭhan dakṣakṛtaṃ stotraṃ sarvapāpaiḥ pramucyate /
mṛtaś ca gaṇasāyujyaṃ pūjyamānaḥ surāsuraiḥ // 40.133 //
vṛṣeṇa viniyuktena vimānena virājate /
ābhūtasaṃplavasthāyī rudrasyānucaro bhavet // 40.134 //
ity āha bhagavān vyāsaḥ parāśarasutaḥ prabhuḥ /
naitad vedayate kaścin naitac chrāvyaṃ ca kasyacit // 40.135 //
śrutvemaṃ paramaṃ guhyaṃ ye 'pi syuḥ pāpayonayaḥ /
vaiśyāḥ striyaś ca śūdrāś ca rudralokam avāpnuyuḥ // 40.136 //
śrāvayed yaś ca viprebhyaḥ sadā parvasu parvasu /
rudralokam avāpnoti dvijo vai nātra saṃśayaḥ // 40.137 //
śrutvaivaṃ vai muniśreṣṭhāḥ kathāṃ pāpapraṇāśinīm /
rudrakrodhodbhavāṃ puṇyāṃ vyāsasya vadato dvijāḥ // 41.1 //
pārvatyāś ca tathā roṣaṃ krodhaṃ śaṃbhoś ca duḥsaham /
utpattiṃ vīrabhadrasya bhadrakālyāś ca saṃbhavam // 41.2 //
dakṣayajñavināśaṃ ca vīryaṃ śaṃbhos tathādbhutam /
punaḥ prasādaṃ devasya dakṣasya sumahātmanaḥ // 41.3 //
yajñabhāgaṃ ca rudrasya dakṣasya ca phalaṃ kratoḥ /
hṛṣṭā babhūvuḥ saṃprītā vismitāś ca punaḥ punaḥ // 41.4 //
papracchuś ca punar vyāsaṃ kathāśeṣaṃ tathā dvijāḥ /
pṛṣṭaḥ provāca tān vyāsaḥ kṣetram ekāmrakaṃ punaḥ // 41.5 //
brahmaproktāṃ kathāṃ puṇyāṃ śrutvā tu ṛṣipuṃgavāḥ /
praśaśaṃsus tadā hṛṣṭā romāñcitatanūruhāḥ // 41.6 //
aho devasya māhātmyaṃ tvayā śaṃbhoḥ prakīrtitam /
dakṣasya ca suraśreṣṭha yajñavidhvaṃsanaṃ tathā // 41.7 //
ekāmrakaṃ kṣetravaraṃ vaktum arhasi sāṃpratam /
śrotum icchāmahe brahman paraṃ kautūhalaṃ hi naḥ // 41.8 //
teṣāṃ tad vacanaṃ śrutvā lokanāthaś caturmukhaḥ /
provāca śaṃbhos tat kṣetraṃ bhūtale duṣkṛtacchadam // 41.9 //
śṛṇudhvaṃ muniśārdūlāḥ pravakṣyāmi samāsataḥ /
sarvapāpaharaṃ puṇyaṃ kṣetraṃ paramadurlabham // 41.10 //
liṅgakoṭisamāyuktaṃ vārāṇasīsamaṃ śubham /
ekāmraketi vikhyātaṃ tīrthāṣṭakasamanvitam // 41.11 //
ekāmravṛkṣas tatrāsīt purā kalpe dvijottamāḥ /
nāmnā tasyaiva tat kṣetram ekāmrakam iti śrutam // 41.12 //
hṛṣṭapuṣṭajanākīrṇaṃ naranārīsamanvitam /
vidvāṃsagaṇa bhūyiṣṭhaṃ dhanadhānyādisaṃyutam // 41.13 //
gṛhagopurasaṃbādhaṃ trikacādvārabhūṣitam /
nānāvaṇiksamākīrṇaṃ nānāratnopaśobhitam // 41.14 //
purāṭṭālakasaṃyuktaṃ rathibhiḥ samalaṃkṛtam /
rājahaṃsanibhaiḥ śubhraiḥ prāsādair upaśobhitam // 41.15 //
mārgagadvārasaṃyuktaṃ sitaprākāraśobhitam /
rakṣitaṃ śastrasaṃghaiś ca parikhābhir alaṃkṛtam // 41.16 //
sitaraktais tathā pītaiḥ kṛṣṇaśyāmaiś ca varṇakaiḥ /
samīraṇoddhatābhiś ca patākābhir alaṃkṛtam // 41.17 //
nityotsavapramuditaṃ nānāvāditranisvanaiḥ /
vīṇāveṇumṛdaṅgaiś ca kṣepaṇībhir alaṃkṛtam // 41.18 //
devatāyatanair divyaiḥ prākārodyānamaṇḍitaiḥ /
pūjāvicitraracitaiḥ sarvatra samalaṃkṛtam // 41.19 //
striyaḥ pramuditās tatra dṛśyante tanumadhyamāḥ /
hārair alaṃkṛtagrīvāḥ padmapattrāyatekṣaṇāḥ // 41.20 //
pīnonnatakucāḥ śyāmāḥ pūrṇacandranibhānanāḥ /
sthirālakāḥ sukapolāḥ kāñcīnūpuranāditāḥ // 41.21 //
sukeśyaś cārujaghanāḥ karṇāntāyatalocanāḥ /
sarvalakṣaṇasaṃpannāḥ sarvābharaṇabhūṣitāḥ // 41.22 //
divyavastradharāḥ śubhrāḥ kāścit kāñcanasaṃnibhāḥ /
haṃsavāraṇagāminyaḥ kucabhārāvanāmitāḥ // 41.23 //
divyagandhānuliptāṅgāḥ karṇābharaṇabhūṣitāḥ /
madālasāś ca suśroṇyo nityaṃ prahasitānanāḥ // 41.24 //
īṣadvispaṣṭadaśanā bimbauṣṭhā madhurasvarāḥ /
tāmbūlarañjitamukhā vidagdhāḥ priyadarśanāḥ // 41.25 //
subhagāḥ priyavādinyo nityaṃ yauvanagarvitāḥ /
divyavastradharāḥ sarvāḥ sadā cāritramaṇḍitāḥ // 41.26 //
krīḍanti tāḥ sadā tatra striyaś cāpsarasopamāḥ /
sve sve gṛhe pramuditā divā rātrau varānanāḥ // 41.27 //
puruṣās tatra dṛśyante rūpayauvanagarvitāḥ /
sarvalakṣaṇasaṃpannāḥ sumṛṣṭamaṇikuṇḍalāḥ // 41.28 //
brāhmaṇāḥ kṣatriyā vaiśyāḥ śūdrāś ca munisattamāḥ /
svadharmaniratās tatra nivasanti sudhārmikāḥ // 41.29 //
anyāś ca tatra tiṣṭhanti vāramukhyāḥ sulocanāḥ /
ghṛtācīmenakātulyās tathā samatilottamāḥ // 41.30 //
urvaśīsadṛśāś caiva vipracittinibhās tathā /
viśvācīsahajanyābhāḥ pramlocāsadṛśās tathā // 41.31 //
sarvās tāḥ priyavādinyaḥ sarvā vihasitānanāḥ /
kalākauśalasaṃyuktāḥ sarvās tā guṇasaṃyutāḥ // 41.32 //
evaṃ paṇyastriyas tatra nṛtyagītaviśāradāḥ /
nivasanti muniśreṣṭhāḥ sarvastrīguṇagarvitāḥ // 41.33 //
prekṣaṇālāpakuśalāḥ sundaryaḥ priyadarśanāḥ /
na rūpahīnā durvṛttā na paradrohakārikāḥ // 41.34 //
yāsāṃ kaṭākṣapātena mohaṃ gacchanti mānavāḥ /
na tatra nirdhanāḥ santi na mūrkhā na paradviṣaḥ // 41.35 //
na rogiṇo na malinā na kadaryā na māyinaḥ /
na rūpahīnā durvṛttā na paradrohakāriṇaḥ // 41.36 //
tiṣṭhanti mānavās tatra kṣetre jagati viśrute /
sarvatra sukhasaṃcāraṃ sarvasattvasukhāvaham // 41.37 //
nānājanasamākīrṇaṃ sarvasasyasamanvitam /
karṇikāraiś ca panasaiś campakair nāgakesaraiḥ // 41.38 //
pāṭalāśokabakulaiḥ kapitthair bahulair dhavaiḥ /
cūtanimbakadambaiś ca tathānyaiḥ puṣpajātibhiḥ // 41.39 //
nīpakair dhavakhadirair latābhiś ca virājitam /
śālais tālais tamālaiś ca nārikelaiḥ śubhāñjanaiḥ // 41.40 //
arjunaiḥ samaparṇaiś ca kovidāraiḥ sapippalaiḥ /
lakucaiḥ saralair lodhrair hintālair devadārubhiḥ // 41.41 //
palāśair mucukundaiś ca pārijātaiḥ sakubjakaiḥ /
kadalīvanakhaṇḍaiś ca jambūpūgaphalais tathā // 41.42 //
ketakīkaravīraiś ca atimuktaiś ca kiṃśukaiḥ /
mandārakundapuṣpaiś ca tathānyaiḥ puṣpajātibhiḥ // 41.43 //
nānāpakṣirutaiḥ sevyair udyānair nandanopamaiḥ /
phalabhārānatair vṛkṣaiḥ sarvartukusumotkaraiḥ // 41.44 //
cakoraiḥ śatapattraiś ca bhṛṅgarājaiś ca kokilaiḥ /
kalaviṅkair mayūraiś ca priyaputraiḥ śukais tathā // 41.45 //
jīvaṃjīvakahārītaiś cātakair vanaveṣṭitaiḥ /
nānāpakṣigaṇaiś cānyaiḥ kūjadbhir madhurasvaraiḥ // 41.46 //
dīrghikābhis taḍāgaiś ca puṣkariṇībhiś ca vāpibhiḥ /
nānājalāśayaiś cānyaiḥ padminīkhaṇḍamaṇḍitaiḥ // 41.47 //
kumudaiḥ puṇḍarīkaiś ca tathā nīlotpalaiḥ śubhaiḥ /
kādambaiś cakravākaiś ca tathaiva jalakukkuṭaiḥ // 41.48 //
kāraṇḍavaiḥ plavair haṃsais tathānyair jalacāribhiḥ /
evaṃ nānāvidhair vṛkṣaiḥ puṣpair nānāvidhair varaiḥ // 41.49 //
nānājalāśayaiḥ puṇyaiḥ śobhitaṃ tat samantataḥ /
āste tatra svayaṃ devaḥ kṛttivāsā vṛṣadhvajaḥ // 41.50 //
hitāya sarvalokasya bhuktimuktipradaḥ śivaḥ /
pṛthivyāṃ yāni tīrthāni saritaś ca sarāṃsi ca // 41.51 //
puṣkariṇyas taḍāgāni vāpyaḥ kūpāś ca sāgarāḥ /
tebhyaḥ pūrvaṃ samāhṛtya jalabindūn pṛthak pṛthak // 41.52 //
sarvalokahitārthāya rudraḥ sarvasuraiḥ saha /
tīrthaṃ bindusaro nāma tasmin kṣetre dvijottamāḥ // 41.53 //
cakāra ṛṣibhiḥ sārdhaṃ tena bindusaraḥ smṛtam /
aṣṭamyāṃ bahule pakṣe mārgaśīrṣe dvijottamāḥ // 41.54 //
yas tatra yātrāṃ kurute viṣuve vijitendriyaḥ /
vidhivad bindusarasi snātvā śraddhāsamanvitaḥ // 41.55 //
devān ṛṣīn manuṣyāṃś ca pitṝn saṃtarpya vāgyataḥ /
tilodakena vidhinā nāmagotravidhānavit // 41.56 //
snātvaivaṃ vidhivat tatra so 'śvamedhaphalaṃ labhet /
grahoparāge viṣuve saṃkrāntyām ayane tathā // 41.57 //
yugādiṣu ṣaḍaśītyāṃ tathānyatra śubhe tithau /
ye tatra dānaṃ viprebhyaḥ prayacchanti dhanādikam // 41.58 //
anyatīrthāc chataguṇaṃ phalaṃ te prāpnuvanti vai /
piṇḍaṃ ye saṃprayacchanti pitṛbhyaḥ sarasas taṭe // 41.59 //
pitṝṇām akṣayāṃ tṛptiṃ te kurvanti na saṃśayaḥ /
tataḥ śaṃbhor gṛhaṃ gatvā vāgyataḥ saṃyatendriyaḥ // 41.60 //
praviśya pūjayec charvaṃ kṛtvā taṃ triḥ pradakṣiṇam /
ghṛtakṣīrādibhiḥ snānaṃ kārayitvā bhavaṃ śuciḥ // 41.61 //
candanena sugandhena vilipya kuṅkumena ca /
tataḥ saṃpūjayed devaṃ candramaulim umāpatim // 41.62 //
puṣpair nānāvidhair medhyair bilvārkakamalādibhiḥ /
āgamoktena mantreṇa vedoktena ca śaṃkaram // 41.63 //
adīkṣitas tu nāmnaiva mūlamantreṇa cārcayet /
evaṃ saṃpūjya taṃ devaṃ gandhapuṣpānurāgibhiḥ // 41.64 //
dhūpadīpaiś ca naivedyair upahārais tathā stavaiḥ /
daṇḍavatpraṇipātaiś ca gītair vādyair manoharaiḥ // 41.65 //
nṛtyajapyanamaskārair jayaśabdaiḥ pradakṣiṇaiḥ /
evaṃ saṃpūjya vidhivad devadevam umāpatim // 41.66 //
sarvapāpavinirmukto rūpayauvanagarvitaḥ /
kulaikaviṃśam uddhṛtya divyābharaṇabhūṣitāḥ // 41.67 //
sauvarṇena vimānena kiṅkiṇījālamālinā /
upagīyamāno gandharvair apsarobhir alaṃkṛtaḥ // 41.68 //
uddyotayan diśaḥ sarvāḥ śivalokaṃ sa gacchati /
bhuktvā tatra sukhaṃ viprā manasaḥ prītidāyakam // 41.69 //
tallokavāsibhiḥ sārdhaṃ yāvad ābhūtasaṃplavam /
tatas tasmād ihāyātaḥ pṛthivyāṃ puṇyasaṃkṣaye // 41.70 //
jāyate yogināṃ gehe caturvedī dvijottamāḥ /
yogaṃ pāśupataṃ prāpya tato mokṣam avāpnuyāt // 41.71 //
śayanotthāpane caiva saṃkrāntyām ayane tathā /
aśokākhyāṃ tathāṣṭamyāṃ pavitrāropaṇe tathā // 41.72 //
ye ca paśyanti taṃ devaṃ kṛttivāsasam uttamam /
vimānenārkavarṇena śivalokaṃ vrajanti te // 41.73 //
sarvakāle 'pi taṃ devaṃ ye paśyanti sumedhasaḥ /
te 'pi pāpavinirmuktāḥ śivalokaṃ vrajanti vai // 41.74 //
devasya paścime pūrve dakṣiṇe cottare tathā /
yojanadvitayaṃ sārdhaṃ kṣetraṃ tad bhuktimuktidam // 41.75 //
tasmin kṣetravare liṅgaṃ bhāskareśvarasaṃjñitam /
paśyanti ye tu taṃ devaṃ snātvā kuṇḍe maheśvaram // 41.76 //
ādityenārcitaṃ pūrvaṃ devadevaṃ trilocanam /
sarvapāpavinirmuktā vimānavaram āsthitāḥ // 41.77 //
upagīyamānā gandharvaiḥ śivalokaṃ vrajanti te /
tiṣṭhanti tatra muditāḥ kalpam ekaṃ dvijottamāḥ // 41.78 //
bhuktvā tu vipulān bhogāñ śivaloke manoramān /
puṇyakṣayād ihāyātā jāyante pravare kule // 41.79 //
athavā yogināṃ gehe vedavedāṅgapāragāḥ /
utpadyante dvijavarāḥ sarvabhūtahite ratāḥ // 41.80 //
mokṣaśāstrārthakuśalāḥ sarvatra samabuddhayaḥ /
yogaṃ śaṃbhor varaṃ prāpya tato mokṣaṃ vrajanti te // 41.81 //
tasmin kṣetravare puṇye liṅgaṃ yad dṛśyate dvijāḥ /
pūjyāpūjyaṃ ca sarvatra vane rathyāntare 'pi vā // 41.82 //
catuṣpathe śmaśāne vā yatra kutra ca tiṣṭhati /
dṛṣṭvā tal liṅgam avyagraḥ śraddhayā susamāhitaḥ // 41.83 //
snāpayitvā tu taṃ bhaktyā gandhaiḥ puṣpair manoharaiḥ /
dhūpair dīpaiḥ sanaivedyair namaskārais tathā stavaiḥ // 41.84 //
daṇḍavatpraṇipātaiś ca nṛtyagītādibhis tathā /
saṃpūjyaivaṃ vidhānena śivalokaṃ vrajen naraḥ // 41.85 //
nārī vā dvijaśārdūlāḥ saṃpūjya śraddhayānvitā /
pūrvoktaṃ phalam āpnoti nātra kāryā vicāraṇā // 41.86 //
kaḥ śaknoti guṇān vaktuṃ samagrān munisattamāḥ /
tasya kṣetravarasyātha ṛte devān maheśvarāt // 41.87 //
tasmin kṣetrottame gatvā śraddhayāśraddhayāpi vā /
mādhavādiṣu māseṣu naro vā yadi vāṅganā // 41.88 //
yasmin yasmiṃs tithau viprāḥ snātvā bindusarombhasi /
paśyed devaṃ virūpākṣaṃ devīṃ ca varadāṃ śivām // 41.89 //
gaṇaṃ caṇḍaṃ kārttikeyaṃ gaṇeśaṃ vṛṣabhaṃ tathā /
kalpadrumaṃ ca sāvitrīṃ śivalokaṃ sa gacchati // 41.90 //
snātvā ca kāpile tīrthe vidhivat pāpanāśane /
prāpnoty abhimatān kāmāñ śivalokaṃ sa gacchati // 41.91 //
yaḥ stambhyaṃ tatra vidhivat karoti niyatendriyaḥ /
kulaikaviṃśam uddhṛtya śivalokaṃ sa gacchati // 41.92 //
ekāmrake śivakṣetre vārāṇasīsame śubhe /
snānaṃ karoti yas tatra mokṣaṃ sa labhate dhruvam // 41.93 //
viraje virajā mātā brahmāṇī saṃpratiṣṭhitā /
yasyāḥ saṃdarśanān martyaḥ punāty āsaptamaṃ kulam // 42.1 //
sakṛd dṛṣṭvā tu tāṃ devīṃ bhaktyāpūjya praṇamya ca /
naraḥ svavaṃśam uddhṛtya mama lokaṃ sa gacchati // 42.2 //
anyāś ca tatra tiṣṭhanti viraje lokamātaraḥ /
sarvapāpaharā devyo varadā bhaktivatsalāḥ // 42.3 //
āste vaitaraṇī tatra sarvapāpaharā nadī /
yasyāṃ snātvā naraśreṣṭhaḥ sarvapāpaiḥ pramucyate // 42.4 //
āste svayaṃbhūs tatraiva kroḍarūpī hariḥ svayam /
dṛṣṭvā praṇamya taṃ bhaktyā paraṃ viṣṇuṃ vrajanti te // 42.5 //
kāpile gograhe some tīrthe cālābusaṃjñite /
mṛtyuṃjaye kroḍatīrthe vāsuke siddhakeśvare // 42.6 //
tīrtheṣv eteṣu matimān viraje saṃyatendriyaḥ /
gatvāṣṭatīrthaṃ vidhivat snātvā devān praṇamya ca // 42.7 //
sarvapāpavinirmukto vimānavaram āsthitaḥ /
upagīyamāno gandharvair mama loke mahīyate // 42.8 //
viraje yo mama kṣetre piṇḍadānaṃ karoti vai /
sa karoty akṣayāṃ tṛptiṃ pitṝṇāṃ nātra saṃśayaḥ // 42.9 //
mama kṣetre muniśreṣṭhā viraje ye kalevaram /
parityajanti puruṣās te mokṣaṃ prāpnuvanti vai // 42.10 //
snātvā yaḥ sāgare martyo dṛṣṭvā ca kapilaṃ harim /
paśyed devīṃ ca vārāhīṃ sa yāti tridaśālayam // 42.11 //
santi cānyāni tīrthāni puṇyāny āyatanāni ca /
tatkāle tu muniśreṣṭhā veditavyāni tāni vai // 42.12 //
samudrasyottare tīre tasmin deśe dvijottamāḥ /
āste guhyaṃ paraṃ kṣetraṃ muktidaṃ pāpanāśanam // 42.13 //
sarvatra vālukākīrṇaṃ pavitraṃ sarvakāmadam /
daśayojanavistīrṇaṃ kṣetraṃ paramadurlabham // 42.14 //
aśokārjunapuṃnāgair bakulaiḥ saraladrumaiḥ /
panasair nārikelaiś ca śālais tālaiḥ kapitthakaiḥ // 42.15 //
campakaiḥ karṇikāraiś ca cūtabilvaiḥ sapāṭalaiḥ /
kadambaiḥ kovidāraiś ca lakucair nāgakesaraiḥ // 42.16 //
prācīnāmalakair lodhrair nāraṅgair dhavakhādiraiḥ /
sarjabhūrjāśvakarṇaiś ca tamālair devadārubhiḥ // 42.17 //
mandāraiḥ pārijātaiś ca nyagrodhāgurucandanaiḥ /
kharjūrāmrātakaiḥ siddhair mucukundaiḥ sakiṃśukaiḥ // 42.18 //
aśvatthaiḥ saptaparṇaiś ca madhudhāraśubhāñjanaiḥ /
śiṃśapāmalakair nīpair nimbatinduvibhītakaiḥ // 42.19 //
sarvartuphalagandhāḍhyaiḥ sarvartukusumojjvalaiḥ /
manohlādakaraiḥ śubhrair nānāvihaganāditaiḥ // 42.20 //
śrotraramyaiḥ sumadhurair balanirmadaneritaiḥ /
manasaḥ prītijanakaiḥ śabdaiḥ khagamukheritaiḥ // 42.21 //
cakoraiḥ śatapattraiś ca bhṛṅgarājais tathā śukaiḥ /
kokilaiḥ kalaviṅkaiś ca hārītair jīvajīvakaiḥ // 42.22 //
priyaputraiś cātakaiś ca tathānyair madhurasvaraiḥ /
śrotraramyaiḥ priyakaraiḥ kūjadbhiś cārvadhiṣṭhitaiḥ // 42.23 //
ketakīvanakhaṇḍaiś ca atimuktaiḥ sakubjakaiḥ /
mālatīkundabāṇaiś ca karavīraiḥ sitetaraiḥ // 42.24 //
jambīrakaruṇāṅkolair dāḍimair bījapūrakaiḥ /
mātuluṅgaiḥ pūgaphalair hintālaiḥ kadalīvanaiḥ // 42.25 //
anyaiś ca vividhair vṛkṣaiḥ puṣpaiś cānyair manoharaiḥ /
latāvitānagulmaiś ca vividhaiś ca jalāśayaiḥ // 42.26 //
dīrghikābhis taḍāgaiś ca puṣkariṇībhiś ca vāpibhiḥ /
nānājalāśayaiḥ puṇyaiḥ padminīkhaṇḍamaṇḍitaiḥ // 42.27 //
sarāṃsi ca manojñāni prasannasalilāni ca /
kumudaiḥ puṇḍarīkaiś ca tathā nīlotpalaiḥ śubhaiḥ // 42.28 //
kahlāraiḥ kamalaiś cāpi ācitāni samantataḥ /
kādambaiś cakravākaiś ca tathaiva jalakukkuṭaiḥ // 42.29 //
kāraṇḍavaiḥ plavair haṃsaiḥ kūrmair matsyaiś ca madgubhiḥ /
dātyūhasārasākīrṇaiḥ koyaṣṭibakaśobhitaiḥ // 42.30 //
etaiś cānyaiś ca kūjadbhiḥ samantāj jalacāribhiḥ /
khagair jalacaraiś cānyaiḥ kusumaiś ca jalodbhavaiḥ // 42.31 //
evaṃ nānāvidhair vṛkṣaiḥ puṣpaiḥ sthalajalodbhavaiḥ /
brahmacārigṛhasthaiś ca vānaprasthaiś ca bhikṣubhiḥ // 42.32 //
svadharmaniratair varṇais tathānyaiḥ samalaṃkṛtam /
hṛṣṭapuṣṭajanākīrṇaṃ naranārīsamākulam // 42.33 //
aśeṣavidyānilayaṃ sarvadharmaguṇākaram /
evaṃ sarvaguṇopetaṃ kṣetraṃ paramadurlabham // 42.34 //
āste tatra muniśreṣṭhā vikhyātaḥ puruṣottamaḥ /
yāvad utkalamaryādā dik krameṇa prakīrtitā // 42.35 //
tāvat kṛṣṇaprasādena deśaḥ puṇyatamo hi saḥ /
yatra tiṣṭhati viśvātmā deśe sa puruṣottamaḥ // 42.36 //
jagadvyāpī jagannāthas tatra sarvaṃ pratiṣṭhitam /
ahaṃ rudraś ca śakraś ca devāś cāgnipurogamāḥ // 42.37 //
nivasāmo muniśreṣṭhās tasmin deśe sadā vayam /
gandharvāpsarasaḥ sarvāḥ pitaro devamānuṣāḥ // 42.38 //
yakṣā vidyādharāḥ siddhā munayaḥ saṃśitavratāḥ /
ṛṣayo vālakhilyāś ca kaśyapādyāḥ prajeśvarāḥ // 42.39 //
suparṇāḥ kiṃnarā nāgās tathānye svargavāsinaḥ /
sāṅgāś ca caturo vedāḥ śāstrāṇi vividhāni ca // 42.40 //
itihāsapurāṇāni yajñāś ca varadakṣiṇāḥ /
nadyaś ca vividhāḥ puṇyās tīrthāny āyatanāni ca // 42.41 //
sāgarāś ca tathā śailās tasmin deśe vyavasthitāḥ /
evaṃ puṇyatame deśe devarṣipitṛsevite // 42.42 //
sarvopabhogasahite vāsaḥ kasya na rocate /
śreṣṭhatvaṃ kasya deśasya kiṃ cānyad adhikaṃ tataḥ // 42.43 //
āste yatra svayaṃ devo muktidaḥ puruṣottamaḥ /
dhanyās te vibudhaprakhyā ye vasanty utkale narāḥ // 42.44 //
tīrtharājajale snātvā paśyanti puruṣottamam /
svarge vasanti te martyā na te yānti yamālaye // 42.45 //
ye vasanty utkale kṣetre puṇye śrīpuruṣottame /
saphalaṃ jīvitaṃ teṣām utkalānāṃ sumedhasām // 42.46 //
ye paśyanti suraśreṣṭhaṃ prasannāyatalocanam /
cārubhrūkeśamukuṭaṃ cārukarṇāvataṃsakam // 42.47 //
cārusmitaṃ cārudantaṃ cārukuṇḍalamaṇḍitam /
sunāsaṃ sukapolaṃ ca sulalāṭaṃ sulakṣaṇam // 42.48 //
trailokyānandajananaṃ kṛṣṇasya mukhapaṅkajam // 42.49 //
purā kṛtayuge viprāḥ śakratulyaparākramaḥ /
babhūva nṛpatiḥ śrīmān indradyumna iti śrutaḥ // 43.1 //
satyavādī śucir dakṣaḥ sarvaśāstraviśāradaḥ /
rūpavān subhagaḥ śūro dātā bhoktā priyaṃvadaḥ // 43.2 //
yaṣṭā samastayajñānāṃ brahmaṇyaḥ satyasaṃgaraḥ /
dhanurvede ca vede ca śāstre ca nipuṇaḥ kṛtī // 43.3 //
vallabho naranārīṇāṃ paurṇamāsyāṃ yathā śaśī /
āditya iva duṣprekṣyaḥ śatrusaṃghabhayaṃkaraḥ // 43.4 //
vaiṣṇavaḥ sattvasaṃpanno jitakrodho jitendriyaḥ /
adhyetā yogasāṃkhyānāṃ mumukṣur dharmatatparaḥ // 43.5 //
evaṃ sa pālayan pṛthvīṃ rājā sarvaguṇākaraḥ /
tasya buddhiḥ samutpannā harer ārādhanaṃ prati // 43.6 //
katham ārādhayiṣyāmi devadevaṃ janārdanam /
kasmin kṣetre 'thavā tīrthe nadītīre tathāśrame // 43.7 //
evaṃ cintāparaḥ so 'tha nirīkṣya manasā mahīm /
ālokya sarvatīrthāni kṣetrāṇy atha purāṇy api // 43.8 //
tāni sarvāṇi saṃtyajya jagāmāyatanaṃ punaḥ /
vikhyātaṃ paramaṃ kṣetraṃ muktidaṃ puruṣottamam // 43.9 //
sa gatvā tat kṣetravaraṃ samṛddhabalavāhanaḥ /
ayajac cāśvamedhena vidhivad bhūridakṣiṇaḥ // 43.10 //
kārayitvā mahotsedhaṃ prāsādaṃ caiva viśrutam /
tatra saṃkarṣaṇaṃ kṛṣṇaṃ subhadrāṃ sthāpya vīryavān // 43.11 //
pañcatīrthaṃ ca vidhivat kṛtvā tatra mahīpatiḥ /
snānaṃ dānaṃ tapo homaṃ devatāprekṣaṇaṃ tathā // 43.12 //
bhaktyā cārādhya vidhivat pratyahaṃ puruṣottamam /
prasādād devadevasya tato mokṣam avāptavān // 43.13 //
mārkaṇḍeyaṃ ca kṛṣṇaṃ ca dṛṣṭvā rāmaṃ ca bho dvijāḥ /
sāgare cendradyumnākhye snātvā mokṣaṃ labhed dhruvam // 43.14 //
kasmāt sa nṛpatiḥ pūrvam indradyumno jagatpatiḥ /
jagāma paramaṃ kṣetraṃ muktidaṃ puruṣottamam // 43.15 //
gatvā tatra suraśreṣṭha kathaṃ sa nṛpasattamaḥ /
vājimedhena vidhivad iṣṭavān puruṣottamam // 43.16 //
kathaṃ sa sarvaphalade kṣetre paramadurlabhe /
prāsādaṃ kārayām āsa ceṣṭaṃ trailokyaviśrutam // 43.17 //
kathaṃ sa kṛṣṇaṃ rāmaṃ ca subhadrāṃ ca prajāpate /
nirmame rājaśārdūlaḥ kṣetraṃ rakṣitavān katham // 43.18 //
kathaṃ tatra mahīpālaḥ prāsāde bhuvanottame /
sthāpayām āsa matimān kṛṣṇādīṃs tridaśārcitān // 43.19 //
etat sarvaṃ suraśreṣṭha vistareṇa yathātatham /
vaktum arhasy aśeṣeṇa caritaṃ tasya dhīmataḥ // 43.20 //
na tṛptim adhigacchāmas tava vākyāmṛtena vai /
śrotum icchāmahe brahman paraṃ kautūhalaṃ hi naḥ // 43.21 //
sādhu sādhu dvijaśreṣṭhā yat pṛcchadhvaṃ purātanam /
sarvapāpaharaṃ puṇyaṃ bhuktimuktipradaṃ śubham // 43.22 //
vakṣyāmi tasya caritaṃ yathāvṛttaṃ kṛte yuge /
śṛṇudhvaṃ muniśārdūlāḥ prayatāḥ saṃyatendriyāḥ // 43.23 //
avantī nāma nagarī mālave bhuvi viśrutā /
babhūva tasya nṛpateḥ pṛthivī kakudopamā // 43.24 //
hṛṣṭapuṣṭajanākīrṇā dṛḍhaprākāratoraṇā /
dṛḍhayantrārgaladvārā parikhābhir alaṃkṛtā // 43.25 //
nānāvaṇiksamākīrṇā nānābhāṇḍasuvikriyā /
rathyāpaṇavatī ramyā suvibhaktacatuṣpathā // 43.26 //
gṛhagopurasaṃbādhā vīthībhiḥ samalaṃkṛtā /
rājahaṃsanibhaiḥ śubhraiś citragrīvair manoharaiḥ // 43.27 //
anekaśatasāhasraiḥ prāsādaiḥ samalaṃkṛtā /
yajñotsavapramuditā gītavāditranisvanā // 43.28 //
nānāvarṇapatākābhir dhvajaiś ca samalaṃkṛtā /
hastyaśvarathasaṃkīrṇā padātigaṇasaṃkulā // 43.29 //
nānāyodhasamākīrṇā nānājanapadair yutā /
brāhmaṇaiḥ kṣatriyair vaiśyaiḥ śūdraiś caiva dvijātibhiḥ // 43.30 //
samṛddhā sā muniśreṣṭhā vidvadbhiḥ samalaṃkṛtā /
na tatra malināḥ santi na mūrkhā nāpi nirdhanāḥ // 43.31 //
na rogiṇo na hīnāṅgā na dyūtavyasanānvitāḥ /
sadā hṛṣṭāḥ sumanaso dṛśyante puruṣāḥ striyaḥ // 43.32 //
krīḍanti sma divā rātrau hṛṣṭās tatra pṛthak pṛthak /
suveṣāḥ puruṣās tatra dṛśyante mṛṣṭakuṇḍalāḥ // 43.33 //
surūpāḥ suguṇāś caiva divyālaṃkārabhūṣitāḥ /
kāmadevapratīkāśāḥ sarvalakṣaṇalakṣitāḥ // 43.34 //
sukeśāḥ sukapolāś ca sumukhāḥ śmaśrudhāriṇaḥ /
jñātāraḥ sarvaśāstrāṇāṃ bhettāraḥ śatruvāhinīm // 43.35 //
dātāraḥ sarvaratnānāṃ bhoktāraḥ sarvasaṃpadām /
striyas tatra muniśreṣṭhā dṛśyante sumanoharāḥ // 43.36 //
haṃsavāraṇagāminyaḥ praphullāmbhojalocanāḥ /
sumadhyamāḥ sujaghanāḥ pīnonnatapayodharāḥ // 43.37 //
sukeśāś cāruvadanāḥ sukapolāḥ sthirālakāḥ /
hāvabhāvānatagrīvāḥ karṇābharaṇabhūṣitāḥ // 43.38 //
bimbauṣṭhyo rañjitamukhās tāmbūlena virājitāḥ /
suvarṇābharaṇopetāḥ sarvālaṃkārabhūṣitāḥ // 43.39 //
śyāmāvadātāḥ suśroṇyaḥ kāñcīnūpuranāditāḥ /
divyamālyāmbaradharā divyagandhānulepanāḥ // 43.40 //
vidagdhāḥ subhagāḥ kāntāś cārvaṅgyaḥ priyadarśanāḥ /
rūpalāvaṇyasaṃyuktāḥ sarvāḥ prahasitānanāḥ // 43.41 //
krīḍantyaś ca madonmattāḥ sabhāsu catvareṣu ca /
gītavādyakathālāpai ramayantyaś ca tāḥ striyaḥ // 43.42 //
vāramukhyāś ca dṛśyante nṛtyagītaviśāradāḥ /
prekṣaṇālāpakuśalāḥ sarvayoṣidguṇānvitāḥ // 43.43 //
anyāś ca tatra dṛśyante guṇācāryāḥ kulastriyaḥ /
pativratāś ca subhagā guṇaiḥ sarvair alaṃkṛtāḥ // 43.44 //
vanaiś copavanaiḥ puṇyair udyānaiś ca manoramaiḥ /
devatāyatanair divyair nānākusumaśobhitaiḥ // 43.45 //
śālais tālais tamālaiś ca bakulair nāgakesaraiḥ /
pippalaiḥ karṇikāraiś ca candanāgurucampakaiḥ // 43.46 //
puṃnāgair nārikeraiś ca panasaiḥ saraladrumaiḥ /
nāraṅgair lakucair lodhraiḥ saptaparṇaiḥ śubhāñjanaiḥ // 43.47 //
cūtabilvakadambaiś ca śiṃśapair dhavakhādiraiḥ /
pāṭalāśokatagaraiḥ karavīraiḥ sitetaraiḥ // 43.48 //
pītārjunakabhallātaiḥ siddhair āmrātakais tathā /
nyagrodhāśvatthakāśmaryaiḥ palāśair devadārubhiḥ // 43.49 //
mandāraiḥ pārijātaiś ca tintiḍīkavibhītakaiḥ /
prācīnāmalakaiḥ plakṣair jambūśirīṣapādapaiḥ // 43.50 //
kāleyaiḥ kāñcanāraiś ca madhujambīratindukaiḥ /
kharjūrāgastyabakulaiḥ śākhoṭakaharītakaiḥ // 43.51 //
kaṅkolair mucukundaiś ca hintālair bījapūrakaiḥ /
ketakīvanakhaṇḍaiś ca atimuktaiḥ sakubjakaiḥ // 43.52 //
mallikākundabāṇaiś ca kadalīkhaṇḍamaṇḍitaiḥ /
mātuluṅgaiḥ pūgaphalaiḥ karuṇaiḥ sindhuvārakaiḥ // 43.53 //
bahuvāraiḥ kovidārair badaraiḥ sakarañjakaiḥ /
anyaiś ca vividhaiḥ puṣpavṛkṣaiś cānyair manoharaiḥ // 43.54 //
latāgulmair vitānaiś ca udyānair nandanopamaiḥ /
sadā kusumagandhāḍhyaiḥ sadā phalabharānataiḥ // 43.55 //
nānāpakṣirutai ramyair nānāmṛgagaṇāvṛtaiḥ /
cakoraiḥ śatapattraiś ca bhṛṅgāraiḥ priyaputrakaiḥ // 43.56 //
kalaviṅkair mayūraiś ca śukaiḥ kokilakais tathā /
kapotaiḥ khañjarīṭaiś ca śyenaiḥ pārāvatais tathā // 43.57 //
khagaiś cānyair bahuvidhaiḥ śrotraramyair manoramaiḥ /
saritaḥ puṣkariṇyaś ca sarāṃsi subahūni ca // 43.58 //
anyair jalāśayaiḥ puṇyaiḥ kumudotpalamaṇḍitaiḥ /
padmaiḥ sitetaraiḥ śubhraiḥ kahlāraiś ca sugandhibhiḥ // 43.59 //
anyair bahuvidhaiḥ puṣpair jalajaiḥ sumanoharaiḥ /
gandhāmodakarair divyaiḥ sarvartukusumojjvalaiḥ // 43.60 //
haṃsakāraṇḍavākīrṇaiś cakravākopaśobhitaiḥ /
sārasaiś ca balākaiś ca kūrmair matsyaiḥ sanakrakaiḥ // 43.61 //
jalapādaiḥ kadambaiś ca plavaiś ca jalakukkuṭaiḥ /
khagair jalacaraiś cānyair nānāravavibhūṣitaiḥ // 43.62 //
nānāvarṇaiḥ sadā hṛṣṭair añcitāni samantataḥ /
evaṃ nānāvidhaiḥ puṣpair vividhaiś ca jalāśayaiḥ // 43.63 //
vividhaiḥ pādapaiḥ puṇyair udyānair vividhais tathā /
jalasthalacaraiś caiva vihagaiś cārvadhiṣṭhitaiḥ // 43.64 //
devatāyatanair divyaiḥ śobhitā sā mahāpurī /
tatrāste bhagavān devas tripurāris trilocanaḥ // 43.65 //
mahākāleti vikhyātaḥ sarvakāmapradaḥ śivaḥ /
śivakuṇḍe naraḥ snātvā vidhivat pāpanāśane // 43.66 //
devān pitṝn ṛṣīṃś caiva saṃtarpya vidhivad budhaḥ /
gatvā śivālayaṃ paścāt kṛtvā taṃ triḥ pradakṣiṇam // 43.67 //
praviśya saṃyato bhūtvā dhautavāsā jitendriyaḥ /
snānaiḥ puṣpais tathā gandhair dhūpair dīpaiś ca bhaktitaḥ // 43.68 //
naivedyair upahāraiś ca gītavādyaiḥ pradakṣiṇaiḥ /
daṇḍavatpraṇipātaiś ca nṛtyaiḥ stotraiś ca śaṃkaram // 43.69 //
saṃpūjya vidhivad bhaktyā mahākālaṃ sakṛc chivam /
aśvamedhasahasrasya phalaṃ prāpnoti mānavaḥ // 43.70 //
pāpaiḥ sarvair vinirmukto vimānaiḥ sārvakāmikaiḥ /
āruhya tridivaṃ yāti yatra śaṃbhor niketanam // 43.71 //
divyarūpadharaḥ śrīmān divyālaṃkārabhūṣitaḥ /
bhuṅkte tatra varān bhogān yāvad ābhūtasaṃplavam // 43.72 //
śivaloke muniśreṣṭhā jarāmaraṇavarjitaḥ /
puṇyakṣayād ihāyātaḥ pravare brāhmaṇe kule // 43.73 //
caturvedī bhaved vipraḥ sarvaśāstraviśāradaḥ /
yogaṃ pāśupataṃ prāpya tato mokṣam avāpnuyāt // 43.74 //
āste tatra nadī puṇyā śiprā nāmeti viśrutā /
tasyāṃ snātas tu vidhivat saṃtarpya pitṛdevatāḥ // 43.75 //
sarvapāpavinirmukto vimānavaram āsthitaḥ /
bhuṅkte bahuvidhān bhogān svargaloke narottamaḥ // 43.76 //
āste tatraiva bhagavān devadevo janārdanaḥ /
govindasvāmināmāsau bhuktimuktiprado hariḥ // 43.77 //
taṃ dṛṣṭvā muktim āpnoti trisaptakulasaṃyutaḥ /
vimānenārkavarṇena kiṅkiṇījālamālinā // 43.78 //
sarvakāmasamṛddhena kāmagenāsthireṇa ca /
upagīyamāno gandharvair viṣṇuloke mahīyate // 43.79 //
bhuṅkte ca vividhān kāmān nirātaṅko gatajvaraḥ /
ābhūtasaṃplavaṃ yāvat surūpaḥ subhagaḥ sukhī // 43.80 //
kālenāgatya matimān brāhmaṇaḥ syān mahītale /
pravare yogināṃ gehe vedaśāstrārthatattvavit // 43.81 //
vaiṣṇavaṃ yogam āsthāya tato mokṣam avāpnuyāt /
vikramasvāmināmānaṃ viṣṇuṃ tatraiva bho dvijāḥ // 43.82 //
dṛṣṭvā naro vā nārī vā phalaṃ pūrvoditaṃ labhet /
anye 'pi tatra tiṣṭhanti devāḥ śakrapurogamāḥ // 43.83 //
mātaraś ca muniśreṣṭhāḥ sarvakāmaphalapradāḥ /
dṛṣṭvā tān vidhivad bhaktyā saṃpūjya praṇipatya ca // 43.84 //
sarvapāpavinirmukto naro yāti triviṣṭapam /
evaṃ sā nagarī ramyā rājasiṃhena pālitā // 43.85 //
nityotsavapramuditā yathendrasyāmarāvatī /
purāṣṭādaśasaṃyuktā suvistīrṇacatuṣpathā // 43.86 //
dhanurjyāghoṣaninadā siddhasaṃgamabhūṣitā /
vidyāvadgaṇabhūyiṣṭhā vedanirghoṣanāditā // 43.87 //
itihāsapurāṇāni śāstrāṇi vividhāni ca /
kāvyālāpakathāś caiva śrūyante 'harniśaṃ dvijāḥ // 43.88 //
evaṃ mayā guṇāḍhyā sā taduyinī?? samudāhṛtā /
yasyāṃ rājābhavat pūrvam indradyumno mahāmatiḥ // 43.89 //
tasyāṃ sa nṛpatiḥ pūrvaṃ kurvan rājyam anuttamam /
pālayām āsa matimān prajāḥ putrān ivaurasān // 44.1 //
satyavādī mahāprājñaḥ śūraḥ sarvaguṇākaraḥ /
matimān dharmasaṃpannaḥ sarvaśastrabhṛtāṃ varaḥ // 44.2 //
satyavāñ śīlavān dāntaḥ śrīmān parapuraṃjayaḥ /
āditya iva tejobhī rūpair āśvinayor iva // 44.3 //
vardhamānasurāścaryaḥ śakratulyaparākramaḥ /
śāradendur ivābhāti lakṣaṇaiḥ samalaṃkṛtaḥ // 44.4 //
āhartā sarvayajñānāṃ hayamedhādikṛt tathā /
dānair yajñais tapobhiś ca tattulyo nāsti bhūpatiḥ // 44.5 //
suvarṇamaṇimuktānāṃ gajāśvānāṃ ca bhūpatiḥ /
pradadau vipramukhyebhyo yāge yāge mahādhanam // 44.6 //
hastyaśvarathamukhyānāṃ kambalājinavāsasām /
ratnānāṃ dhanadhānyānām antas tasya na vidyate // 44.7 //
evaṃ sarvadhanair yukto guṇaiḥ sarvair alaṃkṛtaḥ /
sarvakāmasamṛddhātmā kurvan rājyam akaṇṭakam // 44.8 //
tasyeyaṃ matir utpannā sarvayogeśvaraṃ harim /
katham ārādhayiṣyāmi bhuktimuktipradaṃ prabhum // 44.9 //
vicārya sarvaśāstrāṇi tantrāṇy āgamavistaram /
itihāsapurāṇāni vedāṅgāni ca sarvaśaḥ // 44.10 //
dharmaśāstrāṇi sarvāṇi niyamān ṛṣibhāṣitān /
vedāṅgāni ca śāstrāṇi vidyāsthānāni yāni ca // 44.11 //
guruṃ saṃsevya yatnena brāhmaṇān vedapāragān /
ādhāya paramāṃ kāṣṭhāṃ kṛtakṛtyo 'bhavat tadā // 44.12 //
saṃprāpya paramaṃ tattvaṃ vāsudevākhyam avyayam /
bhrāntijñānād atītas tu mumukṣuḥ saṃyatendriyaḥ // 44.13 //
katham ārādhayiṣyāmi devadevaṃ sanātanam /
pītavastraṃ caturbāhuṃ śaṅkhacakragadādharam // 44.14 //
vanamālāvṛtoraskaṃ padmapattrāyatekṣaṇam /
śrīvatsoraḥsamāyuktaṃ mukuṭāṅgadaśobhitam // 44.15 //
svapurāt sa tu niṣkrānta ujjayinyāḥ prajāpatiḥ /
balena mahatā yuktaḥ sabhṛtyaḥ sapurohitaḥ // 44.16 //
anujagmus tu taṃ sarve rathinaḥ śastrapāṇayaḥ /
rathair vimānasaṃkāśaiḥ patākādhvajasevitaiḥ // 44.17 //
sādinaś ca tathā sarve prāsatomarapāṇayaḥ /
aśvaiḥ pavanasaṃkāśair anujagmus tu taṃ nṛpam // 44.18 //
himavatsaṃbhavair mattair vāraṇaiḥ parvatopamaiḥ /
īṣādantaiḥ sadā mattaiḥ pracaṇḍaiḥ ṣaṣṭihāyanaiḥ // 44.19 //
hemakakṣaiḥ sapatākair ghaṇṭāravavibhūṣitaiḥ /
anujagmuś ca taṃ sarve gajayuddhaviśāradāḥ // 44.20 //
asaṃkhyeyāś ca pādātā dhanuṣprāsāsipāṇayaḥ /
divyamālyāmbaradharā divyagandhānulepanāḥ // 44.21 //
anujagmuś ca taṃ sarve yuvāno mṛṣṭakuṇḍalāḥ /
sarvāstrakuśalāḥ śūrāḥ sadā saṃgrāmalālasāḥ // 44.22 //
antaḥpuranivāsinyaḥ striyaḥ sarvāḥ svalaṃkṛtāḥ /
bimbauṣṭhacārudaśanāḥ sarvābharaṇabhūṣitāḥ // 44.23 //
divyavastradharāḥ sarvā divyamālyavibhūṣitāḥ /
divyagandhānuliptāṅgāḥ śaraccandranibhānanāḥ // 44.24 //
sumadhyamāś cāruveṣāś cārukarṇālakāñcitāḥ /
tāmbūlarañjitamukhā rakṣibhiś ca surakṣitāḥ // 44.25 //
yānair uccāvacaiḥ śubhrair maṇikāñcanabhūṣitaiḥ /
upagīyamānās tāḥ sarvā gāyanaiḥ stutipāṭhakaiḥ // 44.26 //
veṣṭitāḥ śastrahastaiś ca padmapattrāyatekṣaṇāḥ /
brāhmaṇāḥ kṣatriyā vaiśyā anujagmuś ca taṃ nṛpam // 44.27 //
vaṇiggrāmagaṇāḥ sarve nānāpuranivāsinaḥ /
dhanai ratnaiḥ suvarṇaiś ca sadārāḥ saparicchadāḥ // 44.28 //
astravikrayakāś caiva tāmbūlapaṇyajīvinaḥ /
tṛṇavikrayakāś caiva kāṣṭhavikrayakārakāḥ // 44.29 //
raṅgopajīvinaḥ sarve māṃsavikrayiṇas tathā /
tailavikrayakāś caiva vastravikrayakās tathā // 44.30 //
phalavikrayiṇaś caiva pattravikrayiṇas tathā /
tathā javasahārāś ca rajakāś ca sahasraśaḥ // 44.31 //
gopālā nāpitāś caiva tathānye vastrasūcakāḥ /
meṣapālāś cājapālā mṛgapālāś ca haṃsakāḥ // 44.32 //
dhānyavikrayiṇaś caiva saktuvikrayiṇaś ca ye /
guḍavikrayikāś caiva tathā lavaṇajīvinaḥ // 44.33 //
gāyanā nartakāś caiva tathā maṅgalapāṭhakāḥ /
śailūṣāḥ kathakāś caiva purāṇārthaviśāradāḥ // 44.34 //
kavayaḥ kāvyakartāro nānākāvyaviśāradāḥ /
viṣaghnā gāruḍāś caiva nānāratnaparīkṣakāḥ // 44.35 //
vyokārās tāmrakārāś ca kāṃsyakārāś ca rūṭhakāḥ /
kauṣakārāś citrakārāḥ kundakārāś ca pāvakāḥ // 44.36 //
daṇḍakārāś cāsikārāḥ surādhūtopajīvinaḥ /
mallā dūtāś ca kāyasthā ye cānye karmakāriṇaḥ // 44.37 //
tantuvāyā rūpakārā vārtikās tailapāṭhakāḥ /
lāvajīvās taittirikā mṛgapakṣyupajīvinaḥ // 44.38 //
gajavaidyāś ca vaidyāś ca naravaidyāś ca ye narāḥ /
vṛkṣavaidyāś ca govaidyā ye cānye chedadāhakāḥ // 44.39 //
ete nāgarakāḥ sarve ye cānye nānukīrtitāḥ /
anujagmus tu rājānaṃ samastapuravāsinaḥ // 44.40 //
yathā vrajantaṃ pitaraṃ grāmāntaraṃ samutsukāḥ /
anuyānti yathā putrās tathā taṃ te 'pi nāgarāḥ // 44.41 //
evaṃ sa nṛpatiḥ śrīmān vṛtaḥ sarvair mahājanaiḥ /
hastyaśvarathapādātair jagāma ca śanaiḥ śanaiḥ // 44.42 //
evaṃ gatvā sa nṛpatir dakṣiṇasyodadhes taṭam /
sarvais tair dīrghakālena balair anugataḥ prabhuḥ // 44.43 //
dadarśa sāgaraṃ ramyaṃ nṛtyantam iva ca sthitam /
anekaśatasāhasrair ūrmibhiś ca samākulam // 44.44 //
nānāratnālayaṃ pūrṇaṃ nānāprāṇisamākulam /
vīcītaraṅgabahulaṃ mahāścaryasamanvitam // 44.45 //
tīrtharājaṃ mahāśabdam apāraṃ subhayaṃkaram /
meghavṛndapratīkāśam agādhaṃ makarālayam // 44.46 //
matsyaiḥ kūrmaiś ca śaṅkhaiś ca śuktikānakraśaṅkubhiḥ /
śiṃśumāraiḥ karkaṭaiś ca vṛtaṃ sarpair mahāviṣaiḥ // 44.47 //
lavaṇodaṃ hareḥ sthānaṃ śayanasya nadīpatim /
sarvapāpaharaṃ puṇyaṃ sarvavāñchāphalapradam // 44.48 //
anekāvartagambhīraṃ dānavānāṃ samāśrayam /
amṛtasyāraṇiṃ divyaṃ devayonim apāṃ patim // 44.49 //
viśiṣṭaṃ sarvabhūtānāṃ prāṇināṃ jīvadhāraṇam /
supavitraṃ pavitrāṇāṃ maṅgalānāṃ ca maṅgalam // 44.50 //
tīrthānām uttamaṃ tīrtham avyayaṃ yādasāṃ patim /
candravṛddhikṣayasyeva yasya mānaṃ pratiṣṭhitam // 44.51 //
abhedyaṃ sarvabhūtānāṃ devānām amṛtālayam /
utpattisthitisaṃhārahetubhūtaṃ sanātanam // 44.52 //
upajīvyaṃ ca sarveṣāṃ puṇyaṃ nadanadīpatim /
dṛṣṭvā taṃ nṛpatiśreṣṭho vismayaṃ paramaṃ gataḥ // 44.53 //
nivāsam akarot tatra velām asādya sāgarīm /
puṇye manohare deśe sarvabhūmiguṇair yute // 44.54 //
vṛtaṃ śālaiḥ kadambaiś ca puṃnāgaiḥ saraladrumaiḥ /
panasair nārikelaiś ca bakulair nāgakesaraiḥ // 44.55 //
tālaiḥ pippalaiḥ kharjūrair nāraṅgair bījapūrakaiḥ /
śālair āmrātakair lodhrair bakulair bahuvārakaiḥ // 44.56 //
kapitthaiḥ karṇikāraiś ca pāṭalāśokacampakaiḥ /
dāḍimaiś ca tamālaiś ca pārijātais tathārjunaiḥ // 44.57 //
prācīnāmalakair bilvaiḥ priyaṅguvaṭakhādiraiḥ /
iṅgudīsaptaparṇaiś ca aśvatthāgastyajambukaiḥ // 44.58 //
madhukaiḥ karṇikāraiś ca bahuvāraiḥ satindukaiḥ /
palāśabadarair nīpaiḥ siddhanimbaśubhāñjanaiḥ // 44.59 //
vārakaiḥ kovidāraiś ca bhallātāmalakais tathā /
iti hintālakāṅkolaiḥ karañjaiḥ savibhītakaiḥ // 44.60 //
sasarjamadhukāśmaryaiḥ śālmalīdevadārubhiḥ /
śākhoṭhakair nimbavaṭaiḥ kumbhīkauṣṭhaharītakaiḥ // 44.61 //
guggulaiś candanair vṛkṣais tathaivāgurupāṭalaiḥ /
jambīrakaruṇair vṛkṣais tintiḍīraktacandanaiḥ // 44.62 //
evaṃ nānāvidhair vṛkṣais tathānyair bahupādapaiḥ /
kalpadrumair nityaphalaiḥ sarvartukusumotkaraiḥ // 44.63 //
nānāpakṣirutair divyair mattakokilanāditaiḥ /
mayūravarasaṃghuṣṭaiḥ śukasārikasaṃkulaiḥ // 44.64 //
hārītair bhṛṅgarājaiś ca cātakair bahuputrakaiḥ /
jīvaṃjīvakakākolaiḥ kalaviṅkaiḥ kapotakaiḥ // 44.65 //
khagair nānāvidhaiś cānyaiḥ śrotraramyair manoharaiḥ /
puṣpitāgreṣu vṛkṣeṣu kūjadbhiś cārvadhiṣṭhitaiḥ // 44.66 //
ketakīvanakhaṇḍaiś ca sadā puṣpadharaiḥ sitaiḥ /
mallikākundakusumair yūthikātagarais tathā // 44.67 //
kuṭajair bāṇapuṣpaiś ca atimuktaiḥ sakubjakaiḥ /
mālatīkaravīraiś ca tathā kadalakāñcanaiḥ // 44.68 //
anyair nānāvidhaiḥ puṣpaiḥ sugandhaiś cārudarśanaiḥ /
vanodyānopavanajair nānāvarṇaiḥ sugandhibhiḥ // 44.69 //
vidyādharagaṇākīrṇaiḥ siddhacāraṇasevitaiḥ /
gandharvoragarakṣobhir bhūtāpsarasakiṃnaraiḥ // 44.70 //
muniyakṣagaṇākīrṇair nānāsattvaniṣevitaiḥ /
mṛgaiḥ śākhāmṛgaiḥ siṃhair varāhamahiṣākulaiḥ // 44.71 //
tathānyaiḥ kṛṣṇasārādyair mṛgaiḥ sarvatra śobhitaiḥ /
śārdūlair dīptamātaṅgais tathānyair vanacāribhiḥ // 44.72 //
evaṃ nānāvidhair vṛkṣair udyānair nandanopamaiḥ /
latāgulmavitānaiś ca vividhaiś ca jalāśayaiḥ // 44.73 //
haṃsakāraṇḍavākīrṇaiḥ padminīkhaṇḍamaṇḍitaiḥ /
kādambaiś ca plavair haṃsaiś cakravākopaśobhitaiḥ // 44.74 //
kamalaiḥ śatapattraiś ca kahlāraiḥ kumudotpalaiḥ /
khagair jalacaraiś cānyaiḥ puṣpair jalasamudbhavaiḥ // 44.75 //
parvatair dīptaśikharaiś cārukandaramaṇḍitaiḥ /
nānāvṛkṣasamākīrṇair nānādhātuvibhūṣitaiḥ // 44.76 //
sarvāścaryamayaiḥ śṛṅgaiḥ sarvabhūtālayaiḥ śubhaiḥ /
sarvauṣadhisamāyuktair vipulaiś citrasānubhiḥ // 44.77 //
evaṃ sarvaiḥ samuditaiḥ śobhitaṃ sumanoharaiḥ /
dadarśa sa mahīpālaḥ sthānaṃ trailokyapūjitam // 44.78 //
daśayojanavistīrṇaṃ pañcayojanam āyatam /
nānāścaryasamāyuktaṃ kṣetraṃ paramadurlabham // 44.79 //
tasmin kṣetravare puṇye vaiṣṇave puruṣottame /
kiṃ tatra pratimā pūrvaṃ na sthitā vaiṣṇavī prabho // 45.1 //
yenāsau nṛpatis tatra gatvā sabalavāhanaḥ /
sthāpayām āsa kṛṣṇaṃ ca rāmaṃ bhadrāṃ śubhapradām // 45.2 //
saṃśayo no mahān atra vismayaś ca jagatpate /
śrotum icchāmahe sarvaṃ brūhi tatkāraṇaṃ ca naḥ // 45.3 //
śṛṇudhvaṃ pūrvasaṃvṛttāṃ kathāṃ pāpapraṇāśinīm /
pravakṣyāmi samāsena śriyā pṛṣṭaḥ purā hariḥ // 45.4 //
sumeroḥ kāñcane śṛṅge sarvāścaryasamanvite /
siddhavidyādharair yakṣaiḥ kiṃnarair upaśobhite // 45.5 //
devadānavagandharvair nāgair apsarasāṃ gaṇaiḥ /
munibhir guhyakaiḥ siddhaiḥ sauparṇaiḥ samarudgaṇaiḥ // 45.6 //
anyair devālayaiḥ sādhyaiḥ kaśyapādyaiḥ prajeśvaraiḥ /
vālakhilyādibhiś caiva śobhite sumanohare // 45.7 //
karṇikāravanair divyaiḥ sarvartukusumotkaraiḥ /
jātarūpapratīkāśair bhūṣite sūryasaṃnibhaiḥ // 45.8 //
anyaiś ca bahubhir vṛkṣaiḥ śālatālādibhir vanaiḥ /
puṃnāgāśokasaralanyagrodhāmrātakārjunaiḥ // 45.9 //
pārijātāmrakhadiranīpabilvakadambakaiḥ /
dhavakhādirapālāśaśīrṣāmalakatindukaiḥ // 45.10 //
nāriṅgakolabakulalodhradāḍimadārukaiḥ /
sarjaiś ca karṇais tagaraiḥ śiśibhūrjavanimbakaiḥ // 45.11 //
anyaiś ca kāñcanaiś caiva phalabhāraiś ca nāmitaiḥ /
nānākusumagandhāḍhyair bhūṣite puṣpapādapaiḥ // 45.12 //
mālatīyūthikāmallīkundabāṇakuruṇṭakaiḥ /
pāṭalāgastyakuṭajamandārakusumādibhiḥ // 45.13 //
anyaiś ca vividhaiḥ puṣpair manasaḥ prītidāyakaiḥ /
nānāvihagasaṃghaiś ca kūjadbhir madhurasvaraiḥ // 45.14 //
puṃskokilarutair divyair mattabarhiṇanāditaiḥ /
evaṃ nānāvidhair vṛkṣaiḥ puṣpair nānāvidhais tathā // 45.15 //
khagair nānāvidhaiś caiva śobhite surasevite /
tatra sthitaṃ jagannāthaṃ jagatsraṣṭāram avyayam // 45.16 //
sarvalokavidhātāraṃ vāsudevākhyam avyayam /
praṇamya śirasā devī lokānāṃ hitakāmyayā /
papracchemaṃ mahāpraśnaṃ padmajā tam anuttamam // 45.17 //
brūhi tvaṃ sarvalokeśa saṃśayaṃ me hṛdi sthitam /
martyaloke mahāścarye karmabhūmau sudurlabhe // 45.18 //
lobhamohagrahagraste kāmakrodhamahārṇave /
yena mucyeta deveśa asmāt saṃsārasāgarāt // 45.19 //
ācakṣva sarvadeveśa praṇatāṃ yadi manyase /
tvadṛte nāsti loke 'smin vaktā saṃśayanirṇaye // 45.20 //
śrutvaivaṃ vacanaṃ tasyā devadevo janārdanaḥ /
provāca parayā prītyā paraṃ sārāmṛtopamam // 45.21 //
sukhopāsyaḥ susādhyaś ca 'bhirāmaś ca susatphalaḥ /
āste tīrthavare devi vikhyātaḥ puruṣottamaḥ // 45.22 //
na tena sadṛśaḥ kaścit triṣu lokeṣu vidyate /
kīrtanād yasya deveśi mucyate sarvapātakaiḥ // 45.23 //
na vijñāto 'maraiḥ sarvair na daityair na ca dānavaiḥ /
marīcyādyair munivarair gopitaṃ me varānane // 45.24 //
tat te 'haṃ saṃpravakṣyāmi tīrtharājaṃ ca sāṃpratam /
bhāvenaikena suśroṇi śṛṇuṣva varavarṇini // 45.25 //
āsīt kalpe samutpanne naṣṭe sthāvarajaṅgame /
pralīnā devagandharvadaityavidyādharoragāḥ // 45.26 //
tamobhūtam idaṃ sarvaṃ na prājñāyata kiṃcana /
tasmiñ jāgarti bhūtātmā paramātmā jagadguruḥ // 45.27 //
śrīmāṃs trimūrtikṛd devo jagatkartā maheśvaraḥ /
vāsudeveti vikhyāto yogātmā harir īśvaraḥ // 45.28 //
so 'sṛjad yoganidrānte nābhyambhoruhamadhyagam /
padmakeśarasaṃkāśaṃ brahmāṇaṃ bhūtam avyayam // 45.29 //
tādṛgbhūtas tato brahmā sarvalokamaheśvaraḥ /
pañcabhūtasamāyuktaṃ sṛjate ca śanaiḥ śanaiḥ // 45.30 //
mātrāyonīni bhūtāni sthūlasūkṣmāṇi yāni ca /
caturvidhāni sarvāṇi sthāvarāṇi carāṇi ca // 45.31 //
tataḥ prajāpatir brahmā cakre sarvaṃ carācaram /
saṃcintya manasātmānaṃ sasarja vividhāḥ prajāḥ // 45.32 //
marīcyādīn munīn sarvān devāsurapitṝn api /
yakṣavidyādharāṃś cānyān gaṅgādyāḥ saritas tathā // 45.33 //
naravānarasiṃhāṃś ca vividhāṃś ca vihaṃgamān /
jarāyūn aṇḍajān devi svedajodbhedajāṃs tathā // 45.34 //
brahma kṣatraṃ tathā vaiśyaṃ śūdraṃ caiva catuṣṭayam /
antyajātāṃś ca mlecchāṃś ca sasarja vividhān pṛthak // 45.35 //
yat kiṃcij jīvasaṃjñaṃ tu tṛṇagulmapipīlikam /
brahmā bhūtvā jagat sarvaṃ nirmame sa carācaram // 45.36 //
dakṣiṇāṅge tathātmānaṃ saṃcintya puruṣaṃ svayam /
vāme caiva tu nārīṃ sa dvidhā bhūtam akalpayat // 45.37 //
tataḥ prabhṛti loke 'smin prajā maithunasaṃbhavāḥ /
adhamottamamadhyāś ca mama kṣetrāṇi yāni ca // 45.38 //
evaṃ saṃcintya devo 'sau purā salilayonijaḥ /
jagāma dhyānam āsthāya vāsudevātmikāṃ tanum // 45.39 //
dhyānamātreṇa devena svayam eva janārdanaḥ /
tasmin kṣaṇe samutpannaḥ sahasrākṣaḥ sahasrapāt // 45.40 //
sahasraśīrṣā puruṣaḥ puṇḍarīkanibhekṣaṇaḥ /
saliladhvāntameghābhaḥ śrīmāñ śrīvatsalakṣaṇaḥ // 45.41 //
apaśyat sahasā taṃ tu brahmā lokapitāmahaḥ /
āsanair arghyapādyaiś ca akṣatair abhinandya ca // 45.42 //
tuṣṭāva paramaiḥ stotrair viriñciḥ susamāhitaḥ /
tato 'ham uktavān devaṃ brahmāṇaṃ kamalodbhavam /
kāraṇaṃ vada māṃ tāta mama dhyānasya sāṃpratam // 45.43 //
jagaddhitāya deveśa martyalokaiś ca durlabham /
svargadvārasya mārgāṇi yajñadānavratāni ca // 45.44 //
yogaḥ satyaṃ tapaḥ śraddhā tīrthāni vividhāni ca /
vihāya sarvam eteṣāṃ sukhaṃ tatsādhanaṃ vada // 45.45 //
sthānaṃ jagatpate mahyām utkṛṣṭaṃ ca yad ucyate /
sarveṣām uttamaṃ sthānaṃ brūhi me puruṣottama // 45.46 //
vidhātur vacanaṃ śrutvā tato 'haṃ proktavān priye /
śṛṇu brahman pravakṣyāmi nirmalaṃ bhuvi durlabham // 45.47 //
uttamaṃ sarvakṣetrāṇāṃ dhanyaṃ saṃsāratāraṇam /
gobrāhmaṇahitaṃ puṇyaṃ cāturvarṇyasukhodayam // 45.48 //
bhuktimuktipradaṃ nṝṇāṃ kṣetraṃ paramadurlabham /
mahāpuṇyaṃ tu sarveṣāṃ siddhidaṃ vai pitāmahe // 45.49 //
tasmād āsīt samutpannaṃ tīrtharājaṃ sanātanam /
vikhyātaṃ paramaṃ kṣetraṃ caturyuganiṣevitam // 45.50 //
sarveṣām eva devānām ṛṣīṇāṃ brahmacāriṇām /
daityadānavasiddhānāṃ gandharvoragarakṣasām // 45.51 //
nāgavidyādharāṇāṃ ca sthāvarasya carasya ca /
uttamaḥ puruṣo yasmāt tasmāt sa puruṣottamaḥ // 45.52 //
dakṣiṇasyodadhes tīre nyagrodho yatra tiṣṭhati /
daśayojanavistīrṇaṃ kṣetraṃ paramadurlabham // 45.53 //
yas tu kalpe samutpanne mahadulkānibarhaṇe /
vināśaṃ naivam abhyeti svayaṃ tatraivam āsthitaḥ // 45.54 //
dṛṣṭamātre vaṭe tasmiṃś chāyām ākramya cāsakṛt /
brahmahatyāt pramucyeta pāpeṣv anyeṣu kā kathā // 45.55 //
pradakṣiṇā kṛtā yais tu namaskāraś ca jantubhiḥ /
sarve vidhūtapāpmānas te gatāḥ keśavālayam // 45.56 //
nyagrodhasyottare kiṃcid dakṣiṇe keśavasya tu /
prāsādas tatra tiṣṭhet tu padaṃ dharmamayaṃ hi tat // 45.57 //
pratimāṃ tatra vai dṛṣṭvā svayaṃ devena nirmitām /
anāyāsena vai yānti bhuvanaṃ me tato narāḥ // 45.58 //
gacchamānāṃs tu tān prekṣya ekadā dharmarāṭ priye /
madantikam anuprāpya praṇamya śirasābravīt // 45.59 //
namas te bhagavan deva lokanātha jagatpate /
kṣīrodavāsinaṃ devaṃ śeṣabhogānuśāyinam // 45.60 //
varaṃ vareṇyaṃ varadaṃ kartāram akṛtaṃ prabhum /
viśveśvaram ajaṃ viṣṇuṃ sarvajñam aparājitam // 45.61 //
nīlotpaladalaśyāmaṃ puṇḍarīkanibhekṣaṇam /
sarvajñaṃ nirguṇaṃ śāntaṃ jagaddhātāram avyayam // 45.62 //
sarvalokavidhātāraṃ sarvalokasukhāvaham /
purāṇaṃ puruṣaṃ vedyaṃ vyaktāvyaktaṃ sanātanam // 45.63 //
parāvarāṇāṃ sraṣṭāraṃ lokanāthaṃ jagadgurum /
śrīvatsoraskasaṃyuktaṃ vanamālāvibhūṣitam // 45.64 //
pītavastraṃ caturbāhuṃ śaṅkhacakragadādharam /
hārakeyūrasaṃyuktaṃ mukuṭāṅgadadhāriṇam // 45.65 //
sarvalakṣaṇasaṃpūrṇaṃ sarvendriyavivarjitam /
kūṭastham acalaṃ sūkṣmaṃ jyotīrūpaṃ sanātanam // 45.66 //
bhāvābhāvavinirmuktaṃ vyāpinaṃ prakṛteḥ param /
namasyāmi jagannātham īśvaraṃ sukhadaṃ prabhum // 45.67 //
ity evaṃ dharmarājas tu purā nyagrodhasaṃnidhau /
stutvā nānāvidhaiḥ stotraiḥ praṇāmam akarot tadā // 45.68 //
taṃ dṛṣṭvā tu mahābhāge praṇataṃ prāñjalisthitam /
stotrasya kāraṇaṃ devi pṛṣṭavān aham antakam // 45.69 //
vaivasvata mahābāho sarvadevottamo hy asi /
kimarthaṃ stutavān māṃ tvaṃ saṃkṣepāt tad bravīhi me // 45.70 //
asminn āyatane puṇye vikhyāte puruṣottame /
indranīlamayī śreṣṭhā pratimā sārvakāmikī // 45.71 //
tāṃ dṛṣṭvā puṇḍarīkākṣa bhāvenaikena śraddhayā /
śvetākhyaṃ bhavanaṃ yānti niṣkāmāś caiva mānavāḥ // 45.72 //
ataḥ kartuṃ na śaknomi vyāpāram arisūdana /
prasīda sumahādeva saṃhara pratimāṃ vibho // 45.73 //
śrutvā vaivasvatasyaitad vākyam etad uvāca ha /
yama tāṃ gopayiṣyāmi sikatābhiḥ samantataḥ // 45.74 //
tataḥ sā pratimā devi vallibhir gopitā mayā /
yathā tatra na paśyanti manujāḥ svargakāṅkṣiṇaḥ // 45.75 //
pracchādya vallikair devi jātarūpaparicchadaiḥ /
yamaṃ prasthāpayām āsa svāṃ purīṃ dakṣiṇāṃ diśam // 45.76 //
luptāyāṃ pratimāyāṃ tu indranīlasya bho dvijāḥ /
tasmin kṣetravare puṇye vikhyāte puruṣottame // 45.77 //
yo bhūtas tatra vṛttānto devadevo janārdanaḥ /
taṃ sarvaṃ kathayām āsa sa tasyai bhagavān purā // 45.78 //
indradyumnasya gamanaṃ kṣetrasaṃdarśanaṃ tathā /
kṣetrasya varṇanaṃ caiva prāsādakaraṇaṃ tathā // 45.79 //
hayamedhasya yajanaṃ svapnadarśanam eva ca /
lavaṇasyodadhes tīre kāṣṭhasya darśanaṃ tathā // 45.80 //
darśanaṃ vāsudevasya śilpirājasya ca dvijāḥ /
nirmāṇaṃ pratimāyās tu yathāvarṇaṃ viśeṣataḥ // 45.81 //
sthāpanaṃ caiva sarveṣāṃ prāsāde bhuvanottame /
yātrākāle ca viprendrāḥ kalpasaṃkīrtanaṃ tathā // 45.82 //
mārkaṇḍeyasya caritaṃ sthāpanaṃ śaṃkarasya ca /
pañcatīrthasya māhātmyaṃ darśanaṃ śūlapāṇinaḥ // 45.83 //
vaṭasya darśanaṃ caiva vyuṣṭiṃ tasya ca bho dvijāḥ /
darśanaṃ baladevasya kṛṣṇasya ca viśeṣataḥ // 45.84 //
subhadrāyāś ca tatraiva māhātmyaṃ caiva sarvaśaḥ /
darśanaṃ narasiṃhasya vyuṣṭisaṃkīrtanaṃ tathā // 45.85 //
anantavāsudevasya darśanaṃ guṇakīrtanam /
śvetamādhavamāhātmyaṃ svargadvārasya darśanam // 45.86 //
udadher darśanaṃ caiva snānaṃ tarpaṇam eva ca /
samudrasnānamāhātmyam indradyumnasya ca dvijāḥ // 45.87 //
pañcatīrthaphalaṃ caiva mahājyeṣṭhaṃ tathaiva ca /
sthānaṃ kṛṣṇasya halinaḥ parvayātrāphalaṃ tathā // 45.88 //
varṇanaṃ viṣṇulokasya kṣetrasya ca punaḥ punaḥ /
pūrvaṃ kathitavān sarvaṃ tasyai sa puruṣottamaḥ // 45.89 //
śrotum icchāmahe deva kathāśeṣaṃ mahīpateḥ /
tasmin kṣetravare gatvā kiṃ cakāra narādhipaḥ // 46.1 //
śṛṇudhvaṃ muniśārdūlāḥ pravakṣyāmi samāsataḥ /
kṣetrasaṃdarśanaṃ caiva kṛtyaṃ tasya ca bhūpateḥ // 46.2 //
gatvā tatra mahīpālaḥ kṣetre trailokyaviśrute /
dadarśa ramaṇīyāni sthānāni saritas tathā // 46.3 //
nadī tatra mahāpuṇyā vindhyapādavinirgatā /
svittropaleti vikhyātā sarvapāpaharā śivā // 46.4 //
gaṅgātulyā mahāsrotā dakṣiṇārṇavagāminī /
mahānadīti nāmnā sā puṇyatoyā saridvarā // 46.5 //
dakṣiṇasyodadher garbhaṃ gatāvartātiśobhitā /
ubhayos taṭayor yasyā grāmāś ca nagarāṇi ca // 46.6 //
dṛśyante muniśārdūlāḥ susasyāḥ sumanoharāḥ /
hṛṣṭapuṣṭajanākīrṇā vastrālaṃkārabhūṣitāḥ // 46.7 //
brāhmaṇāḥ kṣatriyā vaiśyāḥ śūdrās tatra pṛthak pṛthak /
svadharmaniratāḥ śāntā dṛśyante śubhalakṣaṇāḥ // 46.8 //
tāmbūlapūrṇavadanā mālādāmavibhūṣitāḥ /
vedapūrṇamukhā viprāḥ saṣaḍaṅgapadakramāḥ // 46.9 //
agnihotraratāḥ kecit kecid aupāsanakriyāḥ /
sarvaśāstrārthakuśalā yajvāno bhūridakṣiṇāḥ // 46.10 //
catvāre rājamārgeṣu vaneṣūpavaneṣu ca /
sabhāmaṇḍalaharmyeṣu devatāyataneṣu ca // 46.11 //
itihāsapurāṇāni vedāḥ sāṅgāḥ sulakṣaṇāḥ /
kāvyaśāstrakathās tatra śrūyante ca mahājanaiḥ // 46.12 //
striyas taddeśavāsinyo rūpayauvanagarvitāḥ /
saṃpūrṇalakṣaṇopetā vistīrṇaśroṇimaṇḍalāḥ // 46.13 //
saroruhamukhāḥ śyāmāḥ śaraccandranibhānanāḥ /
pīnonnatastanāḥ sarvāḥ samṛddhyā cārudarśanāḥ // 46.14 //
sauvarṇavalayākrāntā divyair vastrair alaṃkṛtāḥ /
kadalīgarbhasaṃkāśāḥ padmakiñjalkasaprabhāḥ // 46.15 //
bimbādharapuṭāḥ kāntāḥ karṇāntāyatalocanāḥ /
sumukhāś cārukeśāś ca hāvabhāvāvanāmitāḥ // 46.16 //
kāścit padmapalāśākṣyaḥ kāścid indīvarekṣaṇāḥ /
vidyudvispaṣṭadaśanās tanvaṅgyaś ca tathāparāḥ // 46.17 //
kuṭilālakasaṃyuktāḥ sīmantena virājitāḥ /
grīvābharaṇasaṃyuktā mālyadāmavibhūṣitāḥ // 46.18 //
kuṇḍalai ratnasaṃyuktaiḥ karṇapūrair manoharaiḥ /
devayoṣitpratīkāśā dṛśyante śubhalakṣaṇāḥ // 46.19 //
divyagītavarair dhanyaiḥ krīḍamānā varāṅganāḥ /
vīṇāveṇumṛdaṅgaiś ca paṇavaiś caiva gomukhaiḥ // 46.20 //
śaṅkhadundubhinirghoṣair nānāvādyair manoharaiḥ /
krīḍantyas tāḥ sadā hṛṣṭā vilāsinyaḥ parasparam // 46.21 //
evamādi tathānekagītavādyaviśāradāḥ /
divā rātrau samāyuktāḥ kāmonmattā varāṅganāḥ // 46.22 //
bhikṣuvaikhānasaiḥ siddhaiḥ snātakair brahmacāribhiḥ /
mantrasiddhais tapaḥsiddhair yajñasiddhair niṣevitam // 46.23 //
ity evaṃ dadṛśe rājā kṣetraṃ paramaśobhanam /
atraivārādhayiṣyāmi bhagavantaṃ sanātanam // 46.24 //
jagadguruṃ paraṃ devaṃ paraṃ pāraṃ paraṃ padam /
sarveśvareśvaraṃ viṣṇum anantam aparājitam // 46.25 //
idaṃ tanmānasaṃ tīrthaṃ jñātaṃ me puruṣottamam /
kalpavṛkṣo mahākāyo nyagrodho yatra tiṣṭhati // 46.26 //
pratimā cendranīlākhyā svayaṃ devena gopitā /
na cātra dṛśyate cānyā pratimā vaiṣṇavī śubhā // 46.27 //
tathā yatnaṃ kariṣyāmi yathā devo jagatpatiḥ /
pratyakṣaṃ mama cābhyeti viṣṇuḥ satyaparākramaḥ // 46.28 //
yajñair dānais tapobhiś ca homair dhyānais tathārcanaiḥ /
upavāsaiś ca vidhivac careyaṃ vratam uttamam // 46.29 //
ananyamanasā caiva tanmanā nānyamānasaḥ /
viṣṇvāyatanavinyāse prārambhaṃ ca karomy aham // 46.30 //
evaṃ sa pṛthivīpālaś cintayitvā dvijottamāḥ /
prāsādārthaṃ hares tatra prārambham akarot tadā // 47.1 //
ānāyya gaṇakān sarvān ācāryāñ śāstrapāragān /
bhūmiṃ saṃśodhya yatnena rājā tu parayā mudā // 47.2 //
brāhmaṇair jñānasaṃpannair vedaśāstrārthapāragaiḥ /
amātyair mantribhiś caiva vāstuvidyāviśāradaiḥ // 47.3 //
taiḥ sārdhaṃ sa samālocya sumuhūrte śubhe dine /
sucandratārāsaṃyoge grahānukūlyasaṃyute // 47.4 //
jayamaṅgalaśabdaiś ca nānāvādyair manoharaiḥ /
vedādhyayananirghoṣair gītaiḥ sumadhurasvaraiḥ // 47.5 //
puṣpalājākṣatair gandhaiḥ pūrṇakumbhaiḥ sadīpakaiḥ /
dadāv arghyaṃ tato rājā śraddhayā susamāhitaḥ // 47.6 //
dattvaivam arghyaṃ vidhivad ānāyya sa mahīpatiḥ /
kaliṅgādhipatiṃ śūram utkalādhipatiṃ tathā /
kośalādhipatiṃ caiva tān uvāca tadā nṛpaḥ // 47.7 //
gacchadhvaṃ sahitāḥ sarve śilārthe susamāhitāḥ /
gṛhītvā śilpimukhyāṃś ca śilākarmaviśāradān // 47.8 //
vindhyācalaṃ suvistīrṇaṃ bahukandaraśobhitam /
nirūpya sarvasānūni cchedayitvā śilāḥ śubhāḥ /
saṃvāhyantāṃ ca śakaṭair naukābhir mā vilambatha // 47.9 //
evaṃ gantuṃ samādiśya tān nṛpān sa mahīpatiḥ /
punar evābravīd vākyaṃ sāmātyān sapurohitān // 47.10 //
gacchantu dūtāḥ sarvatra mamājñāṃ pravadantu vai /
yatra tiṣṭhanti rājānaḥ pṛthivyāṃ tān suśīghragāḥ // 47.11 //
hastyaśvarathapādātaiḥ sāmātyaiḥ sapurohitaiḥ /
gacchata sahitāḥ sarva indradyumnasya śāsanāt // 47.12 //
evaṃ dūtāḥ samājñātā rājñā tena mahātmanā /
gatvā tadā nṛpān ūcur vacanaṃ tasya bhūpateḥ // 47.13 //
śrutvā tu te tathā sarve dūtānāṃ vacanaṃ nṛpāḥ /
ājagmus tvaritāḥ sarve svasainyaiḥ parivāritāḥ // 47.14 //
ye nṛpāḥ sarvadigbhāge ye ca dakṣiṇataḥ sthitāḥ /
paścimāyāṃ sthitā ye ca uttarāpathasaṃsthitāḥ // 47.15 //
pratyantavāsino ye 'pi ye ca saṃnidhivāsinaḥ /
pārvatīyāś ca ye kecit tathā dvīpanivāsinaḥ // 47.16 //
rathair nāgaiḥ padātaiś ca vājibhir dhanavistaraiḥ /
saṃprāptā bahuśo viprāḥ śrutvendradyumnaśāsanam // 47.17 //
tān āgatān nṛpān dṛṣṭvā sāmātyān sapurohitān /
provāca rājā hṛṣṭātmā kāryam uddiśya sādaram // 47.18 //
śṛṇudhvaṃ nṛpaśārdūlā yathā kiṃcid bravīmy aham /
asmin kṣetravare puṇye bhuktimuktiprade śive // 47.19 //
hayamedhaṃ mahāyajñaṃ prāsādaṃ caiva vaiṣṇavam /
kathaṃ śaknomy ahaṃ kartum iti cintākulaṃ manaḥ // 47.20 //
bhavadbhiḥ susahāyais tu sarvam etat karomy aham /
yadi yūyaṃ sahāyā me bhavadhvaṃ nṛpasattamāḥ // 47.21 //
ity evaṃ vadamānasya rājarājasya dhīmataḥ /
sarve pramuditā hṛṣṭā bhūpās te tasya śāsanāt // 47.22 //
vavṛṣur dhanaratnaiś ca suvarṇamaṇimauktikaiḥ /
kambalājinaratnaiś ca rāṅkavāstaraṇaiḥ śubhaiḥ // 47.23 //
vajravaidūryamāṇikyaiḥ padmarāgendranīlakaiḥ /
gajair aśvair dhanaiś cānyai rathaiś caiva kareṇubhiḥ // 47.24 //
asaṃkhyeyair bahuvidhair dravyair uccāvacais tathā /
śālivrīhiyavaiś caiva māṣamudgatilais tathā // 47.25 //
siddhārthacaṇakaiś caiva godhūmair masurādibhiḥ /
śyāmākair madhukaiś caiva nīvāraiḥ sakulatthakaiḥ // 47.26 //
anyaiś ca vividhair dhānyair grāmyāraṇyaiḥ sahasraśaḥ /
bahudhānyasahasrāṇāṃ taṇḍulānāṃ ca rāśibhiḥ // 47.27 //
gavyasya haviṣaḥ kumbhaiḥ śataśo 'tha sahasraśaḥ /
tathānyair vividhair dravyair bhakṣyabhojyānulepanaiḥ // 47.28 //
rājānaḥ pūrayām āsur yat kiṃcid dravyasaṃbhavaiḥ /
tān dṛṣṭvā yajñasaṃbhārān sarvasaṃpatsamanvitān // 47.29 //
yajñakarmavido viprān vedavedāṅgapāragān /
śāstreṣu nipuṇān dakṣān kuśalān sarvakarmasu // 47.30 //
ṛṣīṃś caiva maharṣīṃś ca devarṣīṃś caiva tāpasān /
brahmacārigṛhasthāṃś ca vānaprasthān yatīṃs tathā // 47.31 //
snātakān brāhmaṇāṃś cānyān agnihotre sadā sthitān /
ācāryopādhyāyavarān svādhyāyatapasānvitān // 47.32 //
sadasyāñ śāstrakuśalāṃs tathānyān pāvakān bahūn /
dṛṣṭvā tān nṛpatiḥ śrīmān uvāca svaṃ purohitam // 47.33 //
tataḥ prayāntu vidvāṃso brāhmaṇā vedapāragāḥ /
vājimedhārthasiddhyarthaṃ deśaṃ paśyantu yajñiyam // 47.34 //
ity uktaḥ sa tathā cakre vacanaṃ tasya bhūpateḥ /
hṛṣṭaḥ sa mantribhiḥ sārdhaṃ tadā rājapurohitaḥ // 47.35 //
tato yayau purodhāś ca prājñaḥ sthapatibhiḥ saha /
brāhmaṇān agrataḥ kṛtvā kuśalān yajñakarmaṇi // 47.36 //
taṃ deśaṃ dhīvaragrāmaṃ sapratoliviṭaṅkinam /
kārayām āsa vipro 'sau yajñavāṭaṃ yathāvidhi // 47.37 //
prāsādaśatasaṃbādhaṃ maṇipravaraśobhitam /
indrasadmanibhaṃ ramyaṃ hemaratnavibhūṣitam // 47.38 //
stambhān kanakacitrāṃś ca toraṇāni bṛhanti ca /
yajñāyatanadeśeṣu dattvā śuddhaṃ ca kāñcanam // 47.39 //
antaḥpurāṇi rājñāṃ ca nānādeśanivāsinām /
kārayām āsa dharmātmā tatra tatra yathāvidhi // 47.40 //
brāhmaṇānāṃ ca vaiśyānāṃ nānādeśasamīyuṣām /
kārayām āsa vidhivac chālās tatrāpy anekaśaḥ // 47.41 //
priyārthaṃ tasya nṛpater āyayur nṛpasattamāḥ /
ratnāny anekāny ādāya striyaś cāyayur utsave // 47.42 //
teṣāṃ nirviśatāṃ sveṣu śibireṣu mahātmanām /
nadataḥ sāgarasyeva divispṛg abhavad dhvaniḥ // 47.43 //
teṣām abhyāgatānāṃ ca sa rājā munisattamāḥ /
vyādideśāyatanāni śayyāś cāpy upacārataḥ // 47.44 //
bhojanāni vicitrāṇi śālīkṣuyavagorasaiḥ /
upetya nṛpatiśreṣṭho vyādideśa svayaṃ tadā // 47.45 //
tathā tasmin mahāyajñe bahavo brahmavādinaḥ /
ye ca dvijātipravarās tatrāsan dvijasattamāḥ // 47.46 //
samājagmuḥ saśiṣyās tān pratijagrāha pārthivaḥ /
sarvāṃś ca tān anuyayau yāvad āvasathān iti // 47.47 //
svayam eva mahātejā dambhaṃ tyaktvā nṛpottamaḥ /
tataḥ kṛtvā svaśilpaṃ ca śilpino 'nye ca ye tadā // 47.48 //
kṛtsnaṃ yajñavidhiṃ rājñe tadā tasmai nyavedayan /
tataḥ śrutvā nṛpaśreṣṭhaḥ kṛtaṃ sarvam atandritaḥ /
hṛṣṭaromābhavad rājā saha mantribhir acyutaḥ // 47.49 //
tasmin yajñe pravṛtte tu vāgmino hetuvādibhiḥ /
hetuvādān bahūn āhuḥ parasparajigīṣavaḥ // 47.50 //
devendrasyeva vihitaṃ rājasiṃhena bho dvijāḥ /
dadṛśus toraṇāny atra śātakumbhamayāni ca // 47.51 //
śayyāsanavikārāṃś ca subahūn ratnasaṃcayān /
ghaṭapātrīkaṭāhāni kalaśān vardhamānakān // 47.52 //
nahi kaścid asauvarṇam apaśyad vasudhādhipaḥ /
yūpāṃś ca śāstrapaṭhitān dāravān hemabhūṣitān // 47.53 //
upakṣiptān yathākālaṃ vidhivad bhūrivarcasaḥ /
sthalajā jalajā ye ca paśavaḥ kecana dvijāḥ // 47.54 //
sarvān eva samānītān apaśyaṃs tatra te nṛpāḥ /
gāś caiva mahiṣīś caiva tathā vṛddhastriyo 'pi ca // 47.55 //
audakāni ca sattvāni śvāpadāni vayāṃsi ca /
jarāyujāṇḍajātāni svedajāny udbhidāni ca // 47.56 //
parvatāny upadhānyāni bhūtāni dadṛśuś ca te /
evaṃ pramuditaṃ sarvaṃ paśuto dhanadhānyataḥ // 47.57 //
yajñavāṭaṃ nṛpā dṛṣṭvā vismayaṃ paramaṃ gatāḥ /
brāhmaṇānāṃ viśāṃ caiva bahumiṣṭānnam ṛddhimat // 47.58 //
pūrṇe śatasahasre tu viprāṇāṃ tatra bhuñjatām /
dundubhir meghanirghoṣān muhurmuhur athākarot // 47.59 //
vinanādāsakṛc cāpi divase divase gate /
evaṃ sa vavṛdhe yajñas tasya rājñas tu dhīmataḥ // 47.60 //
annasya subahūn viprā utsargān nirgatopamān /
dadhikulyāś ca dadṛśuḥ payasaś ca hradāṃs tathā // 47.61 //
jambūdvīpo hi sakalo nānājanapadair yutaḥ /
dvijāś ca tatra dṛśyante rājñas tasya mahāmakhe // 47.62 //
tatra yāni sahasrāṇi puruṣāṇāṃ tatas tataḥ /
gṛhītvā bhājanaṃ jagmur bahūni dvijasattamāḥ // 47.63 //
śrāviṇaś cāpi te sarve sumṛṣṭamaṇikuṇḍalāḥ /
paryaveṣayan dvijātīñ śataśo 'tha sahasraśaḥ // 47.64 //
vividhāny anupānāni puruṣā ye 'nuyāyinaḥ /
te vai nṛpopabhojyāni brāhmaṇebhyo daduḥ saha // 47.65 //
samāgatān vedavido rājñaś ca pṛthivīśvarān /
pūjāṃ cakre tadā teṣāṃ vidhivad bhūridakṣiṇaḥ // 47.66 //
digdeśād āgatān rājño mahāsaṃgrāmaśālinaḥ /
naṭanartakakādīṃś ca gītastutiviśāradān // 47.67 //
patnyo manoramās tasya pīnonnatapayodharāḥ /
indīvarapalāśākṣyaḥ śaraccandranibhānanāḥ // 47.68 //
kulaśīlaguṇopetāḥ sahasraikaṃ śatādhikam /
evaṃ tadbhūpaparamapatnīgaṇasamanvitam // 47.69 //
ratnamālākulaṃ divyaṃ patākādhvajasevitam /
ratnahārayutaṃ ramyaṃ candrakāntisamaprabham // 47.70 //
kariṇaḥ parvatākārān madasiktān mahābalān /
śataśaḥ koṭisaṃghātair dantibhir dantabhūṣaṇaiḥ // 47.71 //
vātavegajavair aśvaiḥ sindhujātaiḥ suśobhanaiḥ /
śvetāśvaiḥ śyāmakarṇaiś ca koṭyanekair javānvitaiḥ // 47.72 //
saṃnaddhabaddhakakṣaiś ca nānāpraharaṇodyataiḥ /
asaṃkhyeyaiḥ padātaiś ca devaputropamais tathā // 47.73 //
ity evaṃ dadṛśe rājā yajñasaṃbhāravistaram /
mudaṃ lebhe tadā rājā saṃhṛṣṭo vākyam abravīt // 47.74 //
ānayadhvaṃ hayaśreṣṭhaṃ sarvalakṣaṇalakṣitam /
cārayadhvaṃ pṛthivyāṃ vai rājaputrāḥ susaṃyatāḥ // 47.75 //
vidvadbhir dharmavidbhiś ca atra homo vidhīyatām /
kṛṣṇacchāgaṃ ca mahiṣaṃ kṛṣṇasāramṛgaṃ dvijān // 47.76 //
anaḍvāhaṃ ca gāś caiva sarvāṃś ca paśupālakān /
iṣṭayaś ca pravartantāṃ prāsādaṃ vaiṣṇavaṃ tataḥ // 47.77 //
sarvam etac ca viprebhyo dīyatāṃ manasepsitam /
striyaś ca ratnakoṭyaś ca grāmāś ca nagarāṇi ca // 47.78 //
samyak samṛddhabhūmyaś ca viṣayāś caivam arthinām /
anyāni dravyajātāni manojñāni bahūni ca // 47.79 //
sarveṣāṃ yācamānānāṃ nāsti hy etan na bhāṣayet /
tāvat pravartatāṃ yajño yāvad devaḥ purā tv iha /
pratyakṣaṃ mama cābhyeti yajñasyāsya samīpataḥ // 47.80 //
evam uktvā tadā viprā rājasiṃho mahābhujaḥ /
dadau suvarṇasaṃghātaṃ koṭīnāṃ caiva bhūṣaṇam // 47.81 //
kareṇuśatasāhasraṃ vājino niyutāni ca /
arbudaṃ caiva vṛṣabhaṃ svarṇaśṛṅgīś ca dhenukāḥ // 47.82 //
surūpāḥ surabhīś caiva kāṃsyadohāḥ payasvinīḥ /
prāyacchat sa tu viprebhyo vedavidbhyo mudā yutaḥ // 47.83 //
vāsāṃsi ca mahārhāṇi rāṅkavāstaraṇāni ca /
suśuklāni ca śubhrāṇi pravālamaṇim uttamam // 47.84 //
adadāt sa mahāyajñe ratnāni vividhāni ca // 47.85 //
vajravaidūryamāṇikyamuktikādyāni yāni ca /
alaṃkāravatīḥ śubhrāḥ kanyā rājīvalocanāḥ // 47.86 //
śatāni pañca viprebhyo rājā hṛṣṭaḥ pradattavān /
striyaḥ pīnapayobhārāḥ kañcukaiḥ svastanāvṛtāḥ // 47.87 //
madhyahīnāś ca suśroṇyaḥ padmapattrāyatekṣaṇāḥ /
hāvabhāvānvitagrīvā bahvyo valayabhūṣitāḥ // 47.88 //
pādanūpurasaṃyuktāḥ paṭṭadukūlavāsasaḥ /
ekaikaśo 'dadāt tasmin kāmyāś ca kāminīr bahūḥ // 47.89 //
arthibhyo brāhmaṇādibhyo hayamedhe dvijottamāḥ /
bhakṣyaṃ bhojyaṃ ca saṃpūrṇaṃ nānāsaṃbhārasaṃyutam // 47.90 //
khaṇḍakādyāny anekāni svinnapakvāṃś ca piṣṭakān /
annāny anyāni medhyāṃś ca ghṛtapūrāṃś ca khāṇḍavān // 47.91 //
madhurāṃs tarjitān pūpān annaṃ mṛṣṭaṃ supākikam /
prītyarthaṃ sarvasattvānāṃ dīyate 'nnaṃ punaḥ punaḥ // 47.92 //
dattasya dīyamānasya dhanasyānto na vidyate /
evaṃ dṛṣṭvā mahāyajñaṃ devadaityāḥ savāraṇāḥ // 47.93 //
gandharvāpsarasaḥ siddhā ṛṣayaś ca prajeśvarāḥ /
vismayaṃ paramaṃ yātā dṛṣṭvā kratuvaraṃ śubham // 47.94 //
purodhā mantriṇo rājā hṛṣṭās tatraiva sarvaśaḥ /
na tatra malinaḥ kaścin na dīno na kṣudhānvitaḥ // 47.95 //
na vopasargo na glānir nādhayo vyādhayas tathā /
nākālamaraṇaṃ tatra na daṃśo na grahā viṣam // 47.96 //
hṛṣṭapuṣṭajanāḥ sarve tasmin rājño mahotsave /
ye ca tatra tapaḥsiddhā munayaś cirajīvinaḥ // 47.97 //
na jātaṃ tādṛśaṃ yajñaṃ dhanadhānyasamanvitam /
evaṃ sa rājā vidhivad vājimedhaṃ dvijottamāḥ /
kratuṃ samāpayām āsa prāsādaṃ vaiṣṇavaṃ tathā // 47.98 //
brūhi no devadeveśa yat pṛcchāmaḥ purātanam /
yathā tāḥ pratimāḥ pūrvam indradyumnena nirmitāḥ // 48.1 //
kena caiva prakāreṇa tuṣṭas tasmai sa mādhavaḥ /
tat sarvaṃ vada cāsmākaṃ paraṃ kautūhalaṃ hi naḥ // 48.2 //
śṛṇudhvaṃ muniśārdūlāḥ purāṇaṃ vedasaṃmitam /
kathayāmi purā vṛttaṃ pratimānāṃ ca saṃbhavam // 48.3 //
pravṛtte ca mahāyajñe prāsāde caiva nirmite /
cintā tasya babhūvātha pratimārtham aharniśam // 48.4 //
na vedmi kena deveśaṃ sarveśaṃ lokapāvanam /
sargasthityantakartāraṃ paśyāmi puruṣottamam // 48.5 //
cintāviṣṭas tv abhūd rājā śete rātrau divāpi na /
na bhuṅkte vividhān bhogān na ca snānaṃ prasādhanam // 48.6 //
naiva vādyena gandhena gāyanair varṇakair api /
na gajair madayuktaiś ca na cānekair hayānvitaiḥ // 48.7 //
nendranīlair mahānīlaiḥ padmarāgamayair na ca /
suvarṇarajatādyaiś ca vajrasphaṭikasaṃyutaiḥ // 48.8 //
bahurāgārthakāmair vā na vanyair antarikṣagaiḥ /
babhūva tasya nṛpater manasas tuṣṭivardhanam // 48.9 //
śailamṛddārujāteṣu praśastaṃ kiṃ mahītale /
viṣṇupratimāyogyaṃ ca sarvalakṣaṇalakṣitam // 48.10 //
etair eva trayāṇāṃ tu dayitaṃ syāt surārcitam /
sthāpite prītim abhyeti iti cintāparo 'bhavat // 48.11 //
pañcarātravidhānena saṃpūjya puruṣottamam /
cintāviṣṭo mahīpālaḥ saṃstotum upacakrame // 48.12 //
vāsudeva namas te 'stu namas te mokṣakāraṇa /
trāhi māṃ sarvalokeśa janmasaṃsārasāgarāt // 49.1 //
nirmalāmbarasaṃkāśa namas te puruṣottama /
saṃkarṣaṇa namas te 'stu trāhi māṃ dharaṇīdhara // 49.2 //
namas te hemagarbhābha namas te makaradhvaja /
ratikānta namas te 'stu trāhi māṃ saṃvarāntaka // 49.3 //
namas te 'ñjanasaṃkāśa namas te bhaktavatsala /
aniruddha namas te 'stu trāhi māṃ varado bhava // 49.4 //
namas te vibudhāvāsa namas te vibudhapriya /
nārāyaṇa namas te 'stu trāhi māṃ śaraṇāgatam // 49.5 //
namas te balināṃ śreṣṭha namas te lāṅgalāyudha /
caturmukha jagaddhāma trāhi māṃ prapitāmaha // 49.6 //
namas te nīlameghābha namas te tridaśārcita /
trāhi viṣṇo jagannātha magnaṃ māṃ bhavasāgare // 49.7 //
pralayānalasaṃkāśa namas te ditijāntaka /
narasiṃha mahāvīrya trāhi māṃ dīptalocana // 49.8 //
yathā rasātalād urvī tvayā daṃṣṭroddhṛtā purā /
tathā mahāvarāhas tvaṃ trāhi māṃ duḥkhasāgarāt // 49.9 //
tavaitā mūrtayaḥ kṛṣṇa varadāḥ saṃstutā mayā /
taveme baladevādyāḥ pṛthagrūpeṇa saṃsthitāḥ // 49.10 //
aṅgāni tava deveśa garutmādyās tathā prabho /
dikpālāḥ sāyudhāś caiva keśavādyās tathācyuta // 49.11 //
ye cānye tava deveśa bhedāḥ proktā manīṣibhiḥ /
te 'pi sarve jagannātha prasannāyatalocana // 49.12 //
mayārcitāḥ stutāḥ sarve tathā yūyaṃ namaskṛtāḥ /
prayacchata varaṃ mahyaṃ dharmakāmārthamokṣadam // 49.13 //
bhedās te kīrtitā ye tu hare saṃkarṣaṇādayaḥ /
tava pūjārthasaṃbhūtās tatas tvayi samāśritāḥ // 49.14 //
na bhedas tava deveśa vidyate paramārthataḥ /
vividhaṃ tava yad rūpam uktaṃ tad upacārataḥ // 49.15 //
advaitaṃ tvāṃ kathaṃ dvaitaṃ vaktuṃ śaknoti mānavaḥ /
ekas tvaṃ hi hare vyāpī citsvabhāvo nirañjanaḥ // 49.16 //
paramaṃ tava yad rūpaṃ bhāvābhāvavivarjitam /
nirlepaṃ nirguṇaṃ śreṣṭhaṃ kūṭastham acalaṃ dhruvam // 49.17 //
sarvopādhivinirmuktaṃ sattāmātravyavasthitam /
tad devāś ca na jānanti kathaṃ jānāmy ahaṃ prabho // 49.18 //
aparaṃ tava yad rūpaṃ pītavastraṃ caturbhujam /
śaṅkhacakragadāpāṇimukuṭāṅgadadhāriṇam // 49.19 //
śrīvatsoraskasaṃyuktaṃ vanamālāvibhūṣitam /
tad arcayanti vibudhā ye cānye tava saṃśrayāḥ // 49.20 //
devadeva suraśreṣṭha bhaktānām abhayaprada /
trāhi māṃ padmapattrākṣa magnaṃ viṣayasāgare // 49.21 //
nānyaṃ paśyāmi lokeśa yasyāhaṃ śaraṇaṃ vraje /
tvām ṛte kamalākānta prasīda madhusūdana // 49.22 //
jarāvyādhiśatair yukto nānāduḥkhair nipīḍitaḥ /
harṣaśokānvito mūḍhaḥ karmapāśaiḥ suyantritaḥ // 49.23 //
patito 'haṃ mahāraudre ghore saṃsārasāgare /
viṣamodakaduṣpāre rāgadveṣajhaṣākule // 49.24 //
indriyāvartagambhīre tṛṣṇāśokormisaṃkule /
nirāśraye nirālambe niḥsāre 'tyantacañcale // 49.25 //
māyayā mohitas tatra bhramāmi suciraṃ prabho /
nānājātisahasreṣu jāyamānaḥ punaḥ punaḥ // 49.26 //
mayā janmāny anekāni sahasrāṇy ayutāni ca /
vividhāny anubhūtāni saṃsāre 'smiñ janārdana // 49.27 //
vedāḥ sāṅgā mayādhītāḥ śāstrāṇi vividhāni ca /
itihāsapurāṇāni tathā śilpāny anekaśaḥ // 49.28 //
asaṃtoṣāś ca saṃtoṣāḥ saṃcayāpacayā vyayāḥ /
mayā prāptā jagannātha kṣayavṛddhyakṣayetarāḥ // 49.29 //
bhāryārimitrabandhūnāṃ viyogāḥ saṃgamās tathā /
pitaro vividhā dṛṣṭā mātaraś ca tathā mayā // 49.30 //
duḥkhāni cānubhūtāni yāni saukhyāny anekaśaḥ /
prāptāś ca bāndhavāḥ putrā bhrātaro jñātayas tathā // 49.31 //
mayoṣitaṃ tathā strīṇāṃ koṣṭhe viṇmūtrapicchale /
garbhavāse mahāduḥkham anubhūtaṃ tathā prabho // 49.32 //
duḥkhāni yāny anekāni bālyayauvanagocare /
vārdhake ca hṛṣīkeśa tāni prāptāni vai mayā // 49.33 //
maraṇe yāni duḥkhāni yamamārge yamālaye /
mayā tāny anubhūtāni narake yātanās tathā // 49.34 //
kṛmikīṭadrumāṇāṃ ca hastyaśvamṛgapakṣiṇām /
mahiṣoṣṭragavāṃ caiva tathānyeṣāṃ vanaukasām // 49.35 //
dvijātīnāṃ ca sarveṣāṃ śūdrāṇāṃ caiva yoniṣu /
dhanināṃ kṣatriyāṇāṃ ca daridrāṇāṃ tapasvinām // 49.36 //
nṛpāṇāṃ nṛpabhṛtyānāṃ tathānyeṣāṃ ca dehinām /
gṛheṣu teṣām utpanno deva cāhaṃ punaḥ punaḥ // 49.37 //
gato 'smi dāsatāṃ nātha bhṛtyānāṃ bahuśo nṛṇām /
daridratvaṃ ceśvaratvaṃ svāmitvaṃ ca tathā gataḥ // 49.38 //
hato mayā hatāś cānye ghātito ghātitās tathā /
dattaṃ mamānyair anyebhyo mayā dattam anekaśaḥ // 49.39 //
pitṛmātṛsuhṛdbhrātṛkalatrāṇāṃ kṛtena ca /
dhanināṃ śrotriyāṇāṃ ca daridrāṇāṃ tapasvinām // 49.40 //
uktaṃ dainyaṃ ca vividhaṃ tyaktvā lajjāṃ janārdana /
devatiryaṅmanuṣyeṣu sthāvareṣu careṣu ca // 49.41 //
na vidyate tathā sthānaṃ yatrāhaṃ na gataḥ prabho /
kadā me narake vāsaḥ kadā svarge jagatpate // 49.42 //
kadā manuṣyalokeṣu kadā tiryaggateṣu ca /
jalayantre yathā cakre ghaṭī rajjunibandhanā // 49.43 //
yāti cordhvam adhaś caiva kadā madhye ca tiṣṭhati /
tathā cāhaṃ suraśreṣṭha karmarajjusamāvṛtaḥ // 49.44 //
adhaś cordhvaṃ tathā madhye bhraman gacchāmi yogataḥ /
evaṃ saṃsāracakre 'smin bhairave romaharṣaṇe // 49.45 //
bhramāmi suciraṃ kālaṃ nāntaṃ paśyāmi karhicit /
na jāne kiṃ karomy adya hare vyākulitendriyaḥ // 49.46 //
śokatṛṣṇābhibhūto 'haṃ kāṃdiśīko vicetanaḥ /
idānīṃ tvām ahaṃ deva vihvalaḥ śaraṇaṃ gataḥ // 49.47 //
trāhi māṃ duḥkhitaṃ kṛṣṇa magnaṃ saṃsārasāgare /
kṛpāṃ kuru jagannātha bhaktaṃ māṃ yadi manyase // 49.48 //
tvadṛte nāsti me bandhur yo 'sau cintāṃ kariṣyati /
deva tvāṃ nātham āsādya na bhayaṃ me 'sti kutracit // 49.49 //
jīvite maraṇe caiva yogakṣeme 'thavā prabho /
ye tu tvāṃ vidhivad deva nārcayanti narādhamāḥ // 49.50 //
sugatis tu kathaṃ teṣāṃ bhavet saṃsārabandhanāt /
kiṃ teṣāṃ kulaśīlena vidyayā jīvitena ca // 49.51 //
yeṣāṃ na jāyate bhaktir jagaddhātari keśave /
prakṛtiṃ tv āsurīṃ prāpya ye tvāṃ nindanti mohitāḥ // 49.52 //
patanti narake ghore jāyamānāḥ punaḥ punaḥ /
na teṣāṃ niṣkṛtis tasmād vidyate narakārṇavāt // 49.53 //
ye dūṣayanti durvṛttās tvāṃ deva puruṣādhamāḥ /
yatra yatra bhavej janma mama karmanibandhanāt // 49.54 //
tatra tatra hare bhaktis tvayi cāstu dṛḍhā sadā /
ārādhya tvāṃ surā daityā narāś cānye 'pi saṃyatāḥ // 49.55 //
avāpuḥ paramāṃ siddhiṃ kas tvāṃ deva na pūjayet /
na śaknuvanti brahmādyāḥ stotuṃ tvāṃ tridaśā hare // 49.56 //
kathaṃ mānuṣabuddhyāhaṃ staumi tvāṃ prakṛteḥ param /
tathā cājñānabhāvena saṃstuto 'si mayā prabho // 49.57 //
tat kṣamasvāparādhaṃ me yadi te 'sti dayā mayi /
kṛtāparādhe 'pi hare kṣamāṃ kurvanti sādhavaḥ // 49.58 //
tasmāt prasīda deveśa bhaktasnehaṃ samāśritaḥ /
stuto 'si yan mayā deva bhaktibhāvena cetasā /
sāṅgaṃ bhavatu tat sarvaṃ vāsudeva namo 'stu te // 49.59 //
itthaṃ stutas tadā tena prasanno garuḍadhvajaḥ /
dadau tasmai muniśreṣṭhāḥ sakalaṃ manasepsitam // 49.60 //
yaḥ saṃpūjya jagannāthaṃ pratyahaṃ stauti mānavaḥ /
stotreṇānena matimān sa mokṣaṃ labhate dhruvam // 49.61 //
trisaṃdhyaṃ yo japed vidvān idaṃ stotravaraṃ śuciḥ /
dharmaṃ cārthaṃ ca kāmaṃ ca mokṣaṃ ca labhate naraḥ // 49.62 //
yaḥ paṭhec chṛṇuyād vāpi śrāvayed vā samāhitaḥ /
sa lokaṃ śāśvataṃ viṣṇor yāti nirdhūtakalmaṣaḥ // 49.63 //
dhanyaṃ pāpaharaṃ cedaṃ bhuktimuktipradaṃ śivam /
guhyaṃ sudurlabhaṃ puṇyaṃ na deyaṃ yasya kasyacit // 49.64 //
na nāstikāya mūrkhāya na kṛtaghnāya mānine /
na duṣṭamataye dadyān nābhaktāya kadācana // 49.65 //
dātavyaṃ bhaktiyuktāya guṇaśīlānvitāya ca /
viṣṇubhaktāya śāntāya śraddhānuṣṭhānaśāline // 49.66 //
idaṃ samastāghavināśahetuḥ kāruṇyasaṃjñaṃ sukhamokṣadaṃ ca /
aśeṣavāñchāphaladaṃ variṣṭhaṃ stotraṃ mayoktaṃ puruṣottamasya // 49.67 //
ye taṃ susūkṣmaṃ vimalā murāriṃ dhyāyanti nityaṃ puruṣaṃ purāṇam /
te muktibhājaḥ praviśanti viṣṇuṃ mantrair yathājyaṃ hutam adhvarāgnau // 49.68 //
ekaḥ sa devo bhavaduḥkhahantā paraḥ pareṣāṃ na tato 'sti cānyat /
draṣṭā sa pātā sa tu nāśakartā viṣṇuḥ samastākhilasārabhūtaḥ // 49.69 //
kiṃ vidyayā kiṃ svaguṇaiś ca teṣāṃ yajñaiś ca dānaiś ca tapobhir ugraiḥ /
yeṣāṃ na bhaktir bhavatīha kṛṣṇe jagadgurau mokṣasukhaprade ca // 49.70 //
loke sa dhanyaḥ sa śuciḥ sa vidvān makhais tapobhiḥ sa guṇair variṣṭhaḥ /
jñātā sa dātā sa tu satyavaktā yasyāsti bhaktiḥ puruṣottamākhye // 49.71 //
stutvaivaṃ muniśārdūlāḥ praṇamya ca sanātanam /
vāsudevaṃ jagannāthaṃ sarvakāmaphalapradam // 50.1 //
cintāviṣṭo mahīpālaḥ kuśān āstīrya bhūtale /
vastraṃ ca tanmanā bhūtvā suṣvāpa dharaṇītale // 50.2 //
kathaṃ pratyakṣam abhyeti devadevo janārdanaḥ /
mama cārtiharo devas tadāsāv iti cintayan // 50.3 //
suptasya tasya nṛpater vāsudevo jagadguruḥ /
ātmānaṃ darśayām āsa śaṅkhacakragadābhṛtam // 50.4 //
sa dadarśa tu saprema devadevaṃ jagadgurum /
śaṅkhacakradharaṃ devaṃ gadācakrograpāṇinam // 50.5 //
śārṅgabāṇadharaṃ devaṃ jvalattejotimaṇḍalam /
yugāntādityavarṇābhaṃ nīlavaidūryasaṃnibham // 50.6 //
suparṇāṃse tam āsīnaṃ ṣoḍaśārdhabhujaṃ śubham /
sa cāsmai prābravīd dhīrāḥ sādhu rājan mahāmate // 50.7 //
kratunānena divyena tathā bhaktyā ca śraddhayā /
tuṣṭo 'smi te mahīpāla vṛthā kim anuśocasi // 50.8 //
yad atra pratimā rājañ jagatpūjyā sanātanī /
yathā sā prāpyate bhūpa tadupāyaṃ bravīmi te // 50.9 //
gatāyām adya śarvaryāṃ nirmale bhāskarodite /
sāgarasya jalasyānte nānādrumavibhūṣite // 50.10 //
jalaṃ tathaiva velāyāṃ dṛśyate tatra vai mahat /
lavaṇasyodadhe rājaṃs taraṅgaiḥ samabhiplutam // 50.11 //
kūlānte hi mahāvṛkṣaḥ sthitaḥ sthalajaleṣu ca /
velābhir hanyamānaś ca na cāsau kampate drumaḥ // 50.12 //
paraśum ādāya hastena ūrmer antas tato vraja /
ekākī viharan rājan sa tvaṃ paśyasi pādapam // 50.13 //
īdṛk cihnaṃ samālokya chedaya tvam aśaṅkitaḥ /
chedyamānaṃ tu taṃ vṛkṣaṃ prātar adbhutadarśanam // 50.14 //
dṛṣṭvā tenaiva saṃcintya tato bhūpāla darśanāt /
kuru tāṃ pratimāṃ divyāṃ jahi cintāṃ vimohinīm // 50.15 //
evam uktvā mahābhāgo jagāmādarśanaṃ hariḥ /
sa cāpi svapnam ālokya paraṃ vismayam āgataḥ // 50.16 //
tāṃ niśāṃ sa samudvīkṣya sthitas tadgatamānasaḥ /
vyāharan vaiṣṇavān mantrān sūktaṃ caiva tadātmakam // 50.17 //
pragatāyāṃ rajanyāṃ tu utthito nānyamānasaḥ /
sa snātvā sāgare samyag yathāvad vidhinā tataḥ // 50.18 //
dattvā dānaṃ ca viprebhyo grāmāṃś ca nagarāṇi ca /
kṛtvā paurvāhṇikaṃ karma jagāma sa nṛpottamaḥ // 50.19 //
na cāśvo na padātiś ca na gajo na ca sārathiḥ /
ekākī sa mahāvelāṃ praviveśa mahīpatiḥ // 50.20 //
taṃ dadarśa mahāvṛkṣaṃ tejasvantaṃ mahādrumam /
mahātigamahārohaṃ puṇyaṃ vipulam eva ca // 50.21 //
mahotsedhaṃ mahākāyaṃ prasuptaṃ ca jalāntike /
sāndramāñjiṣṭhavarṇābhaṃ nāmajātivivarjitam // 50.22 //
naranāthas tadā viprā drumaṃ dṛṣṭvā mudānvitaḥ /
paraśunā śātayām āsa niśitena dṛḍhena ca // 50.23 //
dvaidhīkartumanās tatra babhūvendrasakhaḥ sa ca /
nirīkṣyamāṇe kāṣṭhe tu babhūvādbhutadarśanam // 50.24 //
viśvakarmā ca viṣṇuś ca viprarūpadharāv ubhau /
ājagmatur mahābhāgau tadā tulyāgrajanmanau // 50.25 //
jvalamānau svatejobhir divyasraganulepanau /
atha tau taṃ samāgamya nṛpam indrasakhaṃ tadā // 50.26 //
tāv ūcatur mahārāja kim atra tvaṃ kariṣyasi /
kimarthaṃ ca mahābāho śātitaś ca vanaspatiḥ // 50.27 //
asahāyo mahādurge nirjane gahane vane /
mahāsindhutaṭe caiva kathaṃ vai śātito drumaḥ // 50.28 //
tayoḥ śrutvā vaco viprāḥ sa tu rājā mudānvitaḥ /
babhāṣe vacanaṃ tābhyāṃ mṛdulaṃ madhuraṃ tathā // 50.29 //
dṛṣṭvā tau brāhmaṇau tatra candrasūryāv ivāgatau /
namaskṛtya jagannāthāv avāṅmukham avasthitaḥ // 50.30 //
devadevam anādyantam anantaṃ jagatāṃ patim /
ārādhayituṃ pratimāṃ karomīti matir mama // 50.31 //
ahaṃ sa devadevena parameṇa mahātmanā /
svapnānte ca samuddiṣṭo bhavadbhyāṃ śrāvitaṃ mayā // 50.32 //
rājñas tu vacanaṃ śrutvā devendrapratimasya ca /
prahasya tasmai viśveśas tuṣṭo vacanam abravīt // 50.33 //
sādhu sādhu mahīpāla yad etan matam uttamam /
saṃsārasāgare ghore kadalīdalasaṃnibhe // 50.34 //
niḥsāre duḥkhabahule kāmakrodhasamākule /
indriyāvartakalile dustare romaharṣaṇe // 50.35 //
nānāvyādhiśatāvarte jalabudbudasaṃnibhe /
yatas te matir utpannā viṣṇor ārādhanāya vai // 50.36 //
dhanyas tvaṃ nṛpaśārdūla guṇaiḥ sarvair alaṃkṛtaḥ /
saprajā pṛthivī dhanyā saśailavanakānanā // 50.37 //
sapuragrāmanagarā caturvarṇair alaṃkṛtā /
yatra tvaṃ nṛpaśārdūla prajāḥ pālayitā prabhuḥ // 50.38 //
ehy ehi sumahābhāga drume 'smin sukhaśītale /
āvābhyāṃ saha tiṣṭha tvaṃ kathābhir dharmasaṃśritaḥ // 50.39 //
ayaṃ mama sahāyas tu āgataḥ śilpināṃ varaḥ /
viśvakarmasamaḥ sākṣān nipuṇaḥ sarvakarmasu /
mayoddiṣṭāṃ tu pratimāṃ karoty eṣa taṭaṃ tyaja // 50.40 //
śrutvaivaṃ vacanaṃ tasya tadā rājā dvijanmanaḥ /
sāgarasya taṭaṃ tyaktvā gatvā tasya samīpataḥ // 50.41 //
tasthau sa nṛpatiśreṣṭho vṛkṣacchāye suśītale /
tatas tasmai sa viśvātmā dadāv ājñāṃ dvijākṛtiḥ // 50.42 //
śilpimukhyāya viprendrāḥ kuruṣva pratimā iti /
kṛṣṇarūpaṃ paraṃ śāntaṃ padmapattrāyatekṣaṇam // 50.43 //
śrīvatsakaustubhadharaṃ śaṅkhacakragadādharam /
gaurāṅgaṃ kṣīravarṇābhaṃ dvitīyaṃ svastikāṅkitam // 50.44 //
lāṅgalāstradharaṃ devam anantākhyaṃ mahābalam /
devadānavagandharvayakṣavidyādharoragaiḥ // 50.45 //
na vijñāto hi tasyāntas tenānanta iti smṛtaḥ /
bhaginīṃ vāsudevasya rukmavarṇāṃ suśobhanām // 50.46 //
tṛtīyāṃ vai subhadrāṃ ca sarvalakṣaṇalakṣitām // 50.47 //
śrutvaitad vacanaṃ tasya viśvakarmā sukarmakṛt /
tatkṣaṇāt kārayām āsa pratimāḥ śubhalakṣaṇāḥ // 50.48 //
prathamaṃ śuklavarṇābhaṃ śāradendusamaprabham /
āraktākṣaṃ mahākāyaṃ sphaṭāvikaṭamastakam // 50.49 //
nīlāmbaradharaṃ cograṃ balaṃ balamadoddhatam /
kuṇḍalaikadharaṃ divyaṃ gadāmuśaladhāriṇam // 50.50 //
dvitīyaṃ puṇḍarīkākṣaṃ nīlajīmūtasaṃnibham /
atasīpuṣpasaṃkāśaṃ padmapattrāyatekṣaṇam // 50.51 //
pītavāsasam atyugraṃ śubhaṃ śrīvatsalakṣaṇam /
cakrapūrṇakaraṃ divyaṃ sarvapāpaharaṃ harim // 50.52 //
tṛtīyāṃ svarṇavarṇābhāṃ padmapattrāyatekṣaṇām /
vicitravastrasaṃchannāṃ hārakeyūrabhūṣitām // 50.53 //
vicitrābharaṇopetāṃ ratnahārāvalambitām /
pīnonnatakucāṃ ramyāṃ viśvakarmā vinirmame // 50.54 //
sa tu rājādbhutaṃ dṛṣṭvā kṣaṇenaikena nirmitāḥ /
divyavastrayugacchannā nānāratnair alaṃkṛtāḥ // 50.55 //
sarvalakṣaṇasaṃpannāḥ pratimāḥ sumanoharāḥ /
vismayaṃ paramaṃ gatvā idaṃ vacanam abravīt // 50.56 //
kiṃ devau samanuprāptau dvijarūpadharāv ubhau /
ubhau cādbhutakarmāṇau devavṛttāv amānuṣau // 50.57 //
devau vā mānuṣau vāpi yakṣavidyādharau yuvām /
kiṃ nu brahmahṛṣīkeśau kiṃ vasū kim utāśvinau // 50.58 //
na vedmi satyasadbhāvau māyārūpeṇa saṃsthitau /
yuvāṃ gato 'smi śaraṇam ātmā tu me prakāśyatām // 50.59 //
nāhaṃ devo na yakṣo vā na daityo na ca devarāṭ /
na brahmā na ca rudro 'haṃ viddhi māṃ puruṣottamam // 51.1 //
artihā sarvalokānām anantabalapauruṣaḥ /
ārādhanīyo bhūtānām anto yasya na vidyate // 51.2 //
paṭhyate sarvaśāstreṣu vedānteṣu nigadyate /
yam āhur jñānagamyeti vāsudeveti yoginaḥ // 51.3 //
aham eva svayaṃ brahmā ahaṃ viṣṇuḥ śivo 'py aham /
indro 'haṃ devarājaś ca jagatsaṃyamano yamaḥ // 51.4 //
pṛthivyādīni bhūtāni tretāgnir hutabhuṅ nṛpa /
varuṇo 'pāṃ patiś cāhaṃ dharitrī ca mahīdharaḥ // 51.5 //
yat kiṃcid vāṅmayaṃ loke jagat sthāvarajaṅgamam /
carācaraṃ ca yad viśvaṃ madanyan nāsti kiṃcana // 51.6 //
prīto 'haṃ te nṛpaśreṣṭha varaṃ varaya suvrata /
yad iṣṭaṃ tat prayacchāmi hṛdi yat te vyavasthitam // 51.7 //
maddarśanam apuṇyānāṃ svapnānte 'pi na jāyate /
tvaṃ punar dṛḍhabhaktitvāt pratyakṣaṃ dṛṣṭavān asi // 51.8 //
śrutvaivaṃ vāsudevasya vacanaṃ tasya bho dvijāḥ /
romāñcitatanur bhūtvā idaṃ stotraṃ jagau nṛpaḥ // 51.9 //
śriyaḥ kānta namas te 'stu śrīpate pītavāsase /
śrīda śrīśa śrīnivāsa namas te śrīniketana // 51.10 //
ādyaṃ puruṣam īśānaṃ sarveśaṃ sarvatomukham /
niṣkalaṃ paramaṃ devaṃ praṇato 'smi sanātanam // 51.11 //
śabdātītaṃ guṇātītaṃ bhāvābhāvavivarjitam /
nirlepaṃ nirguṇaṃ sūkṣmaṃ sarvajñaṃ sarvabhāvanam // 51.12 //
prāvṛṇmeghapratīkāśaṃ gobrāhmaṇahite ratam /
sarveṣām eva goptāraṃ vyāpinaṃ sarvabhāvinam // 51.13 //
śaṅkhacakradharaṃ devaṃ gadāmuśaladhāriṇam /
namasye varadaṃ devaṃ nīlotpaladalacchavim // 51.14 //
nāgaparyaṅkaśayanaṃ kṣīrodārṇavaśāyinam /
namasye 'haṃ hṛṣīkeśaṃ sarvapāpaharaṃ harim // 51.15 //
punas tvāṃ devadeveśaṃ namasye varadaṃ vibhum /
sarvalokeśvaraṃ viṣṇuṃ mokṣakāraṇam avyayam // 51.16 //
evaṃ stutvā tu taṃ devaṃ praṇipatya kṛtāñjaliḥ /
uvāca praṇato bhūtvā nipatya dharaṇītale // 51.17 //
prīto 'si yadi me nātha vṛṇomi varam uttamam /
devāsurāḥ sagandharvā yakṣarakṣomahoragāḥ // 51.18 //
siddhavidyādharāḥ sādhyāḥ kiṃnarā guhyakās tathā /
ṛṣayo ye mahābhāgā nānāśāstraviśāradāḥ // 51.19 //
parivrāḍyogayuktāś ca vedatattvārthacintakāḥ /
mokṣamārgavido ye 'nye dhyāyanti paramaṃ padam // 51.20 //
nirguṇaṃ nirmalaṃ śāntaṃ yat paśyanti manīṣinaḥ /
tat padaṃ gantum icchāmi tvatprasādāt sudurlabham // 51.21 //
sarvaṃ bhavatu bhadraṃ te yatheṣṭaṃ sarvam āpnuhi /
bhaviṣyati yathākāmaṃ matprasādān na saṃśayaḥ // 51.22 //
daśa varṣasahasrāṇi tathā nava śatāni ca /
avicchinnaṃ mahārājyaṃ kuru tvaṃ nṛpasattama // 51.23 //
prayāsyasi padaṃ divyaṃ durlabhaṃ yat surāsuraiḥ /
pūrṇamanorathaṃ śāntaṃ guhyam avyaktam avyayam // 51.24 //
parāt parataraṃ sūkṣmaṃ nirlepaṃ niṣkalaṃ dhruvam /
cintāśokavinirmuktaṃ kriyākāraṇavarjitam // 51.25 //
tad ahaṃ darśayiṣyāmi jñeyākhyaṃ paramaṃ padam /
yaṃ prāpya paramānandaṃ prāpsyasi paramāṃ gatim // 51.26 //
kīrtiś ca tava rājendra bhavaty atra mahītale /
yāvad ghanā nabho yāvad yāvac candrārkatārakam // 51.27 //
yāvat samudrāḥ saptaiva yāvan mervādiparvatāḥ /
tiṣṭhanti divi devāś ca tāvat sarvatra cāvyayā // 51.28 //
indradyumnasaro nāma tīrthaṃ yajñāṅgasaṃbhavam /
yatra snātvā sakṛl lokaḥ śakralokam avāpnuyāt // 51.29 //
dāpayiṣyati yaḥ piṇḍāṃs taṭe 'smin sarasaḥ śubhe /
kulaikaviṃśam uddhṛtya śakralokaṃ gamiṣyati // 51.30 //
pūjyamāno 'psarobhiś ca gandharvair gītanisvanaiḥ /
vimānena vaset tatra yāvad indrāś caturdaśa // 51.31 //
saraso dakṣiṇe bhāge nairṛtyāṃ tu samāśrite /
nyagrodhas tiṣṭhate tatra tatsamīpe tu maṇḍapaḥ // 51.32 //
ketakīvanasaṃchanno nānāpādapasaṃkulaḥ /
nārikelair asaṃkhyeyaiś campakair bakulāvṛtaiḥ // 51.33 //
aśokaiḥ karṇikāraiś ca puṃnāgair nāgakesaraiḥ /
pāṭalāmrātasaralaiś candanair devadārubhiḥ // 51.34 //
nyagrodhāśvatthakhadiraiḥ pārijātaiḥ sahārjunaiḥ /
hintālaiś caiva tālaiś ca śiṃśapair badarais tathā // 51.35 //
karañjair lakucaiḥ plakṣaiḥ panasair bilvadhātukaiḥ /
anyair bahuvidhair vṛkṣaiḥ śobhitaḥ samalaṃkṛtaḥ // 51.36 //
āṣāḍhasya site pakṣe pañcamyāṃ pitṛdaivate /
ṛkṣe neṣyanti nas tatra nītvā sapta dināni vai // 51.37 //
maṇḍape sthāpayiṣyanti suveśyābhiḥ suśobhanaiḥ /
krīḍāviśeṣabahulair nṛtyagītamanoharaiḥ // 51.38 //
cāmaraiḥ svarṇadaṇḍaiś ca vyajanai ratnabhūṣaṇaiḥ /
vījayantas tathāsmabhyaṃ sthāpayiṣyanti maṅgalāḥ // 51.39 //
brahmacārī yatiś caiva snātakāś ca dvijottamāḥ /
vānaprasthā gṛhasthāś ca siddhāś cānye ca brāhmaṇāḥ // 51.40 //
nānāvarṇapadaiḥ stotrair ṛgyajuḥsāmanisvanaiḥ /
kariṣyanti stutiṃ rājan rāmakeśavayoḥ punaḥ // 51.41 //
tataḥ stutvā ca dṛṣṭvā ca saṃpraṇamya ca bhaktitaḥ /
naro varṣāyutaṃ divyaṃ śrīmaddharipure vaset // 51.42 //
pūjyamāno 'psarobhiś ca gandharvair gītanisvanaiḥ /
harer anucaras tatra krīḍate keśavena vai // 51.43 //
vimānenārkavarṇena ratnahāreṇa bhrājatā /
sarvakāmair mahābhogais tiṣṭhate bhuvanottame // 51.44 //
tapaḥkṣayādihāgatya manuṣyo brāhmaṇo bhavet /
koṭīdhanapatiḥ śrīmāṃś caturvedī bhaved dhruvam // 51.45 //
evaṃ tasmai varaṃ dattvā kṛtvā ca samayaṃ hariḥ /
jagāmādarśanaṃ viprāḥ sahito viśvakarmaṇā // 51.46 //
sa tu rājā tadā hṛṣṭo romāñcitatanūruhaḥ /
kṛtakṛtyam ivātmānaṃ mene saṃdarśanād dhareḥ // 51.47 //
tataḥ kṛṣṇaṃ ca rāmaṃ ca subhadrāṃ ca varapradām /
rathair vimānasaṃkāśair maṇikāñcanacitritaiḥ // 51.48 //
saṃvāhya tās tadā rājā mahāmaṅgalaniḥsvanaiḥ /
ānayām āsa matimān sāmātyaḥ sapurohitaḥ // 51.49 //
nānāvāditranirghoṣair nānāvedasvanaiḥ śubhaiḥ /
saṃsthāpya ca śubhe deśe pavitre sumanohare // 51.50 //
tataḥ śubhatithau kāle nakṣatre śubhalakṣaṇe /
pratiṣṭhāṃ kārayām āsa sumuhūrte dvijaiḥ saha // 51.51 //
yathoktena vidhānena vidhidṛṣṭena karmaṇā /
ācāryānumatenaiva sarvaṃ kṛtvā mahīpatiḥ // 51.52 //
ācāryāya tadā dattvā dakṣiṇāṃ vidhivat prabhuḥ /
ṛtvigbhyaś ca vidhānena tathānyebhyo dhanaṃ dadau // 51.53 //
kṛtvā pratiṣṭhāṃ vidhivat prāsāde bhavanottame /
sthāpayām āsa tān sarvān vidhidṛṣṭena karmaṇā // 51.54 //
tataḥ saṃpūjya vidhinā nānāpuṣpaiḥ sugandhibhiḥ /
suvarṇamaṇimuktādyair nānāvastraiḥ suśobhanaiḥ // 51.55 //
ratnaiś ca vividhair divyair āsanair grāmapattanaiḥ /
dadau cānyān sa viṣayān purāṇi nagarāṇi ca // 51.56 //
evaṃ bahuvidhaṃ dattvā rājyaṃ kṛtvā yathocitam /
iṣṭvā ca vividhair yajñair dattvā dānāny anekaśaḥ // 51.57 //
kṛtakṛtyas tato rājā tyaktasarvaparigrahaḥ /
jagāma paramaṃ sthānaṃ tad viṣṇoḥ paramaṃ padam // 51.58 //
evaṃ mayā muniśreṣṭhāḥ kathito vo nṛpottamaḥ /
kṣetrasya caiva māhātmyaṃ kim anyac chrotum icchatha // 51.59 //
śrutvaivaṃ vacanaṃ tasya brahmaṇo 'vyaktajanmanaḥ /
āścaryaṃ menire viprāḥ papracchuś ca punar mudā // 51.60 //
kasmin kāle suraśreṣṭha gantavyaṃ puruṣottamam /
vidhinā kena kartavyaṃ pañcatīrtham iti prabho // 51.61 //
ekaikasya ca tīrthasya snānadānasya yat phalam /
devatāprekṣaṇe caiva brūhi sarvaṃ pṛthak pṛthak // 51.62 //
nirāhāraḥ kurukṣetre pādenaikena yas tapet /
jitendriyo jitakrodhaḥ saptasaṃvatsarāyutam // 51.63 //
dṛṣṭvā sadā jyeṣṭhaśukladvādaśyāṃ puruṣottamam /
kṛtopavāsaḥ prāpnoti tato 'dhikataraṃ phalam // 51.64 //
tasmāj jyeṣṭhe muniśreṣṭhāḥ prayatnena susaṃyataiḥ /
svargalokepsuviprādyair draṣṭavyaḥ puruṣottamaḥ // 51.65 //
pañcatīrthaṃ tu vidhivat kṛtvā jyeṣṭhe narottamaḥ /
śuklapakṣasya dvādaśyāṃ paśyet taṃ puruṣottamam // 51.66 //
ye paśyanty avyayaṃ devaṃ dvādaśyāṃ puruṣottamam /
te viṣṇulokam āsādya na cyavante kadācana // 51.67 //
tasmāj jyeṣṭhe prayatnena gantavyaṃ bho dvijottamāḥ /
kṛtvā tasmin pañcatīrthaṃ draṣṭavyaḥ puruṣottamaḥ // 51.68 //
sudūrastho 'pi yo bhaktyā kīrtayet puruṣottamam /
ahany ahani śuddhātmā so 'pi viṣṇupuraṃ vrajet // 51.69 //
yātrāṃ karoti kṛṣṇasya śraddhayā yaḥ samāhitaḥ /
sarvapāpavinirmukto viṣṇulokaṃ vrajen naraḥ // 51.70 //
cakraṃ dṛṣṭvā harer dūrāt prāsādopari saṃsthitam /
sahasā mucyate pāpān naro bhaktyā praṇamya tat // 51.71 //
āsīt kalpe muniśreṣṭhāḥ saṃpravṛtte mahākṣaye /
naṣṭe 'rkacandre pavane naṣṭe sthāvarajaṅgame // 52.1 //
udite pralayāditye pracaṇḍe ghanagarjite /
vidyudutpātasaṃghātaiḥ saṃbhagne taruparvate // 52.2 //
loke ca saṃhṛte sarve mahadulkānibarhaṇe /
śuṣkeṣu sarvatoyeṣu saraḥsu ca saritsu ca // 52.3 //
tataḥ saṃvartako vahnir vāyunā saha bho dvijāḥ /
lokaṃ tu prāviśat sarvam ādityair upaśobhitam // 52.4 //
paścāt sa pṛthivīṃ bhittvā praviśya ca rasātalam /
devadānavayakṣāṇāṃ bhayaṃ janayate mahat // 52.5 //
nirdahan nāgalokaṃ ca yac ca kiṃcit kṣitāv iha /
adhastān muniśārdūlāḥ sarvaṃ nāśayate kṣaṇāt // 52.6 //
tato yojanaviṃśānāṃ sahasrāṇi śatāni ca /
nirdahaty āśugo vāyuḥ sa ca saṃvartako 'nalaḥ // 52.7 //
sadevāsuragandharvaṃ sayakṣoragarākṣasam /
tato dahati saṃdīptaḥ sarvam eva jagat prabhuḥ // 52.8 //
pradīpto 'sau mahāraudraḥ kalpāgnir iti saṃśrutaḥ /
mahājvālo mahārciṣmān saṃpradīptamahāsvanaḥ // 52.9 //
sūryakoṭipratīkāśo jvalann iva sa tejasā /
trailokyaṃ cādahat tūrṇaṃ sasurāsuramānuṣam // 52.10 //
evaṃvidhe mahāghore mahāpralayadāruṇe /
ṛṣiḥ paramadharmātmā dhyānayogaparo 'bhavat // 52.11 //
ekaḥ saṃtiṣṭhate viprā mārkaṇḍeyeti viśrutaḥ /
mohapāśair nibaddho 'sau kṣuttṛṣṇākulitendriyāḥ // 52.12 //
sa dṛṣṭvā taṃ mahāvahniṃ śuṣkakaṇṭhauṣṭhatālukaḥ /
tṛṣṇārtaḥ praskhalan viprās tadāsau bhayavihvalaḥ // 52.13 //
babhrāma pṛthivīṃ sarvāṃ kāṃdiśīko vicetanaḥ /
trātāraṃ nādhigacchan vai itaś cetaś ca dhāvati // 52.14 //
na lebhe ca tadā śarma yatra viśrāmyatā dvijāḥ /
karomi kiṃ na jānāmi yasyāhaṃ śaraṇaṃ vraje // 52.15 //
kathaṃ paśyāmi taṃ devaṃ puruṣeśaṃ sanātanam /
iti saṃcintayan devam ekāgreṇa sanātanam // 52.16 //
prāptavāṃs tat padaṃ divyaṃ mahāpralayakāraṇam /
puruṣeśam iti khyātaṃ vaṭarājaṃ sanātanam // 52.17 //
tvarāyukto muniś cāsau nyagrodhasyāntikaṃ yayau /
āsādya taṃ muniśreṣṭhās tasya mūle samāviśat // 52.18 //
na kālāgnibhayaṃ tatra na cāṅgārapravarṣaṇam /
na saṃvartāgamas tatra na ca vajrāśanis tathā // 52.19 //
tato gajakulaprakhyās taḍinmālāvibhūṣitāḥ /
samuttasthur mahāmeghā nabhasy adbhutadarśanāḥ // 53.1 //
kecin nīlotpalaśyāmāḥ kecit kumudasaṃnibhāḥ /
kecit kiñjalkasaṃkāśāḥ kecit pītāḥ payodharāḥ // 53.2 //
kecid dharitasaṃkāśāḥ kākāṇḍasaṃnibhās tathā /
kecit kamalapattrābhāḥ kecid dhiṅgulasaṃnibhāḥ // 53.3 //
kecit puravarākārāḥ kecid girivaropamāḥ /
kecid añjanasaṃkāśāḥ kecin marakataprabhāḥ // 53.4 //
vidyunmālāpinaddhāṅgāḥ samuttasthur mahāghanāḥ /
ghorarūpā mahābhāgā ghorasvananināditāḥ // 53.5 //
tato jaladharāḥ sarve samāvṛṇvan nabhastalam /
tair iyaṃ pṛthivī sarvā saparvatavanākarā // 53.6 //
āpūritā diśaḥ sarvāḥ salilaughapariplutāḥ /
tatas te jaladā ghorā vāriṇā munisattamāḥ // 53.7 //
sarvataḥ plāvayām āsuś coditāḥ parameṣṭhinā /
varṣamāṇā mahātoyaṃ pūrayanto vasuṃdharām // 53.8 //
sughoram aśivaṃ raudraṃ nāśayanti sma pāvakam /
tato dvādaśa varṣāṇi payodāḥ samupaplave // 53.9 //
dhārābhiḥ pūrayanto vai codyamānā mahātmanā /
tataḥ samudrāḥ svāṃ velām atikrāmanti bho dvijāḥ // 53.10 //
parvatāś ca vyaśīryanta mahī cāpsu nimajjati /
sarvataḥ sumahābhrāntās te payodā nabhastalam // 53.11 //
saṃveṣṭayitvā naśyanti vāyuvegasamāhatāḥ /
tatas taṃ mārutaṃ ghoraṃ sa viṣṇur munisattamāḥ // 53.12 //
ādipadmālayo devaḥ pītvā svapiti bho dvijāḥ /
tasminn ekārṇave ghore naṣṭe sthāvarajaṅgame // 53.13 //
naṣṭe devāsuranare yakṣarākṣasavarjite /
tato muniḥ sa viśrānto dhyātvā ca puruṣottamam // 53.14 //
dadarśa cakṣur unmīlya jalapūrṇāṃ vasuṃdharām /
nāpaśyat taṃ vaṭaṃ norvīṃ na digādi na bhāskaram // 53.15 //
na candrārkāgnipavanaṃ na devāsurapannagam /
tasminn ekārṇave ghore tamobhūte nirāśraye // 53.16 //
nimajjan sa tadā viprāḥ saṃtartum upacakrame /
babhrāmāsau muniś cārta itaś cetaś ca saṃplavan // 53.17 //
nimamajja tadā viprās trātāraṃ nādhigacchati /
evaṃ taṃ vihvalaṃ dṛṣṭvā kṛpayā puruṣottamaḥ /
provāca muniśārdūlās tadā dhyānena toṣitaḥ // 53.18 //
vatsa śrānto 'si bālas tvaṃ bhaktatra mama suvrata /
āgacchāgaccha śīghraṃ tvaṃ mārkaṇḍeya mamāntikam // 53.19 //
mā tvayaiva ca bhetavyaṃ saṃprāpto 'si mamāgrataḥ /
mārkaṇḍeya mune dhīra bālas tvaṃ śramapīḍitaḥ // 53.20 //
tasya tad vacanaṃ śrutvā muniḥ paramakopitaḥ /
uvāca sa tadā viprā vismitaś cābhavan muhuḥ // 53.21 //
ko 'yaṃ nāmnā kīrtayati tapaḥ paribhavann iva /
bahuvarṣasahasrākhyaṃ dharṣayann iva me vapuḥ // 53.22 //
na hy eṣa samudācāro deveṣv api samāhitaḥ /
māṃ brahmā sa ca deveśo dīrghāyur iti bhāṣate // 53.23 //
kas tapo ghoraśiraso mamādya tyaktajīvitaḥ /
mārkaṇḍeyeti coktvā manmṛtyuṃ gantum ihecchati // 53.24 //
evam uktvā tadā viprāś cintāviṣṭo 'bhavan muniḥ /
kiṃ svapno 'yaṃ mayā dṛṣṭaḥ kiṃ vā moho 'yam āgataḥ // 53.25 //
itthaṃ cintayatas tasya utpannā duḥkhahā matiḥ /
vrajāmi śaraṇaṃ devaṃ bhaktyāhaṃ puruṣottamam // 53.26 //
sa gatvā śaraṇaṃ devaṃ munis tadgatamānasaḥ /
dadarśa taṃ vaṭaṃ bhūyo viśālaṃ salilopari // 53.27 //
śākhāyāṃ tasya sauvarṇaṃ vistīrṇāyāṃ mahādbhutam /
ruciraṃ divyaparyaṅkaṃ racitaṃ viśvakarmaṇā // 53.28 //
vajravaidūryaracitaṃ maṇividrumaśobhitam /
padmarāgādibhir juṣṭaṃ ratnair anyair alaṃkṛtam // 53.29 //
nānāstaraṇasaṃvītaṃ nānāratnopaśobhitam /
nānāścaryasamāyuktaṃ prabhāmaṇḍalamaṇḍitam // 53.30 //
tasyopari sthitaṃ devaṃ kṛṣṇaṃ bālavapurdharam /
sūryakoṭipratīkāśaṃ dīpyamānaṃ suvarcasam // 53.31 //
caturbhujaṃ sundarāṅgaṃ padmapattrāyatekṣaṇam /
śrīvatsavakṣasaṃ devaṃ śaṅkhacakragadādharam // 53.32 //
vanamālāvṛtoraskaṃ divyakuṇḍaladhāriṇam /
hārabhārārpitagrīvaṃ divyaratnavibhūṣitam // 53.33 //
dṛṣṭvā tadā munir devaṃ vismayotphullalocanaḥ /
romāñcitatanur devaṃ praṇipatyedam abravīt // 53.34 //
aho caikārṇave ghore vinaṣṭe sacarācare /
katham eko hy ayaṃ bālas tiṣṭhaty atra sunirbhayaḥ // 53.35 //
bhūtaṃ bhavyaṃ bhaviṣyaṃ ca jānann api mahāmuniḥ /
na bubodha tadā devaṃ māyayā tasya mohitaḥ /
yadā na bubudhe cainaṃ tadā khedād uvāca ha // 53.36 //
vṛthā me tapaso vīryaṃ vṛthā jñānaṃ vṛthā kriyā /
vṛthā me jīvitaṃ dīrghaṃ vṛthā mānuṣyam eva ca // 53.37 //
yo 'haṃ suptaṃ na jānāmi paryaṅke divyabālakam // 53.38 //
evaṃ saṃcintayan vipraḥ plavamāno vicetanaḥ /
trāṇārthaṃ vihvalaś cāsau nirvedaṃ gatavāṃs tadā // 53.39 //
tato bālārkasaṃkāśaṃ svamahimnā vyavasthitam /
sarvatejomayaṃ viprā na śaśākābhivīkṣitum // 53.40 //
dṛṣṭvā taṃ munim āyāntaṃ sa bālaḥ prahasann iva /
provāca muniśārdūlās tadā meghaughanisvanaḥ // 53.41 //
vatsa jānāmi śrāntaṃ tvāṃ trāṇārthaṃ mām upasthitam /
śarīraṃ viśa me kṣipraṃ viśrāmas te mayoditaḥ // 53.42 //
śrutvā sa vacanaṃ tasya kiṃcin novāca mohitaḥ /
viveśa vadanaṃ tasya vivṛtaṃ cāvaśo muniḥ // 53.43 //
sa praviśyodare tasya bālasya munisattamaḥ /
dadarśa pṛthivīṃ kṛtsnāṃ nānājanapadair vṛtām // 54.1 //
lavaṇekṣusurāsarpirdadhidugdhajalodadhīn /
dadarśa tān samudrāṃś ca jambu plakṣaṃ ca śālmalam // 54.2 //
kuśaṃ krauñcaṃ ca śākaṃ ca puṣkaraṃ ca dadarśa saḥ /
bhāratādīni varṣāṇi tathā sarvāṃś ca parvatān // 54.3 //
meruṃ ca sarvaratnāḍhyaṃ apaśyat kanakācalam /
nānāratnānvitaiḥ śṛṅgair bhūṣitaṃ bahukandaram // 54.4 //
nānāmunijanākīrṇaṃ nānāvṛkṣavanākulam /
nānāsattvasamāyuktaṃ nānāścaryasamanvitam // 54.5 //
vyāghraiḥ siṃhair varāhaiś ca cāmarair mahiṣair gajaiḥ /
mṛgaiḥ śākhāmṛgaiś cānyair bhūṣitaṃ sumanoharam // 54.6 //
śakrādyair vividhair devaiḥ siddhacāraṇapannagaiḥ /
muniyakṣāpsarobhiś ca vṛtaiś cānyaiḥ surālayaiḥ // 54.7 //
evaṃ sumeruṃ śrīmantam apaśyan munisattamaḥ /
paryaṭan sa tadā vipras tasya bālasya codare // 54.8 //
himavantaṃ hemakūṭaṃ niṣadhaṃ gandhamādanam /
śvetaṃ ca durdharaṃ nīlaṃ kailāsaṃ mandaraṃ girim // 54.9 //
mahendraṃ malayaṃ vindhyaṃ pāriyātraṃ tathārbudam /
sahyaṃ ca śuktimantaṃ ca mainākaṃ vakraparvatam // 54.10 //
etāś cānyāś ca bahavo yāvantaḥ pṛthivīdharāḥ /
tatas tāṃs tu muniśreṣṭhāḥ so 'paśyad ratnabhūṣitān // 54.11 //
kurukṣetraṃ ca pāñcālān matsyān madrān sakekayān /
bāhlīkān śūrasenāṃś ca kāśmīrāṃs taṅgaṇān khasān // 54.12 //
pārvatīyān kirātāṃś ca karṇaprāvaraṇān marūn /
antyajān antyajātīṃś ca so 'paśyat tasya codare // 54.13 //
mṛgāñ śākhāmṛgān siṃhān varāhān sṛmarāñ śaśān /
gajāṃś cānyāṃs tathā sattvān so 'paśyat tasya codare // 54.14 //
pṛthivyāṃ yāni tīrthāni grāmāś ca nagarāṇi ca /
kṛṣigorakṣavāṇijyaṃ krayavikrayaṇaṃ tathā // 54.15 //
śakrādīn vibudhāñ śreṣṭhāṃs tathānyāṃś ca divaukasaḥ /
gandharvāpsaraso yakṣān ṛṣīṃś caiva sanātanān // 54.16 //
daityadānavasaṃghāṃś ca nāgāṃś ca munisattamāḥ /
siṃhikātanayāṃś caiva ye cānye suraśatravaḥ // 54.17 //
yat kiṃcit tena loke 'smin dṛṣṭapūrvaṃ carācaram /
apaśyat sa tadā sarvaṃ tasya kukṣau dvijottamāḥ // 54.18 //
athavā kiṃ bahūktena kīrtitena punaḥ punaḥ /
brahmādistambaparyantaṃ yat kiṃcit sacarācaram // 54.19 //
bhūrlokaṃ ca bhuvarlokaṃ svarlokaṃ ca dvijottamāḥ /
mahar janas tapaḥ satyam atalaṃ vitalaṃ tathā // 54.20 //
pātālaṃ sutalaṃ caiva vitalaṃ ca rasātalam /
mahātalaṃ ca brahmāṇḍam apaśyat tasya codare // 54.21 //
avyāhatā gatis tasya tadābhūd dvijasattamāḥ /
prasādāt tasya devasya smṛtilopaś ca nābhavat // 54.22 //
bhramamāṇas tadā kukṣau kṛtsnaṃ jagad idaṃ dvijāḥ /
nāntaṃ jagāma dehasya tasya viṣṇoḥ kadācana // 54.23 //
yadāsau nāgataś cāntaṃ tasya dehasya bho dvijāḥ /
tadā taṃ varadaṃ devaṃ śaraṇaṃ gatavān muniḥ // 54.24 //
tato 'sau sahasā viprā vāyuvegena niḥsṛtaḥ /
mahātmano mukhāt tasya vivṛtāt puruṣasya saḥ // 54.25 //
sa niṣkramyodarāt tasya bālasya munisattamāḥ /
punaś caikārṇavām urvīm apaśyaj janavarjitām // 55.1 //
pūrvadṛṣṭaṃ ca taṃ devaṃ dadarśa śiśurūpiṇam /
śākhāyāṃ vaṭavṛkṣasya paryaṅkopari saṃsthitam // 55.2 //
śrīvatsavakṣasaṃ devaṃ pītavastraṃ caturbhujam /
jagad ādāya tiṣṭhantaṃ padmapattrāyatekṣaṇam // 55.3 //
so 'pi taṃ munim āyāntaṃ plavamānam acetanam /
dṛṣṭvā mukhād viniṣkrāntaṃ provāca prahasann iva // 55.4 //
kaccit tvayoṣitaṃ vatsa viśrāntaṃ ca mamodare /
bhramamāṇaś ca kiṃ tatra āścaryaṃ dṛṣṭavān asi // 55.5 //
bhakto 'si me muniśreṣṭha śrānto 'si ca mamāśritaḥ /
tena tvām upakārāya saṃbhāṣe paśya mām iha // 55.6 //
śrutvā sa vacanaṃ tasya saṃprahṛṣṭatanūruhaḥ /
dadarśa taṃ suduṣprekṣaṃ ratnair divyair alaṃkṛtam // 55.7 //
prasannā nirmalā dṛṣṭir muhūrtāt tasya bho dvijāḥ /
prasādāt tasya devasya prādurbhūtā punar navā // 55.8 //
raktāṅgulitalau pādau tatas tasya surārcitau /
praṇamya śirasā viprā harṣagadgadayā girā // 55.9 //
kṛtāñjalis tadā hṛṣṭo vismitaś ca punaḥ punaḥ /
dṛṣṭvā taṃ paramātmānaṃ saṃstotum upacakrame // 55.10 //
devadeva jagannātha māyābālavapurdhara /
trāhi māṃ cārupadmākṣa duḥkhitaṃ śaraṇāgatam // 55.11 //
saṃtapto 'smi suraśreṣṭha saṃvartākhyena vahninā /
aṅgāravarṣabhītaṃ ca trāhi māṃ puruṣottama // 55.12 //
śoṣitaś ca pracaṇḍena vāyunā jagadāyunā /
vihvalo 'haṃ tathā śrāntas trāhi māṃ puruṣottama // 55.13 //
tāpitaś ca taśāmātyaiḥ pralayāvartakādibhiḥ /
na śāntim adhigacchāmi trāhi māṃ puruṣottama // 55.14 //
tṛṣitaś ca kṣudhāviṣṭo duḥkhitaś ca jagatpate /
trātāraṃ nātra paśyāmi trāhi māṃ puruṣottama // 55.15 //
asminn ekārṇave ghore vinaṣṭe sacarācare /
na cāntam adhigacchāmi trāhi māṃ puruṣottama // 55.16 //
tavodare ca deveśa mayā dṛṣṭaṃ carācaram /
vismito 'haṃ viṣaṇṇaś ca trāhi māṃ puruṣottama // 55.17 //
saṃsāre 'smin nirālambe prasīda puruṣottama /
prasīda vibudhaśreṣṭha prasīda vibudhapriya // 55.18 //
prasīda vibudhāṃ nātha prasīda vibudhālaya /
prasīda sarvalokeśa jagatkāraṇakāraṇa // 55.19 //
prasīda sarvakṛd deva prasīda mama bhūdhara /
prasīda salilāvāsa prasīda madhusūdana // 55.20 //
prasīda kamalākānta prasīda tridaśeśvara /
prasīda kaṃsakeśīghna prasīdāriṣṭanāśana // 55.21 //
prasīda kṛṣṇa daityaghna prasīda danujāntaka /
prasīda mathurāvāsa prasīda yadunandana // 55.22 //
prasīda śakrāvaraja prasīda varadāvyaya /
tvaṃ mahī tvaṃ jalaṃ deva tvam agnis tvaṃ samīraṇaḥ // 55.23 //
tvaṃ nabhas tvaṃ manaś caiva tvam ahaṃkāra eva ca /
tvaṃ buddhiḥ prakṛtiś caiva sattvādyās tvaṃ jagatpate // 55.24 //
puruṣas tvaṃ jagadvyāpī puruṣād api cottamaḥ /
tvam indriyāṇi sarvāṇi śabdādyā viṣayāḥ prabho // 55.25 //
tvaṃ dikpālāś ca dharmāś ca vedā yajñāḥ sadakṣiṇāḥ /
tvam indras tvaṃ śivo devas tvaṃ havis tvaṃ hutāśanaḥ // 55.26 //
tvaṃ yamaḥ pitṛrāṭ deva tvaṃ rakṣodhipatiḥ svayam /
varuṇas tvam apāṃ nātha tvaṃ vāyus tvaṃ dhaneśvaraḥ // 55.27 //
tvam īśānas tvam anantas tvaṃ gaṇeśaś ca ṣaṇmukhaḥ /
vasavas tvaṃ tathā rudrās tvam ādityāś ca khecarāḥ // 55.28 //
dānavās tvaṃ tathā yakṣās tvaṃ daityāḥ samarudgaṇāḥ /
siddhāś cāpsaraso nāgā gandharvās tvaṃ sacāraṇāḥ // 55.29 //
pitaro vālakhilyāś ca prajānāṃ patayo 'cyuta /
munayas tvam ṛṣigaṇās tvam aśvinau niśācarāḥ // 55.30 //
anyāś ca jātayas tvaṃ hi yat kiṃcij jīvasaṃjñitam /
kiṃ cātra bahunoktena brahmādistambagocaram // 55.31 //
bhūtaṃ bhavyaṃ bhaviṣyaṃ ca tvaṃ jagat sacarācaram /
yat te rūpaṃ paraṃ deva kūṭastham acalaṃ dhruvam // 55.32 //
brahmādyās tan na jānanti katham anye 'lpamedhasaḥ /
deva śuddhasvabhāvo 'si nityas tvaṃ prakṛteḥ paraḥ // 55.33 //
avyaktaḥ śāśvato 'nantaḥ sarvavyāpī maheśvaraḥ /
tvam ākāśaḥ paraḥ śānto ajas tvaṃ vibhur avyayaḥ // 55.34 //
evaṃ tvāṃ nirguṇaṃ stotuṃ kaḥ śaknoti nirañjanam /
stuto 'si yan mayā deva vikalenālpacetasā /
tat sarvaṃ devadeveśa kṣantum arhasi cāvyaya // 55.35 //
itthaṃ stutas tadā tena mārkaṇḍeyena bho dvijāḥ /
prītaḥ provāca bhagavān meghagambhīrayā girā // 56.1 //
brūhi kāmaṃ muniśreṣṭha yat te manasi vartate /
dadāmi sarvaṃ viprarṣe matto yad abhivāñchasi // 56.2 //
śrutvā sa vacanaṃ viprāḥ śiśos tasya mahātmanaḥ /
uvāca paramaprīto munis tadgatamānasaḥ // 56.3 //
jñātum icchāmi deva tvāṃ māyāṃ vai tava cottamām /
tvatprasādāc ca deveśa smṛtir na parihīyate // 56.4 //
drutam antaḥ śarīreṇa satataṃ paryavartitam /
icchāmi puṇḍarīkākṣa jñātuṃ tvām aham avyayam // 56.5 //
iha bhūtvā śiśuḥ sākṣāt kiṃ bhavān avatiṣṭhate /
pītvā jagad idaṃ sarvam etad ākhyātum arhasi // 56.6 //
kimarthaṃ ca jagat sarvaṃ śarīrasthaṃ tavānagha /
kiyantaṃ ca tvayā kālam iha stheyam ariṃdama // 56.7 //
jñātum icchāmi deveśa brūhi sarvam aśeṣataḥ /
tvattaḥ kamalapattrākṣa vistareṇa yathātatham /
mahad etad acintyaṃ ca yad ahaṃ dṛṣṭavān prabho // 56.8 //
ity uktaḥ sa tadā tena devadevo mahādyutiḥ /
sāntvayan sa tadā vākyam uvāca vadatāṃ varaḥ // 56.9 //
kāmaṃ devāś ca māṃ vipra nahi jānanti tattvataḥ /
tava prītyā pravakṣyāmi yathedaṃ visṛjāmy aham // 56.10 //
pitṛbhakto 'si viprarṣe mām eva śaraṇaṃ gataḥ /
tato dṛṣṭo 'smi te sākṣād brahmacaryaṃ ca te mahat // 56.11 //
āpo nārā iti purā saṃjñākarma kṛtaṃ mayā /
tena nārāyaṇo 'smy ukto mama tās tv ayanaṃ sadā // 56.12 //
ahaṃ nārāyaṇo nāma prabhavaḥ śāśvato 'vyayaḥ /
vidhātā sarvabhūtānāṃ saṃhartā ca dvijottama // 56.13 //
ahaṃ viṣṇur ahaṃ brahmā śakraś cāpi surādhipaḥ /
ahaṃ vaiśravaṇo rājā yamaḥ pretādhipas tathā // 56.14 //
ahaṃ śivaś ca somaś ca kaśyapaś ca prajāpatiḥ /
ahaṃ dhātā vidhātā ca yajñaś cāhaṃ dvijottama // 56.15 //
agnir āsyaṃ kṣitiḥ pādau candrādityau ca locane /
dyaur mūrdhā khaṃ diśaḥ śrotre tathāpaḥ svedasaṃbhavāḥ // 56.16 //
sadiśaṃ ca nabhaḥ kāyo vāyur manasi me sthitaḥ /
mayā kratuśatair iṣṭaṃ bahubhiś cāptadakṣiṇaiḥ // 56.17 //
yajante vedaviduṣo māṃ devayajane sthitam /
pṛthivyāṃ kṣatriyendrāś ca pārthivāḥ svargakāṅkṣiṇaḥ // 56.18 //
yajante māṃ tathā vaiśyāḥ svargalokajigīṣavaḥ /
catuḥsamudraparyantāṃ merumandarabhūṣaṇām // 56.19 //
śeṣo bhūtvāham eko hi dhārayāmi vasuṃdharām /
vārāhaṃ rūpam āsthāya mameyaṃ jagatī purā // 56.20 //
majjamānā jale vipra vīryeṇāsmi samuddhṛtā /
agniś ca vāḍavo vipra bhūtvāhaṃ dvijasattama // 56.21 //
pibāmy apaḥ samāviṣṭas tāś caiva visṛjāmy aham /
brahma vaktraṃ bhujau kṣatram ūrū me saṃśritā viśaḥ // 56.22 //
pādau śūdrā bhavantīme vikrameṇa krameṇa ca /
ṛgvedaḥ sāmavedaś ca yajurvedas tv atharvaṇaḥ // 56.23 //
mattaḥ prādurbhavanty ete mām eva praviśanti ca /
yatayaḥ śāntiparamā yatātmāno bubhutsavaḥ // 56.24 //
kāmakrodhadveṣamuktā niḥsaṅgā vītakalmaṣāḥ /
sattvasthā nirahaṃkārā nityam adhyātmakovidāḥ // 56.25 //
mām eva satataṃ viprāś cintayanta upāsate /
ahaṃ saṃvartako jyotir ahaṃ saṃvartako 'nalaḥ // 56.26 //
ahaṃ saṃvartakaḥ sūryas tv ahaṃ saṃvartako 'nilaḥ /
tārārūpāṇi dṛśyante yāny etāni nabhastale // 56.27 //
mama vai romakūpāṇi viddhi tvaṃ dvijasattama /
ratnākarāḥ samudrāś ca sarva eva caturdiśaḥ // 56.28 //
vasanaṃ śayanaṃ caiva nilayaṃ caiva viddhi me /
kāmaḥ krodhaś ca harṣaś ca bhayaṃ mohas tathaiva ca // 56.29 //
mamaiva viddhi rūpāṇi sarvāṇy etāni sattama /
prāpnuvanti narā vipra yat kṛtvā karma śobhanam // 56.30 //
satyaṃ dānaṃ tapaś cogram ahiṃsāṃ sarvajantuṣu /
madvidhānena vihitā mama dehavicāriṇaḥ // 56.31 //
mayābhibhūtavijñānāś ceṣṭayanti na kāmataḥ /
samyag vedam adhīyānā yajanto vividhair makhaiḥ // 56.32 //
śāntātmāno jitakrodhāḥ prāpnuvanti dvijātayaḥ /
prāptuṃ śakyo na caivāhaṃ narair duṣkṛtakarmabhiḥ // 56.33 //
lobhābhibhūtaiḥ kṛpaṇair anāryair akṛtātmabhiḥ /
tan māṃ mahāphalaṃ viddhi narāṇāṃ bhāvitātmanām // 56.34 //
suduṣprāpaṃ vimūḍhānāṃ māṃ kuyoganiṣeviṇām /
yadā yadā hi dharmasya glānir bhavati sattama // 56.35 //
abhyutthānam adharmasya tadātmānaṃ sṛjāmy aham /
daityā hiṃsānuraktāś ca avadhyāḥ surasattamaiḥ // 56.36 //
rākṣasāś cāpi loke 'smin yadotpatsyanti dāruṇāḥ /
tadāhaṃ saṃprasūyāmi gṛheṣu puṇyakarmaṇām // 56.37 //
praviṣṭo mānuṣaṃ dehaṃ sarvaṃ praśamayāmy aham /
sṛṣṭvā devamanuṣyāṃś ca gandharvoragarākṣasān // 56.38 //
sthāvarāṇi ca bhūtāni saṃharāmy ātmamāyayā /
karmakāle punar deham anucintya sṛjāmy aham // 56.39 //
āviśya mānuṣaṃ dehaṃ maryādābandhakāraṇāt /
śvetaḥ kṛtayuge dharmaḥ śyāmas tretāyuge mama // 56.40 //
rakto dvāparam āsādya kṛṣṇaḥ kaliyuge tathā /
trayo bhāgā hy adharmasya tasmin kāle bhavanti ca // 56.41 //
antakāle ca saṃprāpte kālo bhūtvātidāruṇaḥ /
trailokyaṃ nāśayāmy ekaḥ sarvaṃ sthāvarajaṅgamam // 56.42 //
ahaṃ tridharmā viśvātmā sarvalokasukhāvahaḥ /
abhinnaḥ sarvago 'nanto hṛṣīkeśa urukramaḥ // 56.43 //
kālacakraṃ nayāmy eko brahmarūpaṃ mamaiva tat /
śamanaṃ sarvabhūtānāṃ sarvabhūtakṛtodyamam // 56.44 //
evaṃ praṇihitaḥ samyaṅ mamātmā munisattama /
sarvabhūteṣu viprendra na ca māṃ vetti kaścana // 56.45 //
sarvaloke ca māṃ bhaktāḥ pūjayanti ca sarvaśaḥ /
yac ca kiṃcit tvayā prāptaṃ mayi kleśātmakaṃ dvija // 56.46 //
sukhodayāya tat sarvaṃ śreyase ca tavānagha /
yac ca kiṃcit tvayā loke dṛṣṭaṃ sthāvarajaṅgamam // 56.47 //
vihitaḥ sarva evāsau mayātmā bhūtabhāvanaḥ /
ahaṃ nārāyaṇo nāma śaṅkhacakragadādharaḥ // 56.48 //
yāvad yugānāṃ viprarṣe sahasraṃ parivartate /
tāvat svapimi viśvātmā sarvaviśvāni mohayan // 56.49 //
evaṃ sarvam ahaṃ kālam ihāse munisattama /
aśiśuḥ śiśurūpeṇa yāvad brahmā na budhyate // 56.50 //
mayā ca datto viprendra varas te brahmarūpiṇā /
asakṛt parituṣṭena viprarṣigaṇapūjita // 56.51 //
sarvam ekārṇavaṃ kṛtvā naṣṭe sthāvarajaṅgame /
nirgato 'si mayājñātas tatas te darśitaṃ jagat // 56.52 //
abhyantaraṃ śarīrasya praviṣṭo 'si yadā mama /
dṛṣṭvā lokaṃ samastaṃ hi vismito nāvabudhyase // 56.53 //
tato 'si vaktrād viprarṣe drutaṃ niḥsārito mayā /
ākhyātas te mayā cātmā durjñeyo hi surāsuraiḥ // 56.54 //
yāvat sa bhagavān brahmā na budhyeta mahātapāḥ /
tāvat tvam iha viprarṣe viśrabdhaś cara vai sukham // 56.55 //
tato vibuddhe tasmiṃs tu sarvalokapitāmahe /
eko bhūtāni srakṣyāmi śarīrāṇi dvijottama // 56.56 //
ākāśaṃ pṛthivīṃ jyotir vāyuḥ salilam eva ca /
loke yac ca bhavet kiṃcid iha sthāvarajaṅgamam // 56.57 //
evam uktvā tadā viprāḥ punas taṃ prāha mādhavaḥ /
pūrṇe yugasahasre tu meghagambhīranisvanaḥ // 56.58 //
mune brūhi yadarthaṃ māṃ stutavān paramārthataḥ /
varaṃ vṛṇīṣva yac chreṣṭhaṃ dadāmi nacirād aham // 56.59 //
āyuṣmān asi devānāṃ madbhakto 'si dṛḍhavrataḥ /
tena tvam asi viprendra punar dīrghāyur āpnuhi // 56.60 //
śrutvā vāṇīṃ śubhāṃ tasya vilokya sa tadā punaḥ /
mūrdhnā nipatya sahasā praṇamya punar abravīt // 56.61 //
dṛṣṭaṃ paraṃ hi deveśa tava rūpaṃ dvijottama /
moho 'yaṃ vigataḥ satyaṃ tvayi dṛṣṭe tu me hare // 56.62 //
evam evam ahaṃ nātha iccheyaṃ tvatprasādataḥ /
lokānāṃ ca hitārthāya nānābhāvapraśāntaye // 56.63 //
śaivabhāgavatānāṃ ca vādārthapratiṣedhakam /
asmin kṣetravare puṇye nirmale puruṣottame // 56.64 //
śivasyāyatanaṃ deva karomi paramaṃ mahat /
pratiṣṭheya tathā tatra tava sthāne ca śaṃkaram // 56.65 //
tato jñāsyanti loke 'sminn ekamūrtī harīśvarau /
pratyuvāca jagannāthaḥ sa punas taṃ mahāmunim // 56.66 //
yad etat paramaṃ devaṃ kāraṇaṃ bhuvaneśvaram /
liṅgam ārādhanārthāya nānābhāvapraśāntaye // 56.67 //
mamādiṣṭena viprendra kuru śīghraṃ śivālayam /
tatprabhāvāc chivaloke tiṣṭha tvaṃ ca tathākṣayam // 56.68 //
śive saṃsthāpite vipra mama saṃsthāpanaṃ bhavet /
nāvayor antaraṃ kiṃcid ekabhāvau dvidhā kṛtau // 56.69 //
yo rudraḥ sa svayaṃ viṣṇur yo viṣṇuḥ sa maheśvaraḥ /
ubhayor antaraṃ nāsti pavanākāśayor iva // 56.70 //
mohito nābhijānāti ya eva garuḍadhvajaḥ /
vṛṣadhvajaḥ sa eveti tripuraghnaṃ trilocanam // 56.71 //
tava nāmāṅkitaṃ tasmāt kuru vipra śivālayam /
uttare devadevasya kuru tīrthaṃ suśobhanam // 56.72 //
mārkaṇḍeyahrado nāma naralokeṣu viśrutaḥ /
bhaviṣyati dvijaśreṣṭha sarvapāpapraṇāśanaḥ // 56.73 //
ity uktvā sa tadā devas tatraivāntaradhīyata /
mārkaṇḍeyaṃ muniśreṣṭhāḥ sarvavyāpī janārdanaḥ // 56.74 //
ataḥ paraṃ pravakṣyāmi pañcatīrthavidhiṃ dvijāḥ /
yat phalaṃ snānadānena devatāprekṣaṇena ca // 57.1 //
mārkaṇḍeyahradaṃ gatvā naraś codaṅmukhaḥ śuciḥ /
nimajjet tatra vārāṃs trīn imaṃ mantram udīrayet // 57.2 //
saṃsārasāgare magnaṃ pāpagrastam acetanam /
trāhi māṃ bhaganetraghna tripurāre namo 'stu te // 57.3 //
namaḥ śivāya śāntāya sarvapāpaharāya ca /
snānaṃ karomi deveśa mama naśyatu pātakam // 57.4 //
nābhimātre jale snātvā vidhivad devatā ṛṣīn /
tilodakena matimān pitṝṃś cānyāṃś ca tarpayet // 57.5 //
snātvā tathaiva cācamya tato gacchec chivālayam /
praviśya devatāgāraṃ kṛtvā taṃ triḥ pradakṣiṇam // 57.6 //
mūlamantreṇa saṃpūjya mārkaṇḍeyasya ceśvaram /
aghoreṇa ca bho viprāḥ praṇipatya prasādayet // 57.7 //
trilocana namas te 'stu namas te śaśibhūṣaṇa /
trāhi māṃ tvaṃ virūpākṣa mahādeva namo 'stu te // 57.8 //
mārkaṇḍeyahrade tv evaṃ snātvā dṛṣṭvā ca śaṃkaram /
daśānām aśvamedhānāṃ phalaṃ prāpnoti mānavaḥ // 57.9 //
pāpaiḥ sarvair vinirmuktaḥ śivalokaṃ sa gacchati /
tatra bhuktvā varān bhogān yāvad ābhūtasaṃplavam // 57.10 //
ihalokaṃ samāsādya bhaved vipro bahuśrutaḥ /
śāṃkaraṃ yogam āsādya tato mokṣam avāpnuyāt // 57.11 //
kalpavṛkṣaṃ tato gatvā kṛtvā taṃ triḥ pradakṣiṇam /
pūjayet parayā bhaktyā mantreṇānena taṃ vaṭam // 57.12 //
oṃ namo vyaktarūpāya mahāpralayakāriṇe /
mahadrasopaviṣṭāya nyagrodhāya namo 'stu te // 57.13 //
amaras tvaṃ sadā kalpe hareś cāyatanaṃ vaṭa /
nyagrodha hara me pāpaṃ kalpavṛkṣa namo 'stu te // 57.14 //
bhaktyā pradakṣiṇaṃ kṛtvā natvā kalpavaṭaṃ naraḥ /
sahasā mucyate pāpāj jīrṇatvaca ivoragaḥ // 57.15 //
chāyāṃ tasya samākramya kalpavṛkṣasya bho dvijāḥ /
brahmahatyāṃ naro jahyāt pāpeṣv anyeṣu kā kathā // 57.16 //
dṛṣṭvā kṛṣṇāṅgasaṃbhūtaṃ brahmatejomayaṃ param /
nyagrodhākṛtikaṃ viṣṇuṃ praṇipatya ca bho dvijāḥ // 57.17 //
rājasūyāśvamedhābhyāṃ phalaṃ prāpnoti cādhikam /
tathā svavaṃśam uddhṛtya viṣṇulokaṃ sa gacchati // 57.18 //
vainateyaṃ namaskṛtya kṛṣṇasya purataḥ sthitam /
sarvapāpavinirmuktas tato viṣṇupuraṃ vrajet // 57.19 //
dṛṣṭvā vaṭaṃ vainateyaṃ yaḥ paśyet puruṣottamam /
saṃkarṣaṇaṃ subhadrāṃ ca sa yāti paramāṃ gatim // 57.20 //
praviśyāyatanaṃ viṣṇoḥ kṛtvā taṃ triḥ pradakṣiṇam /
saṃkarṣaṇaṃ svamantreṇa bhaktyāpūjya prasādayet // 57.21 //
namas te haladhṛg rāma namas te muśalāyudha /
namas te revatīkānta namas te bhaktavatsala // 57.22 //
namas te balināṃ śreṣṭha namas te dharaṇīdhara /
pralambāre namas te 'stu trāhi māṃ kṛṣṇapūrvaja // 57.23 //
evaṃ prasādya cānantam ajeyaṃ tridaśārcitam /
kailāsaśikharākāraṃ candrāt kāntatarānanam // 57.24 //
nīlavastradharaṃ devaṃ phaṇāvikaṭamastakam /
mahābalaṃ haladharaṃ kuṇḍalaikavibhūṣitam // 57.25 //
rauhiṇeyaṃ naro bhaktyā labhed abhimataṃ phalam /
sarvapāpair vinirmukto viṣṇulokaṃ sa gacchati // 57.26 //
ābhūtasaṃplavaṃ yāvad bhuktvā tatra sukhaṃ naraḥ /
puṇyakṣayād ihāgatya pravare yogināṃ kule // 57.27 //
brāhmaṇapravaro bhūtvā sarvaśāstrārthapāragaḥ /
jñānaṃ tatra samāsādya muktiṃ prāpnoti durlabhām // 57.28 //
evam abhyarcya halinaṃ tataḥ kṛṣṇaṃ vicakṣaṇaḥ /
dvādaśākṣaramantreṇa pūjayet susamāhitaḥ // 57.29 //
dviṣaṭkavarṇamantreṇa bhaktyā ye puruṣottamam /
pūjayanti sadā dhīrās te mokṣaṃ prāpnuvanti vai // 57.30 //
na tāṃ gatiṃ surā yānti yogino naiva somapāḥ /
yāṃ gatiṃ yānti bho viprā dvādaśākṣaratatparāḥ // 57.31 //
tasmāt tenaiva mantreṇa bhaktyā kṛṣṇaṃ jagadgurum /
saṃpūjya gandhapuṣpādyaiḥ praṇipatya prasādayet // 57.32 //
jaya kṛṣṇa jagannātha jaya sarvāghanāśana /
jaya cāṇūrakeśighna jaya kaṃsaniṣūdana // 57.33 //
jaya padmapalāśākṣa jaya cakragadādhara /
jaya nīlāmbudaśyāma jaya sarvasukhaprada // 57.34 //
jaya deva jagatpūjya jaya saṃsāranāśana /
jaya lokapate nātha jaya vāñchāphalaprada // 57.35 //
saṃsārasāgare ghore niḥsāre duḥkhaphenile /
krodhagrāhākule raudre viṣayodakasaṃplave // 57.36 //
nānārogormikalile mohāvartasudustare /
nimagno 'haṃ suraśreṣṭha trāhi māṃ puruṣottama // 57.37 //
evaṃ prasādya deveśaṃ varadaṃ bhaktavatsalam /
sarvapāpaharaṃ devaṃ sarvakāmaphalapradam // 57.38 //
pīnāṃsaṃ dvibhujaṃ kṛṣṇaṃ padmapattrāyatekṣaṇam /
mahoraskaṃ mahābāhuṃ pītavastraṃ śubhānanam // 57.39 //
śaṅkhacakragadāpāṇiṃ mukuṭāṅgadabhūṣaṇam /
sarvalakṣaṇasaṃyuktaṃ vanamālāvibhūṣitam // 57.40 //
dṛṣṭvā naro 'ñjaliṃ kṛtvā daṇḍavat praṇipatya ca /
aśvamedhasahasrāṇāṃ phalaṃ prāpnoti vai dvijāḥ // 57.41 //
yat phalaṃ sarvatīrtheṣu snāne dāne prakīrtitam /
naras tat phalam āpnoti dṛṣṭvā kṛṣṇaṃ praṇamya ca // 57.42 //
yat phalaṃ sarvaratnādyair iṣṭe bahusuvarṇake /
naras tat phalam āpnoti dṛṣṭvā kṛṣṇaṃ praṇamya ca // 57.43 //
yat phalaṃ sarvavedeṣu sarvayajñeṣu yat phalam /
tat phalaṃ samavāpnoti naraḥ kṛṣṇaṃ praṇamya ca // 57.44 //
yat phalaṃ sarvadānena vratena niyamena ca /
naras tat phalam āpnoti dṛṣṭvā kṛṣṇaṃ praṇamya ca // 57.45 //
tapobhir vividhair ugrair yat phalaṃ samudāhṛtam /
naras tat phalam āpnoti dṛṣṭvā kṛṣṇaṃ praṇamya ca // 57.46 //
yat phalaṃ brahmacaryeṇa samyak cīrṇena tatkṛtam /
naras tat phalam āpnoti dṛṣṭvā kṛṣṇaṃ praṇamya ca // 57.47 //
yat phalaṃ ca gṛhasthasya yathoktācāravartinaḥ /
naras tat phalam āpnoti dṛṣṭvā kṛṣṇaṃ praṇamya ca // 57.48 //
yat phalaṃ vanavāsena vānaprasthasya kīrtitam /
naras tat phalam āpnoti dṛṣṭvā kṛṣṇaṃ praṇamya ca // 57.49 //
saṃnyāsena yathoktena yat phalaṃ samudāhṛtam /
naras tat phalam āpnoti dṛṣṭvā kṛṣṇaṃ praṇamya ca // 57.50 //
kiṃ cātra bahunoktena māhātmye tasya bho dvijāḥ /
dṛṣṭvā kṛṣṇaṃ naro bhaktyā mokṣaṃ prāpnoti durlabham // 57.51 //
pāpair vimuktaḥ śuddhātmā kalpakoṭisamudbhavaiḥ /
śriyā paramayā yuktaḥ sarvaiḥ samudito guṇaiḥ // 57.52 //
sarvakāmasamṛddhena vimānena suvarcasā /
trisaptakulam uddhṛtya naro viṣṇupuraṃ vrajet // 57.53 //
tatra kalpaśataṃ yāvad bhuktvā bhogān manoramān /
gandharvāpsarasaiḥ sārdhaṃ yathā viṣṇuś caturbhujaḥ // 57.54 //
cyutas tasmād ihāyāto viprāṇāṃ pravare kule /
sarvajñaḥ sarvavedī ca jāyate gatamatsaraḥ // 57.55 //
svadharmanirataḥ śānto dātā bhūtahite rataḥ /
āsādya vaiṣṇavaṃ jñānaṃ tato muktim avāpnuyāt // 57.56 //
tataḥ saṃpūjya mantreṇa subhadrāṃ bhaktavatsalām /
prasādayet tato viprāḥ praṇipatya kṛtāñjaliḥ // 57.57 //
namas te sarvage devi namas te śubhasaukhyade /
trāhi māṃ padmapattrākṣi kātyāyani namo 'stu te // 57.58 //
evaṃ prasādya tāṃ devīṃ jagaddhātrīṃ jagaddhitām /
baladevasya bhaginīṃ subhadrāṃ varadāṃ śivām // 57.59 //
kāmagena vimānena naro viṣṇupuraṃ vrajet /
ābhūtasaṃplavaṃ yāvat krīḍitvā tatra devavat // 57.60 //
iha mānuṣatāṃ prāpto brāhmaṇo vedavid bhavet /
prāpya yogaṃ hares tatra mokṣaṃ ca labhate dhruvam // 57.61 //
evaṃ dṛṣṭvā balaṃ kṛṣṇaṃ subhadrāṃ praṇipatya ca /
dharmaṃ cārthaṃ ca kāmaṃ ca mokṣaṃ ca labhate dhruvam // 58.1 //
niṣkramya devatāgārāt kṛtakṛtyo bhaven naraḥ /
praṇamyāyatanaṃ paścād vrajet tatra samāhitaḥ // 58.2 //
indranīlamayo viṣṇur yatrāste vālukāvṛtaḥ /
antardhānagataṃ natvā tato viṣṇupuraṃ vrajet // 58.3 //
sarvadevamayo yo 'sau hatavān asurottamam /
sa āste tatra bho viprāḥ siṃhārdhakṛtavigrahaḥ // 58.4 //
bhaktyā dṛṣṭvā tu taṃ devaṃ praṇamya narakesarīm /
mucyate pātakair martyaḥ samastair nātra saṃśayaḥ // 58.5 //
narasiṃhasya ye bhaktā bhavanti bhuvi mānavāḥ /
na teṣāṃ duṣkṛtaṃ kiṃcit phalaṃ syād yad yad īpsitam // 58.6 //
tasmāt sarvaprayatnena narasiṃhaṃ samāśrayet /
dharmārthakāmamokṣāṇāṃ phalaṃ yasmāt prayacchati // 58.7 //
māhātmyaṃ narasiṃhasya sukhadaṃ bhuvi durlabham /
yathā kathayase deva tena no vismayo mahān // 58.8 //
prabhāvaṃ tasya devasya vistareṇa jagatpate /
śrotum icchāmahe brūhi paraṃ kautūhalaṃ hi naḥ // 58.9 //
yathā prasīded devo 'sau narasiṃho mahābalaḥ /
bhaktānām upakārāya brūhi deva namo 'stu te // 58.10 //
prasādān narasiṃhasya yā bhavanty atra siddhayaḥ /
brūhi tāḥ kuru cāsmākaṃ prasādaṃ prapitāmaha // 58.11 //
śṛṇudhvaṃ tasya bho viprāḥ prabhāvaṃ gadato mama /
ajitasyāprameyasya bhuktimuktipradasya ca // 58.12 //
kaḥ śaknoti guṇān vaktuṃ samastāṃs tasya bho dvijāḥ /
siṃhārdhakṛtadehasya pravakṣyāmi samāsataḥ // 58.13 //
yāḥ kāścit siddhayaś cātra śrūyante daivamānuṣāḥ /
prasādāt tasya tāḥ sarvāḥ sidhyanti nātra saṃśayaḥ // 58.14 //
svarge martye ca pātāle dikṣu toye pure nage /
prasādāt tasya devasya bhavaty avyāhatā gatiḥ // 58.15 //
asādhyaṃ tasya devasya nāsty atra sacarācare /
narasiṃhasya bho viprāḥ sadā bhaktānukampinaḥ // 58.16 //
vidhānaṃ tasya vakṣyāmi bhaktānām upakārakam /
yena prasīdec caivāsau siṃhārdhakṛtavigrahaḥ // 58.17 //
śṛṇudhvaṃ muniśārdūlāḥ kalparājaṃ sanātanam /
narasiṃhasya tattvaṃ ca yan na jñātaṃ surāsuraiḥ // 58.18 //
śākayāvakamūlais tu phalapiṇyākasaktukaiḥ /
payobhakṣeṇa viprendrā vartayet sādhakottamaḥ // 58.19 //
kośakaupīnavāsāś ca dhyānayukto jitendriyaḥ /
araṇye vijane deśe parvate sindhusaṃgame // 58.20 //
ūṣare siddhakṣetre ca narasiṃhāśrame tathā /
pratiṣṭhāpya svayaṃ vāpi pūjāṃ kṛtvā vidhānataḥ // 58.21 //
dvādaśyāṃ śuklapakṣasya upoṣya munipuṃgavāḥ /
japel lakṣāṇi vai viṃśan manasā saṃyatendriyaḥ // 58.22 //
upapātakayuktaś ca mahāpātakasaṃyutaḥ /
mukto bhavet tato viprāḥ sādhako nātra saṃśayaḥ // 58.23 //
kṛtvā pradakṣiṇaṃ tatra narasiṃhaṃ prapūjayet /
puṇyagandhādibhir dhūpaiḥ praṇamya śirasā prabhum // 58.24 //
karpūracandanāktāni jātīpuṣpāṇi mastake /
pradadyān narasiṃhasya tataḥ siddhiḥ prajāyate // 58.25 //
bhagavān sarvakāryeṣu na kvacit pratihanyate /
tejaḥ soḍhuṃ na śaktāḥ syur brahmarudrādayaḥ surāḥ // 58.26 //
kiṃ punar dānavā loke siddhagandharvamānuṣāḥ /
vidyādharā yakṣagaṇāḥ sakiṃnaramahoragāḥ // 58.27 //
mantraṃ yān āsurān hantuṃ japanty eke 'nyasādhakāḥ /
te sarve pralayaṃ yānti dṛṣṭvādityāgnivarcasaḥ // 58.28 //
sakṛjjaptaṃ tu kavacaṃ rakṣet sarvam upadravam /
dvirjaptaṃ kavacaṃ divyaṃ rakṣate devadānavāt // 58.29 //
gandharvāḥ kiṃnarā yakṣā vidyādharamahoragāḥ /
bhūtāḥ piśācā rakṣāṃsi ye cānye paripanthinaḥ // 58.30 //
trirjaptaṃ kavacaṃ divyam abhedyaṃ ca surāsuraiḥ /
dvādaśābhyantare caiva yojanānāṃ dvijottamāḥ // 58.31 //
rakṣate bhagavān devo narasiṃho mahābalaḥ /
tato gatvā biladvāram upoṣya rajanītrayam // 58.32 //
palāśakāṣṭhaiḥ prajvālya bhagavantaṃ hutāśanam /
palāśasamidhas tatra juhuyāt trimadhuplutāḥ // 58.33 //
dve śate dvijaśārdūlā vaṣaṭkāreṇa sādhakaḥ /
tato vivaradvāraṃ tu prakaṭaṃ jāyate kṣaṇāt // 58.34 //
tato viśet tu niḥśaṅkaṃ kavacī vivaraṃ budhaḥ /
gacchataḥ saṃkaṭaṃ tasya tamomohaś ca naśyati // 58.35 //
rājamārgaḥ suvistīrṇo dṛśyate bhramarājitaḥ /
narasiṃhaṃ smaraṃs tatra pātālaṃ viśate dvijāḥ // 58.36 //
gatvā tatra japet tattvaṃ narasiṃhākhyam avyayam /
tataḥ strīṇāṃ sahasrāṇi vīṇāvādanakarmaṇām // 58.37 //
nirgacchanti puro viprāḥ svāgataṃ tā vadanti ca /
praveśayanti tā haste gṛhītvā sādhakeśvaram // 58.38 //
tato rasāyanaṃ divyaṃ pāyayanti dvijottamāḥ /
pītamātre divyadeho jāyate sumahābalaḥ // 58.39 //
krīḍate saha kanyābhir yāvad ābhūtasaṃplavam /
bhinnadeho vāsudeve līyate nātra saṃśayaḥ // 58.40 //
yadā na rocate vāsas tasmān nirgacchate punaḥ /
paṭṭaṃ śūlaṃ ca khaḍgaṃ ca rocanāṃ ca maṇiṃ tathā // 58.41 //
rasaṃ rasāyanaṃ caiva pādukāñjanam eva ca /
kṛṣṇājinaṃ muniśreṣṭhā guṭikāṃ ca manoharām // 58.42 //
kamaṇḍaluṃ cākṣasūtraṃ yaṣṭiṃ saṃjīvanīṃ tathā /
siddhavidyāṃ ca śāstrāṇi gṛhītvā sādhakeśvaraḥ // 58.43 //
jvaladvahnisphuliṅgormiveṣṭitaṃ triśikhaṃ hṛdi /
sakṛn nyastaṃ dahet sarvaṃ vṛjinaṃ janmakoṭijam // 58.44 //
viṣe nyastaṃ viṣaṃ hanyāt kuṣṭhaṃ hanyāt tanau sthitam /
svadehe bhrūṇahatyādi kṛtvā divyena śudhyati // 58.45 //
mahāgrahagṛhīteṣu jvalamānaṃ vicintayet /
hṛdante vai tataḥ śīghraṃ naśyeyur dāruṇā grahāḥ // 58.46 //
bālānāṃ kaṇṭhake baddhaṃ rakṣā bhavati nityaśaḥ /
gaṇḍapiṇḍakalūtānāṃ nāśanaṃ kurute dhruvam // 58.47 //
vyādhijāte samidbhiś ca ghṛtakṣīreṇa homayet /
trisaṃdhyaṃ māsam ekaṃ tu sarvarogān vināśayet // 58.48 //
asādhyaṃ tu na paśyāmi trailokye sacarācare /
yāṃ yāṃ kāmayate siddhiṃ tāṃ tāṃ prāpnoti sa dhruvam // 58.49 //
aṣṭottaraśataṃ tv eke pūjayitvā mṛgādhipam /
mṛttikāḥ sapta valmīke śmaśāne ca catuṣpathe // 58.50 //
raktacandanasaṃmiśrā gavāṃ kṣīreṇa loḍayet /
siṃhasya pratimāṃ kṛtvā pramāṇena ṣaḍaṅgulām // 58.51 //
limpet tathā bhūrjapattre rocanayā samālikhet /
narasiṃhasya kaṇṭhe tu baddhvā caiva hi mantravit // 58.52 //
japet saṃkhyāvihīnaṃ tu pūjayitvā jalāśaye /
yāvat saptāhamātraṃ tu japet saṃyamitendriyaḥ // 58.53 //
jalākīrṇā muhūrtena jāyate sarvamedinī /
athavā śuṣkavṛkṣāgre narasiṃhaṃ tu pūjayet // 58.54 //
japtvā cāṣṭaśataṃ tattvaṃ varṣantaṃ vinivārayet /
tam evaṃ piñjake baddhvā bhrāmayet sādhakottamaḥ // 58.55 //
mahāvāto muhūrtena āgacchen nātra saṃśayaḥ /
punaś ca dhārayet kṣipraṃ saptasaptena vāriṇā // 58.56 //
atha tāṃ pratimāṃ dvāri nikhaned yasya sādhakaḥ /
gotrotsādo bhavet tasya uddhṛte caiva śāntidaḥ // 58.57 //
tasmāt taṃ muniśārdūlā bhaktyā saṃpūjayet sadā /
mṛgarājaṃ mahāvīryaṃ sarvakāmaphalapradam // 58.58 //
vimuktaḥ sarvapāpebhyo viṣṇulokaṃ sa gacchati /
brāhmaṇāḥ kṣatriyā vaiśyāḥ striyaḥ śūdrāntyajātayaḥ // 58.59 //
saṃpūjya taṃ suraśreṣṭhaṃ bhaktyā siṃhavapurdharam /
mucyante cāśubhair duḥkhair janmakoṭisamudbhavaiḥ // 58.60 //
saṃpūjya taṃ suraśreṣṭhaṃ prāpnuvanty abhivāñchitam /
devatvam amareśatvaṃ gandharvatvaṃ ca bho dvijāḥ // 58.61 //
yakṣavidyādharatvaṃ ca tathānyac cābhivāñchitam /
dṛṣṭvā stutvā namaskṛtvā saṃpūjya narakesarīm // 58.62 //
prāpnuvanti narā rājyaṃ svargaṃ mokṣaṃ ca durlabham /
narasiṃhaṃ naro dṛṣṭvā labhed abhimataṃ phalam // 58.63 //
nirmuktaḥ sarvapāpebhyo viṣṇulokaṃ sa gacchati /
sakṛd dṛṣṭvā tu taṃ devaṃ bhaktyā siṃhavapurdharam // 58.64 //
mucyate cāśubhair duḥkhair janmakoṭisamudbhavaiḥ /
saṃgrāme saṃkaṭe durge coravyāghrādipīḍite // 58.65 //
kāntāre prāṇasaṃdehe viṣavahnijaleṣu ca /
rājādibhyaḥ samudrebhyo graharogādipīḍite // 58.66 //
smṛtvā taṃ puruṣaḥ sarvai rājagrāmair vimucyate /
sūryodaye yathā nāśaṃ tamo 'bhyeti mahattaram // 58.67 //
tathā saṃdarśane tasya vināśaṃ yānty upadravāḥ /
guṭikāñjanapātālapāduke ca rasāyanam // 58.68 //
narasiṃhe prasanne tu prāpnoty anyāṃś ca vāñchitān /
yān yān kāmān abhidhyāyan bhajate narakesarīm // 58.69 //
tāṃs tān kāmān avāpnoti naro nāsty atra saṃśayaḥ /
dṛṣṭvā taṃ devadeveśaṃ bhaktyāpūjya praṇamya ca // 58.70 //
daśānām aśvamedhānāṃ phalaṃ daśaguṇaṃ labhet /
pāpaiḥ sarvair vinirmukto guṇaiḥ sarvair alaṃkṛtaḥ // 58.71 //
sarvakāmasamṛddhātmā jarāmaraṇavarjitaḥ /
sauvarṇena vimānena kiṅkiṇījālamālinā // 58.72 //
sarvakāmasamṛddhena kāmagena suvarcasā /
taruṇādityavarṇena muktāhārāvalambinā // 58.73 //
divyastrīśatayuktena divyagandharvanādinā /
kulaikaviṃśam uddhṛtya devavan muditaḥ sukhī // 58.74 //
stūyamāno 'psarobhiś ca viṣṇulokaṃ vrajen naraḥ /
bhuktvā tatra varān bhogān viṣṇuloke dvijottamāḥ // 58.75 //
gandharvair apsarair yuktaḥ kṛtvā rūpaṃ caturbhujam /
manohlādakaraṃ saukhyaṃ yāvad ābhūtasaṃplavam // 58.76 //
puṇyakṣayād ihāyātaḥ pravare yogināṃ kule /
caturvedī bhaved vipro vedavedāṅgapāragaḥ /
vaiṣṇavaṃ yogam āsthāya tato mokṣam avāpnuyāt // 58.77 //
anantākhyaṃ vāsudevaṃ dṛṣṭvā bhaktyā praṇamya ca /
sarvapāpavinirmukto naro yāti paraṃ padam // 59.1 //
mayā cārādhitaś cāsau śakreṇa tadanantaram /
vibhīṣaṇena rāmeṇa kas taṃ nārādhayet pumān // 59.2 //
śvetagaṅgāṃ naraḥ snātvā yaḥ paśyec chvetamādhavam /
matsyākhyaṃ mādhavaṃ caiva śvetadvīpaṃ sa gacchati // 59.3 //
śvetamādhavamāhātmyaṃ vaktum arhasy aśeṣataḥ /
vistareṇa jagannātha pratimāṃ tasya vai hareḥ // 59.4 //
tasmin kṣetravare puṇye vikhyāte jagatītale /
śvetākhyaṃ mādhavaṃ devaṃ kas taṃ sthāpitavān purā // 59.5 //
abhūt kṛtayuge viprāḥ śveto nāma nṛpo balī /
matimān dharmavic chūraḥ satyasaṃdho dṛḍhavrataḥ // 59.6 //
yasya rājye tu varṣāṇāṃ sahasraṃ daśa mānavāḥ /
bhavanty āyuṣmanto lokā bālas tasmin na sīdati // 59.7 //
vartamāne tadā rājye kiṃcit kāle gate dvijāḥ /
kapālagautamo nāma ṛṣiḥ paramadhārmikaḥ // 59.8 //
suto 'syājātadantaś ca mṛtaḥ kālavaśād dvijāḥ /
tam ādāya ṛṣir dhīmān nṛpasyāntikam ānayat // 59.9 //
dṛṣṭvaivaṃ nṛpatiḥ suptaṃ kumāraṃ gatacetasam /
pratijñām akarod viprā jīvanārthaṃ śiśos tadā // 59.10 //
yāvad bālam ahaṃ tv enaṃ yamasya sadane gatam /
nānaye saptarātreṇa citāṃ dīptāṃ samāruhe // 59.11 //
evam uktvāsitaiḥ padmaiḥ śatair daśaśatādikaiḥ /
saṃpūjya ca mahādevaṃ rājā vidyāṃ punar japet // 59.12 //
atibhaktiṃ tu saṃcintya nṛpasya jagadīśvaraḥ /
sāṃnidhyam agamat tuṣṭo śmīty uvāca sahomayā // 59.13 //
śrutvaivaṃ giram īśasya vilokya sahasā haram /
bhasmadigdhaṃ virūpākṣaṃ śaratkundenduvarcasam // 59.14 //
śārdūlacarmavasanaṃ śaśāṅkāṅkitamūrdhajam /
mahīṃ nipatya sahasā praṇamya sa tadābravīt // 59.15 //
kāruṇyaṃ yadi me dṛṣṭvā prasanno 'si prabho yadi /
kālasya vaśam āpanno bālako dvijaputrakaḥ // 59.16 //
jīvatv eṣa punar bāla ity evaṃ vratam āhitam /
akasmāc ca mṛtaṃ bālaṃ niyamya bhagavan svayam /
yathoktāyuṣyasaṃyuktaṃ kṣemaṃ kuru maheśvara // 59.17 //
śvetasyaitad vacaḥ śrutvā mudaṃ prāpa haras tadā /
kālam ājñāpayām āsa sarvabhūtabhayaṃkaram // 59.18 //
niyamya kālaṃ durdharṣaṃ yamasyājñākaraṃ dvijāḥ /
bālaṃ saṃjīvayām āsa mṛtyor mukhagataṃ punaḥ // 59.19 //
kṛtvā kṣemaṃ jagat sarvaṃ muneḥ putraṃ sa taṃ dvijāḥ /
devyā sahomayā devas tatraivāntaradhīyata // 59.20 //
evaṃ saṃjīvayām āsa muneḥ putraṃ nṛpottamaḥ // 59.21 //
devadeva jagannātha trailokyaprabhavāvyaya /
brūhi naḥ paramaṃ tathyaṃ śvetākhyasya ca sāṃpratam // 59.22 //
śṛṇudhvaṃ muniśārdūlāḥ sarvasattvahitāvaham /
pravakṣyāmi yathātathyaṃ yat pṛcchatha mamānaghāḥ // 59.23 //
mādhavasya ca māhātmyaṃ sarvapāpapraṇāśanam /
yac chrutvābhimatān kāmān dhruvaṃ prāpnoti mānavaḥ // 59.24 //
śrutavān ṛṣibhiḥ pūrvaṃ mādhavākhyasya bho dvijāḥ /
śṛṇudhvaṃ tāṃ kathāṃ divyāṃ bhayaśokārtināśinīm // 59.25 //
sa kṛtvā rājyam ekāgryaṃ varṣāṇāṃ ca sahasraśaḥ /
vicārya laukikān dharmān vaidikān niyamāṃs tathā // 59.26 //
keśavārādhane viprā niścitaṃ vratam āsthitaḥ /
sa gatvā paramaṃ kṣetraṃ sāgaraṃ dakṣiṇāśrayam // 59.27 //
taṭe tasmiñ śubhe ramye deśe kṛṣṇasya cāntike /
śveto 'tha kārayām āsa prāsādaṃ śubhalakṣaṇam // 59.28 //
dhanvantaraśataṃ caikaṃ devadevasya dakṣiṇe /
tataḥ śvetena viprendrāḥ śvetaśailamayena ca // 59.29 //
kṛtaḥ sa bhagavāñ śveto mādhavaś candrasaṃnibhaḥ /
pratiṣṭhāṃ vidhivac cakre yathoddiṣṭāṃ svayaṃ tu saḥ // 59.30 //
dattvā dānaṃ dvijātibhyo dīnānāthatapasvinām /
athānantarato rājā mādhavasya ca saṃnidhau // 59.31 //
mahīṃ nipatya sahasā oṃkāraṃ dvādaśākṣaram /
japan sa maunam āsthāya māsam ekaṃ samādhinā // 59.32 //
nirāhāro mahābhāgaḥ samyag viṣṇupade sthitaḥ /
japānte sa tu deveśaṃ saṃstotum upacakrame // 59.33 //
oṃ namo vāsudevāya namaḥ saṃkarṣaṇāya ca /
pradyumnāyāniruddhāya namo nārāyaṇāya ca // 59.34 //
namo 'stu bahurūpāya viśvarūpāya vedhase /
nirguṇāyāpratarkyāya śucaye śuklakarmaṇe // 59.35 //
oṃ namaḥ padmanābhāya padmagarbhodbhavāya ca /
namo 'stu padmavarṇāya padmahastāya te namaḥ // 59.36 //
oṃ namaḥ puṣkarākṣāya sahasrākṣāya mīḍhuṣe /
namaḥ sahasrapādāya sahasrabhujamanyave // 59.37 //
oṃ namo 'stu varāhāya varadāya sumedhase /
variṣṭhāya vareṇyāya śaraṇyāyācyutāya ca // 59.38 //
oṃ namo bālarūpāya bālapadmaprabhāya ca /
bālārkasomanetrāya muñjakeśāya dhīmate // 59.39 //
keśavāya namo nityaṃ namo nārāyaṇāya ca /
mādhavāya variṣṭhāya govindāya namo namaḥ // 59.40 //
oṃ namo viṣṇave nityaṃ devāya vasuretase /
madhusūdanāya namaḥ śuddhāyāṃśudharāya ca // 59.41 //
namo anantāya sūkṣmāya namaḥ śrīvatsadhāriṇe /
trivikramāya ca namo divyapītāmbarāya ca // 59.42 //
sṛṣṭikartre namas tubhyaṃ goptre dhātre namo namaḥ /
namo 'stu guṇabhūtāya nirguṇāya namo namaḥ // 59.43 //
namo vāmanarūpāya namo vāmanakarmaṇe /
namo vāmananetrāya namo vāmanavāhine // 59.44 //
namo ramyāya pūjyāya namo 'stv avyaktarūpiṇe /
apratarkyāya śuddhāya namo bhayaharāya ca // 59.45 //
saṃsārārṇavapotāya praśāntāya svarūpiṇe /
śivāya saumyarūpāya rudrāyottāraṇāya ca // 59.46 //
bhavabhaṅgakṛte caiva bhavabhogapradāya ca /
bhavasaṃghātarūpāya bhavasṛṣṭikṛte namaḥ // 59.47 //
oṃ namo divyarūpāya somāgniśvasitāya ca /
somasūryāṃśukeśāya gobrāhmaṇahitāya ca // 59.48 //
oṃ nama ṛksvarūpāya padakramasvarūpiṇe /
ṛkstutāya namas tubhyaṃ nama ṛksādhanāya ca // 59.49 //
oṃ namo yajuṣāṃ dhātre yajūrūpadharāya ca /
yajuryājyāya juṣṭāya yajuṣāṃ pataye namaḥ // 59.50 //
oṃ namaḥ śrīpate deva śrīdharāya varāya ca /
śriyaḥ kāntāya dāntāya yogicintyāya yogine // 59.51 //
oṃ namaḥ sāmarūpāya sāmadhvanivarāya ca /
oṃ namaḥ sāmasaumyāya sāmayogavide namaḥ // 59.52 //
sāmne ca sāmagītāya oṃ namaḥ sāmadhāriṇe /
sāmayajñavide caiva namaḥ sāmakarāya ca // 59.53 //
namas tv atharvaśirase namo 'tharvasvarūpiṇe /
namo 'stv atharvapādāya namo 'tharvakarāya ca // 59.54 //
oṃ namo vajraśīrṣāya madhukaiṭabhaghātine /
mahodadhijalasthāya vedāharaṇakāriṇe // 59.55 //
namo dīptasvarūpāya hṛṣīkeśāya vai namaḥ /
namo bhagavate tubhyaṃ vāsudevāya te namaḥ // 59.56 //
nārāyaṇa namas tubhyaṃ namo lokahitāya ca /
oṃ namo mohanāśāya bhavabhaṅgakarāya ca // 59.57 //
gatipradāya ca namo namo bandhaharāya ca /
trailokyatejasāṃ kartre namas tejaḥsvarūpiṇe // 59.58 //
yogīśvarāya śuddhāya rāmāyottaraṇāya ca /
sukhāya sukhanetrāya namaḥ sukṛtadhāriṇe // 59.59 //
vāsudevāya vandyāya vāmadevāya vai namaḥ /
dehināṃ dehakartre ca bhedabhaṅgakarāya ca // 59.60 //
devair vanditadehāya namas te divyamauline /
namo vāsanivāsāya vāsavyavaharāya ca // 59.61 //
oṃ namo vasukartre ca vasuvāsapradāya ca /
namo yajñasvarūpāya yajñeśāya ca yogine // 59.62 //
yatiyogakareśāya namo yajñāṅgadhāriṇe /
saṃkarṣaṇāya ca namaḥ pralambamathanāya ca // 59.63 //
meghaghoṣasvanottīrṇavegalāṅgaladhāriṇe /
namo 'stu jñānināṃ jñāna nārāyaṇaparāyaṇa // 59.64 //
na me 'sti tvām ṛte bandhur narakottāraṇe prabho /
atas tvāṃ sarvabhāvena praṇato natavatsala // 59.65 //
malaṃ yat kāyajaṃ vāpi mānasaṃ caiva keśava /
na tasyānyo 'sti deveśa kṣālakas tvām ṛte 'cyuta // 59.66 //
saṃsargāṇi samastāni vihāya tvām upasthitaḥ /
saṅgo me 'stu tvayā sārdham ātmalābhāya keśava // 59.67 //
kaṣṭam āpat suduṣpāraṃ saṃsāraṃ vedmi keśava /
tāpatrayaparikliṣṭas tena tvāṃ śaraṇaṃ gataḥ // 59.68 //
eṣaṇābhir jagat sarvaṃ mohitaṃ māyayā tava /
ākarṣitaṃ ca lobhādyair atas tvām aham āśritaḥ // 59.69 //
nāsti kiṃcit sukhaṃ viṣṇo saṃsārasthasya dehinaḥ /
yathā yathā hi yajñeśa tvayi cetaḥ pravartate // 59.70 //
tathā phalavihīnaṃ tu sukham ātyantikaṃ labhet /
naṣṭo vivekaśūnyo 'smi dṛśyate jagad āturam // 59.71 //
govinda trāhi saṃsārān mām uddhartuṃ tvam arhasi /
magnasya mohasalile niruttāre bhavārṇave /
uddhartā puṇḍarīkākṣa tvām ṛte 'nyo na vidyate // 59.72 //
itthaṃ stutas tatas tena rājñā śvetena bho dvijāḥ /
tasmin kṣetravare divye vikhyāte puruṣottame // 59.73 //
bhaktiṃ tasya tu saṃcintya devadevo jagadguruḥ /
ājagāma nṛpasyāgre sarvair devair vṛto hariḥ // 59.74 //
nīlajīmūtasaṃkāśaḥ padmapattrāyatekṣaṇaḥ /
dadhat sudarśanaṃ dhīmān karāgre dīptamaṇḍalam // 59.75 //
kṣīrodajalasaṃkāśo vimalaś candrasaṃnibhaḥ /
rarāja vāmahaste 'sya pāñcajanyo mahādyutiḥ // 59.76 //
pakṣirājadhvajaḥ śrīmān gadāśārṅgāsidhṛk prabhuḥ /
uvāca sādhu bho rājan yasya te matir uttamā /
yad iṣṭaṃ vara bhadraṃ te prasanno 'smi tavānagha // 59.77 //
śrutvaivaṃ devadevasya vākyaṃ tat paramāmṛtam /
praṇamya śirasovāca śvetas tadgatamānasaḥ // 59.78 //
yady ahaṃ bhagavan bhaktaḥ prayaccha varam uttamam /
ābrahmabhavanād ūrdhvaṃ vaiṣṇavaṃ padam avyayam // 59.79 //
vimalaṃ virajaṃ śuddhaṃ saṃsārāsaṅgavarjitam /
tat padaṃ gantum icchāmi tvatprasādāj jagatpate // 59.80 //
yat padaṃ vibudhāḥ sarve munayaḥ siddhayoginaḥ /
nābhigacchanti yad ramyaṃ paraṃ padam anāmayam // 59.81 //
yāsyasi paramaṃ sthānaṃ rājyāmṛtam upāsya ca /
sarvāṃl lokān atikramya mama lokaṃ gamiṣyasi // 59.82 //
kīrtis tavātra rājendra trīṃl lokāṃś ca gamiṣyati /
sāṃnidhyaṃ mama caivātra sarvadaiva bhaviṣyati // 59.83 //
śvetagaṅgeti gāsyanti sarve te devadānavāḥ /
kuśāgreṇāpi rājendra śvetagāṅgeyam ambu ca // 59.84 //
spṛṣṭvā svargaṃ gamiṣyanti madbhaktā ye samāhitāḥ /
yas tv imāṃ pratimāṃ gacchen mādhavākhyāṃ śaśiprabhām // 59.85 //
śaṅkhagokṣīrasaṃkāśām aśeṣāghavināśinīm /
tāṃ praṇamya sakṛd bhaktyā puṇḍarīkanibhekṣaṇām // 59.86 //
vihāya sarvalokān vai mama loke mahīyate /
manvantarāṇi tatraiva devakanyābhir āvṛtaḥ // 59.87 //
gīyamānaś ca madhuraṃ siddhagandharvasevitaḥ /
bhunakti vipulān bhogān yatheṣṭaṃ māmakaiḥ saha // 59.88 //
cyutas tasmād ihāgatya manuṣyo brāhmaṇo bhavet /
vedavedāṅgavic chrīmān bhogavāṃś cirajīvitaḥ // 59.89 //
gajāśvarathayānāḍhyo dhanadhānyāvṛtaḥ śuciḥ /
rūpavān bahubhāgyaś ca putrapautrasamanvitaḥ // 59.90 //
puruṣottamaṃ punaḥ prāpya vaṭamūle 'tha sāgare /
tyaktvā dehaṃ hariṃ smṛtvā tataḥ śāntapadaṃ vrajet // 59.91 //
śvetamādhavam ālokya samīpe matsyamādhavam /
ekārṇavajale pūrvaṃ rohitaṃ rūpam āsthitam // 60.1 //
vedānāṃ haraṇārthāya rasātalatale sthitam /
cintayitvā kṣitiṃ samyak tasmin sthāne pratiṣṭhitam // 60.2 //
ādyāvataraṇaṃ rūpaṃ mādhavaṃ matsyarūpiṇam /
praṇamya praṇato bhūtvā sarvaduḥkhād vimucyate // 60.3 //
prayāti paramaṃ sthānaṃ yatra devo hariḥ svayam /
kāle punar ihāyāto rājā syāt pṛthivītale // 60.4 //
vatsamādhavam āsādya durādharṣo bhaven naraḥ /
dātā bhoktā bhaved yajvā vaiṣṇavaḥ satyasaṃgaraḥ // 60.5 //
yogaṃ prāpya hareḥ paścāt tato mokṣam avāpnuyāt /
matsyamādhavamāhātmyaṃ mayā saṃparikīrtitam /
yaṃ dṛṣṭvā muniśārdūlāḥ sarvān kāmān avāpnuyāt // 60.6 //
bhagavañ śrotum icchāmo mārjanaṃ varuṇālaye /
kriyate snānadānādi tasyāśeṣaphalaṃ vada // 60.7 //
śṛṇudhvaṃ muniśārdūlā mārjanasya yathāvidhi /
bhaktyā tu tanmanā bhūtvā saṃprāpya puṇyam uttamam // 60.8 //
mārkaṇḍeyahrade snānaṃ pūrvakāle praśasyate /
caturdaśyāṃ viśeṣeṇa sarvapāpapraṇāśanam // 60.9 //
tadvat snānaṃ samudrasya sarvakālaṃ praśasyate /
paurṇamāsyāṃ viśeṣeṇa hayamedhaphalaṃ labhet // 60.10 //
mārkaṇḍeyaṃ vaṭaṃ kṛṣṇaṃ rauhiṇeyaṃ mahodadhim /
indradyumnasaraś caiva pañcatīrthīvidhiḥ smṛtaḥ // 60.11 //
pūrṇimā jyeṣṭhamāsasya jyeṣṭhā ṛkṣaṃ yadā bhavet /
tadā gacched viśeṣeṇa tīrtharājaṃ paraṃ śubham // 60.12 //
kāyavāṅmānasaiḥ śuddhas tadbhāvo nānyamānasaḥ /
sarvadvaṃdvavinirmukto vītarāgo vimatsaraḥ // 60.13 //
kalpavṛkṣavaṭaṃ ramyaṃ tatra snātvā janārdanam /
pradakṣiṇaṃ prakurvīta trivāraṃ susamāhitaḥ // 60.14 //
yaṃ dṛṣṭvā mucyate pāpāt saptajanmasamudbhavāt /
puṇyaṃ cāpnoti vipulaṃ gatim iṣṭāṃ ca bho dvijāḥ // 60.15 //
tasya nāmāni vakṣyāmi pramāṇaṃ ca yuge yuge /
yathāsaṃkhyaṃ ca bho viprāḥ kṛtādiṣu yathākramam // 60.16 //
vaṭaṃ vaṭeśvaraṃ kṛṣṇaṃ purāṇapuruṣaṃ dvijāḥ /
vaṭasyaitāni nāmāni kīrtitāni kṛtādiṣu // 60.17 //
yojanaṃ pādahīnaṃ ca yojanārdhaṃ tadardhakam /
pramāṇaṃ kalpavṛkṣasya kṛtādau parikīrtitam // 60.18 //
yathoktena tu mantreṇa namaskṛtvā tu taṃ vaṭam /
dakṣiṇābhimukho gacched dhanvantaraśatatrayam // 60.19 //
yatrāsau dṛśyate viṣṇuḥ svargadvāraṃ manoramam /
sāgarāmbhaḥsamākṛṣṭaṃ kāṣṭhaṃ sarvaguṇānvitam // 60.20 //
praṇipatya tatas taṃ bhoḥ paripūjya tataḥ punaḥ /
mucyate sarvarogādyais tathā pāpair grahādibhiḥ // 60.21 //
ugrasenaṃ purā dṛṣṭvā svargadvāreṇa sāgaram /
gatvācamya śucis tatra dhyātvā nārāyaṇaṃ param // 60.22 //
nyased aṣṭākṣaraṃ mantraṃ paścād dhastaśarīrayoḥ /
oṃ namo nārāyaṇāyeti yaṃ vadanti manīṣiṇaḥ // 60.23 //
kiṃ kāryaṃ bahubhir mantrair manovibhramakārakaiḥ /
oṃ namo nārāyaṇāyeti mantraḥ sarvārthasādhakaḥ // 60.24 //
āpo narasya sūnutvān nārā itīha kīrtitāḥ /
viṣṇos tās tv ayanaṃ pūrvaṃ tena nārāyaṇaḥ smṛtaḥ // 60.25 //
nārāyaṇaparā vedā nārāyaṇaparā dvijāḥ /
nārāyaṇaparā yajñā nārāyaṇaparāḥ kriyāḥ // 60.26 //
nārāyaṇaparā pṛthvī nārāyaṇaparaṃ jalam /
nārāyaṇaparo vahnir nārāyaṇaparaṃ nabhaḥ // 60.27 //
nārāyaṇaparo vāyur nārāyaṇaparaṃ manaḥ /
ahaṃkāraś ca buddhiś ca ubhe nārāyaṇātmake // 60.28 //
bhūtaṃ bhavyaṃ bhaviṣyaṃ ca yat kiṃcij jīvasaṃjñitam /
sthūlaṃ sūkṣmaṃ paraṃ caiva sarvaṃ nārāyaṇātmakam // 60.29 //
śabdādyā viṣayāḥ sarve śrotrādīnīndriyāṇi ca /
prakṛtiḥ puruṣaś caiva sarve nārāyaṇātmakāḥ // 60.30 //
jale sthale ca pātāle svargaloke 'mbare nage /
avaṣṭabhya idaṃ sarvam āste nārāyaṇaḥ prabhuḥ // 60.31 //
kiṃ cātra bahunoktena jagad etac carācaram /
brahmādistambaparyantaṃ sarvaṃ nārāyaṇātmakam // 60.32 //
nārāyaṇāt paraṃ kiṃcin neha paśyāmi bho dvijāḥ /
tena vyāptam idaṃ sarvaṃ dṛśyādṛśyaṃ carācaram // 60.33 //
āpo hy āyatanaṃ viṣṇoḥ sa ca evāmbhasāṃ patiḥ /
tasmād apsu smaren nityaṃ nārāyaṇam aghāpaham // 60.34 //
snānakāle viśeṣeṇa copasthāya jale śuciḥ /
smaren nārāyaṇaṃ dhyāyed dhaste kāye ca vinyaset // 60.35 //
oṃkāraṃ ca nakāraṃ ca aṅguṣṭhe hastayor nyaset /
śeṣair hastatalaṃ yāvat tarjanyādiṣu vinyaset // 60.36 //
oṃkāraṃ vāmapāde tu nakāraṃ dakṣiṇe nyaset /
mokāraṃ vāmakaṭyāṃ tu nākāraṃ dakṣiṇe nyaset // 60.37 //
rākāraṃ nābhideśe tu yakāraṃ vāmabāhuke /
ṇākāraṃ dakṣiṇe nyasya yakāraṃ mūrdhni vinyaset // 60.38 //
adhaś cordhvaṃ ca hṛdaye pārśvataḥ pṛṣṭhato 'grataḥ /
dhyātvā nārāyaṇaṃ paścād ārabhet kavacaṃ budhaḥ // 60.39 //
pūrve māṃ pātu govindo dakṣiṇe madhusūdanaḥ /
paścime śrīdharo devaḥ keśavas tu tathottare // 60.40 //
pātu viṣṇus tathāgneye nairṛte mādhavo 'vyayaḥ /
vāyavye tu hṛṣīkeśas tatheśāne ca vāmanaḥ // 60.41 //
bhūtale pātu vārāhas tathordhvaṃ ca trivikramaḥ /
kṛtvaivaṃ kavacaṃ paścād ātmānaṃ cintayet tataḥ // 60.42 //
ahaṃ nārāyaṇo devaḥ śaṅkhacakragadādharaḥ /
evaṃ dhyātvā tadātmānam imaṃ mantram udīrayet // 60.43 //
tvam agnir dvipadāṃ nātha retodhāḥ kāmadīpanaḥ /
pradhānaḥ sarvabhūtānāṃ jīvānāṃ prabhur avyayaḥ // 60.44 //
amṛtasyāraṇis tvaṃ hi devayonir apāṃ pate /
vṛjinaṃ hara me sarvaṃ tīrtharāja namo 'stu te // 60.45 //
evam uccārya vidhivat tataḥ snānaṃ samācaret /
anyathā bho dvijaśreṣṭhāḥ snānaṃ tatra na śasyate // 60.46 //
kṛtvā tu vaidikair mantrair abhiṣekaṃ ca mārjanam /
antar jale japet paścāt trir āvṛttyāghamarṣaṇam // 60.47 //
hayamedho yathā viprāḥ sarvapāpaharaḥ kratuḥ /
tathāghamarṣaṇaṃ cātra sūktaṃ sarvāghanāśanam // 60.48 //
uttīrya vāsasī dhaute nirmale paridhāya vai /
prāṇān āyamya cācamya saṃdhyāṃ copāsya bhāskaram // 60.49 //
upatiṣṭhet tataś cordhvaṃ kṣiptvā puṣpajalāñjalim /
upasthāyordhvabāhuś ca talliṅgair bhāskaraṃ tataḥ // 60.50 //
gāyatrīṃ pāvanīṃ devīṃ japed aṣṭottaraṃ śatam /
anyāṃś ca sauramantrāṃś ca japtvā tiṣṭhan samāhitaḥ // 60.51 //
kṛtvā pradakṣiṇaṃ sūryaṃ namaskṛtyopaviśya ca /
svādhyāyaṃ prāṅmukhaḥ kṛtvā tarpayed daivatāny ṛṣīn // 60.52 //
manuṣyāṃś ca pitṝṃś cānyān nāmagotreṇa mantravit /
toyena tilamiśreṇa vidhivat susamāhitaḥ // 60.53 //
tarpaṇaṃ devatānāṃ ca pūrvaṃ kṛtvā samāhitaḥ /
adhikārī bhavet paścāt pitṝṇāṃ tarpaṇe dvijaḥ // 60.54 //
śrāddhe havanakāle ca pāṇinaikena nirvapet /
tarpaṇe tūbhayaṃ kuryād eṣa eva vidhiḥ sadā // 60.55 //
anvārabdhena savyena pāṇinā dakṣiṇena tu /
tṛpyatām iti siñcet tu nāmagotreṇa vāgyataḥ // 60.56 //
kāyasthair yas tilair mohāt karoti pitṛtarpaṇam /
tarpitās tena pitaras tvaṅmāṃsarudhirāsthibhiḥ // 60.57 //
aṅgasthair na tilaiḥ kuryād devatāpitṛtarpaṇam /
rudhiraṃ tad bhavet toyaṃ pradātā kilbiṣī bhavet // 60.58 //
bhūmyāṃ yad dīyate toyaṃ dātā caiva jale sthitaḥ /
vṛthā tan muniśārdūlā nopatiṣṭhati kasyacit // 60.59 //
sthale sthitvā jale yas tu prayacched udakaṃ naraḥ /
pitṝṇāṃ nopatiṣṭheta salilaṃ tan nirarthakam // 60.60 //
udake nodakaṃ kuryāt pitṛbhyaś ca kadācana /
uttīrya tu śucau deśe kuryād udakatarpaṇam // 60.61 //
nodakeṣu na pātreṣu na kruddho naikapāṇinā /
nopatiṣṭhati tat toyaṃ yad bhūmyāṃ na pradīyate // 60.62 //
pitṝṇām akṣayaṃ sthānaṃ mahī dattā mayā dvijāḥ /
tasmāt tatraiva dātavyaṃ pitṝṇāṃ prītim icchatā // 60.63 //
bhūmipṛṣṭhe samutpannā bhūmyāṃ caiva ca saṃsthitāḥ /
bhūmyāṃ caiva layaṃ yātā bhūmau dadyāt tato jalam // 60.64 //
āstīrya ca kuśān sāgrāṃs tān āvāhya svamantrataḥ /
prācīnāgreṣu vai devān yāmyāgreṣu tathā pitṝn // 60.65 //
devān pitṝṃs tathā cānyān saṃtarpyācamya vāgyataḥ /
hastamātraṃ catuṣkoṇaṃ caturdvāraṃ suśobhanam // 61.1 //
puraṃ vilikhya bho viprās tīre tasya mahodadheḥ /
madhye tatra likhet padmam aṣṭapattraṃ sakarṇikam // 61.2 //
evaṃ maṇḍalam ālikhya pūjayet tatra bho dvijāḥ /
aṣṭākṣaravidhānena nārāyaṇam ajaṃ vibhum // 61.3 //
ataḥ paraṃ pravakṣyāmi kāyaśodhanam uttamam /
akāraṃ hṛdaye dhyātvā cakrarekhāsamanvitam // 61.4 //
jvalantaṃ triśikhaṃ caiva dahantaṃ pāpanāśanam /
candramaṇḍalamadhyasthaṃ rākāraṃ mūrdhni cintayet // 61.5 //
śuklavarṇaṃ pravarṣantam amṛtaṃ plāvayan mahīm /
evaṃ nirdhūtapāpas tu divyadehas tato bhavet // 61.6 //
aṣṭākṣaraṃ tato mantraṃ nyased evātmano budhaḥ /
vāmapādaṃ samārabhya kramaśaś caiva vinyaset // 61.7 //
pañcāṅgaṃ vaiṣṇavaṃ caiva caturvyūhaṃ tathaiva ca /
karaśuddhiṃ prakurvīta mūlamantreṇa sādhakaḥ // 61.8 //
ekaikaṃ caiva varṇaṃ tu aṅgulīṣu pṛthak pṛthak /
oṃkāraṃ pṛthivīṃ śuklāṃ vāmapāde tu vinyaset // 61.9 //
nakāraḥ śāṃbhavaḥ śyāmo dakṣiṇe tu vyavasthitaḥ /
mokāraṃ kālam evāhur vāmakaṭyāṃ nidhāpayet // 61.10 //
nākāraḥ sarvabījaṃ tu dakṣiṇasyāṃ vyavasthitaḥ /
rākāras teja ity āhur nābhideśe vyavasthitaḥ // 61.11 //
vāyavyo 'yaṃ yakāras tu vāmaskandhe samāśritaḥ /
ṇākāraḥ sarvago jñeyo dakṣiṇāṃse vyavasthitaḥ /
yakāro 'yaṃ śirasthaś ca yatra lokāḥ pratiṣṭhitāḥ // 61.12 //
oṃ viṣṇave namaḥ śiraḥ oṃ jvalanāya namaḥ śikhā /
oṃ viṣṇave namaḥ kavacam oṃ viṣṇave namaḥ sphuraṇaṃ diśobandhāya /
oṃ huṃphaḍastram oṃ śirasi śuklo vāsudeva iti /
oṃ āṃ lalāṭe raktaḥ saṃkarṣaṇo garutmān vahnis teja āditya iti /
oṃ āṃ grīvāyāṃ pītaḥ pradyumno vāyumegha iti /
oṃ āṃ hṛdaye kṛṣṇo 'niruddhaḥ sarvaśaktisamanvita iti /
evaṃ caturvyūham ātmānaṃ kṛtvā tataḥ karma samācaret // 61.13 //
mamāgre 'vasthito viṣṇuḥ pṛṣṭhataś cāpi keśavaḥ /
govindo dakṣiṇe pārśve vāme tu madhusūdanaḥ // 61.14 //
upariṣṭāt tu vaikuṇṭho vārāhaḥ pṛthivītale /
avāntaradiśo yās tu tāsu sarvāsu mādhavaḥ // 61.15 //
gacchatas tiṣṭhato vāpi jāgrataḥ svapato 'pi vā /
narasiṃhakṛtā guptir vāsudevamayo hy aham // 61.16 //
evaṃ viṣṇumayo bhūtvā tataḥ karma samārabhet /
yathā dehe tathā deve sarvatattvāni yojayet // 61.17 //
tataś caiva prakurvīta prokṣaṇaṃ praṇavena tu /
phaṭkārāntaṃ samuddiṣṭaṃ sarvavighnaharaṃ śubham // 61.18 //
tatrārkacandravahnīnāṃ maṇḍalāni vicintayet /
padmamadhye nyased viṣṇuṃ pavanasyāmbarasya ca // 61.19 //
tato vicintya hṛdaya oṃkāraṃ jyotīrūpiṇam /
karṇikāyāṃ samāsīnaṃ jyotīrūpaṃ sanātanam // 61.20 //
aṣṭākṣaraṃ tato mantraṃ vinyasec ca yathākramam /
tena vyastasamastena pūjanaṃ paramaṃ smṛtam // 61.21 //
dvādaśākṣaramantreṇa yajed devaṃ sanātanam /
tato 'vadhārya hṛdaye karṇikāyāṃ bahir nyaset // 61.22 //
caturbhujaṃ mahāsattvaṃ sūryakoṭisamaprabham /
cintayitvā mahāyogaṃ jyotīrūpaṃ sanātanam /
tataś cāvāhayen mantraṃ krameṇācintya mānase // 61.23 //
||āvāhanamantraḥ
mīnarūpo varāhaś ca narasiṃho 'tha vāmanaḥ /
āyātu devo varado mama nārāyaṇo 'grataḥ /
oṃ namo nārāyaṇāya namaḥ // 61.24 //
||sthāpanamantraḥ:
karṇikāyāṃ supīṭhe 'tra padmakalpitam āsanam /
sarvasattvahitārthāya tiṣṭha tvaṃ madhusūdana // 61.25 //
oṃ namo nārāyaṇāya namaḥ /
||arghamantraḥ
oṃ trailokyapatīnāṃ pataye devadevāya hṛṣīkeśāya viṣṇave namaḥ /
oṃ namo nārāyaṇāya namaḥ // 61.26 //
||pādyamantraḥ:
oṃ pādyaṃ pādayor deva padmanābha sanātana /
viṣṇo kamalapattrākṣa gṛhāṇa madhusūdana // 61.27 //
oṃ namo nārāyaṇāya namaḥ /
||madhuparkamantraḥ:
madhuparkaṃ mahādeva brahmādyaiḥ kalpitaṃ tava /
mayā niveditaṃ bhaktyā gṛhāṇa puruṣottama // 61.28 //
oṃ namo nārāyaṇāya namaḥ /
mandākinyāḥ sitaṃ vāri sarvapāpaharaṃ śivam /
gṛhāṇācamanīyaṃ tvaṃ mayā bhaktyā niveditam // 61.29 //
oṃ namo nārāyaṇāya namaḥ /
tvam āpaḥ pṛthivī caiva jyotis tvaṃ vāyur eva ca /
lokeśa vṛttimātreṇa vāriṇā snāpayāmy aham // 61.30 //
oṃ namo nārāyaṇāya namaḥ /
devatattvasamāyukta yajñavarṇasamanvita /
svarṇavarṇaprabhe deva vāsasī tava keśava // 61.31 //
oṃ namo nārāyaṇāya namaḥ /
śarīraṃ te na jānāmi ceṣṭāṃ caiva ca keśava /
mayā nivedito gandhaḥ pratigṛhya vilipyatām // 61.32 //
oṃ namo nārāyaṇāya namaḥ /
ṛgyajuḥsāmamantreṇa trivṛtaṃ padmayoninā /
sāvitrīgranthisaṃyuktam upavītaṃ tavārpaye // 61.33 //
oṃ namo nārāyaṇāya namaḥ /
divyaratnasamāyukta vahnibhānusamaprabha /
gātrāṇi tava śobhantu sālaṃkārāṇi mādhava // 61.34 //
oṃ namo nārāyaṇāya namaḥ /
oṃ nama iti pratyakṣaraṃ samastena mūlamantreṇa vā pūjayet || 61.35 /
vanaspatiraso divyo gandhāḍhyaḥ surabhiś ca te /
mayā nivedito bhaktyā dhūpo 'yaṃ pratigṛhyatām // 61.36 //
oṃ namo nārāyaṇāya namaḥ /
sūryacandrasamo jyotir vidyudagnyos tathaiva ca /
tvam eva jyotiṣāṃ deva dīpo 'yaṃ pratigṛhyatām // 61.37 //
oṃ namo nārāyaṇāya namaḥ /
annaṃ caturvidhaṃ caiva rasaiḥ ṣaḍbhiḥ samanvitam /
mayā niveditaṃ bhaktyā naivedyaṃ tava keśava // 61.38 //
oṃ namo nārāyaṇāya namaḥ /
pūrve dale vāsudevaṃ yāmye saṃkarṣaṇaṃ nyaset /
pradyumnaṃ paścime kuryād aniruddhaṃ tathottare // 61.39 //
vārāhaṃ ca tathāgneye narasiṃhaṃ ca nairṛte /
vāyavye mādhavaṃ caiva tathaiśāne trivikramam // 61.40 //
tathāṣṭākṣaradevasya garuḍaṃ purato nyaset /
vāmapārśve tathā cakraṃ śaṅkhaṃ dakṣiṇato nyaset // 61.41 //
tathā mahāgadāṃ caiva nyased devasya dakṣiṇe /
tataḥ śārṅgaṃ dhanur vidvān nyased devasya vāmataḥ // 61.42 //
dakṣiṇeneṣudhī divye khaḍgaṃ vāme ca vinyaset /
śriyaṃ dakṣiṇataḥ sthāpya puṣṭim uttarato nyaset // 61.43 //
vanamālāṃ ca puratas tataḥ śrīvatsakaustubhau /
vinyased dhṛdayādīni pūrvādiṣu caturdiśam // 61.44 //
tato 'straṃ devadevasya koṇe caiva tu vinyaset /
indram agniṃ yamaṃ caiva nairṛtaṃ varuṇaṃ tathā // 61.45 //
vāyuṃ dhanadam īśānam anantaṃ brahmaṇā saha /
pūjayet tāntrikair mantrair adhaś cordhvaṃ tathaiva ca // 61.46 //
evaṃ saṃpūjya deveśaṃ maṇḍalasthaṃ janārdanam /
labhed abhimatān kāmān naro nāsty atra saṃśayaḥ // 61.47 //
anenaiva vidhānena maṇḍalasthaṃ janārdanam /
pūjitaṃ yaḥ saṃpaśyeta sa viśed viṣṇum avyayam // 61.48 //
sakṛd apy arcito yena vidhinānena keśavaḥ /
janmamṛtyujarāṃ tīrtvā sa viṣṇoḥ padam āpnuyāt // 61.49 //
yaḥ smaret satataṃ bhaktyā nārāyaṇam atandritaḥ /
anvahaṃ tasya vāsāya śvetadvīpaḥ prakalpitaḥ // 61.50 //
oṃkārādisamāyuktaṃ namaḥkārāntadīpitam /
tannāma sarvatattvānāṃ mantra ity abhidhīyate // 61.51 //
anenaiva vidhānena gandhapuṣpaṃ nivedayet /
ekaikasya prakurvīta yathoddiṣṭaṃ krameṇa tu // 61.52 //
mudrās tato nibadhnīyād yathoktakramacoditāḥ /
japaṃ caiva prakurvīta mūlamantreṇa mantravit // 61.53 //
aṣṭāviṃśatim aṣṭau vā śatam aṣṭottaraṃ tathā /
kāmeṣu ca yathāproktaṃ yathāśakti samāhitaḥ // 61.54 //
padmaṃ śaṅkhaś ca śrīvatso gadā garuḍa eva ca /
cakraṃ khaḍgaś ca śārṅgaṃ ca aṣṭau mudrāḥ prakīrtitāḥ // 61.55 //
gaccha gaccha paraṃ sthānaṃ purāṇapuruṣottama /
yatra brahmādayo devā vindanti paramaṃ padam // 61.56 //
arcanaṃ ye na jānanti harer mantrair yathoditam /
te tatra mūlamantreṇa pūjayantv acyutaṃ sadā // 61.57 //
evaṃ saṃpūjya vidhivad bhaktyā taṃ puruṣottamam /
praṇamya śirasā paścāt sāgaraṃ ca prasādayet // 62.1 //
prāṇas tvaṃ sarvabhūtānāṃ yoniś ca saritāṃ pate /
tīrtharāja namas te 'stu trāhi mām acyutapriya // 62.2 //
snātvaivaṃ sāgare samyak tasmin kṣetravare dvijāḥ /
tīre cābhyarcya vidhivan nārāyaṇam anāmayam // 62.3 //
rāmaṃ kṛṣṇaṃ subhadrāṃ ca praṇipatya ca sāgaram /
śatānām aśvamedhānāṃ phalaṃ prāpnoti mānavaḥ // 62.4 //
sarvapāpavinirmuktaḥ sarvaduḥkhavivarjitaḥ /
vṛndāraka iva śrīmān rūpayauvanagarvitaḥ // 62.5 //
vimānenārkavarṇena divyagandharvanādinā /
kulaikaviṃśam uddhṛtya viṣṇulokaṃ sa gacchati // 62.6 //
bhuktvā tatra varān bhogān krīḍitvā cāpsaraiḥ saha /
manvantaraśataṃ sāgraṃ jarāmṛtyuvivarjitaḥ // 62.7 //
puṇyakṣayād ihāyātaḥ kule sarvaguṇānvite /
rūpavān subhagaḥ śrīmān satyavādī jitendriyaḥ // 62.8 //
vedaśāstrārthavid vipro bhaved yajvā tu vaiṣṇavaḥ /
yogaṃ ca vaiṣṇavaṃ prāpya tato mokṣam avāpnuyāt // 62.9 //
grahoparāge saṃkrāntyām ayane viṣuve tathā /
yugādiṣu ṣaḍaśītyāṃ vyatīpāte dinakṣaye // 62.10 //
āṣāḍhyāṃ caiva kārttikyāṃ māghyāṃ vānye śubhe tithau /
ye tatra dānaṃ viprebhyaḥ prayacchanti sumedhasaḥ // 62.11 //
phalaṃ sahasraguṇitam anyatīrthāl labhanti te /
pitṝṇāṃ ye prayacchanti piṇḍaṃ tatra vidhānataḥ // 62.12 //
akṣayāṃ pitaras teṣāṃ tṛptiṃ saṃprāpnuvanti vai /
evaṃ snānaphalaṃ samyak sāgarasya mayoditam // 62.13 //
dānasya ca phalaṃ viprāḥ piṇḍadānasya caiva hi /
dharmārthamokṣaphaladam āyuṣkīrtiyaśaskaram // 62.14 //
bhuktimuktiphalaṃ nṝṇāṃ dhanyaṃ duḥsvapnanāśanam /
sarvapāpaharaṃ puṇyaṃ sarvakāmaphalapradam // 62.15 //
nāstikāya na vaktavyaṃ purāṇaṃ ca dvijottamāḥ /
tāvad garjanti tīrthāni māhātmyaiḥ svaiḥ pṛthak pṛthak // 62.16 //
yāvan na tīrtharājasya māhātmyaṃ varṇyate dvijāḥ /
puṣkarādīni tīrthāni prayacchanti svakaṃ phalam // 62.17 //
tīrtharājas tu sa punaḥ sarvatīrthaphalapradaḥ /
bhūtale yāni tīrthāni saritaś ca sarāṃsi ca // 62.18 //
viśanti sāgare tāni tenāsau śreṣṭhatāṃ gataḥ /
rājā samastatīrthānāṃ sāgaraḥ saritāṃ patiḥ // 62.19 //
tasmāt samastatīrthebhyaḥ śreṣṭho 'sau sarvakāmadaḥ /
tamo nāśaṃ yathābhyeti bhāskare 'bhyudite dvijāḥ // 62.20 //
snānena tīrtharājasya tathā pāpasya saṃkṣayaḥ /
tīrtharājasamaṃ tīrthaṃ na bhūtaṃ na bhaviṣyati // 62.21 //
adhiṣṭhānaṃ yadā yatra prabhor nārāyaṇasya vai /
kaḥ śaknoti guṇān vaktuṃ tīrtharājasya bho dvijāḥ // 62.22 //
koṭyo navanavatyas tu yatra tīrthāni santi vai /
tasmāt snānaṃ ca dānaṃ ca homaṃ japyaṃ surārcanam /
yat kiṃcit kriyate tatra cākṣayaṃ kriyate dvijāḥ // 62.23 //
tato gacched dvijaśreṣṭhās tīrthaṃ yajñāṅgasaṃbhavam /
indradyumnasaro nāma yatrāste pāvanaṃ śubham // 63.1 //
gatvā tatra śucir dhīmān ācamya manasā harim /
dhyātvopasthāya ca jalam imaṃ mantram udīrayet // 63.2 //
aśvamedhāṅgasaṃbhūta tīrtha sarvāghanāśana /
snānaṃ tvayi karomy adya pāpaṃ hara namo 'stu te // 63.3 //
evam uccārya vidhivat snātvā devān ṛṣīn pitṝn /
tilodakena cānyāṃś ca saṃtarpyācamya vāgyataḥ // 63.4 //
dattvā pitṝṇāṃ piṇḍāṃś ca saṃpūjya puruṣottamam /
daśāśvamedhikaṃ samyak phalaṃ prāpnoti mānavaḥ // 63.5 //
saptāvarān sapta parān vaṃśān uddhṛtya devavat /
kāmagena vimānena viṣṇulokaṃ sa gacchati // 63.6 //
bhuktvā tatra sukhān bhogān yāvac candrārkatārakam /
cyutas tasmād ihāyāto mokṣaṃ ca labhate dhruvam // 63.7 //
evaṃ kṛtvā pañcatīrthīm ekādaśyām upoṣitaḥ /
jyeṣṭhaśuklapañcadaśyāṃ yaḥ paśyet puruṣottamam // 63.8 //
sa pūrvoktaṃ phalaṃ prāpya krīḍitvā vācyutālaye /
prayāti paramaṃ sthānaṃ yasmān nāvartate punaḥ // 63.9 //
māsān anyān parityajya māghādīn prapitāmaha /
praśaṃsasi kathaṃ jyeṣṭhaṃ brūhi tatkāraṇaṃ prabho // 63.10 //
śṛṇudhvaṃ muniśārdūlāḥ pravakṣyāmi samāsataḥ /
jyeṣṭhaṃ māsaṃ yathā tebhyaḥ praśaṃsāmi punaḥ punaḥ // 63.11 //
pṛthivyāṃ yāni tīrthāni saritaś ca sarāṃsi ca /
puṣkariṇyas taḍāgāni vāpyaḥ kūpās tathā hradāḥ // 63.12 //
nānānadyaḥ samudrāś ca saptāhaṃ puruṣottame /
jyeṣṭhaśukladaśamyādi pratyakṣaṃ yānti sarvadā // 63.13 //
snānadānādikaṃ tasmād devatāprekṣaṇaṃ dvijāḥ /
yat kiṃcit kriyate tatra tasmin kāle 'kṣayaṃ bhavet // 63.14 //
śuklapakṣasya daśamī jyeṣṭhe māsi dvijottamāḥ /
harate daśa pāpāni tasmād daśaharā smṛtā // 63.15 //
yas tasyāṃ halinaṃ kṛṣṇaṃ paśyed bhadrāṃ susaṃyataḥ /
sarvapāpavinirmukto viṣṇulokaṃ vrajen naraḥ // 63.16 //
uttare dakṣiṇe viprās tv ayane puruṣottamam /
dṛṣṭvā rāmaṃ subhadrāṃ ca viṣṇulokaṃ vrajen naraḥ // 63.17 //
naro dolāgataṃ dṛṣṭvā govindaṃ puruṣottamam /
phālgunyāṃ prayato bhūtvā govindasya puraṃ vrajet // 63.18 //
viṣuvaddivase prāpte pañcatīrthīṃ vidhānataḥ /
kṛtvā saṃkarṣaṇaṃ kṛṣṇaṃ dṛṣṭvā bhadrāṃ ca bho dvijāḥ // 63.19 //
naraḥ samastayajñānāṃ phalaṃ prāpnoti durlabham /
vimuktaḥ sarvapāpebhyo viṣṇulokaṃ ca gacchati // 63.20 //
yaḥ paśyati tṛtīyāyāṃ kṛṣṇaṃ candanarūṣitam /
vaiśākhasyāsite pakṣe sa yāty acyutamandiram // 63.21 //
jyaiṣṭhyāṃ jyeṣṭharkṣayuktāyāṃ yaḥ paśyet puruṣottamam /
kulaikaviṃśam uddhṛtya viṣṇulokaṃ sa gacchati // 63.22 //
yadā bhaven mahājyaiṣṭhī rāśinakṣatrayogataḥ /
prayatnena tadā martyair gantavyaṃ puruṣottamam // 64.1 //
kṛṣṇaṃ dṛṣṭvā mahājyaiṣṭhyāṃ rāmaṃ bhadrāṃ ca bho dvijāḥ /
naro dvādaśayātrāyāḥ phalaṃ prāpnoti cādhikam // 64.2 //
prayāge ca kurukṣetre naimiṣe puṣkare gaye /
gaṅgādvāre kuśāvarte gaṅgāsāgarasaṃgame // 64.3 //
kokāmukhe śūkare ca mathurāyāṃ marusthale /
śālagrāme vāyutīrthe mandare sindhusāgare // 64.4 //
piṇḍārake citrakūṭe prabhāse kanakhale dvijāḥ /
śaṅkhoddhāre dvārakāyāṃ tathā badarikāśrame // 64.5 //
lohakuṇḍe cāśvatīrthe sarvapāpapramocane /
kāmālaye koṭitīrthe tathā cāmarakaṇṭake // 64.6 //
lohārgale jambumārge somatīrthe pṛthūdake /
utpalāvartake caiva pṛthutuṅge sukubjake // 64.7 //
ekāmrake ca kedāre kāśyāṃ ca viraje dvijāḥ /
kālañjare ca gokarṇe śrīśaile gandhamādane // 64.8 //
mahendre malaye vindhye pāriyātre himālaye /
sahye ca śuktimante ca gomante cārbude tathā // 64.9 //
gaṅgāyāṃ sarvatīrtheṣu yāmuneṣu ca bho dvijāḥ /
sārasvateṣu gomatyāṃ brahmaputreṣu saptasu // 64.10 //
godāvarī bhīmarathī tuṅgabhadrā ca narmadā /
tāpī payouṣṇī kāverī śiprā carmaṇvatī dvijāḥ // 64.11 //
vitastā candrabhāgā ca śatadrur bāhudā tathā /
ṛṣikulyā kumārī ca vipāśā ca dṛṣadvatī // 64.12 //
śarayūr nākagaṅgā ca gaṇḍakī ca mahānadī /
kauśikī karatoyā ca trisrotā madhuvāhinī // 64.13 //
mahānadī vaitaraṇī yāś cānyā nānukīrtitāḥ /
athavā kiṃ bahūktena bhāṣitena dvijottamāḥ // 64.14 //
pṛthivyāṃ sarvatīrtheṣu sarveṣv āyataneṣu ca /
sāgareṣu ca śaileṣu nadīṣu ca saraḥsu ca // 64.15 //
yat phalaṃ snānadānena rāhugraste divākare /
tat phalaṃ kṛṣṇam ālokya mahājyaiṣṭhyāṃ labhen naraḥ // 64.16 //
tasmāt sarvaprayatnena gantavyaṃ puruṣottame /
mahājyaiṣṭhyāṃ muniśreṣṭhā sarvakāmaphalepsubhiḥ // 64.17 //
dṛṣṭvā rāmaṃ mahājyeṣṭhaṃ kṛṣṇaṃ subhadrayā saha /
viṣṇulokaṃ naro yāti samuddhṛtya samaṃ kulam // 64.18 //
bhuktvā tatra varān bhogān yāvad ābhūtasaṃplavam /
puṇyakṣayād ihāgatya caturvedī dvijo bhavet // 64.19 //
svadharmanirataḥ śāntaḥ kṛṣṇabhakto jitendriyaḥ /
vaiṣṇavaṃ yogam āsthāya tato mokṣam avāpnuyāt // 64.20 //
kasmin kāle bhavet snānaṃ kṛṣṇasya kamalodbhava /
vidhinā kena tad brūhi tato vidhividāṃ vara // 65.1 //
śṛṇudhvaṃ munayaḥ snānaṃ kṛṣṇasya vadato mama /
rāmasya ca subhadrāyāḥ puṇyaṃ sarvāghanāśanam // 65.2 //
māsi jyeṣṭhe ca saṃprāpte nakṣatre candradaivate /
paurṇamāsyāṃ tadā snānaṃ sarvakālaṃ harer dvijāḥ // 65.3 //
sarvatīrthamayaḥ kūpas tatrāste nirmalaḥ śuciḥ /
tadā bhogavatī tatra pratyakṣā bhavati dvijāḥ // 65.4 //
tasmāj jyaiṣṭhyāṃ samuddhṛtya haimāḍhyaiḥ kalaśair jalam /
kṛṣṇarāmābhiṣekārthaṃ subhadrāyāś ca bho dvijāḥ // 65.5 //
kṛtvā suśobhanaṃ mañcaṃ patākābhir alaṃkṛtam /
sudṛḍhaṃ sukhasaṃcāraṃ vastraiḥ puṣpair alaṃkṛtam // 65.6 //
vistīrṇaṃ dhūpitaṃ dhūpaiḥ snānārthaṃ rāmakṛṣṇayoḥ /
sitavastraparicchannaṃ muktāhārāvalambitam // 65.7 //
tatra nānāvidhair vādyaiḥ kṛṣṇaṃ nīlāmbaraṃ dvijāḥ /
madhye subhadrāṃ cāsthāpya jayamaṅgalanisvanaiḥ // 65.8 //
brāhmaṇaiḥ kṣatriyair vaiśyaiḥ śūdraiś cānyaiś ca jātibhiḥ /
anekaśatasāhasrair vṛtaṃ strīpuruṣair dvijāḥ // 65.9 //
gṛhasthāḥ snātakāś caiva yatayo brahmacāriṇaḥ /
snāpayanti tadā kṛṣṇaṃ mañcasthaṃ sahalāyudham // 65.10 //
tathā samastatīrthāni pūrvoktāni dvijottamāḥ /
svodakaiḥ puṣpamiśraiś ca snāpayanti pṛthak pṛthak // 65.11 //
paścāt paṭahaśaṅkhādyair bherīmurajanisvanaiḥ /
kāhalais tālaśabdaiś ca mṛdaṅgair jharjharais tathā // 65.12 //
anyaiś ca vividhair vādyair ghaṇṭāsvanavibhūṣitaiḥ /
strīṇāṃ maṅgalaśabdaiś ca stutiśabdair manoharaiḥ // 65.13 //
jayaśabdais tathā stotrair vīṇāveṇunināditaiḥ /
śrūyate sumahāñ śabdaḥ sāgarasyeva garjataḥ // 65.14 //
munīnāṃ vedaśabdena mantraśabdais tathāparaiḥ /
nānāstotraravaiḥ puṇyaiḥ sāmaśabdopabṛṃhitaiḥ // 65.15 //
yatibhiḥ snātakaiś caiva gṛhasthair brahmacāribhiḥ /
snānakāle suraśreṣṭha stuvanti parayā mudā // 65.16 //
śyāmair veśyājanaiś caiva kucabhārāvanāmibhiḥ /
pītaraktāmbarābhiś ca mālyadāmāvanāmibhiḥ // 65.17 //
saratnakuṇḍalair divyaiḥ suvarṇastabakānvitaiḥ /
cāmarai ratnadaṇḍaiś ca vījyete rāmakeśavau // 65.18 //
yakṣavidyādharaiḥ siddhaiḥ kiṃnaraiś cāpsarogaṇaiḥ /
parivāryāmbaragatair devagandharvacāraṇaiḥ // 65.19 //
ādityā vasavo rudrāḥ sādhyā viśve marudgaṇāḥ /
lokapālās tathā cānye stuvanti puruṣottamam // 65.20 //
namas te devadeveśa purāṇa puruṣottama /
sargasthityantakṛd deva lokanātha jagatpate // 65.21 //
trailokyadhāriṇaṃ devaṃ brahmaṇyaṃ mokṣakāraṇam /
taṃ namasyāmahe bhaktyā sarvakāmaphalapradam // 65.22 //
stutvaivaṃ vibudhāḥ kṛṣṇaṃ rāmaṃ caiva mahābalam /
subhadrāṃ ca muniśreṣṭhās tadākāśe vyavasthitāḥ // 65.23 //
gāyanti devagandharvā nṛtyanty apsarasas tathā /
devatūryāṇy avādyanta vātā vānti suśītalāḥ // 65.24 //
puṣpamiśraṃ tadā meghā varṣanty ākāśagocarāḥ /
jayaśabdaṃ ca kurvanti munayaḥ siddhacāraṇāḥ // 65.25 //
śakrādyā vibudhāḥ sarva ṛṣayaḥ pitaras tathā /
prajānāṃ patayo nāgā ye cānye svargavāsinaḥ // 65.26 //
tato maṅgalasaṃbhārair vidhimantrapuraskṛtam /
ābhiṣecanikaṃ dravyaṃ gṛhītvā devatāgaṇāḥ // 65.27 //
indro viṣṇur mahāvīryaḥ sūryācandramasau tathā /
dhātā caiva vidhātā ca tathā caivānilānalau // 65.28 //
pūṣā bhago 'ryamā tvaṣṭā aṃśunaiva vivasvatā /
patnībhyāṃ sahito dhīmān mitreṇa varuṇena ca // 65.29 //
rudrair vasubhir ādityair aśvibhyāṃ ca vṛtaḥ prabhuḥ /
viśvair devair marudbhiś ca sādhyaiś ca pitṛbhiḥ saha // 65.30 //
gandharvair apsarobhiś ca yakṣarākṣasapannagaiḥ /
devarṣibhir asaṃkhyeyais tathā brahmarṣibhir varaiḥ // 65.31 //
vaikhānasair vālakhilyair vāyvāhārair marīcipaiḥ /
bhṛgubhiś cāṅgirobhiś ca sarvavidyāsuniṣṭhitaiḥ // 65.32 //
sarvavidyādharaiḥ puṇyair yogasiddhibhir āvṛtaḥ /
pitāmahaḥ pulastyaś ca pulahaś ca mahātapāḥ // 65.33 //
aṅgirāḥ kaśyapo 'triś ca marīcir bhṛgur eva ca /
kratur haraḥ pracetāś ca manur dakṣas tathaiva ca // 65.34 //
ṛtavaś ca grahāś caiva jyotīṃṣi ca dvijottamāḥ /
mūrtimatyaś ca sarito devāś caiva sanātanāḥ // 65.35 //
samudrāś ca hradāś caiva tīrthāni vividhāni ca /
pṛthivī dyaur diśaś caiva pādapāś ca dvijottamāḥ // 65.36 //
aditir devamātā ca hrīḥ śrīḥ svāhā sarasvatī /
umā śacī sinīvālī tathā cānumatiḥ kuhūḥ // 65.37 //
rākā ca dhiṣaṇā caiva patnyaś cānyā divaukasām /
himavāṃś caiva vindhyaś ca meruś cānekaśṛṅgavān // 65.38 //
airāvataḥ sānucaraḥ kalākāṣṭhās tathaiva ca /
māsārdhaṃ māsa-ṛtavas tathā rātryahanī samāḥ // 65.39 //
uccaiḥśravā hayaśreṣṭho nāgarājaś ca vāmanaḥ /
aruṇo garuḍaś caiva vṛkṣāś cauṣadhibhiḥ saha // 65.40 //
dharmaś ca bhagavān devaḥ samājagmur hi saṃgatāḥ /
kālo yamaś ca mṛtyuś ca yamasyānucarāś ca ye // 65.41 //
bahulatvāc ca noktā ye vividhā devatāgaṇāḥ /
te devasyābhiṣekārthaṃ samāyānti tatas tataḥ // 65.42 //
gṛhītvā te tadā viprāḥ sarve devā divaukasaḥ /
ābhiṣecanikaṃ dravyaṃ maṅgalāni ca sarvaśaḥ // 65.43 //
divyasaṃbhārasaṃyuktaiḥ kalaśaiḥ kāñcanair dvijāḥ /
sārasvatībhiḥ puṇyābhir divyatoyābhir eva ca // 65.44 //
toyenākāśagaṅgāyāḥ kṛṣṇaṃ rāmeṇa saṃgatam /
sapuṣpaiḥ kāñcanaiḥ kumbhaiḥ snāpayanty avanisthitāḥ // 65.45 //
saṃcaranti vimānāni devānām ambare tathā /
uccāvacāni divyāni kāmagāni sthirāṇi ca // 65.46 //
divyaratnavicitrāṇi sevitāny apsarogaṇaiḥ /
gītair vādyaiḥ patākābhiḥ śobhitāni samantataḥ // 65.47 //
evaṃ tadā muniśreṣṭhāḥ kṛṣṇaṃ rāmeṇa saṃgatam /
snāpayitvā subhadrāṃ ca saṃstuvanti mudānvitāḥ // 65.48 //
jaya jaya lokapāla bhaktarakṣaka jaya jaya praṇatavatsala jaya jaya bhūtacaraṇa jaya jayādideva bahukāraṇa jaya jaya vāsudeva jaya jayāsurasaṃharaṇa jaya jaya divyamīna jaya jaya tridaśavara jaya jaya jaladhiśayana /
jaya jaya yogivara jaya jaya sūryanetra jaya jaya devarāja jaya jaya kaiṭabhāre jaya jaya vedavara jaya jaya kūrmarūpa jaya jaya yajñavara jaya jaya kamalanābha jaya jaya śailacara /
jaya jaya yogaśāyiñ jaya jaya vegadhara jaya jaya viśvamūrte jaya jaya cakradhara jaya jaya bhūtanātha jaya jaya dharaṇīdhara jaya jaya śeṣaśāyiñ jaya jaya pītavāso jaya jaya somakānta /
jaya jaya yogavāsa jaya jaya dahanavaktra jaya jaya dharmavāsa jaya jaya guṇanidhāna jaya jaya śrīnivāsa jaya jaya garuḍagamana jaya jaya sukhanivāsa jaya jaya dharmaketo jaya jaya mahīnivāsa /
jaya jaya gahanacaritra jaya jaya yogigamya jaya jaya makhanivāsa jaya jaya vedavedya jaya śāntikara jaya jaya yogicintya jaya jaya puṣṭikara jaya jaya jñānamūrte jaya jaya kamalākara /
jaya jaya bhāvavedya jaya jaya muktikara jaya jaya vimaladeha jaya jaya sattvanilaya jaya jaya guṇasamṛddha jaya jaya yajñakara jaya jaya guṇavihīna jaya jaya mokṣakara jaya jaya bhūśaraṇya /
jaya jaya kāntiyuta jaya jaya lokaśaraṇa jaya jaya lakṣmīyuta jaya jaya paṅkajākṣa jaya jaya sṛṣṭikara jaya jaya yogayuta jaya jayātasīkusumaśyāmadeha jaya jaya samudrāviṣṭadeha jaya jaya lakṣmīpaṅkajaṣaṭcaraṇa /
jaya jaya bhaktavaśa jaya jaya lokakānta jaya jaya paramaśānta jaya jaya paramasāra jaya jaya cakradhara jaya jaya bhogiyuta jaya jaya nīlāmbara jaya jaya śāntikara jaya jaya mokṣakara jaya jaya kaluṣahara // 65.49 //
jaya kṛṣṇa jagannātha jaya saṃkarṣaṇānuja /
jaya padmapalāśākṣa jaya vāñchāphalaprada // 65.50 //
jaya mālāvṛtoraska jaya cakragadādhara /
jaya padmālayākānta jaya viṣṇo namo 'stu te // 65.51 //
evaṃ stutvā tadā devāḥ śakrādyā hṛṣṭamānasāḥ /
siddhacāraṇasaṃghāś ca ye cānye svargavāsinaḥ // 65.52 //
munayo vālakhilyāś ca kṛṣṇaṃ rāmeṇa saṃgatam /
subhadrāṃ ca muniśreṣṭhāḥ praṇipatyāmbare sthitāḥ // 65.53 //
dṛṣṭvā stutvā namaskṛtvā tadā te tridivaukasaḥ /
kṛṣṇaṃ rāmaṃ subhadrāṃ ca yānti svaṃ svaṃ niveśanam // 65.54 //
saṃcaranti vimānāni devānām ambare tadā /
uccāvacāni divyāni kāmagāni sthirāṇi ca // 65.55 //
divyaratnavicitrāṇi sevitāny apsarogaṇaiḥ /
gītair vādyaiḥ patākābhiḥ śobhitāni samantataḥ // 65.56 //
tasmin kāle tu ye martyāḥ paśyanti puruṣottamam /
balabhadraṃ subhadrāṃ ca te yānti padam avyayam // 65.57 //
subhadrārāmasahitaṃ mañcasthaṃ puruṣottamam /
dṛṣṭvā nirāmayaṃ sthānaṃ yānti nāsty atra saṃśayaḥ // 65.58 //
kapilāśatadānena yat phalaṃ puṣkare smṛtam /
tat phalaṃ kṛṣṇam ālokya mañcasthaṃ sahalāyudham /
subhadrāṃ ca muniśreṣṭhāḥ prāpnoti śubhakṛn naraḥ // 65.59 //
kanyāśatapradānena yat phalaṃ samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.60 //
suvarṇaśataniṣkāṇāṃ dānena yat phalaṃ smṛtam /
tat phalaṃ kṛṣṇam ālokya mañcasthaṃ labhate naraḥ // 65.61 //
gosahasrapradānena yat phalaṃ parikīrtitam /
tat phalaṃ kṛṣṇam ālokya mañcasthaṃ labhate naraḥ // 65.62 //
bhūmidānena vidhivad yat phalaṃ samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.63 //
yat phalaṃ cānnadānena arghātithyena kīrtitam /
tat phalaṃ kṛṣṇam ālokya mañcasthaṃ labhate naraḥ // 65.64 //
vṛṣotsargeṇa vidhivad yat phalaṃ samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.65 //
yat phalaṃ toyadānena grīṣme vānyatra kīrtitam /
tat phalaṃ kṛṣṇam ālokya mañcasthaṃ labhate naraḥ // 65.66 //
tiladhenupradānena yat phalaṃ saṃprakīrtitam /
tat phalaṃ kṛṣṇam ālokya mañcasthaṃ labhate naraḥ // 65.67 //
gajāśvarathadānena yat phalaṃ samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.68 //
suvarṇaśṛṅgīdānena yat phalaṃ samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.69 //
jaladhenupradānena yat phalaṃ samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.70 //
dānena ghṛtadhenvāś ca phalaṃ yat samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.71 //
cāndrāyaṇena cīrṇena yat phalaṃ samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.72 //
māsopavāsair vidhivad yat phalaṃ samudāhṛtam /
tat phalaṃ kṛṣṇam ālokya mañcasthaṃ labhate naraḥ // 65.73 //
atha kiṃ bahunoktena bhāṣitena punaḥ punaḥ /
tasya devasya māhātmyaṃ mañcasthasya dvijottamāḥ // 65.74 //
yat phalaṃ sarvatīrtheṣu vratair dānaiś ca kīrtitam /
tat phalaṃ kṛṣṇam ālokya mañcasthaṃ sahalāyudham // 65.75 //
subhadrāṃ ca muniśreṣṭhāḥ prāpnoti śubhakṛn naraḥ /
tasmān naro 'thavā nārī paśyet taṃ puruṣottamam // 65.76 //
tataḥ samastatīrthānāṃ labhet snānādikaṃ phalam /
snānaśeṣeṇa kṛṣṇasya toyenātmābhiṣicyate // 65.77 //
vandhyā mṛtaprajā yā tu durbhagā grahapīḍitā /
rākṣasādyair gṛhītā vā tathā rogaiś ca saṃhatāḥ // 65.78 //
sadyas tāḥ snānaśeṣeṇa udakenābhiṣecitāḥ /
prāpnuvantīpsitān kāmān yān yān vāñchanti cepsitān // 65.79 //
putrārthinī labhet putrān saubhāgyaṃ ca sukhārthinī /
rogārtā mucyate rogād dhanaṃ ca dhanakāṅkṣiṇī // 65.80 //
puṇyāni yāni toyāni tiṣṭhanti dharaṇītale /
tāni snānāvaśeṣasya kalāṃ nārhanti ṣoḍaśīm // 65.81 //
tasmāt snānāvaśeṣaṃ yat kṛṣṇasya salilaṃ dvijāḥ /
tenābhiṣiñced gātrāṇi sarvakāmapradaṃ hi tat // 65.82 //
snātaṃ paśyanti ye kṛṣṇaṃ vrajantaṃ dakṣiṇāmukham /
brahmahatyādibhiḥ pāpair mucyante te na saṃśayaḥ // 65.83 //
śāstreṣu yat phalaṃ proktaṃ pṛthiv-yas tripradakṣiṇaiḥ /
dṛṣṭvā naro labhet kṛṣṇaṃ vrajantaṃ dakṣiṇāmukham // 65.84 //
tīrthayātrāphalaṃ yat tu pṛthivyāṃ samudāhṛtam /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.85 //
badaryāṃ yat phalaṃ proktaṃ dṛṣṭvā nārāyaṇaṃ naram /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.86 //
gaṅgādvāre kurukṣetre snānadānena yat phalam /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.87 //
prayāge ca mahāmāghyāṃ yat phalaṃ samudāhṛtam /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.88 //
śālagrāme mahācaitryāṃ snānadānena yat phalam /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.89 //
mahābhidhānakārttikyāṃ puṣkare yat phalaṃ smṛtam /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.90 //
yat phalaṃ snānadānena gaṅgāsāgarasaṃgame /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.91 //
graste sūrye kurukṣetre snānadānena yat phalam /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.92 //
gaṅgāyāṃ sarvatīrtheṣu yāmuneṣu ca bho dvijāḥ /
sārasvateṣu tīrtheṣu tathānyeṣu saraḥsu ca // 65.93 //
yat phalaṃ snānadānena vidhivat samudāhṛtam /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.94 //
puṣkare cātha tīrtheṣu gaye cāmarakaṇṭake /
naimiṣādiṣu tīrtheṣu kṣetreṣv āyataneṣu ca // 65.95 //
yat phalaṃ snānadānena rāhugraste divākare /
dṛṣṭvā naro labhet kṛṣṇaṃ tat phalaṃ dakṣiṇāmukham // 65.96 //
atha kiṃ punar uktena bhāṣitena punaḥ punaḥ /
yat kiṃcit kathitaṃ cātra phalaṃ puṇyasya karmaṇaḥ // 65.97 //
vedaśāstre purāṇe ca bhārate ca dvijottamāḥ /
dharmaśāstreṣu sarveṣu tathānyatra manīṣibhiḥ // 65.98 //
dṛṣṭvā naro labhet kṛṣṇaṃ tat phalaṃ sahalāyudham /
sakalaṃ bhadrayā sārdhaṃ vrajantaṃ dakṣiṇāmukham // 65.99 //
guḍivāmaṇḍapaṃ yāntaṃ ye paśyanti rathe sthitam /
kṛṣṇaṃ balaṃ subhadrāṃ ca te yānti bhavanaṃ hareḥ // 66.1 //
ye paśyanti tadā kṛṣṇaṃ saptāhaṃ maṇḍape sthitam /
halinaṃ ca subhadrāṃ ca viṣṇulokaṃ vrajanti te // 66.2 //
kena sā nirmitā yātrā dakṣiṇasyāṃ jagatpate /
yātrāphalaṃ ca kiṃ tatra prāpyate brūhi mānavaiḥ // 66.3 //
kimarthaṃ sarasas tīre rājñas tasya jagatpate /
pavitre vijane deśe gatvā tatra ca maṇḍape // 66.4 //
kṛṣṇaḥ saṃkarṣaṇaś caiva subhadrā ca rathena te /
svasthānaṃ saṃparityajya saptarātraṃ vasanti vai // 66.5 //
indradyumnena bho viprāḥ purā vai prārthito hariḥ /
saptāhaṃ sarasas tīre mama yātrā bhavatv iti // 66.6 //
guḍivā nāma deveśa bhuktimuktiphalapradā /
tasmai kila varaṃ cāsau dadau sa puruṣottamaḥ // 66.7 //
saptāhaṃ sarasas tīre tava rājan bhaviṣyati /
guḍivā nāma yātrā me sarvakāmaphalapradā // 66.8 //
ye māṃ tatrārcayiṣyanti śraddhayā maṇḍape sthitam /
saṃkarṣaṇaṃ subhadrāṃ ca vidhivat susamāhitāḥ // 66.9 //
brāhmaṇāḥ kṣatriyā vaiśyāḥ striyaḥ śūdrāś ca vai nṛpa /
puṣpair gandhais tathā dhūpair dīpair naivedyakair varaiḥ // 66.10 //
upahārair bahuvidhaiḥ praṇipātaiḥ pradakṣiṇaiḥ /
jayaśabdais tathā stotrair gītair vādyair manoharaiḥ // 66.11 //
na teṣāṃ durlabhaṃ kiṃcit phalaṃ yasya yad īpsitam /
bhaviṣyati nṛpaśreṣṭha matprasādād asaṃśayam // 66.12 //
evam uktvā tu taṃ devas tatraivāntaradhīyata /
sa tu rājavaraḥ śrīmān kṛtakṛtyo 'bhavat tadā // 66.13 //
tasmāt sarvaprayatnena guḍivāyāṃ dvijottamāḥ /
sarvakāmapradaṃ devaṃ paśyet taṃ puruṣottamam // 66.14 //
aputro labhate putrān nirdhano labhate dhanam /
rogāc ca mucyate rogī kanyā prāpnoti satpatim // 66.15 //
āyuḥ kīrtiṃ yaśo medhāṃ balaṃ vidyāṃ dhṛtiṃ paśūn /
naraḥ saṃtatim āpnoti rūpayauvanasaṃpadam // 66.16 //
yān yān samīhate bhogān dṛṣṭvā taṃ puruṣottamam /
naro vāpy athavā nārī tāṃs tān prāpnoty asaṃśayam // 66.17 //
yātrāṃ kṛtvā guḍivākhyāṃ vidhivat susamāhitaḥ /
āṣāḍhasya site pakṣe naro yoṣid athāpi vā // 66.18 //
dṛṣṭvā kṛṣṇaṃ ca rāmaṃ ca subhadrāṃ ca dvijottamāḥ /
daśapañcāśvamedhānāṃ phalaṃ prāpnoti cādhikam // 66.19 //
saptāvarān sapta parān vaṃśān uddhṛtya cātmanaḥ /
kāmagena vimānena sarvaratnair alaṃkṛtaḥ // 66.20 //
gandharvair apsarobhiś ca sevyamāno yathottaraiḥ /
rūpavān subhagaḥ śūro naro viṣṇupuraṃ vrajet // 66.21 //
tatra bhuktvā varān bhogān yāvad ābhūtasaṃplavam /
sarvakāmasamṛddhātmā jarāmaraṇavarjitaḥ // 66.22 //
puṇyakṣayād ihāgatya caturvedī dvijo bhavet /
vaiṣṇavaṃ yogam āsthāya tato mokṣam avāpnuyāt // 66.23 //
ekaikasyās tu yātrāyāḥ phalaṃ brūhi pṛthak pṛthak /
yat prāpnoti naraḥ kṛtvā nārī vā tatra saṃyatā // 67.1 //
pratiyātrāphalaṃ viprāḥ śṛṇudhvaṃ gadato mama /
yat prāpnoti naraḥ kṛtvā tasmin kṣetre susaṃyataḥ // 67.2 //
guḍivāyāṃ tathotthāne phālgunyāṃ viṣuve tathā /
yātrāṃ kṛtvā vidhānena dṛṣṭvā kṛṣṇaṃ praṇamya ca // 67.3 //
saṃkarṣaṇaṃ subhadrāṃ ca labhet sarvatra vai phalam /
naro gacched viṣṇuloke yāvad indrāś caturdaśa // 67.4 //
yāvad yātrāṃ jyeṣṭhamāse karoti vidhivan naraḥ /
tāvat kalpaṃ viṣṇuloke sukhaṃ bhuṅkte na saṃśayaḥ // 67.5 //
tasmin kṣetravare puṇye ramye śrīpuruṣottame /
bhuktimuktiprade nṝṇāṃ sarvasattvasukhāvahe // 67.6 //
jyeṣṭhe yātrāṃ naraḥ kṛtvā nārī vā saṃyatendriyaḥ /
yathoktena vidhānena daśa dve ca samāhitaḥ // 67.7 //
pratiṣṭhāṃ kurute yas tu śāṭhyadambhavivarjitaḥ /
sa bhuktvā vividhān bhogān mokṣaṃ cānte labhed dhruvam // 67.8 //
śrotum icchāmahe deva pratiṣṭhāṃ vadatas tava /
vidhānaṃ cārcanaṃ dānaṃ phalaṃ tatra jagatpateḥ // 67.9 //
śṛṇudhvaṃ muniśārdūlāḥ pratiṣṭhāṃ vidhicoditām /
yāṃ kṛtvā tu naro bhaktyā nārī vā labhate phalam // 67.10 //
yātrā dvādaśa saṃpūrṇā yadā syāt tu dvijottamāḥ /
tadā kurvīta vidhivat pratiṣṭhāṃ pāpanāśinīm // 67.11 //
jyeṣṭhe māsi site pakṣe tv ekādaśyāṃ samāhitaḥ /
gatvā jalāśayaṃ puṇyam ācamya prayataḥ śuciḥ // 67.12 //
āvāhya sarvatīrthāni dhyātvā nārāyaṇaṃ tathā /
tataḥ snānaṃ prakurvīta vidhivat susamāhitaḥ // 67.13 //
yasya yo vidhir uddiṣṭa ṛṣibhiḥ snānakarmaṇi /
tenaiva tu vidhānena snānaṃ tasya vidhīyate // 67.14 //
snātvā samyag vidhānena tato devān ṛṣīn pitṝn /
saṃtarpayet tathānyāṃś ca nāmagotravidhānavit // 67.15 //
uttīrya vāsasī dhaute nirmale paridhāya vai /
upaspṛśya vidhānena bhāskarābhimukhas tataḥ // 67.16 //
gāyatrīṃ pāvanīṃ devīṃ manasā vedamātaram /
sarvapāpaharāṃ puṇyāṃ japed aṣṭottaraṃ śatam // 67.17 //
puṇyāṃś ca sauramantrāṃś ca śraddhayā susamāhitaḥ /
triḥ pradakṣiṇam āvṛtya bhāskaraṃ praṇamet tataḥ // 67.18 //
vedoktaṃ triṣu varṇeṣu snānaṃ jāpyam udāhṛtam /
strīśūdrayoḥ snānajāpyaṃ vedoktavidhivarjitam // 67.19 //
tato gacched gṛhaṃ maunī pūjayet puruṣottamam /
prakṣālya hastau pādau ca upaspṛśya yathāvidhi // 67.20 //
ghṛtena snāpayed devaṃ kṣīreṇa tadanantaram /
madhugandhodakenaiva tīrthacandanavāriṇā // 67.21 //
tato vastrayugaṃ śreṣṭhaṃ bhaktyā taṃ paridhāpayet /
candanāgarukarpūraiḥ kuṅkumena vilepayet // 67.22 //
pūjayet parayā bhaktyā padmaiś ca puruṣottamam /
anyaiś ca vaiṣṇavaiḥ puṣpair arcayen mallikādibhiḥ // 67.23 //
saṃpūjyaivaṃ jagannāthaṃ bhuktimuktipradaṃ harim /
dhūpaṃ cāgurusaṃyuktaṃ dahed devasya cāgrataḥ // 67.24 //
guggulaṃ ca muniśreṣṭhā dahed gandhasamanvitam /
dīpaṃ prajvālayed bhaktyā yathāśaktyā ghṛtena vai // 67.25 //
anyāṃś ca dīpakān dadyād dvādaśaiva samāhitaḥ /
ghṛtena ca muniśreṣṭhās tilatailena vā punaḥ // 67.26 //
naivedye pāyasāpūpaśaṣkulīvaṭakaṃ tathā /
modakaṃ phāṇitaṃ vālpaṃ phalāni ca nivedayet // 67.27 //
evaṃ pañcopacāreṇa saṃpūjya puruṣottamam /
namaḥ puruṣottamāyeti japed aṣṭottaraṃ śatam // 67.28 //
tataḥ prasādayed devaṃ bhaktyā taṃ puruṣottamam /
namas te sarvalokeśa bhaktānām abhayaprada // 67.29 //
saṃsārasāgare magnaṃ trāhi māṃ puruṣottama /
yās te mayā kṛtā yātrā dvādaśaiva jagatpate // 67.30 //
prasādāt tava govinda saṃpūrṇās tā bhavantu me /
evaṃ prasādya taṃ devaṃ daṇḍavat praṇipatya ca // 67.31 //
tato 'rcayed guruṃ bhaktyā puṣpavastrānulepanaiḥ /
nānayor antaraṃ yasmād vidyate munisattamāḥ // 67.32 //
devasyopari kurvīta śraddhayā susamāhitaḥ /
nānāpuṣpair muniśreṣṭhā vicitraṃ puṣpamaṇḍapam // 67.33 //
kṛtvāvadhāraṇaṃ paścāj jāgaraṃ kārayen niśi /
kathāṃ ca vāsudevasya gītikāṃ cāpi kārayet // 67.34 //
dhyāyan paṭhan stuvan devaṃ praṇayed rajanīṃ budhaḥ /
tataḥ prabhāte vimale dvādaśyāṃ dvādaśaiva tu // 67.35 //
nimantrayed vratasnātān brāhmaṇān vedapāragān /
itihāsapurāṇajñāñ śrotriyān saṃyatendriyān // 67.36 //
snātvā samyag vidhānena dhautavāsā jitendriyaḥ /
snāpayet pūrvavat tatra pūjayet puruṣottamam // 67.37 //
gandhaiḥ puṣpair upahārair naivedyair dīpakais tathā /
upacārair bahuvidhaiḥ praṇipātaiḥ pradakṣiṇaiḥ // 67.38 //
jāpyaiḥ stutinamaskārair gītavādyair manoharaiḥ /
saṃpūjyaivaṃ jagannāthaṃ brāhmaṇān pūjayet tataḥ // 67.39 //
dvādaśaiva tu gās tebhyo dattvā kanakam eva ca /
chattropānadyugaṃ caiva śraddhābhaktisamanvitaḥ // 67.40 //
bhaktyā tu sadhanaṃ tebhyo dadyād vastrādikaṃ dvijāḥ /
sadbhāvena tu govindas toṣyate pūjito yataḥ // 67.41 //
ācāryāya tato dadyād govastraṃ kanakaṃ tathā /
chattropānadyugaṃ cānyat kāṃsyapātraṃ ca bhaktitaḥ // 67.42 //
tatas tān bhojayed viprān bhojyaṃ pāyasapūrvakam /
pakvānnaṃ bhakṣyabhojyaṃ ca guḍasarpiḥsamanvitam // 67.43 //
tatas tān annatṛptāṃś ca brāhmaṇān svasthamānasān /
dvādaśaivodakumbhāṃś ca dadyāt tebhyaḥ samodakān // 67.44 //
dakṣiṇāṃ ca yathāśaktyā dadyāt tebhyo vimatsaraḥ /
kumbhaṃ ca dakṣiṇāṃ caiva ācāryāya nivedayet // 67.45 //
evaṃ saṃpūjya tān viprān guruṃ jñānapradāyakam /
pūjayet parayā bhaktyā viṣṇutulyaṃ dvijottamāḥ // 67.46 //
suvarṇavastragodhānyair dravyaiś cānyair varair budhaḥ /
saṃpūjya taṃ namaskṛtya imaṃ mantram udīrayet // 67.47 //
sarvavyāpī jagannāthaḥ śaṅkhacakragadādharaḥ /
anādinidhano devaḥ prīyatāṃ puruṣottamaḥ // 67.48 //
ity uccārya tato viprāṃs triḥ kṛtvā ca pradakṣiṇām /
praṇamya śirasā bhaktyā ācāryaṃ tu visarjayet // 67.49 //
tatas tān brāhmaṇān bhaktyā cāsīmāntam anuvrajet /
anuvrajya tu tān sarvān namaskṛtya nivartayet // 67.50 //
bāndhavaiḥ svajanair yuktas tato bhuñjīta vāgyataḥ /
anyaiś copāsakair dīnair bhikṣukaiś cānnakāṅkṣibhiḥ // 67.51 //
evaṃ kṛtvā naraḥ samyaṅ nārī vā labhate phalam /
aśvamedhasahasrāṇāṃ rājasūyaśatasya ca // 67.52 //
atītaṃ śatam ādāya puruṣāṇāṃ narottamāḥ /
bhaviṣyaṃ ca śataṃ viprāḥ svargatyā divyarūpadhṛk // 67.53 //
sarvalakṣaṇasaṃpannaḥ sarvālaṃkārabhūṣitaḥ /
sarvakāmasamṛddhātmā devavad vigatajvaraḥ // 67.54 //
rūpayauvanasaṃpanno guṇaiḥ sarvair alaṃkṛtaḥ /
stūyamāno 'psarobhiś ca gandharvaiḥ samalaṃkṛtaḥ // 67.55 //
vimānenārkavarṇena kāmagena sthireṇa ca /
patākādhvajayuktena sarvaratnair alaṃkṛtaḥ // 67.56 //
udyotayan diśaḥ sarvā ākāśe vigataklamaḥ /
yuvā mahābalo dhīmān viṣṇulokaṃ sa gacchati // 67.57 //
tatra kalpaśataṃ yāvad bhuṅkte bhogān yathepsitān /
siddhāpsarobhir gandharvaiḥ suravidyādharoragaiḥ // 67.58 //
stūyamāno munivarais tiṣṭhate vigatajvaraḥ /
yathā devo jagannāthaḥ śaṅkhacakragadādharaḥ // 67.59 //
tathāsau mudito viprāḥ kṛtvā rūpaṃ caturbhujam /
bhuktvā tatra varān bhogān krīḍāṃ kṛtvā suraiḥ saha // 67.60 //
tadante brahmasadanam āyāti sarvakāmadam /
siddhavidyādharaiś cāpi śobhitaṃ surakiṃnaraiḥ // 67.61 //
kālaṃ navatikalpaṃ tu tatra bhuktvā sukhaṃ naraḥ /
tasmād āyāti viprendrāḥ sarvakāmaphalapradam // 67.62 //
rudralokaṃ suragaṇaiḥ sevitaṃ sukhamokṣadam /
anekaśatasāhasrair vimānaiḥ samalaṃkṛtam // 67.63 //
siddhavidyādharair yakṣair bhūṣitaṃ daityadānavaiḥ /
aśītikalpakālaṃ tu tatra bhuktvā sukhaṃ naraḥ // 67.64 //
tadante yāti golokaṃ sarvabhogasamanvitam /
surasiddhāpsarobhiś ca śobhitaṃ sumanoharam // 67.65 //
tatra saptatikalpāṃs tu bhuktvā bhogam anuttamam /
durlabhaṃ triṣu lokeṣu svasthacitto yathāmaraḥ // 67.66 //
tasmād āgacchate lokaṃ prājāpatyam anuttamam /
gandharvāpsarasaiḥ siddhair munividyādharair vṛtaḥ // 67.67 //
ṣaṣṭikalpān sukhaṃ tatra bhuktvā nānāvidhaṃ mudā /
tadante śakrabhavanaṃ nānāścaryasamanvitam // 67.68 //
gandharvaiḥ kiṃnaraiḥ siddhaiḥ suravidyādharoragaiḥ /
guhyakāpsarasaiḥ sādhyair vṛtaiś cānyaiḥ surottamaiḥ // 67.69 //
āgatya tatra pañcāśat kalpān bhuktvā sukhaṃ naraḥ /
suralokaṃ tato gatvā vimānaiḥ samalaṃkṛtaḥ // 67.70 //
catvāriṃśat tu kalpāṃs tu bhuktvā bhogān sudurlabhān /
āgacchate tato lokaṃ nakṣatrākhyaṃ sudurlabham // 67.71 //
tato bhogān varān bhuṅkte triṃśat kalpān yathepsitān /
tasmād āgacchate lokaṃ śaśāṅkasya dvijottamāḥ // 67.72 //
yatrāsau tiṣṭhate somaḥ sarvair devair alaṃkṛtaḥ /
tatra viṃśatikalpāṃs tu bhuktvā bhogaṃ sudurlabham // 67.73 //
ādityasya tato lokam āyāti surapūjitam /
nānāścaryamayaṃ puṇyaṃ gandharvāpsaraḥsevitam // 67.74 //
tatra bhuktvā śubhān bhogān daśa kalpān dvijottamāḥ /
tasmād āyāti bhuvanaṃ gandharvāṇāṃ sudurlabham // 67.75 //
tatra bhogān samastāṃś ca kalpam ekaṃ yathāsukham /
bhuktvā cāyāti medinyāṃ rājā bhavati dhārmikaḥ // 67.76 //
cakravartī mahāvīryo guṇaiḥ sarvair alaṃkṛtaḥ /
kṛtvā rājyaṃ svadharmeṇa yajñair iṣṭvā sudakṣiṇaiḥ // 67.77 //
tadante yogināṃ lokaṃ gatvā mokṣapradaṃ śivam /
tatra bhuktvā varān bhogān yāvad ābhūtasaṃplavam // 67.78 //
tasmād āgacchate cātra jāyate yogināṃ kule /
pravare vaiṣṇave viprā durlabhe sādhusaṃmate // 67.79 //
caturvedī vipravaro yajñair iṣṭvāptadakṣiṇaiḥ /
vaiṣṇavaṃ yogam āsthāya tato mokṣam avāpnuyāt // 67.80 //
evaṃ yātrāphalaṃ viprā mayā samyag udāhṛtam /
bhuktimuktipradaṃ nṝṇāṃ kim anyac chrotum icchatha // 67.81 //
śrotum icchāmahe deva viṣṇulokam anāmayam /
lokānandakaraṃ kāntaṃ sarvāścaryasamanvitam // 68.1 //
pramāṇaṃ tasya lokasya bhogaṃ kāntiṃ balaṃ prabho /
karmaṇā kena gacchanti tatra dharmaparāyaṇāḥ // 68.2 //
darśanāt sparśanād vāpi tīrthasnānādināpi vā /
vistarād brūhi tattvena paraṃ kautūhalaṃ hi naḥ // 68.3 //
śṛṇudhvaṃ munayaḥ sarve yat paraṃ paramaṃ padam /
bhaktānām īhitaṃ dhanyaṃ puṇyaṃ saṃsāranāśanam // 68.4 //
pravaraṃ sarvalokānāṃ viṣṇvākhyaṃ vadato mama /
sarvāścaryamayaṃ puṇyaṃ sthānaṃ trailokyapūjitam // 68.5 //
aśokaiḥ pārijātaiś ca mandāraiś campakadrumaiḥ /
mālatīmallikākundair bakulair nāgakesaraiḥ // 68.6 //
puṃnāgair atimuktaiś ca priyaṅgutagarārjunaiḥ /
pāṭalācūtakhadiraiḥ karṇikāravanojjvalaiḥ // 68.7 //
nāraṅgaiḥ panasair lodhrair nimbadāḍimasarjakaiḥ /
drākṣālakucakharjūrair madhukendraphalair drumaiḥ // 68.8 //
kapitthair nārikeraiś ca tālaiḥ śrīphalasaṃbhavaiḥ /
kalpavṛkṣair asaṃkhyaiś ca vanyair anyaiḥ suśobhanaiḥ // 68.9 //
saralaiś candanair nīpair devadāruśubhāñjanaiḥ /
jātīlavaṅgakaṅkolaiḥ karpūrāmodavāsibhiḥ // 68.10 //
tāmbūlapattranicayais tathā pūgīphaladrumaiḥ /
anyaiś ca vividhair vṛkṣaiḥ sarvartuphalaśobhitaiḥ // 68.11 //
puṣpair nānāvidhaiś caiva latāgucchasamudbhavaiḥ /
nānājalāśayaiḥ puṇyair nānāpakṣirutair varaiḥ // 68.12 //
dīrghikāśatasaṃghātais toyapūrṇair manoharaiḥ /
kumudaiḥ śatapattraiś ca puṣpaiḥ kokanadair varaiḥ // 68.13 //
raktanīlotpalaiḥ kāntaiḥ kahlāraiś ca sugandhibhiḥ /
anyaiś ca jalajaiḥ puṣpair nānāvarṇaiḥ suśobhanaiḥ // 68.14 //
haṃsakāraṇḍavākīrṇaiś cakravākopaśobhitaiḥ /
koyaṣṭikaiś ca dātyūhaiḥ kāraṇḍavaravākulaiḥ // 68.15 //
cātakaiḥ priyaputraiś ca jīvaṃjīvakajātibhiḥ /
anyair divyair jalacarair vihāramadhurasvanaiḥ // 68.16 //
evaṃ nānāvidhair divyair nānāścaryasamanvitaiḥ /
vṛkṣair jalāśayaiḥ puṇyair bhūṣitaṃ sumanoharaiḥ // 68.17 //
tatra divyair vimānaiś ca nānāratnavibhūṣitaiḥ /
kāmagaiḥ kāñcanaiḥ śubhrair divyagandharvanāditaiḥ // 68.18 //
taruṇādityasaṃkāśair apsarobhir alaṃkṛtaiḥ /
hemaśayyāsanayutair nānābhogasamanvitaiḥ // 68.19 //
khecaraiḥ sapatākaiś ca muktāhārāvalambibhiḥ /
nānāvarṇair asaṃkhyātair jātarūpaparicchadaiḥ // 68.20 //
nānākusumagandhāḍhyaiś candanāgurubhūṣitaiḥ /
sukhapracārabahulair nānāvāditraniḥsvanaiḥ // 68.21 //
manomārutatulyaiś ca kiṅkiṇīstabakākulaiḥ /
viharanti pure tasmin vaiṣṇave lokapūjite // 68.22 //
nānāṅganābhiḥ satataṃ gandharvāpsarasādibhiḥ /
candrānanābhiḥ kāntābhir yoṣidbhiḥ sumanoharaiḥ // 68.23 //
pīnonnatakucāgrābhiḥ sumadhyābhiḥ samantataḥ /
śyāmāvadātavarṇābhir mattamātaṅgagāmibhiḥ // 68.24 //
parivārya naraśreṣṭhaṃ vījayanti sma tāḥ striyaḥ /
cāmarai rukmadaṇḍaiś ca nānāratnavibhūṣitaiḥ // 68.25 //
gītanṛtyais tathā vādyair modamānair madālasaiḥ /
yakṣavidyādharaiḥ siddhair gandharvair apsarogaṇaiḥ // 68.26 //
surasaṃghaiś ca ṛṣibhiḥ śuśubhe bhuvanottamam /
tatra prāpya mahābhogān prāpnuvanti manīṣiṇaḥ // 68.27 //
vaṭarājasamīpe tu dakṣiṇasyodadhes taṭe /
dṛṣṭo yair bhagavān kṛṣṇaḥ puṣkarākṣo jagatpatiḥ // 68.28 //
krīḍanty apsarasaiḥ sārdhaṃ yāvad dyauś candratārakam /
prataptahemasaṃkāśā jarāmaraṇavarjitāḥ // 68.29 //
sarvaduḥkhavihīnāś ca tṛṣṇāglānivivarjitāḥ /
caturbhujā mahāvīryā vanamālāvibhūṣitāḥ // 68.30 //
śrīvatsalāñchanair yuktāḥ śaṅkhacakragadādharāḥ /
kecin nīlotpalaśyāmāḥ kecit kāñcanasaṃnibhāḥ // 68.31 //
kecin marakataprakhyāḥ kecid vaidūryasaṃnibhāḥ /
śyāmavarṇāḥ kuṇḍalinas tathānye vajrasaṃnibhāḥ // 68.32 //
na tādṛk sarvadevānāṃ bhānti lokā dvijottamāḥ /
yādṛg bhāti harer lokaḥ sarvāścaryasamanvitaḥ // 68.33 //
na tatra punarāvṛttir gamanāj jāyate dvijāḥ /
prabhāvāt tasya devasya yāvad ābhūtasaṃplavam // 68.34 //
vicaranti pure divye rūpayauvanagarvitāḥ /
kṛṣṇaṃ rāmaṃ subhadrāṃ ca paśyanti puruṣottame // 68.35 //
prataptahemasaṃkāśaṃ taruṇādityasaṃnibham /
puramadhye harer bhāti mandiraṃ ratnabhūṣitam // 68.36 //
anekaśatasāhasraiḥ patākaiḥ samalaṃkṛtam /
yojanāyutavistīrṇaṃ hemaprākāraveṣṭitam // 68.37 //
nānāvarṇair dhvajaiś citraiḥ kalpitaiḥ sumanoharaiḥ /
vibhāti śārado yadvan nakṣatraiḥ saha candramāḥ // 68.38 //
caturdvāraṃ suvistīrṇaṃ kañcukibhiḥ surakṣitam /
purasaptakasaṃyuktaṃ mahotsekaṃ manoharam // 68.39 //
prathamaṃ kāñcanaṃ tatra dvitīyaṃ marakatair yutam /
indranīlaṃ tṛtīyaṃ tu mahānīlaṃ tataḥ param // 68.40 //
puraṃ tu pañcamaṃ dīptaṃ padmarāgamayaṃ puram /
ṣaṣṭhaṃ vajramayaṃ viprā vaidūryaṃ saptamaṃ puram // 68.41 //
nānāratnamayair hemapravālāṅkurabhūṣitaiḥ /
stambhair adbhutasaṃkāśair bhāti tad bhavanaṃ mahat // 68.42 //
dṛśyante tatra siddhāś ca bhāsayanti diśo daśa /
paurṇamāsyāṃ sanakṣatro yathā bhāti niśākaraḥ // 68.43 //
ārūḍhas tatra bhagavān salakṣmīko janārdanaḥ /
pītāmbaradharaḥ śyāmaḥ śrīvatsalakṣmasaṃyutaḥ // 68.44 //
jvalat sudarśanaṃ cakraṃ ghoraṃ sarvāstranāyakam /
dadhāra dakṣiṇe haste sarvatejomayaṃ hariḥ // 68.45 //
kundendurajataprakhyaṃ hāragokṣīrasaṃnibham /
ādāya taṃ muniśreṣṭhāḥ savyahastena keśavaḥ // 68.46 //
yasya śabdena sakalaṃ saṃkṣobhaṃ jāyate jagat /
viśrutaṃ pāñcajanyeti sahasrāvartabhūṣitam // 68.47 //
duṣkṛtāntakarīṃ raudrāṃ daityadānavanāśinīm /
jvaladvahniśikhākārāṃ duḥsahāṃ tridaśair api // 68.48 //
kaumodakīṃ gadāṃ cāsau dhṛtavān dakṣiṇe kare /
vāme visphurati hy asya śārṅgaṃ sūryasamaprabham // 68.49 //
śarair ādityasaṃkāśair jvālāmālākulair varaiḥ /
yo 'sau saṃharate devas trailokyaṃ sacarācaram // 68.50 //
sarvānandakaraḥ śrīmān sarvaśāstraviśāradaḥ /
sarvalokagurur devaḥ sarvair devair namaskṛtaḥ // 68.51 //
sahasramūrdhā deveśaḥ sahasracaraṇekṣaṇaḥ /
sahasrākhyaḥ sahasrāṅgaḥ sahasrabhujavān prabhuḥ // 68.52 //
siṃhāsanagato devaḥ padmapattrāyatekṣaṇaḥ /
vidyudvispaṣṭasaṃkāśo jagannātho jagadguruḥ // 68.53 //
parītaḥ surasiddhaiś ca gandharvāpsarasāṃ gaṇaiḥ /
yakṣavidyādharair nāgair munisiddhaiḥ sacāraṇaiḥ // 68.54 //
suparṇair dānavair daityai rākṣasair guhyakiṃnaraiḥ /
anyair devagaṇair divyaiḥ stūyamāno virājate // 68.55 //
tatrasthā satataṃ kīrtiḥ prajñā medhā sarasvatī /
buddhir matis tathā kṣāntiḥ siddhimūrtis tathā dyutiḥ // 68.56 //
gāyatrī caiva sāvitrī maṅgalā sarvamaṅgalā /
prabhā matis tathā kāntis tatra nārāyaṇī sthitā // 68.57 //
śraddhā ca kauśikī devī vidyut saudāminī tathā /
nidrā rātris tathā māyā tathānyāmarayoṣitaḥ // 68.58 //
vāsudevasya sarvās tā bhavane saṃpratiṣṭhitāḥ /
atha kiṃ bahunoktena sarvaṃ tatra pratiṣṭhitam // 68.59 //
ghṛtācī menakā rambhā sahajanyā tilottamā /
urvaśī caiva nimlocā tathānyā vāmanā parā // 68.60 //
mandodarī ca subhagā viśvācī vipulānanā /
bhadrāṅgī citrasenā ca pramlocā sumanoharā // 68.61 //
munisaṃmohinī rāmā candramadhyā śubhānanā /
sukeśī nīlakeśā ca tathā manmathadīpinī // 68.62 //
alambuṣā miśrakeśī tathānyā muñjikasthalā /
kratusthalā varāṅgī ca pūrvacittis tathā parā // 68.63 //
parāvatī mahārūpā śaśilekhā śubhānanā /
haṃsalīlānugāminyo mattavāraṇagāminī // 68.64 //
bimbauṣṭhī navagarbhā ca vikhyātāḥ surayoṣitaḥ /
etāś cānyā apsaraso rūpayauvanagarvitāḥ // 68.65 //
sumadhyāś cāruvadanāḥ sarvālaṃkārabhūṣitāḥ /
gītamādhuryasaṃyuktāḥ sarvalakṣaṇasaṃyutāḥ // 68.66 //
gītavādye ca kuśalāḥ suragandharvayoṣitaḥ /
nṛtyanty anudinaṃ tatra yatrāsau puruṣottamaḥ // 68.67 //
na tatra rogo no glānir na mṛtyur na himātapau /
na kṣut pipāsā na jarā na vairūpyaṃ na cāsukham // 68.68 //
paramānandajananaṃ sarvakāmaphalapradam /
viṣṇulokāt paraṃ lokaṃ nātra paśyāmi bho dvijāḥ // 68.69 //
ye lokāḥ svargaloke tu śrūyante puṇyakarmaṇām /
viṣṇulokasya te viprāḥ kalāṃ nārhanti ṣoḍaśīm // 68.70 //
evaṃ hareḥ purasthānaṃ sarvabhogaguṇānvitam /
sarvasaukhyakaraṃ puṇyaṃ sarvāścaryamayaṃ dvijāḥ // 68.71 //
na tatra nāstikā yānti puruṣā viṣayātmakāḥ /
na kṛtaghnā na piśunā no stenā nājitendriyāḥ // 68.72 //
ye 'rcayanti sadā bhaktyā vāsudevaṃ jagadgurum /
te tatra vaiṣṇavā yānti viṣṇulokaṃ na saṃśayaḥ // 68.73 //
dakṣiṇasyodadhes tīre kṣetre paramadurlabhe /
dṛṣṭvā kṛṣṇaṃ ca rāmaṃ ca subhadrāṃ ca dvijottamāḥ // 68.74 //
kalpavṛkṣasamīpe tu ye tyajanti kalevaram /
te tatra manujā yānti mṛtā ye puruṣottame // 68.75 //
vaṭasāgarayor madhye yaḥ smaret puruṣottamam /
te 'pi tatra narā yānti ye mṛtāḥ puruṣottame // 68.76 //
te 'pi tatra paraṃ sthānaṃ yānti nāsty atra saṃśayaḥ /
evaṃ mayā muniśreṣṭhā viṣṇulokaḥ sanātanaḥ /
sarvānandakaraḥ prokto bhuktimuktiphalapradaḥ // 68.77 //
bahvāścaryas tvayā prokto viṣṇuloko jagatpate /
nityānandakaraḥ śrīmān bhuktimuktiphalapradaḥ // 69.1 //
kṣetraṃ ca durlabhaṃ loke kīrtitaṃ puruṣottamam /
tyaktvā yatra naro dehaṃ yāti sālokyatāṃ hareḥ // 69.2 //
samyak kṣetrasya māhātmyaṃ tvayā samyak prakīrtitam /
yatra svadehasaṃtyāgād viṣṇulokaṃ vrajen naraḥ // 69.3 //
aho mokṣasya mārgo 'yaṃ dehatyāgas tvayoditaḥ /
narāṇām upakārāya puruṣākhye na saṃśayaḥ // 69.4 //
anāyāsena deveśa dehaṃ tyaktvā narottamāḥ /
tasmin kṣetre paraṃ viṣṇoḥ padaṃ yānti nirāmayam // 69.5 //
śrutvā kṣetrasya māhātmyaṃ vismayo no mahān abhūt /
prayāgapuṣkarādīni kṣetrāṇy āyatanāni ca // 69.6 //
pṛthivyāṃ sarvatīrthāni saritaś ca sarāṃsi ca /
na tathā tāni sarvāṇi praśaṃsasi surottama // 69.7 //
yathā praśaṃsasi kṣetraṃ puruṣākhyaṃ punaḥ punaḥ /
jñāto 'smābhir abhiprāyas tavedānīṃ pitāmaha // 69.8 //
yena praśaṃsasi kṣetraṃ muktidaṃ puruṣottamam /
puruṣākhyasamaṃ nūnaṃ kṣetraṃ nāsti mahītale /
tena tvaṃ vibudhaśreṣṭha praśaṃsasi punaḥ punaḥ // 69.9 //
satyaṃ satyaṃ muniśreṣṭhā bhavadbhiḥ samudāhṛtam /
puruṣākhyasamaṃ kṣetraṃ nāsty atra pṛthivītale // 69.10 //
santi yāni tu tīrthāni puṇyāny āyatanāni ca /
tāni śrīpuruṣākhyasya kalāṃ nārhanti ṣoḍaśīm // 69.11 //
yathā sarveśvaro viṣṇuḥ sarvalokottamottamaḥ /
tathā samastatīrthānāṃ variṣṭhaṃ puruṣottamam // 69.12 //
ādityānāṃ yathā viṣṇuḥ śreṣṭhatve samudāhṛtaḥ /
tathā samastatīrthānāṃ variṣṭhaṃ puruṣottamam // 69.13 //
nakṣatrāṇāṃ yathā somaḥ sarasāṃ sāgaro yathā /
tathā samastatīrthānāṃ variṣṭhaṃ puruṣottamam // 69.14 //
vasūnāṃ pāvako yadvad rudrāṇāṃ śaṃkaro yathā /
tathā samastatīrthānāṃ variṣṭhaṃ puruṣottamam // 69.15 //
varṇānāṃ brāhmaṇo yadvad vainateyaś ca pakṣiṇām /
tathā samastatīrthānāṃ variṣṭhaṃ puruṣottamam // 69.16 //
śikhariṇāṃ yathā meruḥ parvatānāṃ himālayaḥ /
tathā samastatīrthānāṃ variṣṭhaṃ puruṣottamam // 69.17 //
pramadānāṃ yathā lakṣmīḥ saritāṃ jāhnavī yathā /
tathā samastatīrthānāṃ variṣṭhaṃ puruṣottamam // 69.18 //
airāvato gajendrāṇāṃ maharṣīṇāṃ bhṛgur yathā /
tathā samastatīrthānāṃ variṣṭhaṃ puruṣottamam // 69.19 //
senānīnāṃ yathā skandaḥ siddhānāṃ kapilo yathā /
tathā samastatīrthānāṃ variṣṭhaṃ puruṣottamam // 69.20 //
uccaiḥśravā yathāśvānāṃ kavīnām uśanā kaviḥ /
tathā samastatīrthānāṃ variṣṭhaṃ puruṣottamam // 69.21 //
munīnāṃ ca yathā vyāsaḥ kubero yakṣarakṣasām /
tathā samastatīrthānāṃ variṣṭhaṃ puruṣottamam // 69.22 //
indriyāṇāṃ mano yadvad bhūtānām avanī yathā /
tathā samastatīrthānāṃ variṣṭhaṃ puruṣottamam // 69.23 //
aśvatthaḥ sarvavṛkṣāṇāṃ pavanaḥ plavatāṃ yathā /
tathā samastatīrthānāṃ variṣṭhaṃ puruṣottamam // 69.24 //
bhūṣaṇānāṃ tu sarveṣāṃ yathā cūḍāmaṇir dvijāḥ /
tathā samastatīrthānāṃ variṣṭhaṃ puruṣottamam // 69.25 //
gandharvāṇāṃ citrarathaḥ śastrāṇāṃ kuliśo yathā /
tathā samastatīrthānāṃ variṣṭhaṃ puruṣottamam // 69.26 //
akāraḥ sarvavarṇānāṃ gāyatrī chandasāṃ yathā /
tathā samastatīrthānāṃ variṣṭhaṃ puruṣottamam // 69.27 //
sarvāṅgebhyo yathā śreṣṭham uttamāṅgaṃ dvijottamāḥ /
tathā samastatīrthānāṃ variṣṭhaṃ puruṣottamam // 69.28 //
arundhatī yathā strīṇāṃ satīnāṃ śreṣṭhatāṃ gatā /
tathā samastatīrthānāṃ śreṣṭhaṃ tat puruṣottamam // 69.29 //
yathā samastavidyānāṃ mokṣavidyā parā smṛtā /
tathā samastatīrthānāṃ śreṣṭhaṃ tat puruṣottamam // 69.30 //
manuṣyāṇāṃ yathā rājā dhenūnām api kāmadhuk /
tathā samastatīrthānāṃ variṣṭhaṃ puruṣottamam // 69.31 //
suvarṇaṃ sarvaratnānāṃ sarpāṇāṃ vāsukir yathā /
tathā samastatīrthānāṃ variṣṭhaṃ puruṣottamam // 69.32 //
prahlādaḥ sarvadaityānāṃ rāmaḥ śastrabhṛtāṃ yathā /
tathā samastatīrthānāṃ variṣṭhaṃ puruṣottamam // 69.33 //
jhaṣāṇāṃ makaro yadvan mṛgāṇāṃ mṛgarāḍ yathā /
tathā samastatīrthānāṃ variṣṭhaṃ puruṣottamam // 69.34 //
samudrāṇāṃ yathā śreṣṭhaḥ kṣīrodaḥ saritāṃ patiḥ /
tathā samastatīrthānāṃ variṣṭhaṃ puruṣottamam // 69.35 //
varuṇo yādasāṃ yadvad yamaḥ saṃyamināṃ yathā /
tathā samastatīrthānāṃ variṣṭhaṃ puruṣottamam // 69.36 //
devarṣīṇāṃ yathā śreṣṭho nārado munisattamāḥ /
tathā samastatīrthānāṃ variṣṭhaṃ puruṣottamam // 69.37 //
dhātūnāṃ kāñcanaṃ yadvat pavitrāṇāṃ ca dakṣiṇā /
tathā samastatīrthānāṃ variṣṭhaṃ puruṣottamam // 69.38 //
prajāpatir yathā dakṣa ṛṣīṇāṃ kaśyapo yathā /
tathā samastatīrthānāṃ variṣṭhaṃ puruṣottamam // 69.39 //
grahāṇāṃ bhāskaro yadvan mantrāṇāṃ praṇavo yathā /
tathā samastatīrthānāṃ variṣṭhaṃ puruṣottamam // 69.40 //
aśvamedhas tu yajñānāṃ yathā śreṣṭhaḥ prakīrtitaḥ /
tathā samastatīrthānāṃ kṣetraṃ ca tad dvijottamāḥ // 69.41 //
oṣadhīnāṃ yathā dhānyaṃ tṛṇeṣu tṛṇarāḍ yathā /
tathā samastatīrthānām uttamaṃ puruṣottamam // 69.42 //
yathā samastatīrthānāṃ dharmaḥ saṃsāratārakaḥ /
tathā samastatīrthānāṃ śreṣṭhaṃ tat puruṣottamam // 69.43 //
sarveṣāṃ caiva tīrthānāṃ kṣetrāṇāṃ ca dvijottamāḥ /
japahomavratānāṃ ca tapodānaphalāni ca // 70.1 //
na tat paśyāmi bho viprā yat tena sadṛśaṃ bhuvi /
kiṃ cātra bahunoktena bhāṣitena punaḥ punaḥ // 70.2 //
satyaṃ satyaṃ punaḥ satyaṃ kṣetraṃ tat paramaṃ mahat /
puruṣākhyaṃ sakṛd dṛṣṭvā sāgarāmbhaḥsamāplutam // 70.3 //
brahmavidyāṃ sakṛj jñātvā garbhavāso na vidyate /
hareḥ saṃnihite sthāna uttame puruṣottame // 70.4 //
saṃvatsaram upāsīta māsamātram athāpi vā /
tena japtaṃ hutaṃ tena tena taptaṃ tapo mahat // 70.5 //
sa yāti paramaṃ sthānaṃ yatra yogeśvaro hariḥ /
bhuktvā bhogān vicitrāṃś ca devayoṣitsamanvitaḥ // 70.6 //
kalpānte punar āgatya martyaloke narottamaḥ /
jāyate yogināṃ viprā jñānajñeyodyato gṛhe // 70.7 //
saṃprāpya vaiṣṇavaṃ yogaṃ hareḥ svacchandatāṃ vrajet /
kalpavṛkṣasya rāmasya kṛṣṇasya bhadrayā saha // 70.8 //
mārkaṇḍeyendradyumnasya māhātmyaṃ mādhavasya ca /
svargadvārasya māhātmyaṃ sāgarasya vidhiḥ kramāt // 70.9 //
mārjanasya yathākāle bhāgīrathyāḥ samāgamam /
sarvam etan mayā khyātaṃ yat paraṃ śrotum icchatha // 70.10 //
indradyumnasya māhātmyam etac ca kathitaṃ mayā /
sarvāścaryaṃ samākhyātaṃ rahasyaṃ puruṣottamam /
purāṇaṃ paramaṃ guhyaṃ dhanyaṃ saṃsāramocanam // 70.11 //
nahi nas tṛptir astīha śṛṇvatāṃ tīrthavistaram /
punar eva paraṃ guhyaṃ vaktum arhasy aśeṣataḥ /
paraṃ tīrthasya māhātmyaṃ sarvatīrthottamottamam // 70.12 //
imam eva purā praśnaṃ pṛṣṭo 'smi dvijasattamāḥ /
nāradena prayatnena tadā taṃ proktavān aham // 70.13 //
tapaso yajñadānānāṃ tīrthānāṃ pāvanaṃ smṛtam /
sarvaṃ śrutaṃ mayā tvatto jagadyone jagatpate // 70.14 //
kiyanti santi tīrthāni svargamartyarasātale /
sarveṣām eva tīrthānāṃ sarvadā kiṃ viśiṣyate // 70.15 //
caturvidhāni tīrthāni svarge martye rasātale /
daivāni muniśārdūla āsurāṇy āruṣāṇi ca // 70.16 //
mānuṣāṇi trilokeṣu vikhyātāni surādibhiḥ /
mānuṣebhyaś ca tīrthebhya ārṣaṃ tīrtham anuttamam // 70.17 //
ārṣebhyaś caiva tīrthebhya āsuraṃ bahupuṇyadam /
āsurebhyas tathā puṇyaṃ daivaṃ tat sārvakāmikam // 70.18 //
brahmaviṣṇuśivaiś caiva nirmitaṃ daivam ucyate /
tribhyo yad ekaṃ jāyeta tasmān nātaḥ paraṃ viduḥ // 70.19 //
trayāṇām api lokānāṃ tīrthaṃ medhyam udāhṛtam /
tatrāpi jāmbavaṃ dvīpaṃ tīrthaṃ bahuguṇodayam // 70.20 //
jāmbave bhārataṃ varṣaṃ tīrthaṃ trailokyaviśrutam /
karmabhūmir yataḥ putra tasmāt tīrthaṃ tad ucyate // 70.21 //
tatraiva yāni tīrthāni yāny uktāni mayā tava /
himavadvindhyayor madhye ṣaṇnadyo devasaṃbhavāḥ // 70.22 //
tathaiva devajā brahman dakṣiṇārṇavavindhyayoḥ /
etā dvādaśa nadyas tu prādhānyena prakīrtitāḥ // 70.23 //
abhisaṃpūjitaṃ yasmād bhārataṃ bahupuṇyadam /
karmabhūmir ato devair varṣaṃ tasmāt prakīrtitam // 70.24 //
ārṣāṇi caiva tīrthāni devajāni kvacit kvacit /
āsurair āvṛtāny āsaṃs tad evāsuram ucyate // 70.25 //
daiveṣv eva pradeśeṣu tapas taptvā maharṣayaḥ /
daivaprabhāvāt tapasa ārṣāṇy api ca tāny api // 70.26 //
ātmanaḥ śreyase muktyai pūjāyai bhūtaye 'thavā /
ātmanaḥ phalabhūtyarthaṃ yaśaso 'vāptaye punaḥ // 70.27 //
mānuṣaiḥ kāritāny āhur mānuṣāṇīti nārada /
evaṃ caturvidho bhedas tīrthānāṃ munisattama // 70.28 //
bhedaṃ na kaścij jānāti śrotuṃ yukto 'si nārada /
bahavaḥ paṇḍitaṃmanyāḥ śṛṇvanti kathayanti ca /
sukṛtī ko 'pi jānāti vaktuṃ śrotuṃ nijair guṇaiḥ // 70.29 //
teṣāṃ svarūpaṃ bhedaṃ ca śrotum icchāmi tattvataḥ /
yac chrutvā sarvapāpebhyo mucyate nātra saṃśayaḥ // 70.30 //
brahman kṛtayugādau tu upāyo 'nyo na vidyate /
tīrthasevāṃ vinā svalpāyāsenābhīṣṭadāyinīm // 70.31 //
na tvayā sadṛśo dhātar vaktā jñātāthavā kvacit /
tvaṃ nābhikamale viṣṇoḥ saṃjāto 'khilapūrvajaḥ // 70.32 //
godāvarī bhīmarathī tuṅgabhadrā ca veṇikā /
tāpī payouṣṇī vindhyasya dakṣiṇe tu prakīrtitāḥ // 70.33 //
bhāgīrathī narmadā tu yamunā ca sarasvatī /
viśokā ca vitastā ca himavatparvatāśritāḥ // 70.34 //
etā nadyaḥ puṇyatamā devatīrthāny udāhṛtāḥ /
gayaḥ kollāsuro vṛtras tripuro hy andhakas tathā // 70.35 //
hayamūrdhā ca lavaṇo namuciḥ śṛṅgakas tathā /
yamaḥ pātālaketuś ca mayaḥ puṣkara eva ca // 70.36 //
etair āvṛtatīrthāni āsurāṇi śubhāni ca /
prabhāso bhārgavo 'gastir naranārāyaṇau tathā // 70.37 //
vasiṣṭhaś ca bharadvājo gotamaḥ kaśyapo manuḥ /
ityādimunijuṣṭāni ṛṣitīrthāni nārada // 70.38 //
ambarīṣo hariścandro māndhātā manur eva ca /
kuruḥ kanakhalaś caiva bhadrāśvaḥ sagaras tathā // 70.39 //
aśvayūpo nāciketā vṛṣākapir ariṃdamaḥ /
ityādimānuṣair vipra nirmitāni śubhāni ca // 70.40 //
yaśasaḥ phalabhūtyarthaṃ nirmitānīha nārada /
svatoudbhūtāni daivāni yatra kvāpi jagattraye /
puṇyatīrthāni tāny āhus tīrthabhedo mayoditaḥ // 70.41 //
tridaivatyaṃ tu yat tīrthaṃ sarvebhyo hy uktam uttamam /
tasya svarūpabhedaṃ ca vistareṇa bravītu me // 71.1 //
tāvad anyāni tīrthāni tāvat tāḥ puṇyabhūmayaḥ /
tāvad yajñādayo yāvat tridaivatyaṃ na dṛśyate // 71.2 //
gaṅgeyaṃ saritāṃ śreṣṭhā sarvakāmapradāyinī /
tridaivatyā muniśreṣṭha tadutpattim ataḥ śṛṇu // 71.3 //
varṣāṇām ayutāt pūrvaṃ devakārya upasthite /
tārako balavān āsīn madvarād atigarvitaḥ // 71.4 //
devānāṃ paramaiśvaryaṃ hṛtaṃ tena balīyasā /
tatas te śaraṇaṃ jagmur devāḥ sendrapurogamāḥ // 71.5 //
kṣīrodaśāyinaṃ devaṃ jagatāṃ prapitāmaham /
kṛtāñjalipuṭā devā viṣṇum ūcur ananyagāḥ // 71.6 //
tvaṃ trātā jagatāṃ nātha devānāṃ kīrtivardhana /
sarveśvara jagadyone trayīmūrte namo 'stu te // 71.7 //
lokasraṣṭāsurān hantā tvam eva jagatāṃ patiḥ /
sthityutpattivināśānāṃ kāraṇaṃ tvaṃ jaganmaya // 71.8 //
trātā na kopy asti jagattraye 'pi śarīriṇāṃ sarvavipadgatānām /
tvayā vinā vārijapattranetra tāpatrayāṇāṃ śaraṇaṃ na cānyat // 71.9 //
pitā ca mātā jagato 'khilasya tvam eva sevāsulabho 'si viṣṇo /
prasīda pāhīśa mahābhayebhyo śmadārtihantā vada kas tvadanyaḥ // 71.10 //
ādikartā varāhas tvaṃ matsyaḥ kūrmas tathaiva ca /
ityādirūpabhedair no rakṣase bhaya āgate // 71.11 //
hṛtasvāmyān suragaṇān hṛtadārān gatāpadaḥ /
kasmān na rakṣase deva ananyaśaraṇān hare // 71.12 //
tataḥ provāca bhagavāñ śeṣaśāyī jagatpatiḥ /
kasmāc ca bhayam āpannaṃ tad bruvantu gatajvarāḥ /
tataḥ śriyaḥ patiṃ prāhus taṃ tārakavadhaṃ prati // 71.13 //
tārakād bhayam āpannaṃ bhīṣaṇaṃ romaharṣaṇam /
na yuddhais tapasā śāpair hantuṃ naiva kṣamā vayam // 71.14 //
arvāgdaśāhād yo bālas tasmān mṛtyum avāpsyati /
tasmād deva na cānyebhyas tatra nītir vidhīyatām // 71.15 //
punar nārāyaṇaḥ prāha nāhaṃ balotkaṭaḥ surāḥ /
na matto madapatyāc ca na devebhyo vadho bhavet // 71.16 //
īśvarād yadi jāyeta apatyaṃ bahuśaktikam /
tasmād vadham avāpnoti tārako lokadāruṇaḥ // 71.17 //
tad gacchāmaḥ surāḥ sarve yatitum ṛṣibhiḥ saha /
bhāryārthaṃ prathamo yatnaḥ kartavyaḥ prabhaviṣṇubhiḥ // 71.18 //
tathety uktvā suragaṇā jagmus te ca nagottamam /
himavantaṃ ratnamayaṃ menāṃ ca himavatpriyām // 71.19 //
idam ūcuḥ sarva eva sabhāryaṃ tuhinaṃ girim // 71.20 //
dākṣāyaṇī lokamātā yā śaktiḥ saṃsthitā girau /
buddhiḥ prajñā dhṛtir medhā lajjā puṣṭiḥ sarasvatī // 71.21 //
evaṃ tv anekadhā loke yā sthitā lokapāvanī /
devānāṃ kāryasiddhyarthaṃ yuvayor garbham āviśat // 71.22 //
samutpannā jaganmātā śaṃbhoḥ patnī bhaviṣyati /
asmākaṃ bhavatāṃ cāpi pālanī ca bhaviṣyati // 71.23 //
himavān api tad vākyaṃ surāṇām abhinandya ca /
menā cāpi mahotsāhā astv ity evaṃ vaco 'bravīt // 71.24 //
tadotpannā jagaddhātrī gaurī himavato gṛhe /
śivadhyānaratā nityaṃ tanniṣṭhā tanmanogatā // 71.25 //
tāṃ vai procuḥ suragaṇā īśārthe tapa āviśa /
tathā himavataḥ pṛṣṭhe gaurī tepe tapo mahat // 71.26 //
punaḥ saṃmantrayām āsur īśo dhyāyati tāṃ śivām /
ātmānaṃ vā tathānyad vā na jānīmaḥ kathaṃ bhavaḥ // 71.27 //
menakāyāḥ sutāyāṃ tu cittaṃ dadhyāt sureśvaraḥ /
tatra nītir vidhātavyā tataḥ śraiṣṭhyam avāpsyatha /
tataḥ prāha mahābuddhir vācaspatir udāradhīḥ // 71.28 //
yas tv ayaṃ madano dhīmān kandarpaḥ puṣpacāpadhṛk /
sa vidhyatu śivaṃ śāntaṃ bāṇaiḥ puṣpamayaiḥ śubhaiḥ // 71.29 //
tena viddhas trinetro 'pi īśāyāṃ buddhim ādadhet /
pariṇeṣyaty asau nūnaṃ tadā tāṃ girijāṃ haraḥ // 71.30 //
jayinaḥ pañcabāṇasya na bāṇāḥ kvāpi kuṇṭhitāḥ /
tathoḍhāyāṃ jagaddhātryāṃ śaṃbhoḥ putro bhaviṣyati // 71.31 //
jātaḥ putras trinetrasya tārakaṃ sa haniṣyati /
vasantaṃ ca sahāyārthaṃ śobhiṣṭhaṃ kusumākaram // 71.32 //
āhlādanaṃ ca manasā kāmāyainaṃ prayacchatha // 71.33 //
tathety uktvā suragaṇā madanaṃ kusumākaram /
preṣayām āsur avyagrāḥ śivāntikam ariṃdamāḥ // 71.34 //
sa jagāma tvarā kāmo dhṛtacāpo samādhavaḥ /
ratyā ca sahitaḥ kāmaḥ kartuṃ karma suduṣkaram // 71.35 //
gṛhītvā saśaraṃ cāpam idaṃ tasya mano 'bhavat /
mayā vedhyas tv avedhyo vai śaṃbhur lokaguruḥ prabhuḥ // 71.36 //
trailokyajayino bāṇāḥ śaṃbhau me kiṃ dṛḍhā na vā /
tenāsau cāgninetreṇa bhasmaśeṣas tadā kṛtaḥ // 71.37 //
tad eva karma sudṛḍham īkṣituṃ surasattamāḥ /
ājagmus tatra yad vṛttaṃ śṛṇu vismayakārakam // 71.38 //
śaṃbhuṃ dṛṣṭvā suragaṇā yāvat paśyanti manmatham /
tāvac ca bhasmasādbhūtaṃ kāmaṃ dṛṣṭvā bhayāturāḥ /
tuṣṭuvus tridaśeśānaṃ kṛtāñjalipuṭāḥ surāḥ // 71.39 //
tārakād bhayam āpannaṃ kuru patnīṃ gireḥ sutām // 71.40 //
viddhacitto haro 'py āśu mene vākyaṃ suroditam /
arundhatīṃ vasiṣṭhaṃ ca māṃ tu cakradharaṃ tathā // 71.41 //
preṣayām āsur amarā vivāhāya parasparam /
saṃbandho 'pi tathāpy āsīd dhimavallokanāthayoḥ // 71.42 //
himavatparvate śreṣṭhe nānāratnavicitrite /
nānāvṛkṣalatākīrṇe nānādvijaniṣevite // 72.1 //
nadīnadasaraḥkūpataḍāgādibhir āvṛte /
devagandharvayakṣādisiddhacāraṇasevite // 72.2 //
śubhamārutasaṃpanne harṣotkarṣaikakāraṇe /
merumandarakailāsamainākādinagair vṛte // 72.3 //
vasiṣṭhāgastyapaulastyalomaśādibhir āvṛte /
mahotsave vartamāne vivāhaḥ samajāyata // 72.4 //
tatra vedī ratnamayī śobhitā svarṇabhūṣitā /
vajramāṇikyavaidūryatanmayastambhaśobhitā // 72.5 //
jayālakṣmīśubhākṣāntikīrtipuṣṭyādisaṃvṛtā /
merumandarakailāsaraivataiḥ pariśobhitaiḥ // 72.6 //
pūjito lokanāthena viṣṇunā prabhaviṣṇunā /
mainākaḥ parvataśreṣṭho reje 'tīva hiraṇmayaḥ // 72.7 //
ṛṣayo lokapālāś ca ādityāḥ samarudgaṇāḥ /
vivāhe vedikāṃ cakrur devadevasya śūlinaḥ // 72.8 //
viśvakarmā svayaṃ tvaṣṭā vedīṃ cakre satoraṇām /
surabhī nandinī nandā sunandā kāmadohinī // 72.9 //
ābhis tu śobhiteśānyā vivāhaḥ samajāyata /
samudrāḥ sarito nāgā oṣadhyo lokamātaraḥ // 72.10 //
savanaspatibījāś ca sarve tatra samāyayuḥ /
bhuvaḥ karma ilā cakre oṣadhyas tv annakarma ca // 72.11 //
varuṇaḥ pānakarmāṇi dānakarma dhanādhipaḥ /
agniś cakāra tatrānnaṃ yac ceṣṭaṃ lokanāthayoḥ // 72.12 //
tatra tatra pṛthak pūjāṃ cakre viṣṇuḥ sanātanaḥ /
vedāś ca sarahasyā vai gāyanti ca hasanti ca // 72.13 //
nṛtyanty apsarasaḥ sarvā jagur gandharvakiṃnarāḥ /
lājādhṛk cāpi maināko babhūva munisattama // 72.14 //
puṇyāhavācanaṃ vṛttam antarveśmani nārada /
vedikāyām upāviṣṭau daṃpatī surasattamau // 72.15 //
pratiṣṭhāpyāgniṃ vidhivad aśmānaṃ cāpi putraka /
hutvā lājāṃś ca vidhivat pradakṣiṇam athākarot // 72.16 //
aśmanaḥ sparśahetoś ca devyaṅguṣṭhaṃ kare 'spṛśat /
viṣṇunā preritaḥ śaṃbhur dakṣiṇasya padasya ca // 72.17 //
tām adarśam ahaṃ tatra homaṃ kurvan harāntike /
dṛṣṭe 'ṅguṣṭhe duṣṭabuddhyā vīryaṃ susrāva me tadā // 72.18 //
lajjayā kaluṣībhūtaḥ skannaṃ vīryam acūrṇayam /
madvīryāc cūrṇitāt sūkṣmād vālakhilyās tu jajñire // 72.19 //
tato mahān abhūt tatra hāhākāraḥ suroditaḥ /
lajjayā paribhūto 'haṃ nirgatas tu tadāsanāt // 72.20 //
paśyatsu devasaṃgheṣu tūṣṇīṃbhūteṣu nārada /
gacchantaṃ māṃ mahādevo dṛṣṭvā nandinam abravīt // 72.21 //
brahmāṇam āhvayasveha gatapāpaṃ karomy aham /
kṛtāparādhe 'pi jane santaḥ sakṛpamānasāḥ /
mohayanty api vidvāṃsaṃ viṣayāṇām iyaṃ sthitiḥ // 72.22 //
evam uktvā sa bhagavān umayā sahitaḥ śivaḥ /
mamānukampayā caiva lokānāṃ hitakāmyayā // 72.23 //
etac cakāra lokeśaḥ śṛṇu nārada yatnataḥ /
pāpināṃ pāpamokṣāya bhūmir āpo bhaviṣyati // 72.24 //
tayoś ca sārasarvasvam āhariṣyāmi pāvanam /
evaṃ niścitya bhagavāṃs tayoḥ sāraṃ samāharat // 72.25 //
bhūmiṃ kamaṇḍaluṃ kṛtvā tatrāpaḥ saṃniveśya ca /
pāvamānyādibhiḥ sūktair abhimantrya ca yatnataḥ // 72.26 //
trijagatpāvanīṃ śaktiṃ tatra sasmāra pāpahā /
mām uvāca sa lokeśo gṛhāṇemaṃ kamaṇḍalum // 72.27 //
āpo vai mātaro devyo bhūmir mātā tathāparā /
sthityutpattivināśānāṃ hetutvam ubhayoḥ sthitam // 72.28 //
atra pratiṣṭhito dharmo hy atra yajñaḥ sanātanaḥ /
atra bhuktiś ca muktiś ca sthāvaraṃ jaṅgamaṃ tathā // 72.29 //
smaraṇān mānasaṃ pāpaṃ vacanād vācikaṃ tathā /
snānapānābhiṣekāc ca praṇaśyaty api kāyikam // 72.30 //
etad evāmṛtaṃ loke naitasmāt pāvanaṃ param /
mayābhimantritaṃ brahman gṛhāṇemaṃ kamaṇḍalum // 72.31 //
atratyaṃ vāri yaḥ kaścit smared api paṭhed api /
sa sarvakāmān āpnoti gṛhāṇemaṃ kamaṇḍalum // 72.32 //
bhūtebhyaś cāpi pañcabhya āpo bhūtaṃ mahoditam /
tāsām utkṛṣṭam etasmād gṛhāṇemaṃ kamaṇḍalum // 72.33 //
atra yad vāri śobhiṣṭhaṃ puṇyaṃ pāvanam eva ca /
spṛṣṭvā smṛtvā ca dṛṣṭvā ca brahman pāpād vimokṣyase // 72.34 //
evam uktvā mahādevaḥ prādān mama kamaṇḍalum /
tataḥ suragaṇāḥ sarve bhaktyā procuḥ sureśvaram /
āhlādaś ca mahāṃs tatra jayaśabdo vyavartata // 72.35 //
devotsave mātur ajaḥ padāgraṃ samīkṣya pāpāt patitatvam āpa /
prādāt kṛpāluḥ smaraṇāt pavitrāṃ gaṅgāṃ pitā puṇyakamaṇḍalusthām // 72.38 //
kamaṇḍalusthitā devī tava puṇyavivardhinī /
yathā martyaṃ gatā nātha tan me vistarato vada // 73.1 //
balir nāma mahādaityo devārir aparājitaḥ /
dharmeṇa yaśasā caiva prajāsaṃrakṣaṇena ca // 73.2 //
gurubhaktyā ca satyena vīryeṇa ca balena ca /
tyāgena kṣamayā caiva trailokye nopamīyate // 73.3 //
tasyarddhim unnatāṃ dṛṣṭvā devāś cintāparāyaṇāḥ /
mithaḥ samūcur amarā jeṣyāmo vai kathaṃ balim // 73.4 //
tasmiñ śāsati rājyaṃ tu trailokyaṃ hatakaṇṭakam /
nārayo vyādhayo vāpi nādhayo vā kathaṃcana // 73.5 //
anāvṛṣṭir adharmo vā nāstiśabdo na durjanaḥ /
svapne 'pi naiva dṛśyeta balau rājyaṃ praśāsati // 73.6 //
tasyonnatiśarair bhagnāḥ kīrtikhaḍgadvidhākṛtāḥ /
tasyājñāśaktibhinnāṅgā devāḥ śarma na lebhire // 73.7 //
tataḥ saṃmantrayām āsuḥ kṛtvā mātsaryam agrataḥ /
tadyaśognipradīptāṅgā viṣṇuṃ jagmuḥ suvihvalāḥ // 73.8 //
ārtāḥ sma gatasattvāḥ sma śaṅkhacakragadādhara /
asmadarthe bhavān nityam āyudhāni bibharti ca // 73.9 //
tvayi nāthe jagannātha asmākaṃ duḥkham īdṛśam /
tvāṃ tu praṇamatī vāṇī kathaṃ daityaṃ namasyati // 73.10 //
manasā karmaṇā vācā tvām eva śaraṇaṃ gatāḥ /
tvadaṅghriśaraṇāḥ santaḥ kathaṃ daityaṃ namemahi // 73.11 //
yajāmas tvāṃ mahāyajñair vadāmo vāgbhir acyuta /
tvadekaśaraṇāḥ santaḥ kathaṃ daityaṃ namemahi // 73.12 //
tvadvīryam āśritā nityaṃ devāḥ sendrapurogamāḥ /
tvayā dattaṃ padaṃ prāpya kathaṃ daityaṃ namemahi // 73.13 //
sraṣṭā tvaṃ brahmamūrtyā tu viṣṇur bhūtvā tu rakṣasi /
saṃhartā rudraśaktyā tvaṃ kathaṃ daityaṃ namemahi // 73.14 //
aiśvaryaṃ kāraṇaṃ loke vinaiśvaryaṃ tu kiṃ phalam /
hataiśvaryāḥ sureśāna kathaṃ daityaṃ namemahi // 73.15 //
anādis tvaṃ jagaddhātar anantas tvaṃ jagadguruḥ /
antavantam amuṃ śatruṃ kathaṃ daityaṃ namemahi // 73.16 //
tavaiśvaryeṇa puṣṭāṅgā jitvā trailokyam ojasā /
sthirāḥ syāmaḥ sureśāna kathaṃ daityaṃ namemahi // 73.17 //
ity etad eva vacanaṃ śrutvā daiteyasūdanaḥ /
uvāca sarvān amarān devānāṃ kāryasiddhaye // 73.18 //
madbhakto 'sau balir daityo hy avadhyo 'sau surāsuraiḥ /
yathā bhavanto matpoṣyās tathā poṣyo balir mama // 73.19 //
vinā tu saṃgaraṃ devā hatvā rājyaṃ triviṣṭape /
baliṃ nibadhya mantroktyā rājyaṃ vaḥ pradadāmy aham // 73.20 //
tathety uktvā suragaṇāḥ saṃjagmur divam eva hi /
bhagavān api deveśo hy adityā garbham āviśat // 73.21 //
tasminn utpadyamāne tu utsavāś ca babhūvire /
jāto 'sau vāmano brahman yajñeśo yajñapūruṣaḥ // 73.22 //
etasminn antare brahman hayamedhāya dīkṣitaḥ /
balir balavatāṃ śreṣṭha ṛṣimukhyaiḥ samāhitaḥ // 73.23 //
purodhasā ca śukreṇa vedavedāṅgavedinā /
makhe tasmin vartamāne yajamāne balau tathā // 73.24 //
ārtvijya ṛṣimukhye tu śukre tatra purodhasi /
havirbhāgārtham āsannadevagandharvapannage // 73.25 //
dīyatāṃ bhujyatāṃ pūjā kriyatāṃ ca pṛthak pṛthak /
paripūrṇaṃ punaḥ pūrṇam evaṃ vākye pravartati // 73.26 //
śanais taddeśam abhyāgād vāmanaḥ sāmagāyanaḥ /
yajñavāṭam anuprāpto vāmanaś citrakuṇḍalaḥ // 73.27 //
praśaṃsamānas taṃ yajñaṃ vāmanaṃ prekṣya bhārgavaḥ /
brahmarūpadharaṃ devaṃ vāmanaṃ daityasūdanam // 73.28 //
dātāraṃ yajñatapasāṃ phalaṃ hantāraṃ rakṣasām /
jñātvā tvarann athovāca rājānaṃ bhūritejasam // 73.29 //
jetāraṃ kṣatradharmeṇa dātāraṃ bhaktito dhanam /
baliṃ balavatāṃ śreṣṭhaṃ sabhāryaṃ dīkṣitaṃ makhe // 73.30 //
dhyāyantaṃ yajñapuruṣam utsṛjantaṃ haviḥ pṛthak /
tam āha bhṛguśārdūlaḥ śukraḥ paramabuddhimān // 73.31 //
yo 'sau tava makhaṃ prāpto brāhmaṇo vāmanākṛtiḥ /
nāsau vipro bale satyaṃ yajñeśo yajñavāhanaḥ // 73.32 //
śiśus tvāṃ yācituṃ prāpto nūnaṃ devahitāya hi /
mayā ca saha saṃmantrya paścād deyaṃ tvayā prabho // 73.33 //
balis tu bhārgavaṃ prāha purodhasam ariṃdamaḥ // 73.34 //
dhanyo 'haṃ mama yajñeśo gṛham āyāti mūrtimān /
āgatya yācate kiṃcit kiṃ mantryam avaśiṣyate // 73.35 //
evam uktvā sabhāryo 'sau śukreṇa ca purodhasā /
jagāma yatra viprendro vāmano 'ditinandanaḥ // 73.36 //
kṛtāñjalipuṭo bhūtvā kenārthitvaṃ tad ucyatām /
vāmano 'pi tadā prāha padatrayamitāṃ bhuvam // 73.37 //
dehi rājendra nānyena kāryam asti dhanena kim /
tathety uktvā tu kalaśān nānāratnavibhūṣitāt // 73.38 //
vāridhārāṃ puraskṛtya vāmanāya bhuvaṃ dadau /
paśyatsu ṛṣimukhyeṣu śukre caiva purodhasi // 73.39 //
paśyatsu lokanātheṣu vāmanāya bhuvaṃ dadau /
paśyatsu daityasaṃgheṣu jayaśabde pravartati // 73.40 //
śanais tu vāmanaḥ prāha svasti rājan sukhī bhava /
dehi me saṃmitāṃ bhūmiṃ tripadām āśu gamyate // 73.41 //
tathety uvāca daityeśo yāvat paśyati vāmanam /
yajñeśo yajñapuruṣaś candrādityau stanāntare // 73.42 //
yathā syātāṃ surā mūrdhni vavṛdhe vikramākṛtiḥ /
anantaś cācyuto devo vikrānto vikramākṛtiḥ /
taṃ dṛṣṭvā daityarāṭ prāha sabhāryo vinayānvitaḥ // 73.43 //
kramasva viṣṇo lokeśa yāvacchaktyā jaganmaya /
jitaṃ mayā sureśāna sarvabhāvena viśvakṛt // 73.44 //
tadvākyasamakālaṃ tu viṣṇuḥ prāha mahākratuḥ // 73.45 //
daityeśvara mahābāho kramiṣye paśya daityarāṭ // 73.46 //
evaṃ vadantaṃ sa prāha krama viṣṇo punaḥ punaḥ // 73.47 //
kūrmapṛṣṭhe padaṃ nyasya baliyajñe padaṃ nyasat /
dvitīyaṃ tu padaṃ prāpa brahmalokaṃ sanātanam // 73.48 //
tṛtīyasya padasyātra sthānaṃ nāsty asureśvara /
kva kramiṣye bhuvaṃ dehi baliṃ taṃ harir abravīt /
vihasya balir apy āha sabhāryaḥ sa kṛtāñjaliḥ // 73.49 //
tvayā sṛṣṭaṃ jagat sarvaṃ na sraṣṭāhaṃ sureśvara /
tvaddoṣād alpam abhavat kiṃ karomi jaganmaya // 73.50 //
tathāpi nānṛtapūrvaṃ kadācid vacmi keśava /
satyavākyaṃ ca māṃ kurvan matpṛṣṭhe hi padaṃ nyasa // 73.51 //
tataḥ prasanno bhagavāṃs trayīmūrtiḥ surārcitaḥ // 73.52 //
varaṃ vṛṇīṣva bhadraṃ te bhaktyā prīto 'smi daityarāṭ // 73.53 //
sa tu prāha jagannāthaṃ na yāce tvāṃ trivikramam /
sa tu prādāt svayaṃ viṣṇuḥ prītaḥ san manasepsitam // 73.54 //
rasātalapatitvaṃ ca bhāvi cendrapadaṃ punaḥ /
ātmādhipatyaṃ ca harir avināśi yaśo vibhuḥ // 73.55 //
evaṃ dattvā baleḥ sarvaṃ sasutaṃ bhāryayānvitam /
rasātale hariḥ sthāpya baliṃ tv amaravairiṇam // 73.56 //
śatakratos tathā prādāt surarājyaṃ yathābhavam /
etasminn antare tatra padaṃ prāgāt surārcitam // 73.57 //
dvitīyaṃ tat padaṃ viṣṇoḥ pitur mama mahāmate /
yat padaṃ samanuprāptaṃ gṛhaṃ dṛṣṭvāpy acintayam // 73.58 //
kiṃ kṛtyaṃ yac chubhaṃ me syāt pade viṣṇoḥ samāgate /
sarvasvaṃ ca samālokya śreṣṭho me syāt kamaṇḍaluḥ // 73.59 //
tad vāri yat puṇyatamaṃ dattaṃ ca tripurāriṇā /
varaṃ vareṇyaṃ varadaṃ varaṃ śāntikaraṃ param // 73.60 //
śubhaṃ ca śubhadaṃ nityaṃ bhuktimuktipradāyakam /
mātṛsvarūpaṃ lokānām amṛtaṃ bheṣajaṃ śuci // 73.61 //
pavitraṃ pāvanaṃ pūjyaṃ jyeṣṭhaṃ śreṣṭhaṃ guṇānvitam /
smaraṇād eva lokānāṃ pāvanaṃ kiṃ nu darśanāt // 73.62 //
tādṛg vāri śucir bhūtvā kalpaye 'rghāya me pituḥ /
iti saṃcintya tad vāri gṛhītvārghāya kalpitam // 73.63 //
viṣṇoḥ pāde tu patitam arghavāri sumantritam /
tad vāri patitaṃ merau caturdhā vyagamad bhuvam // 73.64 //
pūrve tu dakṣiṇe caiva paścime cottare tathā /
dakṣiṇe yat tu patitaṃ jaṭābhiḥ śaṃkaro mune // 73.65 //
jagrāha paścime yat tu punaḥ prāyāt kamaṇḍalum /
uttare patitaṃ yat tu viṣṇur jagrāha taj jalam // 73.66 //
pūrvasminn ṛṣayo devā pitaro lokapālakāḥ /
jagṛhuḥ śubhadaṃ vāri tasmāc chreṣṭhaṃ tad ucyate // 73.67 //
yā dakṣiṇāṃ diśaṃ prāptā āpo vai lokamātaraḥ /
viṣṇupādaprasūtās tā brahmaṇyā lokamātaraḥ // 73.68 //
maheśvarajaṭāsaṃsthāḥ parvajātaśubhodayāḥ /
tāsāṃ prabhāvasmaraṇāt sarvakāmān avāpnuyāt // 73.69 //
kamaṇḍalusthitā devī maheśvarajaṭāgatā /
śrutā deva yathā martyam āgatā tad bravītu me // 74.1 //
maheśvarajaṭāsthā yā āpo devyo mahāmate /
tāsāṃ ca dvividho bheda āhartur dvayakāraṇāt // 74.2 //
ekāṃśo brāhmaṇenātra vratadānasamādhinā /
gotamena śivaṃ pūjya āhṛto lokaviśrutaḥ // 74.3 //
aparas tu mahāprājña kṣatriyeṇa balīyasā /
ārādhya śaṃkaraṃ devaṃ tapobhir niyamais tathā // 74.4 //
bhagīrathena bhūpena āhṛto 'ṃśo 'paras tathā /
evaṃ dvairūpyam abhavad gaṅgāyā munisattama // 74.5 //
maheśvarajaṭāsthā yā hetunā kena gautamaḥ /
āhartā kṣatriyeṇāpi āhṛtā kena tad vada // 74.6 //
yathānītā purā vatsa brāhmaṇenetareṇa vā /
tat sarvaṃ vistareṇāhaṃ vadiṣye prītaye tava // 74.7 //
yasmin kāle sureśasya umā patny abhavat priyā /
tasminn evābhavad gaṅgā priyā śaṃbhor mahāmate // 74.8 //
mama doṣāpanodāya cintayānaḥ śivas tadā /
umayā sahitaḥ śrīmān devīṃ prekṣya viśeṣataḥ // 74.9 //
rasavṛttau sthito yasmān nirmame rasam uttamam /
rasikatvāt priyatvāc ca straiṇatvāt pāvanatvataḥ // 74.10 //
sarvābhyo hy adhikaprītir gaṅgābhūd dvijasattama /
saivodbhūtā jaṭāmārgāt kasmiṃścit kāraṇāntare /
sa tu saṃgopayām āsa gaṅgāṃ śaṃbhur jaṭāgatām // 74.12 //
śirasā ca dhṛtāṃ jñātvā na śaśāka umā tadā /
soḍhuṃ brahmañ jaṭājūṭe sthitāṃ dṛṣṭvā punaḥ punaḥ // 74.13 //
amarṣeṇa bhavaṃ gorī prerayasvety abhāṣata /
naivāsau prairayac chaṃbhū rasiko rasam uttamam // 74.14 //
jaṭāsv eva tadā devīṃ gopāyantaṃ vimṛśya sā /
vināyakaṃ jayāṃ skandaṃ raho vacanam abravīt // 74.15 //
naivāyaṃ tridaśeśāno gaṅgāṃ tyajati kāmukaḥ /
sāpi priyā śivasyādya kathaṃ tyajati tāṃ priyām // 74.16 //
evaṃ vimṛśya bahuśo gaurī cāha vināyakam // 74.17 //
na devair nāsurair yakṣair na siddhair bhavatāpi ca /
na rājabhir athānyair vā na gaṅgāṃ tyajati prabhuḥ // 74.18 //
punas tapsyāmi vā gatvā himavantaṃ nagottamam /
athavā brāhmaṇaiḥ puṇyais tapobhir hatakalmaṣaiḥ // 74.19 //
tair vā jaṭāsthitā gaṅgā prārthitā bhuvam āpnuyāt // 74.20 //
etac chrutvā mātṛvākyaṃ mātaraṃ prāha vighnarāṭ /
bhrātrā skandena jayayā saṃmantryeha ca yujyate // 74.21 //
tat kurmo mastakād gaṅgāṃ yathā tyajati me pitā /
etasminn antare brahmann anāvṛṣṭir ajāyata // 74.22 //
dvir dvādaśa samā martye sarvaprāṇibhayāvahā /
tato vinaṣṭam abhavaj jagat sthāvarajaṅgamam // 74.23 //
vinā tu gautamaṃ puṇyam āśramaṃ sarvakāmadam /
sraṣṭukāmaḥ purā putra sthāvaraṃ jaṅgamaṃ tathā // 74.24 //
kṛto yajño mayā pūrvaṃ sa devayajano giriḥ /
mannāmā tatra vikhyātas tato brahmagiriḥ sadā // 74.25 //
tam āśritya nagaśreṣṭhaṃ sarvadāste sa gautamaḥ /
tasyāśrame mahāpuṇye śreṣṭhe brahmagirau śubhe // 74.26 //
ādhayo vyādhayo vāpi durbhikṣaṃ vāpy avarṣaṇam /
bhayaśokau ca dāridryaṃ na śrūyante kadācana // 74.27 //
tadāśramaṃ vinānyatra havyaṃ vā kavyam eva ca /
nāsti putra tathā dātā hotā yaṣṭā tathaiva ca // 74.28 //
yadaiva gautamo vipro dadāti ca juhoti ca /
tadaivāpy ayanaṃ svarge surāṇām api nānyataḥ // 74.29 //
devaloke 'pi martye vā śrūyate gautamo muniḥ /
hotā dātā ca bhoktā ca sa eveti janā viduḥ // 74.30 //
tac chrutvā munayaḥ sarve nānāśramanivāsinaḥ /
gautamāśramam āpṛcchann āgacchantas tapodhanāḥ // 74.31 //
teṣāṃ munīnāṃ sarveṣām āgatānāṃ sa gautamaḥ /
śiṣyavat putravad bhaktyā pitṛvat poṣako 'bhavat // 74.32 //
yasya yathepsitaṃ kāmaṃ yathāyogyaṃ yathākramam /
yathānurūpaṃ sarveṣāṃ śuśrūṣām akaron muniḥ // 74.33 //
ājñayā gautamasyāsann oṣadhyo lokamātaraḥ /
ārādhitāḥ punas tena brahmaviṣṇumaheśvarāḥ // 74.34 //
jāyante ca tadauṣadhyo lūyante ca tadaiva hi /
saṃpatsyante tadopyante gautamasya tapobalāt // 74.35 //
sarvāḥ samṛddhayas tasya saṃsidhyante manogatāḥ /
pratyahaṃ vakti vinayād gautamas tv āgatān munīn // 74.36 //
putravac chiṣyavac caiva preṣyavat karavāṇi kim /
pitṛvat poṣayām āsa saṃvatsaragaṇān bahūn // 74.37 //
evaṃ vasatsu muniṣu trailokye khyātir āśrayāt /
tato vināyakaḥ prāha mātaraṃ bhrātaraṃ jayām // 74.38 //
devānāṃ sadane mātar gīyate gautamo dvijaḥ /
yan na sādhyaṃ suragaṇair gautamaḥ kṛtavān iti // 74.39 //
evaṃ śrutaṃ mayā devi brāhmaṇasya tapobalam /
sa vipraś cālayed enāṃ mātar gaṅgāṃ jaṭāgatām // 74.40 //
tapasā vānyato vāpi pūjayitvā trilocanam /
sa eva cyāvayed enāṃ jaṭāsthāṃ me pitṛpriyām // 74.41 //
tatra nītir vidhātavyā tāṃ vipro yācayed yathā /
tatprabhāvāt saricchreṣṭhā śiraso 'vataraty api // 74.42 //
ity uktvā mātaraṃ bhrātrā jayayā saha vighnarāṭ /
jagāma gautamo yatra brahmasūtradharaḥ kṛśaḥ // 74.43 //
vasan katipayāhaḥsu gautamāśramamaṇḍale /
uvāca brāhmaṇān sarvāṃs tatra tatra ca vighnarāṭ // 74.44 //
gacchāmaḥ svam adhiṣṭhānam āśramāṇi śucīni ca /
puṣṭāḥ sma gautamānnena pṛcchāmo gautamaṃ munim // 74.45 //
iti saṃmantrya pṛcchanti munayo munisattamāḥ /
sa tān nivārayām āsa snehabuddhyā munīn pṛthak // 74.46 //
kṛtāñjaliḥ savinayam āsadhvam iha caiva hi /
yuṣmaccaraṇaśuśrūṣāṃ karomi munipuṃgavāḥ // 74.47 //
śuśrūṣau putravan nityaṃ mayi tiṣṭhati nocitam /
bhavatāṃ bhūmidevānām āśramāntarasevanam // 74.48 //
idam evāśramaṃ puṇyaṃ sarveṣām iti me matiḥ /
alam anyena munaya āśrameṇa gatena vā // 74.49 //
iti śrutvā muner vākyaṃ vighnakṛtyam anusmaran /
uvāca prāñjalir bhūtvā brāhmaṇān sa gaṇādhipaḥ // 74.50 //
annakrītā vayaṃ kiṃ no nivārayata gautamaḥ /
sāmnā naiva vayaṃ śaktā gantuṃ svaṃ svaṃ niveśanam // 74.51 //
nāyam arhati daṇḍaṃ vā upakārī dvijottamaḥ /
tasmād buddhyā vyavasyāmi tat sarvair anumanyatām // 74.52 //
tataḥ sarve dvijaśreṣṭhāḥ kriyatām ity anubruvan /
etasya tūpakārāya lokānāṃ hitakāmyayā // 74.53 //
brāhmaṇānāṃ ca sarveṣāṃ śreyo yat syāt tathā kuru /
brāhmaṇānāṃ vacaḥ śrutvā mene vākyaṃ gaṇādhipaḥ // 74.54 //
kriyate guṇarūpaṃ yad gautamasya viśeṣataḥ // 74.55 //
anumānya dvijān sarvān punaḥ punar udāradhīḥ /
svayaṃ ca brāhmaṇo bhūtvā praṇamya brāhmaṇān punaḥ /
mātur mate sthito vidvāñ jayāṃ prāha gaṇeśvaraḥ // 74.56 //
yathā nānyo vijānīte tathā kuru śubhānane /
gorūpadhāriṇī gaccha gautamo yatra tiṣṭhati // 74.57 //
śālīn khāda vināśyātha vikāraṃ kuru bhāmini /
kṛte prahāre huṃkāre prekṣite cāpi kiṃcana /
pata dīnaṃ svanaṃ kṛtvā na mriyasva na jīva ca // 74.58 //
tathā cakāra vijayā vighneśvaramate sthitā /
yatrāsīd gautamo vipro jayā gorūpadhāriṇī // 74.59 //
jagāma śālīn khādantī tāṃ dadarśa sa gautamaḥ /
gāṃ dṛṣṭvā vikṛtāṃ vipras tāṃ tṛṇena nyavārayat // 74.60 //
nivāryamāṇā sā tena svanaṃ kṛtvā papāta gauḥ /
tasyāṃ tu patitāyāṃ ca hāhākāro mahān abhūt // 74.61 //
svanaṃ śrutvā ca dṛṣṭvā ca gautamasya viceṣṭitam /
vyathitā brāhmaṇāḥ prāhur vighnarājapuraskṛtāḥ // 74.62 //
ito gacchāmahe sarve na sthātavyaṃ tavāśrame /
putravat poṣitāḥ sarve pṛṣṭo 'si munipuṃgava // 74.63 //
iti śrutvā munir vākyaṃ viprāṇāṃ gacchatāṃ tadā /
vajrāhata ivāsīt sa viprāṇāṃ purato 'patat // 74.64 //
tam ūcur brāhmaṇāḥ sarve paśyemāṃ patitāṃ bhuvi /
rudrāṇāṃ mātaraṃ devīṃ jagatāṃ pāvanīṃ priyām // 74.65 //
tīrthadevasvarūpiṇyām asyāṃ gavi vidher balāt /
patitāyāṃ muniśreṣṭha gantavyam avaśiṣyate // 74.66 //
cīrṇaṃ vrataṃ kṣayaṃ yāti yathā vāsas tvadāśrame /
vayaṃ nānyadhanā brahman kevalaṃ tu tapodhanāḥ // 74.67 //
viprāṇāṃ purataḥ sthitvā vinītaḥ prāha gautamaḥ // 74.68 //
bhavanta eva śaraṇaṃ pūtaṃ māṃ kartum arhatha // 74.69 //
tataḥ provāca bhagavān vighnarāḍ brāhmaṇair vṛtaḥ // 74.70 //
naiveyaṃ mriyate tatra naiva jīvati tatra kim /
vadāmo 'smin susaṃdigdhe niṣkṛtiṃ gatim eva vā // 74.71 //
katham utthāsyatīyaṃ gaur atha cāsmiṃś ca niṣkṛtim /
vaktum arhatha tat sarvaṃ kariṣye 'ham asaṃśayam // 74.72 //
sarveṣāṃ ca matenāyaṃ vadiṣyati ca buddhimān /
etad vākyam athāsmākaṃ pramāṇaṃ tava gautama // 74.73 //
brāhmaṇaiḥ preryamāṇo 'sau gautamena balīyasā /
vighnakṛd brahmavapuṣā prāha sarvān idaṃ vacaḥ // 74.74 //
sarveṣāṃ ca matenāhaṃ vadiṣyāmi yathārthavat /
anumanyantu munayo madvākyaṃ gautamo 'pi ca // 74.75 //
maheśvarajaṭājūṭe brahmaṇo 'vyaktajanmanaḥ /
kamaṇḍalusthitaṃ vāri tiṣṭhatīti hi śuśruma // 74.76 //
tad ānayasva tarasā tapasā niyamena ca /
tenābhiṣiñca gām etāṃ bhagavan bhuvam āśritām /
tato vatsyāmahe sarve pūrvavat tava veśmani // 74.77 //
ity uktavati viprendre brāhmaṇānāṃ ca saṃsadi /
tatrāpatat puṣpavṛṣṭir jayaśabdo vyavardhata /
tataḥ kṛtāñjalir namro gautamo vākyam abravīt // 74.78 //
tapasāgniprasādena devabrahmaprasādataḥ /
bhavatāṃ ca prasādena matsaṃkalpo 'nusidhyatām // 74.79 //
evam astv iti taṃ viprā āpṛcchan munipuṃgavam /
svāni sthānāni te jagmuḥ samṛddhāny annavāribhiḥ // 74.80 //
yāteṣu teṣu vipreṣu bhrātrā saha gaṇeśvaraḥ /
jayayā saha suprītaḥ kṛtakṛtyo nyavartata // 74.81 //
gateṣu brahmavṛndeṣu gaṇeśe ca gate tathā /
gautamo 'pi muniśreṣṭhas tapasā hatakalmaṣaḥ // 74.82 //
dhyāyaṃs tadarthaṃ sa muniḥ kim idaṃ mama saṃsthitam /
ity evaṃ bahuśo dhyāyañ jñānena jñātavān dvija // 74.83 //
niścitya devakāryārtham ātmanaḥ kilbiṣāṃ gatim /
lokānām upakāraṃ ca śaṃbhoḥ prīṇanam eva ca // 74.84 //
umāyāḥ prīṇanaṃ cāpi gaṅgānayanam eva ca /
sarvaṃ śreyaskaraṃ manye mayi naiva ca kilbiṣam // 74.85 //
ity evaṃ manasā dhyāyan suprīto 'bhūd dvijottamaḥ /
ārādhya jagatām īśaṃ trinetraṃ vṛṣabhadhvajam // 74.86 //
ānayiṣye saricchreṣṭhāṃ prītā 'stu girijā mama /
sapatnī jagadambāyā maheśvarajaṭāsthitā // 74.87 //
evaṃ hi saṃkalpya munipravīraḥ sa gautamo brahmagirer jagāma /
kailāsam ādhiṣṭhitam ugradhanvanā surārcitaṃ priyayā brahmavṛndaiḥ // 74.88 //
kailāsaśikharaṃ gatvā gautamo bhagavān ṛṣiḥ /
kiṃ cakāra tapo vāpi kāṃ cakre stutim uttamām // 75.1 //
giriṃ gatvā tato vatsa vācaṃ saṃyamya gautamaḥ /
āstīrya sa kuśān prājñaḥ kailāse parvatottame // 75.2 //
upaviśya śucir bhūtvā stotraṃ cedaṃ tato jagau /
apatat puṣpavṛṣṭiś ca stūyamāne maheśvare // 75.3 //
bhogārthināṃ bhogam abhīpsitaṃ ca dātuṃ mahānty aṣṭavapūṃṣi dhatte /
somo janānāṃ guṇavanti nityaṃ devaṃ mahādevam iti stuvanti // 75.4 //
kartuṃ svakīyair viṣayaiḥ sukhāni bhartuṃ samastaṃ sacarācaraṃ ca /
saṃpattaye hy asya vivṛddhaye ca mahīmayaṃ rūpam itīśvarasya // 75.5 //
sṛṣṭeḥ sthiteḥ saṃharaṇāya bhūmer ādhāram ādhātum apāṃ svarūpam /
bheje śivaḥ śāntatanur janānāṃ sukhāya dharmāya jagat pratiṣṭhitam // 75.6 //
kālavyavasthām amṛtasravaṃ ca jīvasthitiṃ sṛṣṭim atho vināśanam /
mudaṃ prajānāṃ sukham unnatiṃ ca cakre 'rkacandrāgnimayaṃ śarīram // 75.7 //
vṛddhiṃ gatiṃ śaktim athākṣarāṇi jīvavyavasthāṃ mudam apy anekām /
sraṣṭuṃ kṛtaṃ vāyur itīśarūpaṃ tvaṃ vetsi nūnaṃ bhagavan bhavantam // 75.8 //
bhedair vinā naiva kṛtir na dharmo nātmīyam anyan na diśo 'ntarikṣam /
dyāvāpṛthivyau na ca bhuktimuktī tasmād idaṃ vyomavapus taveśa // 75.9 //
dharmaṃ vyavasthāpayituṃ vyavasya ṛksāmaśāstrāṇi yajuś ca śākhāḥ /
loke ca gāthāḥ smṛtayaḥ purāṇam ityādiśabdātmakatām upaiti // 75.10 //
yaṣṭā kratur yāny api sādhanāni ṛtvikpradeśaṃ phaladeśakālāḥ /
tvam eva śaṃbho paramārthatattvaṃ vadanti yajñāṅgamayaṃ vapus te // 75.11 //
kartā pradātā pratibhūḥ pradānaṃ sarvajñasākṣī puruṣaḥ paraś ca /
pratyātmabhūtaḥ paramārtharūpas tvam eva sarvaṃ kim u vāgvilāsaiḥ // 75.12 //
na vedaśāstrair gurubhiḥ pradiṣṭo na nāsi buddhyādibhir apradhṛṣyaḥ /
ajo 'prameyaḥ śivaśabdavācyas tvam asti satyaṃ bhagavan namas te // 75.13 //
ātmaikatāṃ svaprakṛtiṃ kadācid aikṣac chivaḥ saṃpad iyaṃ mameti /
pṛthak tadaivābhavad apratarkya acintyaprabhāvo bahuviśvamūrtiḥ // 75.14 //
bhāve 'bhivṛddhā ca bhave bhave ca svakāraṇaṃ kāraṇam āsthitā ca /
nityā śivā sarvasulakṣaṇā vā vilakṣaṇā viśvakarasya śaktiḥ // 75.15 //
utpādanaṃ saṃsthitir annavṛddhi layāḥ satāṃ yatra sanātanās te /
ekaiva mūrtir na samasti kiṃcid asādhyam asyā dayitā harasya // 75.16 //
yadartham annāni dhanāni jīvā yacchanti kurvanti tapāṃsi dharmān /
sāpīyam ambā jagato janitrī priyā tu somasya mahāsukīrtiḥ // 75.17 //
yad īkṣitaṃ kāṅkṣati vāsavo 'pi yannāmato maṅgalam āpnuyāc ca /
yā vyāpya viśvaṃ vimalīkaroti somā sadā somasamānarūpā // 75.18 //
brahmādijīvasya carācarasya buddhyakṣicaitanyamanaḥsukhāni /
yasyāḥ prasādāt phalavanti nityaṃ vāgīśvarī lokaguroḥ suramyā // 75.19 //
caturmukhasyāpi mano malīnaṃ kim anyajantor iti cintya mātā /
gaṅgāvatāraṃ vividhair upāyaiḥ sarvaṃ jagat pāvayituṃ cakāra // 75.20 //
śrutīḥ samālakṣya haraprabhutvaṃ viśvasya lokaḥ sakalaiḥ pramāṇaiḥ /
kṛtvā ca dharmān bubhuje ca bhogān vibhūtir eṣā tu sadāśivasya // 75.21 //
kāryakriyākārakasādhanānāṃ vedoditānām atha laukikānām /
yat sādhyam utkṛṣṭatamaṃ priyaṃ ca proktā ca sā siddhir anādikartuḥ // 75.22 //
dhyātvā varaṃ brahma paraṃ pradhānaṃ yat sārabhūtaṃ yad upāsitavyam /
yat prāpya muktā na punar bhavanti sadyogino muktir umāpatiḥ saḥ // 75.23 //
yathā yathā śaṃbhur ameyamāyā rūpāṇi dhatte jagato hitāya /
tadyogayogyāni tathaiva dhatse pativratātvaṃ tvayi mātar evam // 75.24 //
ity evaṃ stuvatas tasya purastād vṛṣabhadhvajaḥ /
umayā sahitaḥ śrīmān gaṇeśādigaṇair vṛtaḥ // 75.25 //
sākṣād āgatya taṃ śaṃbhuḥ prasanno vākyam abravīt // 75.26 //
kiṃ te gautama dāsyāmi bhaktistotravrataiḥ śubhaiḥ /
parituṣṭo 'smi yācasva devānām api duṣkaram // 75.27 //
iti śrutvā jaganmūrter vākyaṃ vākyaviśāradaḥ /
harṣabāṣpaparītāṅgo gautamaḥ paryacintayat // 75.28 //
aho daivam aho dharmo hy aho vai viprapūjanam /
aho lokagatiś citrā aho dhātar namo 'stu te // 75.29 //
jaṭāsthitāṃ śubhāṃ gaṅgāṃ dehi me tridaśārcita /
yadi tuṣṭo 'si deveśa trayīdhāma namo 'stu te // 75.30 //
trayāṇām upakārārthaṃ lokānāṃ yācitaṃ tvayā /
ātmanas tūpakārāya tad yācasvākutobhayaḥ // 75.31 //
stotreṇānena ye bhaktās tvāṃ ca devīṃ stuvanti vai /
sarvakāmasamṛddhāḥ syur etad dhi varayāmy aham // 75.32 //
evam astv iti deveśaḥ parituṣṭo 'bravīd vacaḥ /
anyān api varān matto yācasva vigatajvaraḥ // 75.33 //
evam uktas tu harṣeṇa gautamaḥ prāha śaṃkaram // 75.34 //
imāṃ devīṃ jaṭāsaṃsthāṃ pāvanīṃ lokapāvanīm /
tava priyāṃ jagannātha utsṛja brahmaṇo girau // 75.35 //
sarvāsāṃ tīrthabhūtā tu yāvad gacchati sāgaram /
brahmahatyādipāpāni manovākkāyikāni ca // 75.36 //
snānamātreṇa sarvāṇi vilayaṃ yāntu śaṃkara /
candrasūryoparāge ca ayane viṣuve tathā // 75.37 //
saṃkrāntau vaidhṛtau puṇyatīrtheṣv anyeṣu yat phalam /
asyās tu smaraṇād eva tat puṇyaṃ jāyatāṃ hara // 75.38 //
ślāghyaṃ kṛte tapaḥ proktaṃ tretāyāṃ yajñakarma ca /
dvāpare yajñadāne ca dānam eva kalau yuge // 75.39 //
yugadharmāś ca ye sarve deśadharmās tathaiva ca /
deśakālādisaṃyoge yo dharmo yatra śasyate // 75.40 //
yad anyatra kṛtaṃ puṇyaṃ snānadānādisaṃyamaiḥ /
asyās tu smaraṇād eva tat puṇyaṃ jāyatāṃ hara // 75.41 //
yatra yatra tv iyaṃ yāti yāvat sāgaragāminī /
tatra tatra tvayā bhāvyam eṣa cāstu varo varaḥ // 75.42 //
yojanānāṃ tūpari tu daśa yāvac ca saṃkhyayā /
tadantarapraviṣṭānāṃ mahāpātakinām api // 75.43 //
tat pitṝṇāṃ ca teṣāṃ ca snānāyāgacchatāṃ śiva /
snāne cāpy antare mṛtyor muktibhājo bhavantu vai // 75.44 //
ekataḥ sarvatīrthāni svargamartyarasātale /
eṣā tebhyo viśiṣṭā tu alaṃ śaṃbho namo 'stu te // 75.45 //
tad gautamavacaḥ śrutvā tathāstv ity abravīc chivaḥ /
asyāḥ parataraṃ tīrthaṃ na bhūtaṃ na bhaviṣyati // 75.46 //
satyaṃ satyaṃ punaḥ satyaṃ vede ca pariniṣṭhitam /
sarveṣāṃ gautamī puṇyā ity uktvāntaradhīyata // 75.47 //
tato gate bhagavati lokapūjite tadājñayā pūrṇabalaḥ sa gautamaḥ /
jaṭāṃ samādāya saridvarāṃ tāṃ surair vṛto brahmagiriṃ viveśa // 75.48 //
tatas tu gautame prāpte jaṭām ādāya nārada /
puṣpavṛṣṭir abhūt tatra samājagmuḥ sureśvarāḥ // 75.49 //
ṛṣayaś ca mahābhāgā brāhmaṇāḥ kṣatriyās tathā /
jayaśabdena taṃ vipraṃ pūjayanto mudānvitāḥ // 75.50 //
maheśvarajaṭājuṭād gaṅgām ādāya gautamaḥ /
āgatya brahmaṇaḥ puṇye tataḥ kim akarod girau // 76.1 //
ādāya gautamo gaṅgāṃ śuciḥ prayatamānasaḥ /
pūjito devagandharvais tathā girinivāsibhiḥ // 76.2 //
girer mūrdhni jaṭāṃ sthāpya smaran devaṃ trilocanam /
uvāca prāñjalir bhūtvā gaṅgāṃ sa dvijasattamaḥ // 76.3 //
trilocanajaṭodbhūte sarvakāmapradāyini /
kṣamasva mātaḥ śāntāsi sukhaṃ yāhi hitaṃ kuru // 76.4 //
evam uktā gautamena gaṅgā provāca gautamam /
divyarūpadharā devī divyasraganulepanā // 76.5 //
gaccheyaṃ devasadanam athavāpi kamaṇḍalum /
rasātalaṃ vā gaccheyaṃ jātas tvaṃ satyavāg asi // 76.6 //
trayāṇām upakārārthaṃ lokānāṃ yācitā mayā /
śaṃbhunā ca tathā dattā devi tan nānyathā bhavet // 76.7 //
tad gautamavacaḥ śrutvā gaṅgā mene dvijeritam /
tredhātmānaṃ vibhajyātha svargamartyarasātale // 76.8 //
svarge caturdhā vyagamat saptadhā martyamaṇḍale /
rasātale caturdhaiva saivaṃ pañcadaśākṛtiḥ // 76.9 //
sarvatra sarvabhūtaiva sarvapāpavināśinī /
sarvakāmapradā nityaṃ saiva vede pragīyate // 76.10 //
martyā martyagatām eva paśyanti na talaṃ gatām /
naiva svargagatāṃ martyāḥ paśyanty ajñānabuddhayaḥ // 76.11 //
yāvat sāgaragā devī tāvad devamayī smṛtā /
utsṛṣṭā gautamenaiva prāyāt pūrvārṇavaṃ prati // 76.12 //
tato devarṣibhir juṣṭāṃ mātaraṃ jagataḥ śubhām /
gautamo muniśārdūlaḥ pradakṣiṇam athākarot // 76.13 //
trilocanaṃ sureśānaṃ prathamaṃ pūjya gautamaḥ /
ubhayos tīrayoḥ snānaṃ karomīti dadhe matim // 76.14 //
smṛtamātras tadā tatrāvirāsīt karuṇārṇavaḥ /
tatra snānaṃ kathaṃ sidhyed ity evaṃ śarvam abravīt // 76.15 //
kṛtāñjalipuṭo bhūtvā bhaktinamras trilocanam // 76.16 //
devadeva maheśāna tīrthasnānavidhiṃ mama /
brūhi samyaṅ maheśāna lokānāṃ hitakāmyayā // 76.17 //
maharṣe śṛṇu sarvaṃ ca vidhiṃ godāvarībhavam /
pūrvaṃ nāndīmukhaṃ kṛtvā dehaśuddhiṃ vidhāya ca // 76.18 //
brāhmaṇān bhojayitvā ca teṣām ājñāṃ pragṛhya ca /
brahmacaryeṇa gacchanti patitālāpavarjitāḥ // 76.19 //
yasya hastau ca pādau ca manaś caiva susaṃyatam /
vidyā tapaś ca kīrtiś ca sa tīrthaphalam aśnute // 76.20 //
bhāvaduṣṭiṃ parityajya svadharmapariniṣṭhitaḥ /
śrāntasaṃvāhanaṃ kurvan dadyād annaṃ yathocitam // 76.21 //
akiṃcanebhyaḥ sādhubhyo dadyād vastrāṇi kambalān /
śṛṇvan harikathāṃ divyāṃ tathā gaṅgāsamudbhavām /
anena vidhinā gacchan samyak tīrthaphalaṃ labhet // 76.22 //
tryambakaś ca iti prāha gautamaṃ munibhir vṛtam // 77.1 //
dvihastamātre tīrthāni saṃbhaviṣyanti gautama /
sarvatrāhaṃ saṃnihitaḥ sarvakāmapradas tathā // 77.2 //
gaṅgādvāre prayāge ca tathā sāgarasaṃgame /
eteṣu puṇyadā puṃsāṃ muktidā sā bhagīrathī // 7.3 //
narmadā tu saricchreṣṭhā parvate 'marakaṇṭake /
yamunā saṃgatā tatra prabhāse tu sarasvatī // 77.4 //
kṛṣṇā bhīmarathī caiva tuṅgabhadrā tu nārada /
tisṛṇāṃ saṃgamo yatra tat tīrthaṃ muktidaṃ nṛṇām // 77.5 //
payouṣṇī saṃgatā yatra tatratyā tac ca muktidam /
iyaṃ tu gautamī vatsa yatra kvāpi mamājñayā // 77.6 //
sarveṣāṃ sarvadā nṝṇāṃ snānān muktiṃ pradāsyati /
kiṃcitkāle puṇyatamaṃ kiṃcittīrthaṃ surāgame // 77.7 //
sarveṣāṃ sarvadā tīrthaṃ gautamī nātra saṃśayaḥ /
tisraḥ koṭyo 'rdhakoṭī ca yojanānāṃ śatadvaye // 77.8 //
tīrthāni muniśārdūla saṃbhaviṣyanti gautama /
iyaṃ māheśvarī gaṅgā gautamī vaiṣṇavīti ca // 77.9 //
brāhmī godāvarī nandā sunandā kāmadāyinī /
brahmatejaḥsamānītā sarvapāpapraṇāśanī // 77.10 //
smaraṇād eva pāpaughahantrī mama sadā priyā /
pañcānām api bhūtānām āpaḥ śreṣṭhatvam āgatāḥ // 77.11 //
tatrāpi tīrthabhūtās tu tasmād āpaḥ parāḥ smṛtāḥ /
tāsāṃ bhāgīrathī śreṣṭhā tābhyo 'pi gautamī tathā // 77.12 //
ānītā sajaṭā gaṅgā asyā nānyac chubhāvaham /
svarge bhuvi tale vāpi tīrthaṃ sarvārthadaṃ mune // 77.13 //
ity etat kathitaṃ putra gautamāya mahātmane /
sākṣād dhareṇa tuṣṭena mayā tava niveditam // 77.14 //
evaṃ sā gautamī gaṅgā sarvebhyo 'py adhikā matā /
tatsvarūpaṃ ca kathitaṃ kuto 'nyā śravaṇaspṛhā // 77.15 //
dvividhā saiva gaditā ekāpi surasattama /
eko bhedas tu kathito brāhmaṇenāhṛto yataḥ // 78.1 //
kṣatriyeṇāparo 'py aṃśo jaṭāsv eva vyavasthitaḥ /
bhavasya devadevasya āhṛtas tad vadasva me // 78.2 //
vaivasvatānvaye jāta ikṣvākukulasaṃbhavaḥ /
purā vai sagaro nāma rājāsīd atidhārmikaḥ // 78.3 //
yajvā dānaparo nityaṃ dharmācāravicāravān /
tasya bhāryādvayaṃ cāsīt patibhaktiparāyaṇam // 78.4 //
tasya vai saṃtatir nābhūd iti cintāparo 'bhavat /
vasiṣṭhaṃ gṛham āhūya saṃpūjya vidhivat tataḥ // 78.5 //
uvāca vacanaṃ rājā saṃtateḥ kāraṇaṃ prati /
iti tadvacanaṃ śrutvā dhyātvā rājānam abravīt // 78.6 //
sapatnīkaḥ sadā rājann ṛṣipūjāparo bhava // 78.7 //
ity uktvā sa munir vipra yathāsthānaṃ jagāma ha /
ekadā tasya rājarṣer gṛham āgāt taponidhiḥ // 78.8 //
tasyarṣeḥ pūjanaṃ cakre sa saṃtuṣṭo 'bravīd vacam /
varaṃ brūhi mahābhāgety ukte putrān sa cāvṛṇot // 78.9 //
sa muniḥ prāha rājānam ekasyāṃ vaṃśadhārakaḥ /
putro bhūyāt tathānyasyāṃ ṣaṣṭisāhasrakaṃ sutāḥ // 78.10 //
varaṃ dattvā munau yāte putrā jātāḥ sahasraśaḥ /
sa yajñān subahūṃś cakre hayamedhān sudakṣiṇān // 78.11 //
ekasmin hayamedhe vai dīkṣito vidhivan nṛpaḥ /
putrān nyayojayad rājā sasainyān hayarakṣaṇe // 78.12 //
kvacid antaram āsādya hayaṃ jahre śatakratuḥ /
mārgamāṇāś ca te putrā naivāpaśyan hayaṃ tadā // 78.13 //
sahasrāṇāṃ tathā ṣaṣṭir nānāyuddhaviśāradāḥ /
teṣu paśyatsu rakṣāṃsi putreṣu sagarasya hi // 78.14 //
prokṣitaṃ tad dhayaṃ nītvā te rasātalam āgaman /
rākṣasān māyayā yuktān naivāpaśyanta sāgarāḥ // 78.15 //
na dṛṣṭvā te hayaṃ putrāḥ sagarasya balīyasaḥ /
itaś cetaś carantas te naivāpaśyan hayaṃ tadā // 78.16 //
devalokaṃ tadā jagmuḥ parvatāṃś ca sarāṃsi ca /
vanāni ca vicinvanto naivāpaśyan hayaṃ tadā // 78.17 //
kṛtasvastyayano rājā ṛtvigbhiḥ kṛtamaṅgalaḥ /
adṛṣṭvā tu paśuṃ ramyaṃ rājā cintām upeyivān // 78.18 //
aṭantaḥ sāgarāḥ sarve devalokam upāgaman /
hayaṃ tam anucinvantas tatrāpi na hayo 'bhavat // 78.19 //
tato mahīṃ samājagmuḥ parvatāṃś ca vanāni ca /
tatrāpi ca hayaṃ naiva dṛṣṭavanto nṛpātmajāḥ // 78.20 //
etasminn antare tatra daivī vāg abhavat tadā /
rasātale hayo baddha āste nānyatra sāgarāḥ // 78.21 //
iti śrutvā tato vākyaṃ gantukāmā rasātalam /
akhanan pṛthivīṃ sarvāṃ paritaḥ sāgarās tataḥ // 78.22 //
te kṣudhārtā mṛdaṃ śuṣkāṃ bhakṣayantas tv aharniśam /
nyakhanaṃś cāpi jagmuś ca satvarās te rasātalam // 78.23 //
tān āgatān bhūpasutān sāgarān balinaḥ kṛtīn /
śrutvā rakṣāṃsi saṃtrastā vyagaman kapilāntikam // 78.24 //
kapilo 'pi mahāprājñas tatra śete rasātale /
purā ca sādhitaṃ tena devānāṃ kāryam uttamam // 78.25 //
vinidreṇa tataḥ śrāntaḥ siddhe kārye surān prati /
abravīt kapilaḥ śrīmān nidrāsthānaṃ prayacchatha // 78.26 //
rasātalaṃ dadus tasmai punar āha surān muniḥ /
yo mām utthāpayen mando bhasmī bhūyāc ca satvaram // 78.27 //
tataḥ śaye talagato no cen na svapna eva hi /
tathety uktaḥ suragaṇais tatra śete rasātale // 78.28 //
tasya prabhāvaṃ te jñātvā rākṣasā māyayā yutāḥ /
sāgarāṇāṃ ca sarveṣāṃ vadhopāyaṃ pracakrire // 78.29 //
vinā yuddhena te bhītā rākṣasāḥ satvarās tadā /
āgatya yatra sa muniḥ kapilaḥ kopano mahān // 78.30 //
śirodeśe hayaṃ te vai baddhvātha tvarayānvitāḥ /
dūre sthitvā mauninaś ca prekṣantaḥ kiṃ bhaved iti // 78.31 //
tatas tu sāgarāḥ sarve nirviśanto rasātalam /
dadṛśus te hayaṃ baddhaṃ śayānaṃ puruṣaṃ tathā // 78.32 //
taṃ menire ca hartāraṃ kratuhantāram eva ca /
enaṃ hatvā mahāpāpaṃ nayāmo 'śvaṃ nṛpāntikam // 78.33 //
kecid ūcuḥ paśuṃ baddhaṃ nayāmo 'nena kiṃ phalam /
tadāhur apare śūrā rājānaḥ śāsakā vayam // 78.34 //
utthāpyainaṃ mahāpāpaṃ hanmaḥ kṣātreṇa varcasā /
te taṃ jaghnur muniṃ pādair bruvanto niṣṭhurāṇi ca // 78.35 //
tataḥ kopena mahatā kapilo munisattamaḥ /
sāgarān īkṣayām āsa tān kopād bhasmasāt karot // 78.36 //
jajvalus te tatas tatra sāgarāḥ sarva eva hi /
tat tu sarvaṃ na jānāti dīkṣitaḥ sagaro nṛpaḥ // 78.37 //
nāradaḥ kathayām āsa sagarāya mahātmane /
kapilasya tu saṃsthānaṃ hayasyāpi tu saṃsthitim // 78.38 //
rākṣasānāṃ tu vikṛtiṃ sāgarāṇāṃ ca nāśanam /
tataś cintāparo rājā kartavyaṃ nāvabudhyata // 78.39 //
aparo 'pi sutaś cāsīd asamañjā iti śrutaḥ /
sa tu bālāṃs tathā paurān maurkhyāt kṣipati cāmbhasi // 78.40 //
sagaro 'py atha vijñaptaḥ pauraiḥ saṃmilitais tadā /
durnayaṃ tasya taṃ jñātvā tataḥ kruddho 'bravīn nṛpaḥ // 78.41 //
svān amātyāṃs tadā rājā deśatyāgaṃ karotv ayam /
asamañjāḥ kṣatradharmatyāgī vai bālaghātakaḥ // 78.42 //
sagarasya tu tad vākyaṃ śrutvāmātyās tvarānvitāḥ /
tatyajur nṛpateḥ putram asamañjā gato vanam // 78.43 //
sāgarā brahmaśāpena naṣṭāḥ sarve rasātale /
eko 'pi ca vanaṃ prāpta idānīṃ kā gatir mama // 78.44 //
aṃśumān iti vikhyātaḥ putras tasyāsamañjasaḥ /
ānāyya bālakaṃ rājā kāryaṃ tasmai nyavedayat // 78.45 //
kapilaṃ ca samārādhya aṃśumān api bālakaḥ /
sagarāya hayaṃ prādāt tataḥ pūrṇo 'bhavat kratuḥ // 78.46 //
tasyāpi putras tejasvī dilīpa iti dhārmikaḥ /
tasyāpi putro matimān bhagīratha iti śrutaḥ // 78.47 //
pitāmahānāṃ sarveṣāṃ gatiṃ śrutvā suduḥkhitaḥ /
sagaraṃ nṛpaśārdūlaṃ papraccha vinayānvitaḥ // 78.48 //
sāgarāṇāṃ tu sarveṣāṃ niṣkṛtis tu kathaṃ bhavet /
bhagīrathaṃ nṛpaḥ prāha kapilo vetti putraka // 78.49 //
tasya tad vacanaṃ śrutvā bālaḥ prāyād rasātalam /
kapilaṃ ca namaskṛtvā sarvaṃ tasmai nyavedayat // 78.50 //
sa munis tu ciraṃ dhyātvā tapasārādhya śaṃkaram /
jaṭājalena svapitṝn āplāvya nṛpasattama // 78.51 //
tataḥ kṛtārtho bhavitā tvaṃ ca te pitaras tathā /
tathā karomīti muniṃ praṇamya punar abravīt // 78.52 //
kva gacche 'haṃ muniśreṣṭha kartavyaṃ cāpi tad vada // 78.53 //
kailāsaṃ taṃ naraśreṣṭha gatvā stuhi maheśvaram /
tapaḥ kuru yathāśakti tataś cepsitam āpsyasi // 78.54 //
tac chrutvā sa muner vākyaṃ muniṃ natvā tv agān nagam /
kailāsaṃ sa śucir bhūtvā bālo bālakriyānvitaḥ /
tapase niścayaṃ kṛtvā uvāca sa bhagīrathaḥ // 78.55 //
bālo 'haṃ bālabuddhiś ca bālacandradhara prabho /
nāhaṃ kimapi jānāmi tataḥ prīto bhava prabho // 78.56 //
vāgbhir manobhiḥ kṛtibhiḥ kadācin mamopakurvanti hite ratā ye /
tebhyo hitārthaṃ tv iha cāmareśa somaṃ namasyāmi surādipūjyam // 78.57 //
utpādito yair abhivardhitaś ca samānagotraś ca samānadharmā /
teṣām abhīṣṭāni śivaḥ karotu bālendumauliṃ praṇato 'smi nityam // 78.58 //
evaṃ tu bruvatas tasya purastād abhavac chivaḥ /
vareṇa cchandayāno vai bhagīratham uvāca ha // 78.59 //
yan na sādhyaṃ suragaṇair deyaṃ tat te mayā dhruvam /
vadasva nirbhayo bhūtvā bhagīratha mahāmate // 78.60 //
bhagīrathaḥ praṇamyeśaṃ hṛṣṭaḥ provāca śaṃkaram // 78.61 //
jaṭāsthitāṃ pitṝṇāṃ me pāvanāya saridvarām /
tām eva dehi deveśa sarvam āptaṃ tato bhavet // 78.62 //
maheśo 'pi vihasyātha bhagīratham uvāca ha // 78.63 //
dattā mayeyaṃ te putra punas tāṃ stuhi suvrata // 78.64 //
tad devavacanaṃ śrutvā tadarthaṃ tu tapo mahat /
stutiṃ cakāra gaṅgāyā bhaktyā prayatamānasaḥ // 78.65 //
tasyā api prasādaṃ ca prāpya bālo 'py abālavat /
gaṅgāṃ maheśvarāt prāptām ādāyāgād rasātalam // 78.66 //
nyavedayat sa munaye kapilāya mahātmane /
yathoditaprakāreṇa gaṅgāṃ saṃsthāpya yatnataḥ // 78.67 //
pradakṣiṇam athāvartya kṛtāñjalipuṭo 'bravīt // 78.68 //
devi me pitaraḥ śāpāt kapilasya mahāmuneḥ /
prāptās te vigatiṃ mātas tasmāt tān pātum arhasi // 78.69 //
tathety uktvā suranadī sarveṣām upakārikā /
lokānām upakārārthaṃ pitṝṇāṃ pāvanāya ca // 78.70 //
agastyapītasyāmbhodheḥ pūraṇāya viśeṣataḥ /
smaraṇād eva pāpānāṃ nāśāya suranimnagā // 78.71 //
bhagīrathoditaṃ cakre rasātalatale sthitān /
bhasmībhūtān nṛpasutān sāgarāṃś ca viśeṣataḥ // 78.72 //
vinirdagdhān athāplāvya khātapūram athākarot /
tato meruṃ samāplāvya sthitāṃ bālo 'bravīn nṛpaḥ // 78.73 //
karmabhūmau tvayā bhāvyaṃ tathety āgād dhimālayam /
himavatparvatāt puṇyād bhārataṃ varṣam abhyagāt // 78.74 //
tanmadhyataḥ puṇyanadī prāyāt pūrvārṇavaṃ prati /
evam eṣāpi te proktā gaṅgā kṣātrā mahāmune // 78.75 //
māheśvarī vaiṣṇavī ca saiva brāhmī ca pāvanī /
bhāgīrathī devanadī himavacchikharāśrayā // 78.76 //
maheśvarajaṭāvāri evaṃ dvaividhyam āgatam /
vindhyasya dakṣiṇe gaṅgā gautamī sā nigadyate /
uttare sāpi vindhyasya bhāgīrathy abhidhīyate // 78.77 //
na manas tṛptim ādhatte kathāḥ śṛṇvat tvayeritāḥ /
pṛthak tīrthaphalaṃ śrotuṃ pravṛttaṃ mama mānasam // 79.1 //
kramaśo brāhmaṇānītāṃ gaṅgāṃ me prathamaṃ vada /
pṛthak tīrthaphalaṃ puṇyaṃ setihāsaṃ yathākramam // 79.2 //
tīrthānāṃ ca pṛthag bhāvaṃ phalaṃ māhātmyam eva ca /
sarvaṃ vaktuṃ na śaknomi na ca tvaṃ śravaṇe kṣamaḥ // 79.3 //
tathāpi kiṃcid vakṣyāmi śṛṇu nārada yatnataḥ /
yāny uktāni ca tīrthāni śrutivākyāni yāni ca // 79.4 //
tāni vakṣyāmi saṃkṣepān namaskṛtvā trilocanam /
yatrāsau bhagavān āsīt pratyakṣas tryambako mune // 79.5 //
tryambakaṃ nāma tat tīrthaṃ bhuktimuktipradāyakam /
vārāham aparaṃ tīrthaṃ triṣu lokeṣu viśrutam // 79.6 //
tasya rūpaṃ pravakṣyāmi nāma viṣṇor yathābhavat /
purā devān parābhūya yajñam ādāya rākṣasaḥ // 79.7 //
rasātalam anuprāptaḥ sindhusena iti śrutaḥ /
yajñe talam anuprāpte niryajñā hy abhavan mahī // 79.8 //
nāyaṃ loko 'sti na paro yajñe naṣṭa itītvarāḥ /
surās tam eva viviśū rasātalam anudviṣam // 79.9 //
nāśaknuvaṃs tu taṃ jetuṃ devā indrapurogamāḥ /
viṣṇuṃ purāṇapuruṣaṃ gatvā tasmai nyavedayan // 79.10 //
rākṣasasya tu tat karma yajñabhraṃśam aśeṣataḥ /
tataḥ provāca bhagavān vārāhaṃ vapur āsthitaḥ // 79.11 //
śaṅkhacakragadāpāṇir gatvā caiva rasātalam /
ānayiṣye makhaṃ puṇyaṃ hatvā rākṣasapuṃgavān // 79.12 //
svaḥ prayāntu surāḥ sarve vyetu vo mānaso jvaraḥ /
yena gaṅgā talaṃ prāptā pathā tenaiva cakradhṛk // 79.13 //
jagāma tarasā putra bhuvaṃ bhittvā rasātalam /
sa varāhavapuḥ śrīmān rasātalanivāsinaḥ // 79.14 //
rākṣasān dānavān hatvā mukhe dhṛtvā mahādhvaram /
vārāharūpī bhagavān makham ādāya yajñabhuk // 79.15 //
yena prāpa talaṃ viṣṇuḥ pathā tenaiva śatrujit /
mukhe nyasya mahāyajñaṃ niścakrāma rasātalāt // 79.16 //
tatra brahmagirau devāḥ pratīkṣāṃ cakrire hareḥ /
pathas tasmād viniḥsṛtya gaṅgāsravaṇam abhyagāt // 79.17 //
prākṣālayac ca svāṅgāni asṛgliptāni nārada /
gaṅgāmbhasā tatra kuṇḍaṃ vārāham abhavat tataḥ // 79.18 //
mukhe nyastaṃ mahāyajñaṃ devānāṃ purato hariḥ /
dattavāṃs tridaśaśreṣṭho mukhād yajño 'bhyajāyata // 79.19 //
tataḥ prabhṛti yajñāṅgaṃ pradhānaṃ sruva ucyate /
vārāharūpam abhavad evaṃ vai kāraṇāntarāt // 79.20 //
tasmāt puṇyatamaṃ tīrthaṃ vārāhaṃ sarvakāmadam /
tatra snānaṃ ca dānaṃ ca sarvakratuphalapradam // 79.21 //
tatra sthito 'pi yaḥ kaścit pitṝn smarati puṇyakṛt /
vimuktāḥ sarvapāpebhyaḥ pitaraḥ svargam āpnuyuḥ // 79.22 //
kuśāvartasya māhātmyam ahaṃ vaktuṃ na te kṣamaḥ /
tasya smaraṇamātreṇa kṛtakṛtyo bhaven naraḥ // 80.1 //
kuśāvartam iti khyātaṃ narāṇāṃ sarvakāmadam /
kuśenāvartitaṃ yatra gautamena mahātmanā // 80.2 //
kuśenāvartayitvā tu ānayām āsa tāṃ muniḥ /
tatra snānaṃ ca dānaṃ ca pitṝṇāṃ tṛptidāyakam // 80.3 //
nīlagaṅgā saricchreṣṭhā niḥsṛtā nīlaparvatāt /
tatra snānādi yat kiṃcit karoti prayato naraḥ // 80.4 //
sarvaṃ tad akṣayaṃ vidyāt pitṝṇāṃ tṛptidāyakam /
viśrutaṃ triṣu lokeṣu kapotaṃ tīrtham uttamam // 80.5 //
tasya rūpaṃ ca vakṣyāmi mune śṛṇu mahāphalam /
tatra brahmagirau kaścid vyādhaḥ paramadāruṇaḥ // 80.6 //
hinasti brāhmaṇān sādhūn yatīn gopakṣiṇo mṛgān /
evaṃbhūtaḥ sa pāpātmā krodhano 'nṛtabhāṣaṇaḥ // 80.7 //
bhīṣaṇākṛtir atyugro nīlākṣo hrasvabāhukaḥ /
danturo naṣṭanāsākṣo hrasvapāt pṛthukukṣikaḥ // 80.8 //
hrasvodaro hrasvabhujo vikṛto gardabhasvanaḥ /
pāśahastaḥ pāpacittaḥ pāpiṣṭhaḥ sadhanuḥ sadā // 80.9 //
tasya bhāryā tathābhūtā apatyāny api nārada /
tayā tu preryamāṇo 'sau viveśa gahanaṃ vanam // 80.10 //
sa jaghāna mṛgān pāpaḥ pakṣiṇo bahurūpiṇaḥ /
pañjare prākṣipat kāṃścij jīvamānāṃs tathetarān // 80.11 //
kṣudhayā paritaptāṅgo vihvalas tṛṣayā tathā /
bhrāntadeśo bahutaraṃ nyavartata gṛhaṃ prati // 80.12 //
tato 'parāhṇe saṃprāpte nivṛtte madhumādhave /
kṣaṇāt taḍid garjitaṃ ca sābhraṃ caivābhavat tadā // 80.13 //
vavau vāyuḥ sāśmavarṣo vāridhārātibhīṣaṇaḥ /
sa gacchaṃl lubdhakaḥ śrāntaḥ panthānaṃ nāvabudhyata // 80.14 //
jalaṃ sthalaṃ gartam atho panthānam athavā diśaḥ /
na bubodha tadā pāpaḥ śrāntaḥ śaraṇam apy atha // 80.15 //
kva gacchāmi kva tiṣṭheyaṃ kiṃ karomīty acintayat /
sarveṣāṃ prāṇināṃ prāṇān āhartāhaṃ yathāntakaḥ // 80.16 //
mamāpy antakaraṃ bhūtaṃ saṃprāptaṃ cāśmavarṣaṇam /
trātāraṃ naiva paśyāmi śilāṃ vā vṛkṣam antike // 80.17 //
evaṃ bahuvidhaṃ vyādho vicintyāpaśyad antike /
vane vanaspatim iva nakṣatrāṇāṃ yathātrijam // 80.18 //
mṛgāṇāṃ ca yathā siṃham āśramāṇāṃ gṛhādhipam /
indriyāṇāṃ mana iva trātāraṃ prāṇināṃ nagam // 80.19 //
śreṣṭhaṃ viṭapinaṃ śubhraṃ śākhāpallavamaṇḍitam /
tam āśrityopaviṣṭo 'bhūt klinnavāsā sa lubdhakaḥ // 80.20 //
smaran bhāryām apatyāni jīveyur athavā na vā /
etasminn antare tatra cāstaṃ prāpto divākaraḥ // 80.21 //
tam eva nagam āśritya kapoto bhāryayā saha /
putrapautraiḥ parivṛto hy āste tatra nagottame // 80.22 //
sukhena nirbhayo bhūtvā sutṛptaḥ prīta eva ca /
bahavo vatsarā yātā vasatas tasya pakṣiṇaḥ // 80.23 //
pativratā tasya bhāryā suprītā tena caiva hi /
koṭare tannage śreṣṭhe jalavāyvagnivarjite // 80.24 //
bhāryāputraiḥ parivṛtaḥ sarvadāste kapotakaḥ /
tasmin dine daivavaśāt kapotaś ca kapotakī // 80.25 //
bhakṣyārthaṃ tu ubhau yātau kapoto nagam abhyagāt /
sāpi daivavaśāt putra pañjarasthaiva vartate // 80.26 //
gṛhītā lubdhakenātha jīvamāneva vartate /
kapotako 'py apatyāni mātṛhīnāny udīkṣya ca // 80.27 //
varṣaṃ ca bhīṣaṇaṃ prāptam astaṃ yāto divākaraḥ /
svakoṭaraṃ tayā hīnam ālokya vilalāpa saḥ // 80.28 //
tāṃ baddhāṃ pañjarasthāṃ vā na bubodha kapotarāṭ /
anvārebhe kapoto vai priyāyā guṇakīrtanam // 80.29 //
nādyāpy āyāti kalyāṇī mama harṣavivardhinī /
mama dharmasya jananī mama dehasya ceśvarī // 80.30 //
dharmārthakāmamokṣāṇāṃ saiva nityaṃ sahāyinī /
tuṣṭe hasantī ruṣṭe ca mama duḥkhapramārjanī // 80.31 //
sakhī mantreṣu sā nityaṃ mama vākyaratā sadā /
nādyāpy āyāti kalyāṇī saṃprayāte 'pi bhāskare // 80.32 //
na jānāti vrataṃ mantraṃ daivaṃ dharmārtham eva ca /
pativratā patiprāṇā patimantrā patipriyā // 80.33 //
nādyāpy āyāti kalyāṇī kiṃ karomi kva yāmi vā /
kiṃ me gṛhaṃ kānanaṃ ca tayā hīnaṃ hi dṛśyate // 80.34 //
tayā yuktaṃ śriyā yuktaṃ bhīṣaṇaṃ vāpi śobhanam /
nādyāpy āyāti me kāntā yayā gṛham udīritam // 80.35 //
vinānayā na jīviṣye tyaje vāpi priyāṃ tanum /
kiṃ kurvantu tv apatyāni luptadharmas tv ahaṃ punaḥ // 80.36 //
evaṃ vilapatas tasya bhartur vākyaṃ niśamya sā /
pañjarasthaiva sā vākyaṃ bhartāram idam abravīt // 80.37 //
atrāham asmi baddhaiva vivaśāsmi khagottama /
ānītāhaṃ lubdhakena baddhā pāśair mahāmate // 80.38 //
dhanyāsmy anugṛhītāsmi patir vakti guṇān mama /
sato vāpy asato vāpi kṛtārthāhaṃ na saṃśayaḥ // 80.39 //
tuṣṭe bhartari nārīṇāṃ tuṣṭāḥ syuḥ sarvadevatāḥ /
viparyaye tu nārīṇām avaśyaṃ nāśam āpnuyāt // 80.40 //
tvaṃ daivaṃ tvaṃ prabhur mahyaṃ tvaṃ suhṛt tvaṃ parāyaṇam /
tvaṃ vrataṃ tvaṃ paraṃ brahma svargo mokṣas tvam eva ca // 80.41 //
mā cintāṃ kuru kalyāṇa dharme buddhiṃ sthirāṃ kuru /
tvatprasādāc ca bhuktā hi bhogāś ca vividhā mayā /
alaṃ khedena majjena dharme buddhiṃ kuru sthirām // 80.43 //
iti śrutvā priyāvākyam uttatāra nagottamāt /
yatra sā pañjarasthā tu kapotī vartate tvaram // 80.44 //
tām āgatya priyāṃ dṛṣṭvā mṛtavac cāpi lubdhakam /
mocayāmīti tām āha niśceṣṭo lubdhako 'dhunā // 80.45 //
mā muñcasva mahābhāga jñātvā saṃbandham asthiram /
lubdhānāṃ khecarā hy annaṃ jīvo jīvasya cāśanam // 80.46 //
nāparādhaṃ smarāmy asya dharmabuddhiṃ sthirāṃ kuru /
gurur agnir dvijātīnāṃ varṇānāṃ brāhmaṇo guruḥ // 80.47 //
patir eva guruḥ strīṇāṃ sarvasyābhyāgato guruḥ /
abhyāgatam anuprāptaṃ vacanais toṣayanti ye // 80.48 //
teṣāṃ vāgīśvarī devī tṛptā bhavati niścitam /
tasyānnasya pradānena śakras tṛptim avāpnuyāt // 80.49 //
pitaraḥ pādaśaucena annādyena prajāpatiḥ /
tasyopacārād vai lakṣmīr viṣṇunā prītim āpnuyāt // 80.50 //
śayane sarvadevās tu tasmāt pūjyatamo 'tithiḥ /
abhyāgatam anuśrāntaṃ sūryoḍhaṃ gṛham āgatam /
taṃ vidyād devarūpeṇa sarvakratuphalo hy asau // 80.51 //
abhyāgataṃ śrāntam anuvrajanti devāś ca sarve pitaro 'gnayaś ca /
tasmin hi tṛpte mudam āpnuvanti gate nirāśe 'pi ca te nirāśāḥ // 80.52 //
tasmāt sarvātmanā kānta duḥkhaṃ tyaktvā śamaṃ vraja /
kṛtvā tiṣṭha śubhāṃ buddhiṃ dharmakṛtyaṃ samācara // 80.53 //
upakāro 'pakāraś ca pravarāv iti saṃmatau /
upakāriṣu sarvo 'pi karoty upakṛtiṃ punaḥ // 80.54 //
apakāriṣu yaḥ sādhuḥ puṇyabhāk sa udāhṛtaḥ // 80.55 //
āvayor anurūpaṃ ca tvayoktaṃ sādhu manyase /
kiṃtu vaktavyam apy asti tac chṛṇuṣva varānane // 80.56 //
sahasraṃ bharate kaścic chatam anyo daśāparaḥ /
ātmānaṃ ca sukhenānyo vayaṃ kaṣṭodaraṃbharāḥ // 80.57 //
gartadhānyadhanāḥ kecit kuśūladhanino 'pare /
ghaṭakṣiptadhanāḥ kecic cañcukṣiptadhanā vayam // 80.58 //
pūjayāmi kathaṃ śrāntam abhyāgatam imaṃ śubhe // 80.59 //
agnir āpaḥ śubhā vāṇī tṛṇakāṣṭhādikaṃ ca yat /
etad apy arthine deyaṃ śītārto lubdhakas tv ayam // 80.60 //
etac chrutvā priyāvākyaṃ vṛkṣam āruhya pakṣirāṭ /
ālokayām āsa tadā vahniṃ dūraṃ dadarśa ha // 80.61 //
sa tu gatvā vahnideśaṃ cañcunolmukam āharat /
puro 'gniṃ jvālayām āsa lubdhakasya kapotakaḥ // 80.62 //
śuṣkakāṣṭhāni parṇāni tṛṇāni ca punaḥ punaḥ /
agnau nikṣepayām āsa niśīthe sa kapotarāṭ // 80.63 //
tam agniṃ jvalitaṃ dṛṣṭvā lubdhakaḥ śītaduḥkhitaḥ /
avaśāni svakāṅgāni pratāpya sukham āptavān // 80.64 //
kṣudhāgninā dahyamānaṃ vyādhaṃ dṛṣṭvā kapotakī /
mā muñcasva mahābhāga iti bhartāram abravīt // 80.65 //
svaśarīreṇa duḥkhārtaṃ lubdhakaṃ prīṇayāmi tam /
iṣṭātithīnāṃ ye lokās tāṃs tvaṃ prāpnuhi suvrata // 80.66 //
mayi tiṣṭhati naivāyaṃ tava dharmo vidhīyate /
iṣṭātithir bhavāmīha anujānīhi māṃ śubhe // 80.67 //
ity uktvāgniṃ trir āvartya smaran devaṃ caturbhujam /
viśvātmakaṃ mahāviṣṇuṃ śaraṇyaṃ bhaktavatsalam // 80.68 //
yathāsukhaṃ juṣasveti vadann agniṃ tathāviśat /
taṃ dṛṣṭvāgnau kṣiptajīvaṃ lubdhako vākyam abravīt // 80.69 //
aho mānuṣadehasya dhig jīvitam idaṃ mama /
yad idaṃ pakṣirājena madarthe sāhasaṃ kṛtam // 80.70 //
evaṃ bruvantaṃ taṃ lubdhaṃ pakṣiṇī vākyam abravīt // 80.71 //
māṃ tvaṃ muñca mahābhāga dūraṃ yāty eṣa me patiḥ // 80.72 //
tasyās tad vacanaṃ śrutvā pañjarasthāṃ kapotakīm /
lubdhako mocayām āsa tarasā bhītavat tadā // 80.73 //
sāpi pradakṣiṇaṃ kṛtvā patim agniṃ tadā jagau // 80.74 //
strīṇām ayaṃ paro dharmo yad bhartur anuveśanam /
vede ca vihito mārgaḥ sarvalokeṣu pūjitaḥ // 80.75 //
vyālagrāhī yathā vyālaṃ bilād uddharate balāt /
evaṃ tv anugatā nārī saha bhartrā divaṃ vrajet // 80.76 //
tisraḥ koṭyo 'rdhakoṭī ca yāni romāṇi mānuṣe /
tāvatkālaṃ vaset svarge bhartāraṃ yānugacchati // 80.77 //
namaskṛtvā bhuvaṃ devān gaṅgāṃ cāpi vanaspatīn /
āśvāsya tāny apatyāni lubdhakaṃ vākyam abravīt // 80.78 //
tvatprasādān mahābhāga upapannaṃ mamedṛśam /
apatyānāṃ kṣamasveha bhartrā yāmi triviṣṭapam // 80.79 //
ity uktvā pakṣiṇī sādhvī praviveśa hutāśanam /
praviṣṭāyāṃ hutavahe jayaśabdo nyavartata // 80.80 //
gagane sūryasaṃkāśaṃ vimānam atiśobhanam /
tadārūḍhau suranibhau daṃpatī dadṛśe tataḥ // 80.81 //
harṣeṇa procatur ubhau lubdhakaṃ vismayānvitam // 80.82 //
gacchāvas tridaśasthānam āpṛṣṭo 'si mahāmate /
āvayoḥ svargasopānam atithis tvaṃ namo 'stu te // 80.83 //
vimānavaram ārūḍhau tau dṛṣṭvā lubdhako 'pi saḥ /
sadhanuḥ pañjaraṃ tyaktvā kṛtāñjalir abhāṣata // 80.84 //
na tyaktavyo mahābhāgau deyaṃ kiṃcid ajānate /
aham atrātithir mānyo niṣkṛtiṃ vaktum arhathaḥ // 80.85 //
gautamīṃ gaccha bhadraṃ te tasyāḥ pāpaṃ nivedaya /
tatraivāplavanāt pakṣaṃ sarvapāpair vimokṣyase // 80.86 //
muktapāpaḥ punas tatra gaṅgāyām avagāhane /
aśvamedhaphalaṃ puṇyaṃ prāpya puṇyo bhaviṣyasi // 80.87 //
saridvarāyāṃ gautamyāṃ brahmaviṣṇvīśasaṃbhuvi /
punar āplavanād eva tyaktvā dehaṃ malīmasam // 80.88 //
vimānavaram ārūḍhaḥ svargaṃ gantāsy asaṃśayam // 80.89 //
tac chrutvā vacanaṃ tābhyāṃ tathā cakre sa lubdhakaḥ /
vimānavaram ārūḍho divyarūpadharo 'bhavat // 80.90 //
divyamālyāmbaradharaḥ pūjyamāno 'psarogaṇaiḥ /
kapotaś ca kapotī ca tṛtīyo lubdhakas tathā /
gaṅgāyāś ca prabhāveṇa sarve vai divam ākraman // 80.91 //
tataḥ prabhṛti tat tīrthaṃ kāpotam iti viśrutam /
tatra snānaṃ ca dānaṃ ca pitṛpūjanam eva ca // 80.92 //
japayajñādikaṃ karma tad ānantyāya kalpate // 80.93 //
kārttikeyaṃ paraṃ tīrthaṃ kaumāram iti viśrutam /
yannāmaśravaṇād eva kulavān rūpavān bhavet // 81.1 //
nihate tārake daitye svasthe jāte triviṣṭape /
kārttikeyaṃ sutaṃ jyeṣṭhaṃ prītyā provāca pārvatī // 81.2 //
yathāsukhaṃ bhuṅkṣva bhogāṃs trailokye manasaḥ priyān /
mamājñayā prītamanāḥ pituś caiva prasādataḥ // 81.3 //
evam uktaḥ sa vai mātrā viśākho devatāstriyaḥ /
yathāsukhaṃ balād reme devapatnyo 'pi remire // 81.4 //
tataḥ saṃbhujyamānāsu devapatnīṣu nārada /
nāśaknuvan vārayituṃ kārttikeyaṃ divaukasaḥ // 81.5 //
tato nivedayām āsuḥ pārvatyai putrakarma tat /
asakṛd vāryamāṇo 'pi mātrā devaiḥ sa śaktidhṛk // 81.6 //
naivāsāv akarod vākyaṃ strīṣv āsaktas tu ṣaṇmukhaḥ /
abhiśāpabhayād bhītā pārvatī paryacintayat // 81.7 //
putrasnehāt tathaiveśā devānāṃ kāryasiddhaye /
devapatnyaś ciraṃ rakṣyā iti matvā punaḥ punaḥ // 81.8 //
yasyāṃ tu ramate skandaḥ pārvatī tv api tādṛśī /
tadrūpam ātmanaḥ kṛtvā vartayām āsa pārvatī // 81.9 //
indrasya varuṇasyāpi bhāryām āhūya ṣaṇmukhaḥ /
yāvat paśyati tasyāṃ tu mātṛrūpam apaśyata // 81.10 //
tām apāsya namasyātha punar anyām athāhvayat /
tasyāṃ tu mātṛrūpaṃ sa prekṣya lajjām upeyivān // 81.11 //
evaṃ bahvīṣu tad rūpaṃ dṛṣṭvā mātṛmayaṃ jagat /
iti saṃcintya gāṅgeyo vairāgyam agamat tadā // 81.12 //
sa tu mātṛkṛtaṃ jñātvā pravṛttasya nivartanam /
nivāryaś ced ahaṃ bhogāt kiṃtu pūrvaṃ pravartitaḥ // 81.13 //
tasmān mātṛkṛtaṃ sarvaṃ mama hāsyāspadaṃ tv iti /
lajjayā parayā yukto gautamīm agamat tadā // 81.14 //
iyaṃ ca mātṛrūpā me śṛṇotu mama bhāṣitam /
itaḥ strīnāmadheyaṃ yan mama mātṛsamaṃ matam // 81.15 //
evaṃ jñātvā lokanāthaḥ pārvatyā saha śaṃkaraḥ /
putraṃ nivārayām āsa vṛttam ity abravīd guruḥ // 81.16 //
tataḥ surapatiḥ prītaḥ kiṃ dadāmīti cintayan /
kṛtāñjalipuṭaḥ skandaḥ pitaraṃ punar abravīt // 81.17 //
senāpatiḥ surapatis tava putro 'ham ity api /
alam etena deveśa kiṃ varaiḥ surapūjita // 81.18 //
athavā dātukāmo 'si lokānāṃ hitakāmyayā /
yāce 'haṃ nātmanā deva tad anujñātum arhasi // 81.19 //
mahāpātakinaḥ kecid gurudārābhigāminaḥ /
atrāplavanamātreṇa dhautapāpā bhavantu te // 81.20 //
āpnuvantūttamāṃ jātiṃ tiryañco 'pi sureśvara /
kurūpo rūpasaṃpattim atra snānād avāpnuyāt // 81.21 //
evam astv iti taṃ śaṃbhuḥ pratyanandat suteritam /
tataḥ prabhṛti tat tīrthaṃ kārttikeyam iti śrutam /
tatra snānaṃ ca dānaṃ ca sarvakratuphalapradam // 81.22 //
yat khyātaṃ kṛttikātīrthaṃ kārttikeyād anantaram /
tasya śravaṇamātreṇa somapānaphalaṃ labhet // 82.1 //
purā tārakanāśāya bhavareto 'pibat kaviḥ /
retogarbhaṃ kaviṃ dṛṣṭvā ṛṣipatnyo 'spṛhan mune // 82.2 //
saptarṣīṇām ṛtusnātāṃ varjayitvā tv arundhatīm /
tāsu garbhaḥ samabhavat ṣaṭsu strīṣu tadāgnitaḥ // 82.3 //
tapyamānās tu śobhiṣṭhā ṛtusnātās tu tā mune /
kiṃ kurmaḥ kva nu gacchāmaḥ kiṃ kṛtvā sukṛtaṃ bhavet // 82.4 //
ity uktvā tā mitho gaṅgāṃ vyagrā gatvā vyapīḍayan /
tābhyas te niḥsṛtā garbhāḥ phenarūpās tadāmbhasi // 82.5 //
ambhasā tv ekatāṃ prāptā vāyunā sarva eva hi /
ekarūpas tadā tābhyaḥ ṣaṇmukhaḥ samajāyata // 82.6 //
srāvayitvā tu tān garbhān ṛṣipatnyo gṛhān yayuḥ /
tāsāṃ vikṛtarūpāṇi dṛṣṭvā te ṛṣayo 'bruvan // 82.7 //
gamyatāṃ gamyatāṃ śīghraṃ svairī vṛttir na yujyate /
strīṇām iti tato vatsa nirastāḥ patibhis tu tāḥ // 82.8 //
tato duḥkhaṃ samāviṣṭās tyaktāḥ svapatibhiś ca ṣaṭ /
tā dṛṣṭvā nāradaḥ prāha kārttikeyo harodbhavaḥ // 82.9 //
gāṅgeyo 'gnibhavaś ceti vikhyātas tārakāntakaḥ /
taṃ yāntu na cirād eva prīto bhogaṃ pradāsyati // 82.10 //
devarṣer vacanād eva samabhyetya ca ṣaṇmukham /
kṛttikāḥ svayam evaitad yathāvṛttaṃ nyavedayat // 82.11 //
tābhyo vākyaṃ kṛttikābhyaḥ kārttikeyo 'numanya ca /
gautamīṃ yāntu sarvāś ca snātvāpūjya maheśvaram // 82.12 //
eṣyāmi cāhaṃ tatraiva yāsyāmi suramandiram /
tathety uktvā kṛttikāś ca snātvā gaṅgāṃ ca gautamīm // 82.13 //
deveśvaraṃ ca saṃpūjya kārttikeyānuśāsanāt /
deveśvaraprasādena prayayuḥ suramandiram // 82.14 //
tataḥ prabhṛti tat tīrthaṃ kṛttikātīrtham ucyate /
kārttikyāṃ kṛttikāyoge tatra yaḥ snānam ācaret // 82.15 //
sarvakratuphalaṃ prāpya rājā bhavati dhārmikaḥ /
tattīrthasmaraṇaṃ vāpi yaḥ karoti śṛṇoti ca /
sarvapāpavinirmukto dīrgham āyur avāpnuyāt // 82.16 //
daśāśvamedhikaṃ tīrthaṃ tac chṛṇuṣva mahāmune /
yasya śravaṇamātreṇa hayamedhaphalaṃ labhet // 83.1 //
viśvakarmasutaḥ śrīmān viśvarūpo mahābalaḥ /
tasyāpi prathamaḥ putras tatputro bhauvano vibhuḥ // 83.2 //
purodhāḥ kaśyapas tasya sarvajñānaviśāradaḥ /
tam apṛcchan mahābāhur bhauvanaḥ sārvabhauvanaḥ // 83.3 //
yakṣye 'haṃ hayamedhaiś ca yugapad daśabhir mune /
ity apṛcchad guruṃ vipraṃ kva yakṣyāmi surān iti // 83.4 //
so 'vadad devayajanaṃ tatra tatra nṛpottama /
yatra yatra dvijaśreṣṭhāḥ prāvartanta mahākratūn // 83.5 //
tatrābhavann ṛṣigaṇā ārtvijye makhamaṇḍale /
yugapad daśamedhāni pravṛttāni purodhasā // 83.6 //
pūrṇatāṃ nāyayus tāni dṛṣṭvā cintāparo nṛpaḥ /
vihāya devayajanaṃ punar anyatra tān kratūn // 83.7 //
upākrāmat tathā tatra vighnadoṣās tam āyayuḥ /
dṛṣṭvāpūrṇāṃs tato yajñān rājā gurum abhāṣata // 83.8 //
deśadoṣāt kāladoṣān mama doṣāt tavāpi vā /
pūrṇatāṃ nāpnuvanti sma daśamedhāni vājinaḥ // 83.9 //
tataś ca duḥkhito rājā kaśyapena purodhasā /
gīṣpater bhrātaraṃ jyeṣṭhaṃ gatvā saṃvartam ūcatuḥ // 83.10 //
bhagavan yugapat kāryāṇy aśvamedhāni mānada /
daśa saṃpūrṇatāṃ yānti taṃ deśaṃ taṃ guruṃ vada // 83.11 //
tato dhyātvā ṛṣiśreṣṭhaḥ saṃvarto bhauvanaṃ tadā /
abravīd gaccha brahmāṇaṃ guruṃ deśaṃ vadiṣyati // 83.12 //
bhauvano 'pi mahāprājñaḥ kaśyapena mahātmanā /
āgatya mām abravīc ca guruṃ deśādikaṃ ca yat // 83.13 //
tato 'ham abravaṃ putra bhauvanaṃ kaśyapaṃ tathā /
gautamīṃ gaccha rājendra sa deśaḥ kratupuṇyavān // 83.14 //
ayam eva guruḥ śreṣṭhaḥ kaśyapo vedapāragaḥ /
guror asya prasādena gautamyāś ca prasādataḥ // 83.15 //
ekena hayamedhena tatra snānena vā punaḥ /
setsyanti tatra yajñāś ca daśamedhāni vājinaḥ // 83.16 //
tac chrutvā bhauvano rājā gautamītīram abhyagāt /
kaśyapena sahāyena hayamedhāya dīkṣitaḥ // 83.17 //
tataḥ pravṛtte yajñeśe hayamedhe mahākratau /
saṃpūrṇe tu tadā rājā pṛthivīṃ dātum udyataḥ // 83.18 //
tato 'ntarikṣe vāg uccair uvāca nṛpasattamam /
pūjayitvā sthitaṃ viprān ṛtvijo 'tha sadaspatīn // 83.19 //
purodhase kaśyapāya saśailavanakānanām /
pṛthivīṃ dātukāmena dattaṃ sarvaṃ tvayā nṛpa // 83.20 //
bhūmidānaspṛhāṃ tyaktvā annaṃ dehi mahāphalam /
nānnadānasamaṃ puṇyaṃ triṣu lokeṣu vidyate // 83.21 //
viśeṣatas tu gaṅgāyāḥ śraddhayā puline mune /
tvayā tu hayamedho 'yaṃ kṛtaḥ sabahudakṣiṇaḥ /
kṛtakṛtyo 'si bhadraṃ te nātra kāryā vicāraṇā // 83.22 //
tathāpi dātukāmaṃ taṃ mahī provāca bhauvanam // 83.23 //
viśvakarmaja sārvabhauma mā māṃ dehi punaḥ punaḥ /
nimajje 'haṃ salilasya madhye tasmān na dīyatām // 83.24 //
tataś ca bhauvano bhītaḥ kiṃ deyam iti cābravīt /
punaś covāca sā pṛthvī bhauvanaṃ brāhmaṇair vṛtam // 83.25 //
tilā gāvo dhanaṃ dhānyaṃ yat kiṃcid gautamītaṭe /
sarvaṃ tad akṣayaṃ dānaṃ kiṃ māṃ bhauvana dāsyasi // 83.26 //
gaṅgātīraṃ samāśritya grāsam ekaṃ dadāti yaḥ /
tenāhaṃ sakalā dattā kiṃ māṃ bhauvana dāsyasi // 83.27 //
tad bhuvo vacanaṃ śrutvā bhauvanaḥ sārvabhauvanaḥ /
tatheti matvā viprebhyo hy annaṃ prādāt suvistaram // 83.28 //
tataḥ prabhṛti tat tīrthaṃ daśāśvamedhikaṃ viduḥ /
daśānām aśvamedhānāṃ phalaṃ snānād avāpyate // 83.29 //
paiśācaṃ tīrtham aparaṃ pūjitaṃ brahmavādibhiḥ /
tasya svarūpaṃ vakṣyāmi gautamyā dakṣiṇe taṭe // 84.1 //
girir brahmagireḥ pārśve añjano nāma nārada /
tasmiñ śaile munivara śāpabhraṣṭā varāpsarā // 84.2 //
añjanā nāma tatrāsīd uttamāṅgena vānarī /
kesarī nāma tadbhartā adriketi tathāparā // 84.3 //
sāpi kesariṇo bhāryā śāpabhraṣṭā varāpsarā /
uttamāṅgena mārjārī sāpy āste 'ñjanaparvate // 84.4 //
dakṣiṇārṇavam abhyāgāt kesarī lokaviśrutaḥ /
etasminn antare 'gastyo 'ñjanaṃ parvatam abhyagāt // 84.5 //
añjanā cādrikā caiva agastyam ṛṣisattamam /
pūjayām āsatur ubhe yathānyāyaṃ yathāsukham // 84.6 //
tataḥ prasanno bhagavān āhobhe vriyatāṃ varaḥ /
te āhatur ubhe 'gastyaṃ putrau dehi munīśvara // 84.7 //
sarvebhyo balinau śreṣṭhau sarvalokopakārakau /
tathety uktvā muniśreṣṭho jagāmāśāṃ sa dakṣiṇām // 84.8 //
tataḥ kadācit te kāle añjanā cādrikā tathā /
gītaṃ nṛtyaṃ ca hāsyaṃ ca kurvatyau girimūrdhani // 84.9 //
vāyuś ca nirṛtiś cāpi te dṛṣṭvā sasmitau surau /
kāmākrāntadhiyau cobhau tadā satvaram īyatuḥ // 84.10 //
bhārye bhavetām ubhayor āvāṃ devau varapradau /
te apy ūcatur astv etad remāte girimūrdhani // 84.11 //
añjanāyāṃ tathā vāyor hanumān samajāyata /
adrikāyāṃ ca nirṛter adrir nāma piśācarāṭ // 84.12 //
punas te āhatur ubhe putrau jātau muner varāt /
āvayor vikṛtaṃ rūpam uttamāṅgena dūṣitam // 84.13 //
śāpāc chacīpates tatra yuvām ājñātum arhathaḥ /
tataḥ provāca bhagavān vāyuś ca nirṛtis tathā // 84.14 //
gautamyāṃ snānadānābhyāṃ śāpamokṣo bhaviṣyati /
ity uktvā tāv ubhau prītau tatraivāntaradhīyatām // 84.15 //
tato 'ñjanāṃ samādāya adriḥ paiśācamūrtimān /
bhrātur hanumataḥ prītyai snāpayām āsa mātaram // 84.16 //
tathaiva hanumān gaṅgām ādāyādrim atitvaran /
mārjārarūpiṇīṃ nītvā gautamyās tīram āptavān // 84.17 //
tataḥ prabhṛti tat tīrthaṃ paiśācaṃ cāñjanaṃ tathā /
brahmaṇo girim āsādya sarvakāmapradaṃ śubham // 84.18 //
yojanānāṃ tripañcāśan mārjāraṃ pūrvato bhavet /
mārjārasaṃjñitāt tasmād dhanūmantaṃ vṛṣākapim // 84.19 //
phenāsaṃgamam ākhyātaṃ sarvakāmapradaṃ śubham /
tasya svarūpaṃ vyuṣṭiś ca tatraiva procyate śubhā // 84.20 //
kṣudhātīrtham iti khyātaṃ śṛṇu nārada tanmanāḥ /
kathyamānaṃ mahāpuṇyaṃ sarvakāmapradaṃ nṛṇām // 85.1 //
ṛṣir āsīt purā kaṇvas tapasvī vedavittamaḥ /
paribhramann āśramāṇi kṣudhayā paripīḍitaḥ // 85.2 //
gautamasyāśramaṃ puṇyaṃ samṛddhaṃ cānnavāriṇā /
ātmānaṃ ca kṣudhāyuktaṃ samṛddhaṃ cāpi gautamam // 85.3 //
vīkṣya kaṇvo 'tha vaiṣamyaṃ vairāgyam agamat tadā /
gautamo 'pi dvijaśreṣṭho hy ahaṃ tapasi niṣṭhitaḥ // 85.4 //
samena yācñāyuktā syāt tasmād gautamaveśmani /
na bhokṣye 'haṃ kṣudhārto 'pi pīḍite 'pi kalevare // 85.5 //
gaccheyaṃ gautamīṃ gaṅgām arjayeyaṃ ca saṃpadam /
iti niścitya medhāvī gatvā gaṅgāṃ ca pāvanīm // 85.6 //
snātvā śucir yatamanā upaviśya kuśāsane /
tuṣṭāva gautamīṃ gaṅgāṃ kṣudhāṃ ca paramāpadam // 85.7 //
namo 'stu gaṅge paramārtihāriṇi namaḥ kṣudhe sarvajanārtikāriṇi /
namo maheśānajaṭodbhave śubhe namo mahāmṛtyumukhād vinisṛte // 85.8 //
puṇyātmanāṃ śāntarūpe krodharūpe durātmanām /
saridrūpeṇa sarveṣāṃ tāpapāpāpahāriṇi // 85.9 //
kṣudhārūpeṇa sarveṣāṃ tāpapāpaprade namaḥ /
namaḥ śreyaskari devi namaḥ pāpapratardini /
namaḥ śāntikari devi namo dāridryanāśini // 85.10 //
ity evaṃ stuvatas tasya purastād abhavad dvayam /
ekaṃ gāṅgaṃ manohāri hy aparaṃ bhīṣaṇākṛti /
punaḥ kṛtāñjalir bhūtvā namaskṛtvā dvijottamaḥ // 85.11 //
sarvamaṅgalamāṅgalye brāhmi māheśvari śubhe /
vaiṣṇavi tryambake devi godāvari namo 'stu te // 85.12 //
tryambakasya jaṭodbhūte gautamasyāghanāśini /
saptadhā sāgaraṃ yānti godāvari namo 'stu te // 85.13 //
sarvapāpakṛtāṃ pāpe dharmakāmārthanāśini /
duḥkhalobhamayi devi kṣudhe tubhyaṃ namo namaḥ // 85.14 //
tat kaṇvavacanaṃ śrutvā suprīte āhatur dvijam // 85.15 //
abhīṣṭaṃ vada kalyāṇa varān varaya suvrata // 85.16 //
provāca praṇato gaṅgāṃ kaṇvaḥ kṣudhāṃ yathākramam // 85.17 //
dehi devi manojñāni kāmāni vibhavaṃ mama /
āyur vittaṃ ca bhuktiṃ ca muktiṃ gaṅge prayaccha me // 85.18 //
ity uktvā gautamīṃ gaṅgāṃ kṣudhāṃ cāha dvijottamaḥ // 85.19 //
mayi madvaṃśaje cāpi kṣudhe tṛṣṇe daridriṇi /
yāhi pāpatare rūkṣe na bhūyās tvaṃ kadācana // 85.20 //
anena stavena ye vai tvāṃ stuvanti kṣudhāturāḥ /
teṣāṃ dāridryaduḥkhāni na bhaveyur varo 'paraḥ // 85.21 //
asmiṃs tīrthe mahāpuṇye snānadānajapādikam /
ye kurvanti narā bhaktyā lakṣmībhājo bhavantu te // 85.22 //
yas tv idaṃ paṭhate stotraṃ tīrthe vā yadi vā gṛhe /
tasya dāridryaduḥkhebhyo na bhayaṃ syād varo 'paraḥ // 85.23 //
evam astv iti coktvā te kaṇvaṃ yāte svam ālayam /
tataḥ prabhṛti tat tīrthaṃ kāṇvaṃ gāṅgaṃ kṣudhābhidham /
sarvapāpaharaṃ vatsa pitṝṇāṃ prītivardhanam // 85.25 //
asti brahman mahātīrthaṃ cakratīrtham iti śrutam /
tatra snānān naro bhaktyā harer lokam avāpnuyāt // 86.1 //
ekādaśyāṃ tu śuklāyām upoṣya pṛthivīpate /
gaṇikāsaṃgame snātvā prāpnuyād akṣayaṃ padam // 86.2 //
purā tatra yathā vṛttaṃ tan me nigadataḥ śṛṇu /
āsīd viśvadharo nāma vaiśyo bahudhanānvitaḥ // 86.3 //
uttare vayasi śreṣṭhas tasya putro 'bhavad ṛṣe /
guṇavān rūpasaṃpanno vilāsī śubhadarśanaḥ // 86.4 //
prāṇebhyo 'pi priyaḥ putraḥ kāle pañcatvam āgataḥ /
tathā dṛṣṭvā tu taṃ putraṃ daṃpatī duḥkhapīḍitau // 86.5 //
kurvāte sma tadā tena sahaiva maraṇe matim /
hā putra hanta kālena pāpena sudurātmanā // 86.6 //
yauvane vartamāno 'pi nīto 'si guṇasāgara /
āvayoś ca tathaiva tvaṃ prāṇebhyo 'pi sudurlabhaḥ // 86.7 //
itthaṃ tu ruditaṃ śrutvā daṃpatyoḥ karuṇaṃ yamaḥ /
tyaktvā nijapuraṃ tūrṇaṃ kṛpayāviṣṭamānasaḥ // 86.8 //
godāvaryāḥ śubhe tīre sthito dhyāyañ janārdanam /
api svalpena kālena prajā vṛddhāḥ samantataḥ // 86.9 //
iyata iti me pṛthvī kathyatāṃ kena pūritā /
na kaścin mriyate jantur bhārākrāntā vasuṃdharā // 86.10 //
tato devī gatā tūrṇaṃ vasudhā munisattama /
yatrāsti surasaṃyuktaḥ śakraḥ parapuraṃjayaḥ /
dṛṣṭvā vasuṃdharām indraḥ praṇipatyedam abravīt // 86.11 //
kim āgamanakāryaṃ ta iti me pṛthvi kathyatām // 86.12 //
bhāreṇa guruṇā śakra pīḍitāhaṃ vinā vadham /
kāraṇaṃ praṣṭum āyātā kim idaṃ kathyatāṃ mama // 86.13 //
iti śrutvā mahīvākyam indro vacanam abravīt // 86.14 //
kāraṇaṃ yadi nāma syāt tadānīṃ jñāyate mayā /
surāṇāṃ hi patir yasmād ahaṃ sarvāsu medini // 86.15 //
atha pṛthvī tadā vākyaṃ śrutvā cāha śacīpatim /
yama ādiśyatāṃ tarhi yathā saṃharate prajāḥ // 86.16 //
iti śrutvā vaco mahyā ādiṣṭāḥ siddhakiṃnarāḥ /
yamasyānayane śīghraṃ mahendreṇa mahāmune // 86.17 //
tatas te satvaraṃ yātāḥ sarve vaivasvataṃ puram /
naivāpaśyan yamaṃ tatra te siddhāḥ saha kiṃnaraiḥ /
tathāgatya punar vegād vārttā śakre niveditā // 86.18 //
yamo yamapure nātha asmābhir nāvalokitaḥ /
mahatāpi suyatnena vīkṣyamāṇaḥ samantataḥ // 86.19 //
iti śrutvā vacas teṣāṃ pṛṣṭaḥ śakreṇa vai tadā /
savitā sa pitā tasya yamaḥ kutrāsta ity atha // 86.20 //
śakra godāvarītīre kṛtānto vartate 'dhunā /
caraṃs tatra tapas tīvraṃ na jāne kiṃ nu kāraṇam // 86.21 //
iti śrutvā vaco bhānoḥ śakraḥ śaṅkām upāviśat // 86.22 //
aho kaṣṭaṃ mahākaṣṭaṃ naṣṭā me suranāthatā /
godāvaryāṃ tapaḥ kuryād yamo vai duṣṭaceṣṭitaḥ /
jighṛkṣur matpadaṃ nūnaṃ devā iti matir mama // 86.23 //
ity uktvā sahasendreṇa āhūtaś cāpsarogaṇaḥ // 86.24 //
kā bhavatīṣu kālasya sthitasya tapasi dviṣaḥ /
tapaḥpraṇāśane śaktā iti me śīghram ucyatām // 86.25 //
iti śakravacaḥ śrutvā noce kāpi mahāmune /
atha śakraḥ prakopeṇa pratyuvācāpsarogaṇam // 86.26 //
uttaraṃ nābravīt kiṃcid yāmas tarhi vayaṃ svayam /
sajjā bhavantu vibudhāḥ sainyair āyāntu mā ciram /
ghātayāmo vayaṃ śatruṃ tapasā svargakāmukam // 86.27 //
ity ukte sati devānāṃ senā prādurbabhūva ha /
itīndrahṛdayaṃ jñātvā hariṇā lokadhāriṇā // 86.28 //
preṣitaṃ cakriṇā cakraṃ rakṣaṇāya yamasya hi /
cakraṃ yatrābhavat tatra cakratīrtham anuttamam // 86.29 //
athendraṃ menakā prāha śaṅkiteti vacas tadā // 86.30 //
kālāvalokane nālaṃ kācid asti sureśvara /
maraṇaṃ ca varaṃ deva bhavato na yamāt punaḥ // 86.31 //
rūpayauvanamatteyaṃ gaṇikāyācanaṃ prabho /
preṣaṇaṃ tat prayacchaiṣā svāmitvaṃ manyate tvayā // 86.32 //
iti śrutvā vacas tasyāḥ śakraḥ suravareśvaraḥ /
ādideśābalāṃ kṣāmāṃ satkṛtya gaṇikāṃ tathā // 86.33 //
gaṇike gaccha me kāryaṃ kuru sundari mā ciram /
kṛtakṛtyāgatā bhūyo vallabhā me yathā śacī // 86.34 //
ity ākarṇya vacaḥ śakrād utpatya gaṇikā diśaḥ /
kṣaṇena yamasāṃnidhyam āyātā cārurūpiṇī // 86.35 //
yamāntikam anuprāptā dyotayantī diśo daśa /
salīlaṃ lalitaṃ bālā jagau hindolakaṅkalam // 86.36 //
tataś cacāla kālasya mano lolaṃ calācalam /
athonmīlya yamo netre kāmapāvakapūrite // 86.37 //
tasyāṃ vyāpārayām āsa śreyaḥśatrau mahāmune /
tato vilīya sā sadyaḥ sarittvam agamat tadā // 86.38 //
gautamyāṃ tu samāgamya gaṇikāgaṇakiṃkaraiḥ /
gīyamānā gatā svarge tasya tīrthaprabhāvataḥ // 86.39 //
gacchantīṃ gaṇikāṃ dṛṣṭvā vimānasthāṃ divaṃ prati /
vismayaṃ paramaṃ prāptaḥ kālas taralalocanaḥ /
athādityena cāgatya evam ukto yamas tadā // 86.40 //
kuru putra nijaṃ karma prajānāṃ tvaṃ parikṣayam /
paśya vātaṃ sadā vāntaṃ sṛjantaṃ vedhasaṃ prajāḥ /
paryaṭantaṃ trilokīṃ māṃ vahantīṃ vasudhāṃ prajāḥ // 86.41 //
iti śrutvā yamo vākyaṃ pitur vacanam abravīt // 86.42 //
etan na garhitaṃ karma kuryām aham idaṃ dhruvam /
karmaṇy asmin mahākrūre samādeṣṭuṃ na vārhasi // 86.43 //
iti śrutvā ca tad vākyaṃ bhānur vacanam abravīt /
kiṃ nāma garhitaṃ karma tava kartum alaṃ yama // 86.44 //
kiṃ na dṛṣṭā tvayā yāntī gaṇikā gaṇakiṃkaraiḥ /
gīyamānā divaṃ sadyo gautamītoyam āplutā // 86.45 //
tvayā cātra tapas tīvraṃ kṛtaṃ putra suduṣkaram /
naivāntaṃ tasya paśyāmi tasmād gaccha nijaṃ puram // 86.46 //
ity uktvā bhagavān bhānus tatra snātvā gato divam /
yamo 'pi saṃgame snātvā tato nijapuraṃ yayau // 86.47 //
bhūtahāpi tataḥ śaṅkāṃ tatyāja ca mahāmune /
tathā dṛṣṭvā yamaṃ yāntaṃ cakre cakraṃ prayāṇakam // 86.48 //
bhagavān yatra govindo vanamālāvibhūṣitaḥ /
iti yaḥ śṛṇuyān martyaḥ paṭhed vāpi samāhitaḥ // 86.49 //
āpadas tasya naśyanti dīrgham āyur avāpnuyāt // 86.50 //
ahalyāsaṃgamaṃ ceha tīrthaṃ trailokyapāvanam /
śṛṇu samyaṅ muniśreṣṭha tatra vṛttam idaṃ yathā // 87.1 //
kautukenātimahatā mayā pūrvaṃ munīśvara /
sṛṣṭā kanyā bahuvidhā rūpavatyo guṇānvitāḥ // 87.2 //
tāsām ekāṃ śreṣṭhatamāṃ nirmame śubhalakṣaṇām /
tāṃ bālāṃ cārusarvāṅgīṃ dṛṣṭvā rūpaguṇānvitām // 87.3 //
ko vāsyāḥ poṣaṇe śakta iti me buddhir āviśat /
na daityānāṃ surāṇāṃ ca na munīnāṃ tathaiva ca // 87.4 //
nāsty asyāḥ poṣaṇe śaktir iti me buddhir anvabhūt /
guṇajyeṣṭhāya viprāya tapoyuktāya dhīmate // 87.5 //
sarvalakṣaṇayuktāya vedavedāṅgavedine /
gautamāya mahāprājñām adadāṃ poṣaṇāya tām // 87.6 //
pālayasva muniśreṣṭha yāvad āpsyati yauvanam /
yauvanasthāṃ punaḥ sādhvīm ānayethā mamāntikam // 87.7 //
evam uktvā gautamāya prādāṃ kanyāṃ sumadhyamām /
tām ādāya muniśreṣṭha tapasā hatakalmaṣaḥ // 87.8 //
tāṃ poṣayitvā vidhivad alaṃkṛtya mamāntikam /
nirvikāro muniśreṣṭho hy ahalyām ānayat tadā // 87.9 //
tāṃ dṛṣṭvā vibudhāḥ sarve śakrāgnivaruṇādayaḥ /
mama deyā sureśāna ity ūcus te pṛthak pṛthak // 87.10 //
tathaiva munayaḥ sādhyā dānavā yakṣarākṣasāḥ /
tān sarvān āgatān dṛṣṭvā kanyārtham atha saṃgatān // 87.11 //
indrasya tu viśeṣeṇa mahāṃś cābhūt tadā grahaḥ /
gautamasya tu māhātmyaṃ gāmbhīryaṃ dhairyam eva ca // 87.12 //
smṛtvā suvismito bhūtvā mamaivam abhavat sudhīḥ /
deyeyaṃ gautamāyaiva nānyayogyā śubhānanā // 87.13 //
tasmāai eva tu tāṃ dāsye tathāpy evam acintayam /
sarveṣāṃ ca matir dhairyaṃ mathitaṃ bālayānayā // 87.14 //
ahalyeti suraiḥ proktaṃ mayā ca ṛṣibhis tadā /
devān ṛṣīṃs tadā vīkṣya mayā tatroktam uccakaiḥ // 87.15 //
tasmai sā dīyate subhrūr yaḥ pṛthivyāḥ pradakṣiṇām /
kṛtvopatiṣṭhate pūrvaṃ na cānyasmai punaḥ punaḥ // 87.16 //
tataḥ sarve suragaṇāḥ śrutvā vākyaṃ mayeritam /
ahalyārthaṃ surā jagmuḥ pṛthivyāś ca pradakṣiṇe // 87.17 //
gateṣu surasaṃgheṣu gautamo 'pi munīśvara /
prayatnam akarot kiṃcid ahalyārtham imaṃ tathā // 87.18 //
etasminn antare brahman surabhiḥ sarvakāmadhuk /
ardhaprasūtā hy abhavat tāṃ dadarśa sa gautamaḥ // 87.19 //
tasyāḥ pradakṣiṇaṃ cakre iyam urvīti saṃsmaran /
liṅgasya ca sureśasya pradakṣiṇam athākarot // 87.20 //
tayoḥ pradakṣiṇaṃ kṛtvā gautamo munisattamaḥ /
sarveṣāṃ caiva devānām ekaṃ cāpi pradakṣiṇam // 87.21 //
naivābhavad bhuvo gantuḥ saṃjātaṃ dvitayaṃ mama /
evaṃ niścitya sa munir mamāntikam athābhyagāt // 87.22 //
namaskṛtvābravīd vākyaṃ gautamo māṃ mahāmatiḥ /
kamalāsana viśvātman namas te 'stu punaḥ punaḥ // 87.23 //
pradakṣiṇīkṛtā brahman mayeyaṃ vasudhākhilā /
yad atra yuktaṃ deveśa jānīte tad bhavān svayam // 87.24 //
mayā tu dhyānayogena jñātvā gautamam abravam /
tavaiva dīyate subhrūḥ pradakṣiṇam idaṃ kṛtam // 87.25 //
dharmaṃ jānīhi viprarṣe durjñeyaṃ nigamair api /
ardhaprasūtā surabhiḥ saptadvīpavatī mahī // 87.26 //
kṛtā pradakṣiṇā tasyāḥ pṛthivyāḥ sā kṛtā bhavet /
liṅgaṃ pradakṣiṇīkṛtya tad eva phalam āpnuyāt // 87.27 //
tasmāt sarvaprayatnena mune gautama suvrata /
tuṣṭo 'haṃ tava dhairyeṇa jñānena tapasā tathā // 87.28 //
datteyam ṛṣiśārdūla kanyā lokavarā mayā /
ity uktvāhaṃ gautamāya ahalyām adadāṃ mune // 87.29 //
jāte vivāhe te devāḥ kṛtvelāyāḥ pradakṣiṇam /
śanaiḥ śanair athāgatya dadṛśuḥ sarva eva te // 87.30 //
taṃ gautamam ahalyāṃ ca dāṃpatyaṃ prītivardhanam /
te cāgatyātha paśyanto vismitāś cābhavan surāḥ // 87.31 //
atikrānte vivāhe tu surāḥ sarve divaṃ yayuḥ /
samatsaraḥ śacībhartā tām īkṣya ca divaṃ yayau // 87.32 //
tataḥ prītamanās tasmai gautamāya mahātmane /
prādāṃ brahmagiriṃ puṇyaṃ sarvakāmapradaṃ śubham // 87.33 //
ahalyāyāṃ muniśreṣṭho reme tatra sa gautamaḥ /
gautamasya kathāṃ puṇyāṃ śrutvā śakras triviṣṭape // 87.34 //
tam āśramaṃ taṃ ca muniṃ tasya bhāryām aninditām /
bhūtvā brāhmaṇaveṣeṇa draṣṭum āgāc chatakratuḥ // 87.35 //
sa dṛṣṭvā bhavanaṃ tasya bhāryāṃ ca vibhavaṃ tathā /
pāpīyasīṃ matiṃ kṛtvā ahalyāṃ samudaikṣata // 87.36 //
nātmānaṃ na paraṃ deśaṃ kālaṃ śāpād ṛṣer bhayam /
na bubodha tadā vatsa kāmākṛṣṭaḥ śatakratuḥ // 87.37 //
taddhyānaparamo nityaṃ surarājyena garvitaḥ /
saṃtaptāṅgaḥ kathaṃ kuryāṃ praveśo me kathaṃ bhavet // 87.38 //
evaṃ vasan viprarūpo nāntaraṃ tv adhyagacchata /
sa kadācin mahāprājñaḥ kṛtvā paurvāhṇikīṃ kriyām // 87.39 //
sahito gautamaḥ śiṣyair nirgataś cāśramād bahiḥ /
āśramaṃ gautamīṃ viprān dhānyāni vividhāni ca // 87.40 //
draṣṭuṃ gato munivara indras taṃ samudaikṣata /
idam antaram ity uktvā cakre kāryaṃ manaḥpriyam // 87.41 //
rūpaṃ kṛtvā gautamasya priyepsuḥ sa śatakratuḥ /
tāṃ dṛṣṭvā cārusarvāṅgīm ahalyāṃ vākyam abravīt // 87.42 //
ākṛṣṭo 'haṃ tava guṇai rūpaṃ smṛtvā skhalatpadaḥ /
iti bruvan hasan hastam ādāyāntaḥ samāviśat // 87.43 //
na bubodha tv ahalyā taṃ jāraṃ mene tu gautamam /
ramamāṇā yathāsaukhyaṃ prāgāc chiṣyaiḥ sa gautamaḥ // 87.44 //
āgacchantaṃ nityam eva ahalyā priyavādinī /
pratiyāti priyaṃ vakti toṣayantī ca taṃ guṇaiḥ // 87.45 //
tām adṛṣṭvā mahāprājño mene tan mahad adbhutam /
dvārasthitaṃ muniśreṣṭhaṃ sarve paśyanti nārada // 87.46 //
agnihotrasya śālāyā rakṣiṇo gṛhakarmiṇaḥ /
ūcur munivaraṃ bhītā gautamaṃ vismayānvitāḥ // 87.47 //
bhagavan kim idaṃ citraṃ bahir antaś ca dṛśyase /
priyayāntaḥ praviṣṭo 'si tathaiva ca bahir bhavān /
aho tapaḥprabhāvo 'yaṃ nānārūpadharo bhavān // 87.48 //
tac chrutvā vismitas tv antaḥ praviṣṭaḥ ko nu tiṣṭhati /
priye ahalye bhavati kiṃ māṃ na pratibhāṣase /
ity ṛṣer vacanaṃ śrutvā ahalyā jāram abravīt // 87.50 //
ko bhavān munirūpeṇa pāpaṃ tvaṃ kṛtavān asi /
iti bruvatī śayanād utthitā satvaraṃ bhayāt // 87.51 //
sa cāpi pāpakṛc chakro biḍālo 'bhūn muner bhayāt /
trastāṃ ca vikṛtāṃ dṛṣṭvā svapriyāṃ dūṣitāṃ tadā // 87.52 //
uvāca sa muniḥ kopāt kim idaṃ sāhasaṃ kṛtam /
iti bruvantaṃ bhartāraṃ sāpi novāca lajjitā // 87.53 //
anveṣayaṃs tu taṃ jāraṃ biḍālaṃ dadṛśe muniḥ /
ko bhavān iti taṃ prāha bhasmīkuryāṃ mṛṣāvadan // 87.54 //
kṛtāñjalipuṭo bhūtvā caivam āha śacīpatiḥ /
śacībhartā purāṃ bhettā tapodhana puruṣṭutaḥ // 87.55 //
mamedaṃ pāpam āpannaṃ satyam uktaṃ mayānagha /
mahadvigarhitaṃ karma kṛtavān asmy ahaṃ mune // 87.56 //
smarasāyakanirbhinnahṛdayāḥ kiṃ na kurvate /
brahman mayi mahāpāpe kṣamasva karuṇānidhe // 87.57 //
santaḥ kṛtāparādhe 'pi na raukṣyaṃ jātu kurvate /
niśamya tad vaco vipro harim āha ruṣānvitaḥ // 87.58 //
bhagabhaktyā kṛtaṃ pāpaṃ sahasrabhagavān bhava /
tām apy āha muniḥ kopāt tvaṃ ca śuṣkanadī bhava // 87.59 //
tataḥ prasādayām āsa kathayantī tadākṛtim // 87.60 //
manasāpy anyapuruṣaṃ pāpiṣṭhāḥ kāmayanti yāḥ /
akṣayān yānti narakāṃs tāsāṃ sarve 'pi pūrvajāḥ // 87.61 //
bhūtvā prasanno bhagavann avadhāraya madvacaḥ /
tava rūpeṇa cāgatya mām agāt sākṣiṇas tv ime // 87.62 //
tatheti rakṣiṇaḥ procur ahalyā satyavādinī /
dhyānenāpi munir jñātvā śāntaḥ prāha pativratām // 87.63 //
yadā tu saṃgatā bhadre gautamyā saridīśayā /
nadī bhūtvā punā rūpaṃ prāpsyase priyakṛn mama // 87.64 //
ity ṛṣer vacanaṃ śrutvā tathā cakre pativratā /
tayā tu saṃgatā devyā ahalyā gautamapriyā // 87.65 //
punas tad rūpam abhavad yan mayā nirmitaṃ purā /
tataḥ kṛtāñjalipuṭaḥ surarāṭ prāha gautamam // 87.66 //
māṃ pāhi muniśārdūla pāpiṣṭhaṃ gṛham āgatam /
pādayoḥ patitaṃ dṛṣṭvā kṛpayā prāha gautamaḥ // 87.67 //
gautamīṃ gaccha bhadraṃ te snānaṃ kuru puraṃdara /
kṣaṇān nirdhūtapāpas tvaṃ sahasrākṣo bhaviṣyasi // 87.68 //
ubhayaṃ vismayakaraṃ dṛṣṭavān asmi nārada /
ahalyāyāḥ punarbhāvaṃ śacībhartā sahasradṛk // 87.69 //
tataḥ prabhṛti tat tīrtham ahalyāsaṃgamaṃ śubham /
indratīrtham iti khyātaṃ sarvakāmapradaṃ nṛṇām // 87.70 //
tasmād apy aparaṃ tīrthaṃ janasthānam iti śrutam /
caturyojanavistīrṇaṃ smaraṇān muktidaṃ nṛṇām // 88.1 //
vaivasvatānvaye jāto rājābhūj janakaḥ purā /
so 'pāṃpates tu tanujām upayeme guṇārṇavām // 88.2 //
dharmārthakāmamokṣāṇāṃ janakāṃ janako nṛpaḥ /
anurūpaguṇatvāc ca tasya bhāryā guṇārṇavā // 88.3 //
yājñavalkyaś ca viprendras tasya rājñaḥ purohitaḥ /
tam apṛcchan nṛpaśreṣṭho yājñavalkyaṃ purohitam // 88.4 //
bhuktimuktī ubhe śreṣṭhe nirṇīte munisattamaiḥ /
dāsīdāsebhaturagarathādyair bhuktir uttamā // 88.5 //
kiṃtv antavirasā bhuktir muktir ekā niratyayā /
bhukter muktiḥ śreṣṭhatamā bhuktyā muktiṃ kathaṃ vrajet // 88.6 //
sarvasaṅgaparityāgān muktiprāptiḥ suduḥkhataḥ /
tad brūhi dvijaśārdūla sukhān muktiḥ kathaṃ bhavet // 88.7 //
apāṃpatis tava guruḥ śvaśuraḥ priyakṛt tathā /
taṃ gatvā pṛccha nṛpate upadekṣyati te hitam // 88.8 //
yājñavalkyaś ca janako rājānaṃ varuṇaṃ tadā /
gatvā cocatur avyagrau muktimārgaṃ yathākramam // 88.9 //
dvidhā tu saṃsthitā muktiḥ karmadvāre 'py akarmaṇi /
vede ca niścito mārgaḥ karma jyāyo hy akarmaṇaḥ // 88.10 //
sarvaṃ ca karmaṇā baddhaṃ puruṣārthacatuṣṭayam /
akarmaṇaivāpyata iti muktimārgo mṛṣocyate // 88.11 //
karmaṇā sarvadhānyāni setsyanti nṛpasattama /
tasmāt sarvātmanā karma kartavyaṃ vaidikaṃ nṛbhiḥ // 88.12 //
tena bhuktiṃ ca muktiṃ ca prāpnuvantīha mānavāḥ /
akarmaṇaḥ karma puṇyaṃ karma cāpy āśrameṣu ca // 88.13 //
jātyāśritaṃ ca rājendra tatrāpi śṛṇu dharmavit /
āśramāṇi ca catvāri karmadvārāṇi mānada // 88.14 //
caturṇām āśramāṇāṃ ca gārhasthyaṃ puṇyadaṃ smṛtam /
tasmād bhuktiś ca muktiś ca bhavatīti matir mama // 88.15 //
etac chrutvā tu janako yājñavalkyaś ca buddhimān /
varuṇaṃ pūjayitvā tu punar vacanam ūcatuḥ // 88.16 //
ko deśaḥ kiṃ ca tīrthaṃ syād bhuktimuktipradāyakam /
tad vadasva suraśreṣṭha sarvajño 'si namo 'stu te // 88.17 //
pṛthivyāṃ bhārataṃ varṣaṃ daṇḍakaṃ tatra puṇyadam /
tasmin kṣetre kṛtaṃ karma bhuktimuktipradaṃ nṛṇām // 88.18 //
tīrthānāṃ gautamī gaṅgā śreṣṭhā muktipradā nṛṇām /
tatra yajñena dānena bhogān muktim avāpsyati // 88.19 //
yājñavalkyaś ca janako vācaṃ śrutvā hy apāṃpateḥ /
varuṇena hy anujñātau svapurīṃ jagmatus tadā // 88.20 //
aśvamedhādikaṃ karma cakāra janako nṛpaḥ /
yājayām āsa viprendro yājñavalkyaś ca taṃ nṛpam // 88.21 //
gaṅgātīraṃ samāśritya yajñān muktim avāpa rāṭ /
tathā janakarājāno bahavas tatra karmaṇā // 88.22 //
muktiṃ prāpur mahābhāgā gautamyāś ca prasādataḥ /
tataḥ prabhṛti tat tīrthaṃ janasthāneti viśrutam // 88.23 //
janakānāṃ yajñasado janasthānaṃ prakīrtitam /
caturyojanavistīrṇaṃ smaraṇāt sarvapāpanut // 88.24 //
tatra snānena dānena pitṝṇāṃ tarpaṇena tu /
tīrthasya smaraṇād vāpi gamanād bhaktisevanāt // 88.25 //
sarvān kāmān avāpnoti muktiṃ ca samavāpnuyāt // 88.26 //
aruṇā varuṇā caiva nadyau puṇyatare śubhe /
tayoś ca saṃgamaḥ puṇyo gaṅgāyāṃ munisattama // 89.1 //
tadutpattiṃ śṛṇuṣveha sarvapāpavināśinīm /
kaśyapasya suto jyeṣṭha ādityo lokaviśrutaḥ // 89.2 //
trailokyacakṣus tīkṣṇāṃśuḥ saptāśvo lokapūjitaḥ /
tasya patnī uṣā khyātā tvāṣṭrī trailokyasundarī // 89.3 //
bhartuḥ pratāpatīvratvam asahantī sumadhyamā /
cintayām āsa kiṃ kṛtyaṃ mama syād iti bhāminī // 89.4 //
tasyāḥ putrau mahārājñau manur vaivasvato yamaḥ /
yamunā ca nadī puṇyā śṛṇu vismayakāraṇam // 89.5 //
sākarod ātmanaś chāyām ātmarūpeṇa yatnataḥ /
tām abravīt tataś coṣā tvaṃ ca matsadṛśī bhava // 89.6 //
bhartāraṃ tvam apatyāni pālayasva mamājñayā /
yāvad āgamanaṃ me syāt patyus tāvat priyā bhava // 89.7 //
nākhyātavyaṃ tvayā kvāpi apatyānāṃ tathā priye /
tathety āha ca sā chāyā nirjagāma gṛhād uṣā // 89.8 //
ity uktvā sā jagāmāśu śāntaṃ rūpam abhīpsatī /
sā gatvoṣā gṛhaṃ tvaṣṭuḥ pitre sarvaṃ nyavedayat /
tvaṣṭāpi cakitaḥ prāha tāṃ sutāṃ sutavatsalaḥ // 89.9 //
naitad yuktaṃ bhartṛmatyā yat svaireṇa pravartanam /
apatyānāṃ kathaṃ vṛttir bhartur vā savitus tava /
bibhemi bhadre śiṣṭo 'haṃ bhartur gehaṃ punar vraja // 89.10 //
evam uktā tu pitrā sā nety uktvā vai punaḥ punaḥ /
uttaraṃ ca kuror deśaṃ jagāma tapase tvarā // 89.11 //
tatra tepe tapas tīvraṃ vaḍavārūpadhāriṇī /
duṣprekṣaṃ taṃ svakaṃ kāntaṃ dhyāyantī niścalā uṣā // 89.12 //
etasminn antare tāta chāyā coṣāsvarūpiṇī /
patyau sā vartayām āsa apatyāny atha jajñire // 89.13 //
sāvarṇiś ca śaniś caiva viṣṭir yā duṣṭakanyakā /
sā chāyā vartayām āsa vaiṣamyeṇaiva nityaśaḥ // 89.14 //
sveṣv apatyeṣu coṣāyā yamas tatra cukopa ha /
vaiṣamyeṇātha vartantīṃ chāyāṃ tāṃ mātaraṃ tadā // 89.15 //
tāḍayām āsa pādena dakṣiṇāśāpatir yamaḥ /
putradaurjanyasaṃkṣobhāc chāyā vaivasvataṃ yamam // 89.16 //
śaśāpa pāpa te pādo viśīryatu mamājñayā /
viśīrṇacaraṇo duḥkhād rudan pitaram abhyagāt /
savitre taṃ tu vṛttāntaṃ nyavedayad aśeṣataḥ // 89.17 //
neyaṃ mātā suraśreṣṭha yayā śapto 'ham īdṛśaḥ /
apatyeṣu viruddheṣu jananī naiva kupyate // 89.18 //
yad bālyād abravaṃ kiṃcid athavā duṣkṛtaṃ kṛtam /
naiva kupyati sā mātā tasmān neyaṃ mamāmbikā // 89.19 //
yad apatyakṛtaṃ kiṃcit sādhv asādhu yathā tathā /
māty asyāṃ sarvam apy etat tasmān māteti gīyate // 89.20 //
pradhakṣyantīva māṃ tāta nityaṃ paśyati cakṣuṣā /
vakty agnikālasadṛśā vācā neyaṃ madambikā // 89.21 //
tat putravacanaṃ śrutvā savitācintayat tataḥ /
iyaṃ chāyā nāsya mātā uṣā mātā tu sānyataḥ // 89.22 //
mama śāntim abhīpsantī deśe 'nyasmiṃs taporatā /
uttare ca kurau tvāṣṭrī vaḍavārūpadhāriṇī // 89.23 //
tatrāste sā iti jñātvā jagāmeśo divākaraḥ /
yatra sā vartate kāntā aśvarūpaḥ svayaṃ tadā // 89.24 //
tāṃ dṛṣṭvā vaḍavārūpāṃ paryadhāvad dhayākṛtiḥ /
kāmāturaṃ hayaṃ dṛṣṭvā śrutvā vai heṣitasvanam // 89.25 //
uṣā pativratopetā patidhyānaparāyaṇā /
hayadharṣaṇasaṃbhītā ko nv ayaṃ cety ajānatī // 89.26 //
apalāyat patau prāpte dakṣiṇābhimukhī tvarā /
ko nu me rakṣako 'tra syād ṛṣayo vāthavā surāḥ // 89.27 //
dhāvantīṃ tāṃ priyām aśvām aśvarūpadharaḥ svayam /
paryadhāvad yato yāti uṣā bhānus tatas tataḥ // 89.28 //
smaragrahavaśe jātaḥ ko duśceṣṭaṃ na ceṣṭate /
bhāgīrathīṃ nadīś cānyā vanāny upavanāni ca // 89.29 //
narmadāṃ cātha vindhyaṃ ca dakṣiṇābhimukhāv ubhau /
atikramya bhayodvignā tvāṣṭry abhyagāc ca gautamīm // 89.30 //
trātāraḥ santi munayo janasthāna iti śrutam /
ṛṣīṇām āśramaṃ sāśvā praviṣṭā gautamīṃ tathā // 89.31 //
anuprāptas tathā cāśvo bhānus tadrūpavāṃs tataḥ /
aśvaṃ nivārayām āsur janasthā munidārakāḥ /
tataḥ kopād ṛṣīṃs tāṃś ca śaśāpoṣāpatiḥ prabhuḥ // 89.32 //
nivārayatha māṃ yasmād vaṭā yūyaṃ bhaviṣyatha // 89.33 //
jñānadṛṣṭyā tu munayo menire 'śvam uṣāpatim /
stuvanto devadeveśaṃ bhānuṃ taṃ munayo mudā // 89.34 //
stūyamāno munigaṇair aśvāṃ bhānur athāgamat /
vaḍavāyā mukhe lagnaṃ mukhaṃ cāśvasvarūpiṇam // 89.35 //
jñātvā tvāṣṭrī ca bhartāraṃ mukhād vīryaṃ prasusruve /
tayor vīryeṇa gaṅgāyām aśvinau samajāyatām // 89.36 //
tatrāgacchan suragaṇāḥ siddhāś ca munayas tathā /
nadyo gāvas tathauṣadhyo devā jyotirgaṇās tathā // 89.37 //
saptāśvaś ca rathaḥ puṇyo hy aruṇo bhānusārathiḥ /
yamo manuś ca varuṇaḥ śanir vaivasvatas tathā // 89.38 //
yamunā ca nadī puṇyā tāpī caiva mahānadī /
tattadrūpaṃ samāsthāya nadyas tā vismayān mune // 89.39 //
draṣṭuṃ te vismayāviṣṭā ājagmuḥ śvaśuras tathā /
abhiprāyaṃ viditvā tu śvaśuraṃ bhānur abravīt // 89.40 //
uṣāyāḥ prītaye tvaṣṭaḥ kurvatyās tapa uttamam /
yantrārūḍhaṃ ca māṃ kṛtvā chindhi tejāṃsy anekaśaḥ /
yāvat saukhyaṃ bhaved asyās tāvac chindhi prajāpate // 89.41 //
tathety uktvā tatas tvaṣṭā somanāthasya saṃnidhau /
tejasāṃ chedanaṃ cakre prabhāsaṃ tu tato viduḥ // 89.42 //
bhartrā ca saṃgatā yatra gautamyām aśvarūpiṇī /
aśvinor yatra cotpattir aśvatīrthaṃ tad ucyate // 89.43 //
bhānutīrthaṃ tad ākhyātaṃ tathā pañcavaṭāśramaḥ /
tāpī ca yamunā caiva pitaraṃ draṣṭum āgate // 89.44 //
aruṇāvaruṇānadyor gaṅgāyāṃ saṃgamaḥ śubhaḥ /
devānāṃ tatra tīrthānām āgatānāṃ pṛthak pṛthak // 89.45 //
nava trīṇi sahasrāṇi tīrthāni guṇavanti ca /
tatra snānaṃ ca dānaṃ ca sarvam akṣayapuṇyadam // 89.46 //
smaraṇāt paṭhanād vāpi śravaṇād api nārada /
sarvapāpavinirmukto dharmavān sa sukhī bhavet // 89.47 //
gāruḍaṃ nāma yat tīrthaṃ sarvavighnapraśāntidam /
tasya prabhāvaṃ vakṣyāmi śṛṇu nārada yatnataḥ // 90.1 //
maṇināga iti tv āsīc cheṣaputro mahābalaḥ /
garuḍasya bhayād bhaktyā toṣayām āsa śaṃkaram // 90.2 //
tataḥ prasanno bhagavān parameṣṭhī maheśvaraḥ /
tam uvāca mahānāgaṃ varaṃ varaya pannaga // 90.3 //
nāgaḥ prāha prabho mahyaṃ dehi me garuḍābhayam /
tathety āha ca taṃ śaṃbhur garuḍād abhayaṃ bhavet // 90.4 //
nirgato nirbhayo nāgo garuḍād aruṇānujāt /
kṣīrodaśāyī yatrāste kṣīrārṇavasamīpataḥ // 90.5 //
itaś cetaś ca carati nāgo 'sau sukhaśītale /
garuḍo 'pi ca yatrāste taṃ deśam api yāty asau // 90.6 //
garuḍaḥ pannagaṃ dṛṣṭvā carantaṃ nirbhayena tu /
taṃ gṛhītvā mahānāgaṃ prākṣipat svasya veśmani // 90.7 //
taṃ baddhvā gāruḍaiḥ pāśair garuḍo nāgasattamam /
etasminn antare nandī provāceśaṃ jagatprabhum // 90.8 //
nūnaṃ nāgo na cāyāti bhakṣito baddha eva vā /
garuḍena sureśāna jīvan nāgo na saṃvrajet // 90.9 //
nandino vacanaṃ śrutvā jñātvā śaṃbhur athābravīt // 90.10 //
garuḍasya gṛhe nāgo baddhas tiṣṭhati satvaram /
gatvā taṃ jagatām īśaṃ viṣṇuṃ stuhi janārdanam // 90.11 //
baddhaṃ nāgaṃ kāśyapena madvākyād ānaya svayam /
tat prabhor vacanaṃ śrutvā nandī gatvā śriyaḥ patim // 90.12 //
vyajñāpayat svayaṃ vākyaṃ viṣṇuṃ lokaparāyaṇam /
nārāyaṇaḥ prītamanā garuḍaṃ vākyam abravīt // 90.13 //
vinatātmaja me vākyān nandine dehi pannagam /
kampamānas tad ākarṇya nety uvāca vihaṃgamaḥ /
viṣṇum apy abravīt kopāt suparṇo nandino 'ntike // 90.14 //
yad yat priyatamaṃ kiṃcid bhṛtyebhyaḥ prabhaviṣṇavaḥ /
dāsyanty anye bhavān naiva mayānītaṃ hariṣyati // 90.15 //
paśya devaṃ trinayanaṃ nāgaṃ mokṣyati nandinā /
mayopapāditaṃ nāgaṃ tvaṃ tu dāsyasi nandine // 90.16 //
tvāṃ vahāmi sadā svāmin mama deyaṃ sadā tvayā /
mayopapāditaṃ nāgaṃ vaktuṃ dehīti nocitam // 90.17 //
satāṃ prabhūṇāṃ neyaṃ syād vṛttiḥ sadvṛttikāriṇām /
santo dāsyanti bhṛtyebhyo madupāttaharo bhavān // 90.18 //
daityāñ jayasi saṃgrāme madbalenaiva keśava /
ahaṃ mahābalīty evaṃ mudhaiva ślāghate bhavān // 90.19 //
garuḍasyeti tad vākyaṃ śrutvā cakragadādharaḥ /
vihasya nandinaḥ pārśve paśyadbhir lokapālakaiḥ // 90.20 //
idam āha mahābuddhir māṃ samuhya kṛśo bhavān /
tvadbalād asurān sarvāñ jeṣye 'haṃ khagasattama // 90.21 //
ity uktvā śrīpatir brahmañ śāntakopo 'bravīd idam /
vahāṅguliṃ karasyāśu kaniṣṭhāṃ nandino 'ntike // 90.22 //
garuḍasya tato mūrdhni nyasyedaṃ punar abravīt /
satyaṃ māṃ vahase nityaṃ paśya dharmaṃ vihaṃgama // 90.23 //
nyastāyāṃ ca tato 'ṅgulyāṃ śiraḥ kukṣau samāviśat /
kukṣiś ca caraṇasyāntaḥ prāviśac cūrṇito 'bhavat /
tataḥ kṛtāñjalir dīno vyathito lajjayānvitaḥ // 90.24 //
trāhi trāhi jagannātha bhṛtyaṃ mām aparādhinam /
tvaṃ prabhuḥ sarvalokānāṃ dhartā dhāryas tvam eva ca // 90.25 //
aparādhasahasrāṇi kṣamante prabhaviṣṇavaḥ /
kṛtāparādhe 'pi jane mahatī yasya vai kṛpā // 90.26 //
vadanti munayaḥ sarve tvām eva karuṇākaram /
rakṣasvārtaṃ jaganmātar mām ambujanivāsini /
kamale bālakaṃ dīnam ārtaṃ tanayavatsale // 90.27 //
tataḥ kṛpānvitā devī śrīr apy āha janārdanam // 90.28 //
rakṣa nātha svakaṃ bhṛtyaṃ garuḍaṃ vipadaṃ gatam /
janārdana uvācedaṃ nandinaṃ śaṃbhuvāhanam // 90.29 //
naya nāgaṃ sagaruḍaṃ śaṃbhor antikam eva ca /
tatprasādāc ca garuḍo maheśvaranirīkṣitaḥ /
ātmīyaṃ ca punā rūpaṃ garuḍaḥ samavāpsyati // 90.30 //
tathety uktvā ca vṛṣabho nāgena garuḍena ca /
śanaiḥ sa śaṃkaraṃ gatvā sarvaṃ tasmai nyavedayat /
śaṃkaro 'pi garutmantaṃ provāca śaśiśekharaḥ // 90.31 //
yāhi gaṅgāṃ mahābāho gautamīṃ lokapāvanīm /
sarvakāmapradāṃ śāntāṃ tām āplutya punar vapuḥ // 90.32 //
prāpsyase sarvakāmāṃś ca śatadhātha sahasradhā /
sarvapāpopataptā ye durdaivonmūlitodyamāḥ /
prāṇino 'bhīṣṭadā teṣāṃ śaraṇaṃ khaga gautamī // 90.33 //
tadvākyaṃ praṇato bhūtvā śrutvā tu garuḍo 'bhyagāt /
gaṅgām āplutya garuḍaḥ śivaṃ viṣṇuṃ nanāma saḥ // 90.34 //
tataḥ svarṇamayaḥ pakṣī vajradeho mahābalaḥ /
vegī bhavan muniśreṣṭha punar viṣṇum iyāt sudhīḥ // 90.35 //
tataḥ prabhṛti tat tīrthaṃ gāruḍaṃ sarvakāmadam /
tatra snānādi yat kiṃcit karoti prayato naraḥ /
sarvaṃ tad akṣayaṃ vatsa śivaviṣṇupriyāvaham // 90.36 //
tato govardhanaṃ tīrthaṃ sarvapāpapraṇāśanam /
pitṝṇāṃ puṇyajananaṃ smaraṇād api pāpanut // 91.1 //
tasya prabhāva eṣa syān mayā dṛṣṭas tu nārada /
brāhmaṇaḥ karṣakaḥ kaścij jābālir iti viśrutaḥ // 91.2 //
na vimuñcaty anaḍvāhau madhyaṃ yāte 'pi bhāskare /
pratodena pratudati pṛṣṭhato 'pi ca pārśvayoḥ // 91.3 //
tau gāvāv aśrupūrṇākṣau dṛṣṭvā gauḥ kāmadohinī /
surabhir jagatāṃ mātā nandine sarvam abravīt // 91.4 //
sa cāpi vyathito bhūtvā śaṃbhave tan nyavedayat /
śaṃbhuś ca vṛṣabhaṃ prāha sarvaṃ sidhyatu te vacaḥ // 91.5 //
śivājñāsahito nandī gojātaṃ sarvam āharat /
naṣṭeṣu goṣu sarveṣu svarge martye tatas tvarā // 91.6 //
mām avocan suragaṇā vinā gobhir na jīvyate /
tān avocaṃ surān sarvāñ śaṃkaraṃ yāta yācata // 91.7 //
tathaiveśaṃ tu te sarve stutvā kāryaṃ nyavedayan /
īśo 'pi vibudhān āha jānāti vṛṣabho mama // 91.8 //
te vṛṣaṃ procur amarā dehi gā upakāriṇaḥ /
vṛṣo 'pi vibudhān āha gosavaḥ kriyatāṃ kratuḥ // 91.9 //
tataḥ prāpsyatha gāḥ sarvā yā divyā yāś ca mānuṣāḥ /
tataḥ pravartate yajño gosavo devanirmitaḥ // 91.10 //
gautamyāś ca śubhe pārśve gāvo vavṛdhire tataḥ /
govardhanaṃ tu tat tīrthaṃ devānāṃ prītivardhanam // 91.11 //
tatra snānaṃ muniśreṣṭha gosahasraphalapradam /
kiṃcid dānādinā yat syāt phalaṃ tat tu na vidmahe // 91.12 //
pāpapraṇāśanaṃ nāma tīrthaṃ pāpabhayāpaham /
nāmadheyaṃ pravakṣyāmi śṛṇu nārada yatnataḥ // 92.1 //
dhṛtavrata iti khyāto brāhmaṇo lokaviśrutaḥ /
tasya bhāryā mahī nāma taruṇī lokasundarī // 92.2 //
tasya putraḥ sūryanibhaḥ sanājjāta iti śrutaḥ /
dhṛtavrataṃ tathākarṣan mṛtyuḥ kālerito mune // 92.3 //
tataḥ sā bālavidhavā bālaputrā surūpiṇī /
trātāraṃ naiva paśyantī gālavāśramam abhyagāt // 92.4 //
tasmai putraṃ nivedyātha svairiṇī pāpamohitā /
sā babhrāma bahūn deśān puṃskāmā kāmacāriṇī // 92.5 //
tatputro gālavagṛhe vedavedāṅgapāragaḥ /
jāto 'pi mātṛdoṣeṇa veśyeritamatis tv abhūt // 92.6 //
janasthānam iti khyātaṃ nānājātisamāvṛtam /
tatrāsau paṇyaveṣeṇa adhyāste ca mahī tathā // 92.7 //
tatsuto 'pi bahūn deśān paribabhrāma kāmukaḥ /
so 'pi kālavaśāt tatra janasthāne 'vasat tadā // 92.8 //
striyam ākāṅkṣate veśyāṃ dhṛtavratasuto dvijaḥ /
mahī cāpi dhanaṃ dātṝn puruṣān samapekṣate // 92.9 //
mene na putram ātmīyaṃ sa cāpi na tu mātaram /
tayoḥ samāgamaś cāsīd vidhinā mātṛputrayoḥ // 92.10 //
evaṃ bahutithe kāle putre mātari gacchati /
tayoḥ parasparaṃ jñānaṃ naivāsīn mātṛputrayoḥ // 92.11 //
evaṃ pravartamānasya pitṛdharmeṇa sanmatiḥ /
āsīt tasyāpy asadvṛtteḥ śṛṇu nārada citravat // 92.12 //
svairasthityā vartamāno nedaṃ sa parihātavān /
brāhmīṃ saṃdhyām anuṣṭhāya tad ūrdhvaṃ tu dhanārjanam // 92.13 //
vidyābalena vittāni bahūny ārjya dadāty asau /
tathā sa prātar utthāya gaṅgāṃ gatvā yathāvidhi // 92.14 //
śaucādi snānasaṃdhyādi sarvaṃ kāryaṃ yathākramam /
kṛtvā tu brāhmaṇān natvā tato 'bhyeti svakarmasu // 92.15 //
prātaḥkāle gautamīṃ tu yadā yāti virūpavān /
kuṣṭhasarvāṅgaśithilaḥ pūyaśoṇitaniḥsravaḥ // 92.16 //
snātvā tu gautamīṃ gaṅgāṃ yadā yāti surūpadhṛk /
śāntaḥ sūryāgnisadṛśo mūrtimān iva bhāskaraḥ // 92.17 //
etad rūpadvayaṃ svasya naiva paśyati sa dvijaḥ /
gālavo yatra bhagavāṃs tapojñānaparāyaṇaḥ // 92.18 //
āśritya gautamīṃ devīṃ āste ca munibhir vṛtaḥ /
brāhmaṇo 'pi ca tatraiva nityaṃ tīrthaṃ sametya ca // 92.19 //
gālavaṃ ca namasyātha tato yāti svamandiram /
gaṅgāyāḥ sevanāt pūrvaṃ sanājjātasya yad vapuḥ // 92.20 //
snānasaṃdhyottare kāle punar yad api tad dvije /
ubhayaṃ tasya tad rūpaṃ gālavo nityam eva ca // 92.21 //
dṛṣṭvā savismayo mene kiṃcid asty atra kāraṇam /
evaṃ savismayo bhūtvā gālavaḥ prāha taṃ dvijam // 92.22 //
gacchantaṃ tu namasyātha sanājjātaṃ gurur gṛham /
āhūya yatnato dhīmān kṛpayā vismayena ca // 92.23 //
ko bhavān kva ca gantāsi kiṃ karoṣi kva bhokṣyasi /
kiṃnāmā tvaṃ kva śayyā te kā te bhāryā vadasva me // 92.24 //
gālavasya vacaḥ śrutvā brāhmaṇo 'py āha taṃ munim // 92.25 //
śvaḥ kathyate mayā sarvaṃ jñātvā kāryavinirṇayam // 92.26 //
evam uktvā gālavaṃ taṃ sanājjāto gṛhaṃ yayau /
bhuktvā rātrau tayā samyak śayyām āsādya bandhakīm /
uvāca cakitaḥ smṛtvā gālavasya tu yad vacaḥ // 92.27 //
tvaṃ tu sarvaguṇopetā bandhaky api pativratā /
āvayoḥ sadṛśī prītir yāvajjīvaṃ pravartatām // 92.28 //
tathāpi kiṃcit pṛcchāmi kiṃnāmnī tvaṃ kva vā kulam /
kiṃ nu sthānaṃ kva vā bandhur mama sarvaṃ nivedyatām // 92.29 //
dhṛtavrata iti khyāto brāhmaṇo dīkṣitaḥ śuciḥ /
tasya bhāryā mahī cāhaṃ matputro gālavāśrame // 92.30 //
utsṛṣṭo matimān bālaḥ sanājjāta iti śrutaḥ /
ahaṃ tu pūrvadoṣeṇa tyaktvā dharmaṃ kulāgatam /
svairiṇī tv iha varte 'haṃ viddhi māṃ brāhmaṇīṃ dvija // 92.31 //
tasyās tad vacanaṃ śrutvā marmaviddha ivābhavat /
papāta sahasā bhūmau veśyā taṃ vākyam abravīt // 92.32 //
kiṃ tu jātaṃ dvijaśreṣṭha kva ca prītir gatā tava /
kiṃ tu vākyaṃ mayā coktaṃ tava cittavirodhakṛt // 92.33 //
ātmānam ātmanāśvāsya brāhmaṇo vākyam abravīt // 92.34 //
dhṛtavrataḥ pitā vipras tatputro 'haṃ sanādyataḥ /
mātā mahī mama iyaṃ mama daivād upāgatā // 92.35 //
etac chrutvā tasya vākyaṃ sāpy abhūd atiduḥkhitā /
tayos tu śocatoḥ paścāt prabhāte vimale ravau /
gālavaṃ muniśārdūlaṃ gatvā vipro nyavedayat // 92.36 //
dhṛtavratasuto brahmaṃs tvayā pūrvaṃ tu pālitaḥ /
upanītas tvayā caiva mahī mātā mama prabho // 92.37 //
kiṃ karomi ca kiṃ kṛtvā niṣkṛtir mama vai bhavet // 92.38 //
tad vipravacanaṃ śrutvā gālavaḥ prāha mā śucaḥ /
tavedaṃ dvividhaṃ rūpaṃ nityaṃ paśyāmy apūrvavat // 92.39 //
tataḥ pṛṣṭo 'si vṛttāntaṃ śrutaṃ jñātaṃ mayā yathā /
yat kṛtyaṃ tava tat sarvaṃ gaṅgāyāṃ pratyagāt kṣayam // 92.40 //
asya tīrthasya māhātmyād asyā devyāḥ prasādataḥ /
pūto 'si pratyahaṃ vatsa nātra kāryā vicāraṇā // 92.41 //
prabhāte tava rūpāṇi sapāpāni tv aharniśam /
paśye 'haṃ punar apy eva rūpaṃ tava guṇottamam // 92.42 //
āgacchantaṃ tv āgoyuktaṃ gacchantaṃ tvām anāgasam /
paśyāmi nityaṃ tasmāt tvaṃ pūto devyā kṛto 'dhunā // 92.43 //
tasmān na kāryaṃ te kiṃcid avaśiṣṭaṃ bhaviṣyati /
iyaṃ ca mātā te vipra jñātā yā caiva bandhakī // 92.44 //
paścāttāpaṃ gatātyantaṃ nivṛttā tv atha pātakāt /
bhūtānāṃ viṣaye prītir vatsa svābhāvikī yataḥ // 92.45 //
satsaṅgato mahāpuṇyān nivṛttir daivato bhavet /
atyartham anutapteyaṃ prāgācaritapuṇyataḥ // 92.46 //
snānaṃ kṛtvā cātra tīrthe tataḥ pūtā bhaviṣyati /
tathā tau cakratur ubhau mātāputrau ca nārada // 92.47 //
snānād babhūvatur ubhau gatapāpāv asaṃśayam /
tataḥ prabhṛti tat tīrthaṃ dhautapāpaṃ pracakṣate // 92.48 //
pāpapraṇāśanaṃ nāma gālavaṃ ceti viśrutam /
mahāpātakam alpaṃ vā tathā yac copapātakam /
tat sarvaṃ nāśayed etad dhautapāpaṃ supuṇyadam // 92.49 //
yatra dāśarathī rāmaḥ sītayā sahito dvija /
pitṝn saṃtarpayām āsa pitṛtīrthaṃ tato viduḥ // 93.1 //
tatra snānaṃ ca dānaṃ ca pitṝṇāṃ tarpaṇaṃ tathā /
sarvam akṣayatām eti nātra kāryā vicāraṇā // 93.2 //
yatra dāśarathī rāmo viśvāmitraṃ mahāmunim /
pūjayām āsa rājendro munibhis tattvadarśibhiḥ // 93.3 //
viśvāmitraṃ tu tat tīrtham ṛṣijuṣṭaṃ supuṇyadam /
tatsvarūpaṃ ca vakṣyāmi paṭhitaṃ vedavādibhiḥ // 93.4 //
anāvṛṣṭir abhūt pūrvaṃ prajānām atibhīṣaṇā /
viśvāmitro mahāprājñaḥ saśiṣyo gautamīm agāt // 93.5 //
śiṣyān putrāṃś ca jāyāṃ ca kṛśān dṛṣṭvā kṣudhāturān /
vyathitaḥ kauśikaḥ śrīmāñ śiṣyān idam uvāca ha // 93.6 //
yathā kathaṃcid yat kiṃcid yatra kvāpi yathā tathā /
ānīyatāṃ kiṃtu bhakṣyaṃ bhojyaṃ vā mā vilambyatām /
idānīm eva gantavyam ānetavyaṃ kṣaṇena tu // 93.7 //
ṛṣes tad vacanāc chiṣyāḥ kṣudhitās tvarayā yayuḥ /
aṭamānā itaś ceto mṛtaṃ dadṛśire śunam // 93.8 //
tam ādāya tvarāyuktā ācāryāya nyavedayan /
so 'pi taṃ bhadram ity uktvā pratijagrāha pāṇinā // 93.9 //
viśasadhvaṃ śvamāṃsaṃ ca kṣālayadhvaṃ ca vāriṇā /
pacadhvaṃ mantravac cāpi hutvāgnau tu yathāvidhi // 93.10 //
devān ṛṣīn pitṝn anyāṃs tarpayitvātithīn gurūn /
sarve bhokṣyāmahe śeṣam ity uvāca sa kauśikaḥ // 93.11 //
viśvāmitravacaḥ śrutvā śiṣyāś cakrus tathaiva tat /
pacyamāne śvamāṃse tu devadūto 'gnir abhyagāt /
devānāṃ sadane sarvaṃ devebhyas tan nyavedayat // 93.12 //
devaiḥ śvamāṃsaṃ bhoktavyam āpannam ṛṣikalpitam // 93.13 //
agnes tadvacanād indraḥ śyeno bhūtvā vihāyasi /
sthālīm athāharat pūrṇāṃ māṃsena pihitāṃ tadā // 93.14 //
tat karma dṛṣṭvā śiṣyās te ṛṣeḥ śyenaṃ nyavedayan /
hṛtā sthālī muniśreṣṭha śyenenākṛtabuddhinā // 93.15 //
tataś cukopa bhagavāñ śaptukāmas tadā harim /
tato jñātvā surapatiḥ sthālīṃ cakre madhuplutām // 93.16 //
punar niveśayām āsa ulkāsv eva khago hariḥ /
madhunā tu samāyuktāṃ viśvāmitraś cukopa ha /
sthālīṃ vīkṣya tataḥ kopād idam āha sa kauśikaḥ // 93.17 //
śvamāṃsam eva no dehi tvaṃ harāmṛtam uttamam /
no cet tvāṃ bhasmasāt kuryām indro bhītas tadābravīt // 93.18 //
madhu hutvā yathānyāyaṃ piba putraiḥ samanvitaḥ /
kim anena śvamāṃsena amedhyena mahāmune // 93.19 //
viśvāmitro 'pi nety āha bhuktenaikena kiṃ phalam /
prajāḥ sarvāś ca sīdanti kiṃ tena madhunā hare // 93.20 //
sarveṣām amṛtaṃ cet syād bhokṣye 'ham amṛtaṃ śuci /
athavā devapitaro bhokṣyantīdaṃ śvamāṃsakam // 93.21 //
paścād ahaṃ tac ca māṃsaṃ bhokṣye nānṛtam asti me /
tato bhītaḥ sahasrākṣo meghān āhūya tatkṣaṇāt // 93.22 //
vavarṣa cāmṛtaṃ vāri hy amṛtenārpitāḥ prajāḥ /
paścāt tad amṛtaṃ puṇyaṃ haridattaṃ yathāvidhi // 93.23 //
tarpayitvā surān ādau tarpayitvā jagattrayam /
vipraḥ saṃbhuktavāñ śiṣyair viśvāmitraḥ svabhāryayā // 93.24 //
tataḥ prabhṛti tat tīrtham ākhyātaṃ cātipuṇyadam /
yatrāgataḥ surapatir lokānām amṛtārpaṇam // 93.25 //
saṃjātaṃ māṃsavarjaṃ tu tat tīrthaṃ puṇyadaṃ nṛṇām /
tatra snānaṃ ca dānaṃ ca sarvakratuphalapradam // 93.26 //
tataḥ prabhṛti tat tīrthaṃ viśvāmitram iti smṛtam /
madhutīrtham athaindraṃ ca śyenaṃ parjanyam eva ca // 93.27 //
śvetatīrtham iti khyātaṃ trailokye viśrutaṃ śubham /
tasya śravaṇamātreṇa sarvapāpaiḥ pramucyate // 94.1 //
śveto nāma purā vipro gautamasya priyaḥ sakhā /
ātithyapūjānirato gautamītīram āśritaḥ // 94.2 //
manasā karmaṇā vācā śivabhaktiparāyaṇaḥ /
dhyāyantaṃ taṃ dvijaśreṣṭhaṃ pūjayantaṃ sadā śivam // 94.3 //
pūrṇāyuṣaṃ dvijavaraṃ śivabhaktiparāyaṇam /
netuṃ dūtāḥ samājagmur dakṣiṇāśāpates tadā // 94.4 //
nāśaknuvan gṛhaṃ tasya praveṣṭum api nārada /
tadā kāle vyatikrānte citrako mṛtyum abravīt // 94.5 //
kiṃ nāyāti kṣīṇajīvo mṛtyo śvetaḥ kathaṃ tv iti /
nādyāpy āyānti dūtās te mṛtyor naivocitaṃ tu te // 94.6 //
tataś ca kupito mṛtyuḥ prāyāc chvetagṛhaṃ svayam /
bahiḥsthitāṃs tadā paśyan mṛtyur dūtān bhayārditān /
provāca kim idaṃ dūtā mṛtyum ūcuś ca dūtakāḥ // 94.7 //
śivena rakṣitaṃ śvetaṃ vayaṃ no vīkṣituṃ kṣamāḥ /
yeṣāṃ prasanno giriśas teṣāṃ kā nāma bhītayaḥ // 94.8 //
pāśapāṇis tadā mṛtyuḥ prāviśad yatra sa dvijaḥ /
nāsau vipro vijānāti mṛtyuṃ vā yamakiṃkarān // 94.9 //
śivaṃ pūjayate bhaktyā śvetasya tu samīpataḥ /
mṛtyuṃ pāśadharaṃ dṛṣṭvā daṇḍī provāca vismitaḥ // 94.10 //
kim atra vīkṣase mṛtyo daṇḍinaṃ mṛtyur abravīt // 94.11 //
śvetaṃ netum ihāyātas tasmād vīkṣe dvijottamam // 94.12 //
tvaṃ gacchety abravīd daṇḍī mṛtyuḥ pāśān athākṣipat /
śvetāya muniśārdūla tato daṇḍī cukopa ha // 94.13 //
śivadattena daṇḍena daṇḍī mṛtyum atāḍayat /
tataḥ pāśadharo mṛtyuḥ papāta dharaṇītale // 94.14 //
tatas te satvaraṃ dūtā hataṃ mṛtyum avekṣya ca /
yamāya sarvam avadan vadhaṃ mṛtyos tu daṇḍinā // 94.15 //
tataś ca kupito dharmo yamo mahiṣavāhanaḥ /
citraguptaṃ bahubalaṃ yamadaṇḍaṃ ca rakṣakam // 94.16 //
mahiṣaṃ bhūtavetālān ādhivyādhīṃs tathaiva ca /
akṣirogān kukṣirogān karṇaśūlaṃ tathaiva ca // 94.17 //
jvaraṃ ca trividhaṃ pāpaṃ narakāṇi pṛthak pṛthak /
tvarantām iti tān uktvā jagāma tvarito yamaḥ // 94.18 //
etair anyaiḥ parivṛto yatra śveto dvijottamaḥ /
tam āyāntaṃ yamaṃ dṛṣṭvā nandī provāca sāyudhaḥ // 94.19 //
vināyakaṃ tathā skandaṃ bhūtanāthaṃ tu daṇḍinam /
tatra tad yuddham abhavat sarvalokabhayāvaham // 94.20 //
kārttikeyaḥ svayaṃ śaktyā bibheda yamakiṃkarān /
dakṣiṇāśāpatiṃ cāpi nijaghāna balānvitam // 94.21 //
hatāvaśiṣṭā yāmyās te ādityāya nyavedayan /
ādityo 'pi suraiḥ sārdhaṃ śrutvā tan mahad adbhutam // 94.22 //
lokapālair anuvṛto mamāntikam upāgamat /
ahaṃ viṣṇuś ca bhagavān indro 'gnir varuṇas tathā // 94.23 //
candrādityāv aśvinau ca lokapālā marudgaṇāḥ /
ete cānye ca bahavo vayaṃ yātā yamāntikam // 94.24 //
mṛta āste dakṣiṇeśo gaṅgātīre balānvitaḥ /
samudrāś ca nadā nāgā nānābhūtāny anekaśaḥ // 94.25 //
tatrājagmuḥ sureśānaṃ draṣṭuṃ vaivasvataṃ yamam /
taṃ dṛṣṭvā hatasainyaṃ ca yamaṃ devā bhayārditāḥ /
kṛtāñjalipuṭāḥ śaṃbhum ūcuḥ sarve punaḥ punaḥ // 94.26 //
bhaktipriyatvaṃ te nityaṃ duṣṭahantṛtvam eva ca /
ādikartar namas tubhyaṃ nīlakaṇṭha namo 'stu te /
brahmapriya namas te 'stu devapriya namo 'stu te // 94.27 //
śvetaṃ dvijaṃ bhaktam anāyuṣaṃ te netuṃ yamādiḥ sakalo 'samarthaḥ /
saṃtoṣam āptāḥ paramaṃ samīkṣya bhaktapriyatvaṃ tvayi nātha satyam // 94.28 //
ye tvāṃ prapannāḥ śaraṇaṃ kṛpāluṃ nālaṃ kṛtānto 'py anuvīkṣituṃ tān /
evaṃ viditvā śiva eva sarve tvām eva bhaktyā parayā bhajante // 94.29 //
tvam eva jagatāṃ nātha kiṃ na smarasi śaṃkara /
tvāṃ vinā kaḥ samartho 'tra vyavasthāṃ kartum īśvaraḥ // 94.30 //
evaṃ tu stuvatāṃ teṣāṃ purastād abhavac chivaḥ /
kiṃ dadāmīti tān āha idam ūcuḥ surā api // 94.31 //
ayaṃ vaivasvato dharmo niyantā sarvadehinām /
dharmādharmavyavasthāyāṃ sthāpito lokapālakaḥ // 94.32 //
nāyaṃ vadham avāpnoti nāparādhī na pāpakṛt /
vinā tena jagaddhātur naiva kiṃcid bhaviṣyati // 94.33 //
tasmāj jīvaya deveśa yamaṃ sabalavāhanam /
prārthanā saphalā nātha mahatsu na vṛthā bhavet // 94.34 //
tataḥ provāca bhagavāñ jīvayeyam asaṃśayam /
yamaṃ yadi vaco me 'dya anumanyanti devatāḥ // 94.35 //
tataḥ procuḥ surāḥ sarve kurmo vākyaṃ tvayoditam /
haribrahmādisahitaṃ vaśe yasyākhilaṃ jagat // 94.36 //
tataḥ provāca bhagavān amarān samupāgatān /
madbhakto na mṛtiṃ yātu nety ūcur amarāḥ punaḥ // 94.37 //
amarāḥ syus tato deva sarvalokāś carācarāḥ /
amartyamartyabhedo 'yaṃ na syād deva jaganmaya // 94.38 //
punar apy āha tāñ śaṃbhuḥ śṛṇvantu mama bhāṣitam /
madbhaktānāṃ vaiṣṇavānāṃ gautamīm anusevatām // 94.39 //
vayaṃ tu svāmino nityaṃ na mṛtyuḥ svāmyam arhati /
vārttāpy eṣāṃ na kartavyā yamena tu kadācana // 94.40 //
ādhivyādhyādibhir jātu kāryo nābhibhavaḥ kvacit /
ye śivaṃ śaraṇaṃ yātās te muktās tatkṣaṇād api // 94.41 //
sānugasya yamasyāto namasyāḥ sarva eva te /
tathety ūcuḥ suragaṇā devadevaṃ śivaṃ prati // 94.42 //
tataś ca bhagavān nātho nandinaṃ prāha vāhanam // 94.43 //
gautamyā udakena tvam abhiṣiñca mṛtaṃ yamam // 94.44 //
tato yamādayaḥ sarve abhiṣiktās tu nandinā /
utthitāś ca sajīvās te dakṣiṇāśāṃ tato gatāḥ // 94.45 //
uttare gautamītīre viṣṇvādyāḥ sarvadaivatāḥ /
sthitā āsan pūjayanto devadevaṃ maheśvaram // 94.46 //
tatrāsann ayutāny aṣṭa sahasrāṇi caturdaśa /
tathā ṣaṭ ca sahasrāṇi punaḥ ṣaṭ ca tathaiva ca // 94.47 //
ṣaḍ dakṣiṇe tathā tīre tīrthānām ayutatrayam /
puṇyam ākhyānam etad dhi śvetatīrthasya nārada // 94.48 //
yatrāsau patito mṛtyur mṛtyutīrthaṃ tad ucyate /
tasya śravaṇamātreṇa sahasraṃ jīvate samāḥ // 94.49 //
tatra snānaṃ ca dānaṃ ca sarvapāpapraṇāśanam /
śravaṇaṃ paṭhanaṃ cāpi smaraṇaṃ ca malakṣayam /
karoti sarvalokānāṃ bhuktimuktipradāyakam // 94.50 //
śukratīrtham iti khyātaṃ sarvasiddhikaraṃ nṛṇām /
sarvapāpapraśamanaṃ sarvavyādhivināśanam // 95.1 //
aṅgirāś ca bhṛguś caiva ṛṣī paramadhārmikau /
tayoḥ putrau mahāprājñau rūpabuddhivilāsinau // 95.2 //
jīvaḥ kavir iti khyātau mātāpitror vaśe ratau /
upanītau sutau dṛṣṭvā pitarāv ūcatur mithaḥ // 95.3 //
āvayor eka evāstu śāstā nityaṃ ca putrayoḥ /
tasmād ekaḥ śāsitā syāt tiṣṭhatv eko yathāsukham // 95.4 //
etac chrutvā tataḥ śīghram aṅgirāḥ prāha bhārgavam /
adhyāpayiṣye sadṛśaṃ sukhaṃ tiṣṭhatu bhārgavaḥ // 95.5 //
etac chrutvā cāṅgiraso vākyaṃ bhṛgukulodvahaḥ /
tatheti matvāṅgirase śukraṃ tasmai nyavedayat // 95.6 //
ubhāv api sutau nityam adhyāpayati vai pṛthak /
vaiṣamyabuddhyā tau bālau cirāc chukro 'bravīd idam // 95.7 //
vaiṣamyeṇa guro māṃ tvam adhyāpayasi nityaśaḥ /
gurūṇāṃ nedam ucitaṃ vaiṣamyaṃ putraśiṣyayoḥ // 95.8 //
vaiṣamyeṇa ca vartante mūḍhāḥ śiṣyeṣu deśikāḥ /
naiṣā viṣamabuddhīnāṃ saṃkhyā pāpasya vidyate // 95.9 //
ācārya samyag jñāto 'si namasye 'haṃ punaḥ punaḥ /
gaccheyaṃ gurum anyaṃ vai mām anujñātum arhasi // 95.10 //
gaccheyaṃ pitaraṃ brahman yady asau viṣamo bhavet /
tato vānyatra gacchāmi svāmin pṛṣṭo 'si gamyate // 95.11 //
guruṃ bṛhaspatiṃ dṛṣṭvā anujñātas tv agāt tataḥ /
avāptavidyaḥ pitaraṃ gaccheyaṃ cety acintayat // 95.12 //
tasmāt kam anupṛccheyam utkṛṣṭaḥ ko gurur bhavet /
iti smaran mahāprājñam apṛcchad vṛddhagautamam // 95.13 //
ko guruḥ syān muniśreṣṭha mama brūhi gurur bhavet /
trayāṇām api lokānāṃ yo gurus taṃ vrajāmy aham // 95.14 //
sa prāha jagatām īśaṃ śaṃbhuṃ devaṃ jagadgurum /
kvārādhayāmi giriśam ity uktaḥ prāha gautamaḥ // 95.15 //
gautamyāṃ tu śucir bhūtvā stotrais toṣaya śaṃkaram /
tatas tuṣṭo jagannāthaḥ sa te vidyāṃ pradāsyati // 95.16 //
gautamasya tu tadvākyāt prāgād gaṅgāṃ sa bhārgavaḥ /
snātvā bhūtvā śuciḥ samyak stutiṃ cakre sa bālakaḥ // 95.17 //
bālo 'haṃ bālabuddhiś ca bālacandradhara prabho /
nāhaṃ jānāmi te kiṃcit stutiṃ kartuṃ namo 'stu te // 95.18 //
parityaktasya guruṇā na mamāsti suhṛt sakhā /
tvaṃ prabhuḥ sarvabhāvena jagannātha namo 'stu te // 95.19 //
gurur gurumatāṃ deva mahatāṃ ca mahān asi /
aham alpataro bālo jaganmaya namo 'stu te // 95.20 //
vidyārthaṃ hi sureśāna nāhaṃ vedmi bhavadgatim /
māṃ tvaṃ ca kṛpayā paśya lokasākṣin namo 'stu te // 95.21 //
evaṃ tu stuvatas tasya prasanno 'bhūt sureśvaraḥ // 95.22 //
kāmaṃ varaya bhadraṃ te yac cāpi suradurlabham // 95.23 //
kavir apy āha deveśaṃ kṛtāñjalir udāradhīḥ // 95.24 //
brahmādibhiś ca ṛṣibhir yā vidyā naiva gocarā /
tāṃ vidyāṃ nātha yāciṣye tvaṃ gurur mama daivatam // 95.25 //
mṛtasaṃjīvinīṃ vidyām ajñātāṃ tridaśair api /
tāṃ dattavān suraśreṣṭhas tasmai śukrāya yācate // 95.26 //
itarā laukikī vidyā vaidikī cānyagocarā /
kiṃ punaḥ śaṃkare tuṣṭe vicāryam avaśiṣyate // 95.27 //
sa tu labdhvā mahāvidyāṃ prāyāt svapitaraṃ gurum /
daityānāṃ ca guruś cāsīd vidyayā pūjitaḥ kaviḥ // 95.28 //
tataḥ kadācit tāṃ vidyāṃ kasmiṃścit kāraṇāntare /
kaco bṛhaspatisuto vidyāṃ prāptaḥ kaves tu tām // 95.29 //
kacād bṛhaspatiś cāpi tato devāḥ pṛthak pṛthak /
avāpur mahatīṃ vidyāṃ yām āhur mṛtajīvinīm // 95.30 //
yatra sā kavinā prāptā vidyāpūjya maheśvaram /
gautamyā uttare pāre śukratīrthaṃ tad ucyate // 95.31 //
mṛtasaṃjīvinītīrtham āyurārogyavardhanam /
snānaṃ dānaṃ ca yat kiṃcit sarvam akṣayapuṇyadam // 95.32 //
indratīrtham iti khyātaṃ brahmahatyāvināśanam /
smaraṇād api pāpaughakleśasaṃghavināśanam // 96.1 //
purā vṛtravadhe vṛtte brahmahatyā tu nārada /
śacīpatiṃ cānugatā tāṃ dṛṣṭvā bhītavad dhariḥ // 96.2 //
indras tato vṛtrahantā itaś cetaś ca dhāvati /
yatra yatra tv asau yāti hatyā sāpīndragāminī // 96.3 //
sa mahat sara āviśya padmanālam upāgamat /
tatrāsau tantuvad bhūtvā vāsaṃ cakre śacīpatiḥ // 96.4 //
sarastīre 'pi hatyāsīd divyaṃ varṣasahasrakam /
etasminn antare devā nirindrā hy abhavan mune // 96.5 //
mantrayām āsur avyagrāḥ katham indro bhaved iti /
tatrāham avadaṃ devān hatyāsthānaṃ prakalpya ca // 96.6 //
indrasya pāvanārthāya gautamyām abhiṣicyatām /
yatrābhiṣiktaḥ pūtātmā punar indro bhaviṣyati // 96.7 //
tathā te niścayaṃ kṛtvā gautamīṃ śīghram āgaman /
tatra snātaṃ surapatiṃ devāś ca ṛṣayas tathā // 96.8 //
abhiṣektukāmās te sarve śacīkāntaṃ ca tasthire /
abhiṣicyamānam indraṃ taṃ prakopād gautamo 'bravīt // 96.9 //
abhiṣekṣyanti pāpiṣṭhaṃ mahendraṃ gurutalpagam /
tān sarvān bhasmasāt kuryāṃ śīghraṃ yāntv asurārayaḥ // 96.10 //
tad ṛṣer vacanaṃ śrutvā parihṛtya ca gautamīm /
narmadām agaman sarva indram ādāya satvarāḥ // 96.11 //
uttare narmadātīre abhiṣekāya tasthire /
abhiṣekṣyamāṇam indraṃ taṃ māṇḍavyo bhagavān ṛṣiḥ // 96.12 //
abravīd bhasmasāt kuryāṃ yadi syād abhiṣecanam /
pūjayām āsur amarā māṇḍavyaṃ yuktibhiḥ stavaiḥ // 96.13 //
ayam indraḥ sahasrākṣo yasmin deśe 'bhiṣicyate /
tatrātidāruṇaṃ vighnaṃ mune samupajāyate // 96.14 //
tacchāntiṃ kuru kalyāṇa prasīda varado bhava /
malaniryātanaṃ yasmin kurmas tasmin varān bahūn // 96.15 //
deśe dāsyāmahe sarve tad anujñātum arhasi /
yasmin deśe surendrasya abhiṣeko bhaviṣyati // 96.16 //
sa sarvakāmadaḥ puṃsāṃ dhānyavṛkṣaphalair yutaḥ /
nānāvṛṣṭir na durbhikṣaṃ bhaved atra kadācana // 96.17 //
mene tato muniśreṣṭho māṇḍavyo lokapūjitaḥ /
abhiṣekaḥ kṛtas tatra malaniryātanaṃ tathā // 96.18 //
devais tadokto munibhiḥ sa deśo mālavas tataḥ /
abhiṣikte surapatau jāte ca vimale tadā // 96.19 //
ānīya gautamīṃ gaṅgāṃ taṃ puṇyāyābhiṣecire /
surāś ca ṛṣayaś caiva ahaṃ viṣṇus tathaiva ca // 96.20 //
vasiṣṭho gautamaś cāpi agastyo 'triś ca kaśyapaḥ /
ete cānye ca ṛṣayo devā yakṣāḥ sapannagāḥ // 96.21 //
snānaṃ tatpuṇyatoyena akurvann abhiṣecanam /
mayā punaḥ śacībhartā kamaṇḍalubhavena ca // 96.22 //
vāriṇāpy abhiṣiktaś ca tatra puṇyābhavan nadī /
siktā ceti ca tatrāsīt te gaṅgāyāṃ ca saṃgate // 96.23 //
saṃgamau tatra vikhyātau sarvadā munisevitau /
tataḥ prabhṛti tat tīrthaṃ puṇyāsaṃgamam ucyate // 96.24 //
siktāyāḥ saṃgame puṇyam aindraṃ tad abhidhīyate /
tatra sapta sahasrāṇi tīrthāny āsañ śubhāni ca // 96.25 //
teṣu snānaṃ ca dānaṃ ca viśeṣeṇa tu saṃgame /
sarvaṃ tad akṣayaṃ vidyān nātra kāryā vicāraṇā // 96.26 //
yad etat puṇyam ākhyānaṃ yaḥ paṭhec ca śṛṇoti vā /
sarvapāpaiḥ sa mucyeta manovākkāyakarmajaiḥ // 96.27 //
paulastyaṃ tīrtham ākhyātaṃ sarvasiddhipradaṃ nṛṇām /
prabhāvaṃ tasya vakṣyāmi bhraṣṭarājyapradāyakam // 97.1 //
uttarāśāpatiḥ pūrvam ṛddhisiddhisamanvitaḥ /
purā laṅkāpatiś cāsīj jyeṣṭho viśravasaḥ sutaḥ // 97.2 //
tasyaite bhrātaraś cāsan balavanto 'mitaprabhāḥ /
sāpatnā rāvaṇaś caiva kumbhakarṇo vibhīṣaṇaḥ // 97.3 //
te 'pi viśravasaḥ putrā rākṣasyāṃ rākṣasās tu te /
maddattena vimānena dhanado bhrātṛbhiḥ saha // 97.4 //
mamāntikaṃ bhaktiyukto nityam eti tu yāti ca /
rāvaṇasya tu yā mātā kupitā sābravīt sutān // 97.5 //
mariṣye na ca jīviṣye putrā vairūpyakāraṇāt /
devāś ca dānavāś cāsan sāpatnā bhrātaro mithaḥ // 97.6 //
anyonyavadham īpsante jayaiśvaryavaśānugāḥ /
tadbhavanto na puruṣā na śaktā na jayaiṣiṇaḥ /
sāpatnyaṃ yo 'numanyate tasya jīvo nirarthakaḥ // 97.7 //
tan mātṛvacanaṃ śrutvā bhrātaras te trayo mune /
jagmus te tapase 'raṇyaṃ kṛtavantas tapo mahat // 97.8 //
matto varān avāpuś ca traya ete ca rākṣasāḥ /
mātulena marīcena tathā mātāmahena tu // 97.9 //
tanmātṛvacanāc cāpi tato laṅkām ayācata /
rakṣobhāvān mātṛdoṣād bhrātror vairam abhūn mahat // 97.10 //
tatas tad abhavad yuddhaṃ devadānavayor iva /
yuddhe jitvāgrajaṃ śāntaṃ dhanadaṃ bhrātaraṃ tathā // 97.11 //
puṣpakaṃ ca purīṃ laṅkāṃ sarvaṃ caiva vyapāharat /
rāvaṇo ghoṣayām āsa trailokye sacarācare // 97.12 //
yo dadyād āśrayaṃ bhrātuḥ sa ca vadhyo bhaven mama /
bhrātrā nirasto vaiśravaṇo naiva prāpāśrayaṃ kvacit /
pitāmahaṃ pulastyaṃ taṃ gatvā natvābravīd vacaḥ // 97.13 //
bhrātrā nirasto duṣṭena kiṃ karomi vadasva me /
āśrayaḥ śaraṇaṃ yat syād daivaṃ vā tīrtham eva ca // 97.14 //
tat pautravacanaṃ śrutvā pulastyo vākyam abravīt // 97.15 //
gautamīṃ gaccha putra tvaṃ stuhi devaṃ maheśvaram /
tatra nāsya praveśaḥ syād gaṅgāyā jalamadhyataḥ // 97.16 //
siddhiṃ prāpsyasi kalyāṇīṃ tathā kuru mayā saha // 97.17 //
tathety uktvā jagāmāsau sabhāryo dhanadas tathā /
pitrā mātrā ca vṛddhena pulastyena dhaneśvaraḥ // 97.18 //
gatvā tu gautamīṃ gaṅgāṃ śuciḥ snātvā yatavrataḥ /
tuṣṭāva devadeveśaṃ bhuktimuktipradaṃ śivam // 97.19 //
svāmī tvam evāsya carācarasya viśvasya śaṃbho na paro 'sti kaścit /
tvām apy avajñāya yadīha mohāt pragalbhate kopi sa śocya eva // 97.20 //
tvam aṣṭamūrtyā sakalaṃ bibharṣi tvadājñayā vartata eva sarvam /
tathāpi vedeti budho bhavantaṃ na jātv avidvān mahimā purātanam // 97.21 //
malaprasūtaṃ yad avocad ambā hāsyāt suto 'yaṃ tava deva śūraḥ /
tvatprekṣitād yaḥ sa ca vighnarājo jajñe tv aho ceṣṭitam īśadṛṣṭeḥ // 97.22 //
aśruplutāṅgī girijā samīkṣya viyuktadāṃpatyam itīśam ūce /
manobhavo 'bhūn madano ratiś ca saubhāgyapūrvatvam avāpa somāt // 97.23 //
ityādi stuvatas tasya purato 'bhūt trilocanaḥ /
vareṇa cchandayām āsa harṣān novāca kiṃcana // 97.24 //
tūṣṇīṃbhūte tu dhanade pulastye ca maheśvare /
punaḥ punar varasveti śive vādini harṣite // 97.25 //
etasminn antare tatra vāg uvācāśarīriṇī /
prāptavyaṃ dhanapālatvaṃ vadantīdaṃ maheśvaram // 97.26 //
pulastyasya tu yac cittaṃ pitur vaiśravaṇasya tu /
viditveva tadā vāṇī śubham artham udīrayat // 97.27 //
bhūtavad bhavitavyaṃ syād dāsyamānaṃ tu dattavat /
prāptavyaṃ prāptavat tatra daivī vāg abhavac chubhā // 97.28 //
prabhūtaśatruḥ paribhūtaduḥkhaḥ saṃpūjya someśvaram āpa liṅgam /
digīśvaratvaṃ draviṇaprabhutvam apāradātṛtvakalatraputrān // 97.29 //
tāṃ vācaṃ dhanadaḥ śrutvā devadevaṃ triśūlinam /
evaṃ bhavatu nāmeti dhanado vākyam abravīt // 97.30 //
tathaivāstv iti deveśo daivīṃ vācam amanyata /
pulastyaṃ ca varaiḥ puṇyais tathā viśravasaṃ munim // 97.31 //
dhanapālaṃ ca deveśo hy abhinandya yayau śivaḥ /
tataḥ prabhṛti tat tīrthaṃ paulastyaṃ dhanadaṃ viduḥ // 97.32 //
tathā vaiśravasaṃ puṇyaṃ sarvakāmapradaṃ śubham /
teṣu snānādi yat kiṃcit tat sarvaṃ bahupuṇyadam // 97.33 //
agnitīrtham iti khyātaṃ sarvakratuphalapradam /
sarvavighnopaśamanaṃ tattīrthasya phalaṃ śṛṇu // 98.1 //
jātavedā iti khyāto agner bhrātā sa havyavāṭ /
havyaṃ vahantaṃ devānāṃ gautamyās tīra eva tu // 98.2 //
ṛṣīṇāṃ sattrasadane agner bhrātaram uttamam /
bhrātuḥ priyaṃ tathā dakṣaṃ madhur ditisuto balī // 98.3 //
jaghāna ṛṣimukhyeṣu paśyatsu ca sureṣv api /
havyaṃ devā naiva cāpur mṛte vai jātavedasi // 98.4 //
mṛte bhrātari sa tv agniḥ priye vai jātavedasi /
kopena mahatāviṣṭo gāṅgam ambhaḥ samāviśat // 98.5 //
gaṅgāmbhasi samāviṣṭe hy agnau devāś ca mānuṣāḥ /
jīvam utsarjayām āsur agnijīvā yato matāḥ // 98.6 //
yatrāgnir jalam āviṣṭas taṃ deśaṃ sarva eva te /
ājagmur vibudhāḥ sarva ṛṣayaḥ pitaras tathā // 98.7 //
vināgninā na jīvāmaḥ stuvanto 'gniṃ viśeṣataḥ /
agniṃ jalagataṃ dṛṣṭvā priyaṃ cocur divaukasaḥ // 98.8 //
devāñ jīvaya havyena kavyena ca pitṝṃs tathā /
mānuṣān annapākena bījānāṃ kledanena ca // 98.9 //
agnir apy āha tān devāñ śakto yo me gato 'nujaḥ /
kriyamāṇe bhavatkārye yā gatir jātavedasaḥ // 98.10 //
sā vāpi syān mama surā notsahe kāryasādhane /
kāryaṃ tu sarvatas tasya bhavatāṃ jātavedasaḥ // 98.11 //
imāṃ sthitim anuprāpto na jāne me kathaṃ bhavet /
iha cāmutra ca vyāptau śaktir apy atra no bhavet // 98.12 //
athāpi kriyamāṇe vai kārye saiva gatir mama /
devās tam ūcur bhāvena sarveṇa ṛṣayas tathā // 98.13 //
āyuḥ karmaṇi ca prītir vyāptau śaktiś ca dīyate /
prayājān anuyājāṃś ca dāsyāmo havyavāhana // 98.14 //
devānāṃ tvaṃ mukhaṃ śreṣṭham āhutyaḥ prathamās tava /
tvayā dattaṃ tu yad dravyaṃ bhokṣyāmaḥ surasattama // 98.15 //
tatas tuṣṭo 'bhavad vahnir devavākyād yathākramam /
iha cāmutra ca vyāptau havye vā laukike tathā // 98.16 //
sarvatra vahnir abhayaḥ samartho 'bhūt surājñayā /
jātavedā bṛhadbhānuḥ saptārcir nīlalohitaḥ // 98.17 //
jalagarbhaḥ śamīgarbho yajñagarbhaḥ sa ucyate /
jalād ākṛṣya vibudhā abhiṣicya vibhāvasum // 98.18 //
ubhayatra pade vāsaḥ sarvago 'gnis tato 'bhavat /
yathāgataṃ surā jagmur vahnitīrthaṃ tad ucyate // 98.19 //
tatra sapta śatāny āsaṃs tīrthāni guṇavanti ca /
teṣu snānaṃ ca dānaṃ ca yaḥ karoti jitātmavān // 98.20 //
aśvamedhaphalaṃ sāgraṃ prāpnoty avikalaṃ śubham /
devatīrthaṃ ca tatraiva āgneyaṃ jātavedasam // 98.21 //
agnipratiṣṭhitaṃ liṅgaṃ tatrāste 'nekavarṇavat /
taddevadarśanād eva sarvakratuphalaṃ labhet // 98.22 //
ṛṇapramocanaṃ nāma tīrthaṃ vedavido viduḥ /
tasya svarūpaṃ vakṣyāmi śṛṇu nārada tanmanāḥ // 99.1 //
āsīt pṛthuśravā nāma priyaḥ kakṣīvataḥ sutaḥ /
na dārasaṃgrahaṃ lebhe vairāgyān nāgnipūjanam // 99.2 //
kanīyāṃs tu samartho 'pi parivittibhayān mune /
nākarod dārakarmādi naivāgnīnām upāsanam // 99.3 //
tataḥ procuḥ pitṛgaṇāḥ putraṃ kakṣīvataḥ śubham /
jyeṣṭhaṃ caiva kaniṣṭhaṃ ca pṛthak pṛthag idaṃ vacaḥ // 99.4 //
ṛṇatrayāpanodāya kriyatāṃ dārasaṃgrahaḥ // 99.5 //
nety uvāca tato jyeṣṭhaḥ kim ṛṇaṃ kena yujyate /
kanīyāṃs tu pitṝn prāha na yogyo dārasaṃgrahaḥ // 99.6 //
jyeṣṭhe sati mahāprājñaḥ parivittibhayād iti /
tāv ubhau punar apy evam ūcus te vai pitāmahāḥ // 99.7 //
yātām ubhau gautamīṃ tu puṇyāṃ kakṣīvataḥ sutau /
kurutāṃ gautamīsnānaṃ sarvābhīṣṭapradāyakam // 99.8 //
gacchatāṃ gautamīṃ gaṅgāṃ lokatritayapāvanīm /
snānaṃ ca tarpaṇaṃ tasyāṃ kurutāṃ śraddhayānvitau // 99.9 //
dṛṣṭāvanāmitā dhyātā gautamī sarvakāmadā /
na deśakālajātyādiniyamo 'trāvagāhane /
jyeṣṭho 'nṛṇas tato bhūyāt parivittir na cetaraḥ // 99.10 //
tataḥ pṛthuśravā jyeṣṭhaḥ kṛtvā snānaṃ satarpaṇam /
trayāṇām api lokānāṃ kākṣīvato 'nṛṇo 'bhavat // 99.11 //
tataḥ prabhṛti tat tīrtham ṛṇamocanam ucyate /
śrautasmārta-ṛṇebhyaś ca itarebhyaś ca nārada /
tatra snānena dānena ṛṇī muktaḥ sukhī bhavet // 99.12 //
suparṇāsaṃgamaṃ nāma kādravāsaṃgamaṃ tathā /
maheśvaro yatra devo gaṅgāpulinam āśritaḥ // 100.1 //
agnikuṇḍaṃ ca tatraiva raudraṃ vaiṣṇavam eva ca /
sauraṃ saumyaṃ tathā brāhmaṃ kaumāraṃ vāruṇaṃ tathā // 100.2 //
apsarā ca nadī yatra saṃgatā gaṅgayā tathā /
tattīrthasmaraṇād eva kṛtakṛtyo bhaven naraḥ // 100.3 //
sarvapāpapraśamanaṃ śṛṇu yatnena nārada /
indreṇa hiṃsitāḥ pūrvaṃ vālakhilyā maharṣayaḥ /
dattārdhatapasaḥ sarve procus te kāśyapaṃ munim // 100.4 //
putram utpādayānena indradarpaharaṃ śubham /
tapaso 'rdhaṃ tu dāsyāmas tathety āha munis tu tān // 100.5 //
suparṇāyāṃ tato garbham ādadhe sa prajāpatiḥ /
kadrvāṃ caiva śanair brahman sarpāṇāṃ sarpamātari // 100.6 //
te garbhiṇyāv ubhe āha gantukāmaḥ prajāpatiḥ /
aparādho na ca kvāpi kāryo gamanam eva ca // 100.7 //
anyatra gamanāc chāpo bhaviṣyati na saṃśayaḥ // 100.8 //
ity uktvā sa yayau patnyau gate bhartari te ubhe /
tadaiva jagmatuḥ sattram ṛṣīṇāṃ bhāvitātmanām // 100.9 //
brahmavṛndasamākīrṇaṃ gaṅgātīrasamāśritam /
unmatte te ubhe nityaṃ vayaḥsaṃpattigarvite // 100.10 //
nivāryamāṇe bahuśo munibhis tattvadarśibhiḥ /
vikurvatyau tatra sattre samāni ca havīṃṣi ca // 100.11 //
yoṣitāṃ durvilasitaṃ kaḥ saṃvaritum īśvaraḥ /
te dṛṣṭvā cukṣubhur viprā apamārgarate ubhe // 100.12 //
apamārgasthite yasmād āpage hi bhaviṣyathaḥ /
suparṇā caiva kadrūś ca nadyau te saṃbabhūvatuḥ // 100.13 //
sa kadācid gṛhaṃ prāyāt kaśyapo 'tha prajāpatiḥ /
ṛṣibhyas tatra vṛttāntaṃ śāpaṃ tābhyāṃ savistaram // 100.14 //
śrutvā tu vismayāviṣṭaḥ kiṃ karomīty acintayat /
ṛṣibhyaḥ kathayām āsa vālakhilyā iti śrutāḥ // 100.15 //
ta ūcuḥ kaśyapaṃ vipraṃ gatvā gaṅgāṃ tu gautamīm /
tatra stuhi maheśānaṃ punar bhārye bhaviṣyataḥ // 100.16 //
brahmahatyābhayād eva yatra devo maheśvaraḥ /
gaṅgāmadhye sadā hy āste madhyameśvarasaṃjñayā // 100.17 //
tathety uktvā kaśyapo 'pi snātvā gaṅgāṃ jitavrataḥ /
tuṣṭāva stavanaiḥ puṇyair devadevaṃ maheśvaram // 100.18 //
lokatrayaikādhipater na yasya kutrāpi vastuny abhimānaleśaḥ /
sa siddhanātho 'khilaviśvakartā bhartā śivāyā bhavatu prasannaḥ // 100.19 //
tāpatrayoṣṇadyutitāpitānām itas tato vai paridhāvatāṃ ca /
śarīriṇāṃ sthāvarajaṅgamānāṃ tvam eva duḥkhavyapanodadakṣaḥ // 100.20 //
sattvādiyogas trividho 'pi yasya śakrādibhir vaktum aśakya eva /
vicitravṛttiṃ paricintya somaṃ sukhī sadā dānaparo vareṇyaḥ // 100.21 //
ityādistutibhir devaḥ stuto gaurīpatiḥ śivaḥ /
prasanno hy adadāc chaṃbhuḥ kaśyapāya varān bahūn // 100.22 //
bhāryārthinaṃ tu taṃ prāha syātāṃ bhārye ubhe tu te /
nadīsvarūpe patnyau ye gaṅgāṃ prāpya saridvarām // 100.23 //
tatsaṃgamanamātreṇa tābhyāṃ bhūyāt svakaṃ vapuḥ /
te garbhiṇyau punar jāte gaṅgāyāś ca prasādataḥ // 100.24 //
tataḥ prajāpatiḥ prīto bhārye prāpya mahāmanāḥ /
āhvayām āsa tān viprān gautamītīram āśritān // 100.25 //
sīmantonnayanaṃ cakre tābhyāṃ prītaḥ prajāpatiḥ /
brāhmaṇān pūjayām āsa vidhidṛṣṭena karmaṇā // 100.26 //
bhuktavatsv atha vipreṣu kaśyapasyātha mandire /
bhartṛsamīpopaviṣṭā kadrūr viprān nirīkṣya ca // 100.27 //
tataḥ kadrūr ṛṣīn akṣṇā prāhasat te ca cukṣubhuḥ /
yenākṣṇā hasitā pāpe bhajyatāṃ te 'kṣi pāpavat // 100.28 //
kāṇābhavat tataḥ kadrūḥ sarpamāteti yocyate /
tataḥ prasādayām āsa kaśyapo bhagavān ṛṣīn // 100.29 //
tataḥ prasannās te procur gautamī saritāṃ varā /
aparādhasahasrebhyo rakṣiṣyati ca sevanāt // 100.30 //
bhāryānvitas tathā cakre kaśyapo munisattamaḥ /
tataḥ prabhṛti tat tīrtham ubhayoḥ saṃgamaṃ viduḥ /
sarvapāpapraśamanaṃ sarvakratuphalapradam // 100.31 //
purūravasam ākhyātaṃ tīrthaṃ vedavido viduḥ /
smaraṇād eva pāpānāṃ nāśanaṃ kiṃ tu darśanāt // 101.1 //
purūravā brahmasadaḥ prāpya tatra sarasvatīm /
yadṛcchayā devanadīṃ hasantīṃ brahmaṇo 'ntike /
tāṃ dṛṣṭvā rūpasaṃpannām urvaśīṃ prāha bhūpatiḥ // 101.2 //
keyaṃ rūpavatī sādhvī sthiteyaṃ brahmaṇo 'ntike /
sarvāsām uttamā yoṣid dīpayantī sabhām imām // 101.3 //
urvaśī prāha rājānam iyaṃ devanadī śubhā /
sarasvatī brahmasutā nityam eti ca yāti ca /
tac chrutvā vismito rājā ānayemāṃ mamāntikam // 101.4 //
urvaśī punar apy āha rājānaṃ bhūridakṣiṇam // 101.5 //
ānīyate mahārāja tasyāḥ sarvaṃ nivedya ca // 101.6 //
tatas tāṃ prāhiṇot tatra rājā prītyā tadorvaśīm /
sā gatvā rājavacanaṃ nyavedayad athorvaśī // 101.7 //
sarasvaty api tan mene urvaśyā yan niveditam /
sā tatheti pratijñāya prāyād yatra purūravāḥ // 101.8 //
sarasvatyās tatas tīre sa reme bahulāḥ samāḥ /
sarasvān abhavat putro yasya putro bṛhadrathaḥ // 101.9 //
tāṃ gacchantīṃ nṛpagṛhaṃ nityam eva sarasvatīm /
sarasvantaṃ tato lakṣma jñātvānyeṣu tathā kṛtam // 101.10 //
tasyai dadāv ahaṃ śāpaṃ bhūyā iti mahānadī /
macchāpabhītā vāgīśā prāgād devīṃ ca gautamīm // 101.11 //
kamaṇḍalubhavāṃ pūtāṃ mātaraṃ lokapāvanīm /
tāpatrayopaśamanīm aihikāmuṣmikapradām // 101.12 //
sā gatvā gautamīṃ devīṃ prāha macchāpam āditaḥ /
gaṅgāpi mām uvācedaṃ viśāpāṃ kartum arhasi // 101.13 //
na yuktaṃ yat sarasvatyāḥ śāpaṃ tvaṃ dattavān asi /
strīṇām eṣa svabhāvo vai puṃskāmā yoṣito yataḥ // 101.14 //
svabhāvacapalā brahman yoṣitaḥ sakalā api /
tvaṃ kathaṃ tu na jānīṣe jagatsraṣṭāmbujāsana // 101.15 //
viḍambayati kaṃ vā na kāmo vāpi svabhāvataḥ /
tato viśāpam avadaṃ dṛśyāpi syāt sarasvatī // 101.16 //
tasmāc chāpān nadī martye dṛśyādṛśyā sarasvatī /
yatraiṣā saṃgatā devī gaṅgāyāṃ śāpavihvalā // 101.17 //
tatra prāyān nṛpavaro dhārmikaḥ sa purūravāḥ /
tapas taptvā samārādhya devaṃ siddheśvaraṃ haram // 101.18 //
sarvān kāmān athāvāpa gaṅgāyāś ca prasādataḥ /
tataḥ prabhṛti tat tīrthaṃ purūravasam ucyate // 101.19 //
sarasvatīsaṃgamaṃ ca brahmatīrthaṃ tad ucyate /
siddheśvaro yatra devaḥ sarvakāmapradaṃ tu tat // 101.20 //
sāvitrī caiva gāyatrī śraddhā medhā sarasvatī /
etāni pañca tīrthāni puṇyāni munayo viduḥ // 102.1 //
tatra snātvā tu pītvā tu mucyate sarvakalmaṣāt /
sāvitrī caiva gāyatrī śraddhā medhā sarasvatī // 102.2 //
etā mama sutā jyeṣṭhā dharmasaṃsthānahetavaḥ /
sarvāsām uttamāṃ kāṃcin nirmame lokasundarīm // 102.3 //
tāṃ dṛṣṭvā vikṛtā buddhir mamāsīn munisattama /
gṛhyamāṇā mayā bālā sā māṃ dṛṣṭvā palāyitā // 102.4 //
mṛgībhūtā tu sā bālā mṛgo 'ham abhavaṃ tadā /
mṛgavyādho 'bhavac chaṃbhur dharmasaṃrakṣaṇāya ca // 102.5 //
tā madbhītāḥ pañca sutā gaṅgām īyur mahānadīm /
tato maheśvaraḥ prāyād dharmasaṃrakṣaṇāya saḥ // 102.6 //
dhanur gṛhītvā saśaram īśo 'pi mṛgarūpiṇam /
mām uvāca vadhiṣye tvāṃ mṛgavyādhas tadā haraḥ // 102.7 //
tatkarmaṇo nivṛtto 'haṃ prādāṃ kanyāṃ vivasvate /
sāvitryādyāḥ pañca sutā nadīrūpeṇa saṃgatāḥ // 102.8 //
tā āgatāḥ punaś cāpi svargaṃ lokaṃ mamāntikam /
yatra tāḥ saṃgatā devyā pañca tīrthāni nārada // 102.9 //
saṃgatāni ca puṇyāni pañca nadyaḥ sarasvatī /
teṣu snānaṃ tathā dānaṃ yat kiṃcit kurute naraḥ // 102.10 //
sarvakāmapradaṃ tat syān naiṣkarmyān muktidaṃ smṛtam /
tatrābhavan mṛgavyādhaṃ tīrthaṃ sarvārthadaṃ nṛṇām /
svargamokṣaphalaṃ cānyad brahmatīrthaphalaṃ smṛtam // 102.11 //
śamītīrtham iti khyātaṃ sarvapāpopaśāntidam /
tasyākhyānaṃ pravakṣyāmi śṛṇu yatnena nārada // 103.1 //
āsīt priyavrato nāma kṣatriyo jayatāṃ varaḥ /
gautamyā dakṣiṇe tīre dīkṣāṃ cakre purodhasā // 103.2 //
hayamedha upakrānte ṛtvigbhir ṛṣibhir vṛte /
tasya rājño mahābāhor vasiṣṭhas tu purohitaḥ // 103.3 //
tadyajñavāṭam agamad dānavo 'tha hiraṇyakaḥ /
taṃ dānavam abhiprekṣya devās tv indrapurogamāḥ // 103.4 //
bhītāḥ kecid divaṃ jagmur havyavāṭ śamim āviśat /
aśvatthaṃ viṣṇur agamad bhānur arkaṃ vaṭaṃ śivaḥ // 103.5 //
somaḥ palāśam agamad gaṅgāmbho havyavāhanaḥ /
aśvinau tu hayaṃ gṛhya vāyaso 'bhūd yamaḥ svayam // 103.6 //
etasminn antare tatra vasiṣṭho bhagavān ṛṣiḥ /
yaṣṭim ādāya daiteyān nyavārayad athājñayā // 103.7 //
tataḥ pravṛttaḥ punar eva yajño daityo gataḥ svena balena yuktaḥ /
imāni tīrthāni tataḥ śubhāni daśāśvamedhasya phalāni dadyuḥ // 103.8 //
prathamaṃ tu śamītīrthaṃ dvitīyaṃ vaiṣṇavaṃ viduḥ /
ārkaṃ śaivaṃ ca saumyaṃ ca vāsiṣṭhaṃ sarvakāmadam // 103.9 //
devāś ca ṛṣayaḥ sarve nivṛtte makhavistare /
tuṣṭāḥ procur vasiṣṭhaṃ taṃ yajamānaṃ priyavratam // 103.10 //
tāṃś ca vṛkṣāṃs tāṃ ca gaṅgāṃ mudā yuktāḥ punaḥ punaḥ /
hayamedhasya niṣpattyai ete yātā itas tataḥ // 103.11 //
hayamedhaphalaṃ dadyus tīrthānīty avadan surāḥ /
tasmāt snānena dānena teṣu tīrtheṣu nārada /
hayamedhaphalaṃ puṇyaṃ prāpnoti na mṛṣā vacaḥ // 103.12 //
viśvāmitraṃ hariścandraṃ śunaḥśepaṃ ca rohitam /
vāruṇaṃ brāhmam āgneyam aindram aindavam aiśvaram // 104.1 //
maitraṃ ca vaiṣṇavaṃ caiva yāmyam āśvinam auśanam /
eteṣāṃ puṇyatīrthānāṃ nāmadheyaṃ śṛṇuṣva me // 104.2 //
hariścandra iti tv āsīd ikṣvākuprabhavo nṛpaḥ /
tasya gṛhe munī prāptau nāradaḥ parvatas tathā /
kṛtvātithyaṃ tayoḥ samyag ghariścandro 'bravīd ṛṣī // 104.3 //
putrārthaṃ kliśyate lokaḥ kiṃ putreṇa bhaviṣyati /
jñānī vāpy athavājñānī uttamo madhyamo 'thavā /
etaṃ me saṃśayaṃ nityaṃ brūtām ṛṣivarāv ubhau // 104.4 //
tāv ūcatur hariścandraṃ parvato nāradas tathā // 104.5 //
ekadhā daśadhā rājañ śatadhā ca sahasradhā /
uttaraṃ vidyate samyak tathāpy etad udīryate // 104.6 //
nāputrasya paro loko vidyate nṛpasattama /
jāte putre pitā snānaṃ yaḥ karoti janādhipa // 104.7 //
daśānām aśvamedhānām abhiṣekaphalaṃ labhet /
ātmapratiṣṭhā putrāt syāj jāyate cāmarottamaḥ // 104.8 //
amṛtenāmarā devāḥ putreṇa brāhmaṇādayaḥ /
triṛṇān mocayet putraḥ pitaraṃ ca pitāmahān // 104.9 //
kiṃ tu mūlaṃ kim u jalaṃ kiṃ tu śmaśrūṇi kiṃ tapaḥ /
vinā putreṇa rājendra svargo muktiḥ sutāt smṛtāḥ // 104.10 //
putra eva paro loko dharmaḥ kāmo 'rtha eva ca /
putro muktiḥ paraṃ jyotis tārakaḥ sarvadehinām // 104.11 //
vinā putreṇa rājendra svargamokṣau sudurlabhau /
putra eva paro loke dharmakāmārthasiddhaye // 104.12 //
vinā putreṇa yad dattaṃ vinā putreṇa yad dhutam /
vinā putreṇa yaj janma vyarthaṃ tad avabhāti me // 104.13 //
tasmāt putrasamaṃ kiṃcit kāmyaṃ nāsti jagattraye /
tac chrutvā vismayavāṃs tāv uvāca nṛpaḥ punaḥ // 104.14 //
kathaṃ me syāt suto brūtāṃ yatra kvāpi yathātatham /
yena kenāpy upāyena kṛtvā kiṃcit tu pauruṣam /
mantreṇa yāgadānābhyām utpādyo 'sau suto mayā // 104.15 //
tāv ūcatur nṛpaśreṣṭhaṃ hariścandraṃ sutārthinam /
dhyātvā kṣaṇaṃ tathā samyag gautamīṃ yāhi mānada // 104.16 //
tatrāpāṃpatir utkṛṣṭaṃ dadāti manasīpsitam /
varuṇaḥ sarvadātā vai munibhiḥ parikīrtitaḥ // 104.17 //
sa tu prītaḥ śanaiḥ kāle tava putraṃ pradāsyati /
etac chrutvā nṛpaśreṣṭho munivākyaṃ tathākarot // 104.18 //
toṣayām āsa varuṇaṃ gautamītīram āśritaḥ /
tataś ca tuṣṭo varuṇo hariścandram uvāca ha // 104.19 //
putraṃ dāsyāmi te rājaṃl lokatrayavibhūṣaṇam /
yadi yakṣyasi tenaiva tava putro bhaved dhruvam // 104.20 //
hariścandro 'pi varuṇaṃ yakṣye tenety avocata /
tato gatvā hariścandraś caruṃ kṛtvā tu vāruṇam // 104.21 //
bhāryāyai nṛpatiḥ prādāt tato jātaḥ suto nṛpāt /
jāte putre apām īśaḥ provāca vadatāṃ varaḥ // 104.22 //
adyaiva putro yaṣṭavyaḥ smarase vacanaṃ purā // 104.23 //
hariścandro 'pi varuṇaṃ provācedaṃ kramāgatam // 104.24 //
nirdaśo medhyatāṃ yāti paśur yakṣye tato hy aham // 104.25 //
tac chrutvā vacanaṃ rājño varuṇo 'gāt svam ālayam /
nirdaśe punar abhyetya yajasvety āha taṃ nṛpam // 104.26 //
rājāpi varuṇaṃ prāha nirdanto niṣphalaḥ paśuḥ /
paśor danteṣu jāteṣu ehi gacchādhunāppate // 104.27 //
tac chrutvā rājavacanaṃ punaḥ prāyād apāṃpatiḥ /
jāteṣu caiva danteṣu saptavarṣeṣu nārada // 104.28 //
punar apy āha rājānaṃ yajasveti tato 'bravīt /
rājāpi varuṇaṃ prāha patsyantīme apāṃpate // 104.29 //
saṃpatsyanti tathā cānye tato yakṣye vrajādhunā /
punaḥ prāyāt sa varuṇaḥ punardanteṣu nārada /
yajasveti nṛpaṃ prāha rājā prāha tv apāṃpatim // 104.30 //
yadā tu kṣatriyo yajñe paśur bhavati vāripa /
dhanurvedaṃ yadā vetti tadā syāt paśur uttamaḥ // 104.31 //
tac chrutvā rājavacanaṃ varuṇo 'gāt svam ālayam /
yadāstreṣu ca śastreṣu samartho 'bhūt sa rohitaḥ // 104.32 //
sarvavedeṣu śāstreṣu vettābhūt sa tv ariṃdamaḥ /
yuvarājyam anuprāpte rohite ṣoḍaśābdike // 104.33 //
prītimān agamat tatra yatra rājā sarohitaḥ /
āgatya varuṇaḥ prāha yajasvādya sutaṃ svakam // 104.34 //
om ity uktvā nṛpavara ṛtvijaḥ prāha bhūpatiḥ /
rohitaṃ ca sutaṃ jyeṣṭhaṃ śṛṇvato varuṇasya ca // 104.35 //
ehi putra mahāvīra yakṣye tvāṃ varuṇāya hi // 104.36 //
kim etad ity athovāca rohitaḥ pitaraṃ prati /
pitāpi tad yathāvṛttam ācacakṣe savistaram /
rohitaḥ pitaraṃ prāha śṛṇvato varuṇasya ca // 104.37 //
ahaṃ pūrvaṃ mahārāja ṛtvigbhiḥ sapurohitaḥ /
viṣṇave lokanāthāya yakṣye 'haṃ tvaritaṃ śuciḥ /
paśunā varuṇenātha tad anujñātum arhasi // 104.38 //
rohitasya tu tad vākyaṃ śrutvā vārīśvaras tadā /
kopena mahatāviṣṭo jalodaram athākarot // 104.39 //
hariścandrasya nṛpate rohitaḥ sa vanaṃ yayau /
gṛhītvā sa dhanur divyaṃ rathārūḍho gatavyathaḥ // 104.40 //
yatra cārādhya varuṇaṃ hariścandro janeśvaraḥ /
gaṅgāyāṃ prāptavān putraṃ tatrāgāt so 'pi rohitaḥ // 104.41 //
vyatītāny atha varṣāṇi pañca ṣaṣṭhe pravartati /
tatra sthitvā nṛpasutaḥ śuśrāva nṛpate rujam // 104.42 //
mayā putreṇa jātena pitur vai kleśakāriṇā /
kiṃ phalaṃ kiṃ nu kṛtyaṃ syād ity evaṃ paryacintayat // 104.43 //
tasyās tīre ṛṣīn puṇyān apaśyan nṛpateḥ sutaḥ /
gaṅgātīre vartamānam apaśyad ṛṣisattamam // 104.44 //
ajīgartam iti khyātam ṛṣes tu vayasaḥ sutam /
tribhiḥ putrair anuvṛtaṃ bhāryayā kṣīṇavṛttikam /
taṃ dṛṣṭvā nṛpateḥ putro namasyedaṃ vaco 'bravīt // 104.45 //
kṣīṇavṛttiḥ kṛśaḥ kasmād durmanā iva lakṣyase // 104.46 //
ajīgarto 'pi covāca rohitaṃ nṛpateḥ sutam // 104.47 //
vartanaṃ nāsti dehasya bhoktāro bahavaś ca me /
vinānnena mariṣyāmo brūhi kiṃ karavāmahe // 104.48 //
tac chrutvā punar apy āha nṛpaputra ṛṣiṃ tadā // 104.49 //
tava kiṃ vartate citte tad brūhi vadatāṃ vara // 104.50 //
hiraṇyaṃ rajataṃ gāvo dhānyaṃ vastrādikaṃ na me /
vidyate nṛpaśārdūla vartanaṃ nāsti me tataḥ // 104.51 //
sutā me santi bhāryā ca ahaṃ vai pañcamas tathā /
naiteṣāṃ katamasyāpi kretānnena nṛpottama // 104.52 //
kiṃ krīṇāsi mahābuddhe 'jīgarta satyam eva me /
vada nānyac ca vaktavyaṃ viprā vai satyavādinaḥ // 104.53 //
trayāṇām api putrāṇām ekaṃ vā māṃ tathaiva ca /
bhāryāṃ vāpi gṛhāṇemāṃ krītvā jīvāmahe vayam // 104.54 //
kiṃ bhāryayā mahābuddhe kiṃ tvayā vṛddharūpiṇā /
yuvānaṃ dehi putraṃ me putrāṇāṃ yaṃ tvam icchasi // 104.55 //
jyeṣṭhaputraṃ śunaḥpucchaṃ nāhaṃ krīṇāmi rohita /
mātā kanīyasaṃ cāpi na krīṇāti tato 'nayoḥ /
madhyamaṃ tu śunaḥśepaṃ krīṇāmi vada taddhanam // 104.56 //
varuṇāya paśuḥ kalpyaḥ puruṣo guṇavattaraḥ /
yadi krīṇāsi mūlyaṃ tvaṃ vada satyaṃ mahāmune // 104.57 //
tathety uktvā tv ajīgartaḥ putramūlyam akalpayat /
gavāṃ sahasraṃ dhānyānāṃ niṣkānāṃ cāpi vāsasām /
rājaputra varaṃ dehi dāsyāmi svasutaṃ tava // 104.58 //
tathety uktvā rohito 'pi prādāt savasanaṃ dhanam /
dattvā jagāma pitaram ṛṣiputreṇa rohitaḥ /
pitre nivedayām āsa krayakrītam ṛṣeḥ sutam // 104.59 //
varuṇāya yajasva tvaṃ paśunā tvam arug bhava // 104.60 //
tathovāca hariścandraḥ putravākyād anantaram // 104.61 //
brāhmaṇāḥ kṣatriyā vaiśyā rājñā pālyā iti śrutiḥ /
viśeṣatas tu varṇānāṃ guravo hi dvijottamāḥ // 104.62 //
viṣṇor api hi ye pūjyā mādṛśāḥ kuta eva hi /
avajñayāpi yeṣāṃ syān nṛpāṇāṃ svakulakṣayaḥ // 104.63 //
tān paśūn kṛtvā kṛpaṇaṃ kathaṃ rakṣitum utsahe /
ahaṃ ca brāhmaṇaṃ kuryāṃ paśuṃ naitad dhi yujyate // 104.64 //
varaṃ hi jātu maraṇaṃ na kathaṃcid dvijaṃ paśum /
karomi tasmāt putra tvaṃ brāhmaṇena sukhaṃ vraja // 104.65 //
etasminn antare tatra vāg uvācāśarīriṇī // 104.66 //
gautamīṃ gaccha rājendra ṛtvigbhiḥ sapurohitaḥ /
paśunā vipraputreṇa rohitena sutena ca // 104.67 //
tvayā kāryaḥ kratuś caiva śunaḥśepavadhaṃ vinā /
kratuḥ pūrṇo bhavet tatra tasmād yāhi mahāmate // 104.68 //
tac chrutvā vacanaṃ śīghraṃ gaṅgām agān nṛpottamaḥ /
viśvāmitreṇa ṛṣiṇā vasiṣṭhena purodhasā // 104.69 //
vāmadevena ṛṣiṇā tathānyair munibhiḥ saha /
prāpya gaṅgāṃ gautamīṃ tāṃ naramedhāya dīkṣitaḥ // 104.70 //
vedimaṇḍapakuṇḍādi yūpapaśvādi cākarot /
kṛtvā sarvaṃ yathānyāyaṃ tasmin yajñe pravartite // 104.71 //
śunaḥśepaṃ paśuṃ yūpe nibadhyātha samantrakam /
vāribhiḥ prokṣitaṃ dṛṣṭvā viśvāmitro 'bravīd idam // 104.72 //
devān ṛṣīn hariścandraṃ rohitaṃ ca viśeṣataḥ /
anujānantv imaṃ sarve śunaḥśepaṃ dvijottamam // 104.73 //
yebhyas tv ayaṃ havir deyo devebhyo 'yaṃ pṛthak pṛthak /
anujānantu te sarve śunaḥśepaṃ viśeṣataḥ // 104.74 //
vasābhir lomabhis tvagbhir māṃsaiḥ sanmantritair makhe /
agnau hoṣyaḥ paśuś cāyaṃ śunaḥśepo dvijottamaḥ // 104.75 //
upāsitāḥ syur viprendrās te sarve tv anumanya mām /
gautamīṃ yāntu viprendrāḥ snātvā devān pṛthak pṛthak // 104.76 //
mantraiḥ stotraiḥ stuvantas te mudaṃ yāntu śive ratāḥ /
enaṃ rakṣantu munayo devāś ca haviṣo bhujaḥ // 104.77 //
tathety ūcuś ca munayo mene ca nṛpasattamaḥ /
tato gatvā śunaḥśepo gaṅgāṃ trailokyapāvanīm // 104.78 //
snātvā tuṣṭāva tān devān ye tatra haviṣo bhujaḥ /
tatas tuṣṭāḥ suragaṇāḥ śunaḥśepaṃ ca te mune /
avadanta surāḥ sarve viśvāmitrasya śṛṇvataḥ // 104.79 //
kratuḥ pūrṇo bhavatv eṣa śunaḥśepavadhaṃ vinā // 104.80 //
viśeṣeṇātha varuṇaś cāvadan nṛpasattamam /
tataḥ pūrṇo 'bhavad rājño nṛmedho lokaviśrutaḥ // 104.81 //
devānāṃ ca prasādena munīnāṃ ca prasādataḥ /
tīrthasya tu prasādena rājñaḥ pūrṇo 'bhavat kratuḥ // 104.82 //
viśvāmitraḥ śunaḥśepaṃ pūjayām āsa saṃsadi /
akarod ātmanaḥ putraṃ pūjayitvā surāntike // 104.83 //
jyeṣṭhaṃ cakāra putrāṇām ātmanaḥ sa tu kauśikaḥ /
na menire ye ca putrā viśvāmitrasya dhīmataḥ // 104.84 //
śunaḥśepasya ca jyaiṣṭhyaṃ tāñ śaśāpa sa kauśikaḥ /
jyaiṣṭhyaṃ ye menire putrāḥ pūjayām āsa tān sutān // 104.85 //
vareṇa muniśārdūlas tad etat kathitaṃ mayā /
etat sarvaṃ yatra jātaṃ gautamyā dakṣiṇe taṭe // 104.86 //
tatra tīrthāni puṇyāni vikhyātāni surādibhiḥ /
bahūni teṣāṃ nāmāni mattaḥ śṛṇu mahāmate // 104.87 //
hariścandraṃ śunaḥśepaṃ viśvāmitraṃ sarohitam /
ityādy aṣṭa sahasrāṇi tīrthāny atha caturdaśa // 104.88 //
teṣu snānaṃ ca dānaṃ ca naramedhaphalapradam /
ākhyātaṃ cāsya māhātmyaṃ tīrthasya munisattama // 104.89 //
yaḥ paṭhet pāṭhayed vāpi śṛṇuyād vāpi bhaktitaḥ /
aputraḥ putram āpnoti yac cānyan manasaḥ priyam // 104.90 //
somatīrtham iti khyātaṃ pitṝṇāṃ prītivardhanam /
tatra vṛttaṃ mahāpuṇyaṃ śṛṇu yatnena nārada // 105.1 //
somo rājāmṛtamayo gandharvāṇāṃ purābhavat /
na devānāṃ tadā devā mām abhyetyedam abruvan // 105.2 //
gandharvair āhṛtaḥ somo devānāṃ prāṇadaḥ purā /
tam adhyāyan suragaṇā ṛṣayas tv atiduḥkhitāḥ /
yathā syāt somo hy asmākaṃ tathā nītir vidhīyatām // 105.3 //
tatra vāg vibudhān āha gandharvāḥ strīṣu kāmukāḥ /
tebhyo dattvātha māṃ devāḥ somam āhartum arhatha // 105.4 //
vācaṃ pratyūcur amarās tvāṃ dātuṃ na kṣamā vayam /
vinā tenāpi na sthātuṃ śakyaṃ naiva tvayā vinā // 105.5 //
punar vāg abravīd devān punar eṣyāmy ahaṃ tv iha /
atra buddhir vidhātavyā kriyatāṃ kratur uttamaḥ // 105.6 //
gautamyā dakṣiṇe tīre bhaved devāgamo yadi /
makhaṃ tu viṣayaṃ kṛtvā āyāntu surasattamāḥ // 105.7 //
gandharvāḥ strīpriyā nityaṃ paṇadhvaṃ taṃ mayā saha /
tathety uktvā suragaṇāḥ sarasvatyā vacaḥsthitāḥ // 105.8 //
devadūtaiḥ pṛthag devān yakṣān gandharvapannagān /
āhvānaṃ cakrire tatra puṇye devagirau tadā // 105.9 //
tato devagirir nāma parvatasyābhavan mune /
tatrāgaman suragaṇā gandharvā yakṣakiṃnarāḥ // 105.10 //
devāḥ siddhāś ca ṛṣayas tathāṣṭau devayonayaḥ /
ṛṣibhir gautamītīre kriyamāṇe mahādhvare // 105.11 //
tatra devaiḥ parivṛtaḥ sahasrākṣo 'bhyabhāṣata // 105.12 //
gandharvān atha saṃpūjya sarasvatyāḥ samīpataḥ /
sarasvatyā paṇadhvaṃ no yuṣmākam amṛtātmanā // 105.13 //
tac chakravacanāt te vai gandharvāḥ strīṣu kāmukāḥ /
somaṃ dattvā surebhyas tu jagṛhus tāṃ sarasvatīm // 105.14 //
somo 'bhavac cāmarāṇāṃ gandharvāṇāṃ sarasvatī /
avasat tatra vāgīśā tathāpi ca surāntike // 105.15 //
āyāti ca raho nityam upāṃśu kriyatām iti /
ata eva hi somasya krayo bhavati nārada // 105.16 //
upāṃśunā vartitavyaṃ somakrayaṇa eva hi /
tato 'bhavad devatānāṃ somaś cāpi sarasvatī // 105.17 //
gandharvāṇāṃ naiva somo naivāsīc ca sarasvatī /
tatrāgaman sarva eva somārthaṃ gautamītaṭam // 105.18 //
gāvo devāḥ parvatā yakṣarakṣāḥ siddhāḥ sādhyā munayo guhyakāś /
gandharvās te marutaḥ pannagāś sarvauṣadhyo mātaro lokapālāḥ /
rudrādityā vasavaś cāśvinau ca ye 'nye devā yajñabhāgasya yogyāḥ // 105.19 //
pañcaviṃśatinadyas tu gaṅgāyāṃ saṃgatā mune /
pūrṇāhutir yatra dattā pūrṇākhyānaṃ tad ucyate // 105.20 //
gautamyāṃ saṃgatā yās tu sarvāś cāpi yathoditāḥ /
tannāmadheyatīrthāni saṃkṣepāc chṛṇu nārada // 105.21 //
somatīrthaṃ ca gāndharvaṃ devatīrtham ataḥ param /
pūrṇātīrthaṃ tataḥ śālaṃ śrīparṇāsaṃgamaṃ tathā // 105.22 //
svāgatāsaṃgamaṃ puṇyaṃ kusumāyāś ca saṃgamam /
puṣṭisaṃgamam ākhyātaṃ karṇikāsaṃgamaṃ śubham // 105.23 //
vaiṇavīsaṃgamaś caiva kṛśarāsaṃgamas tathā /
vāsavīsaṃgamaś caiva śivaśaryā tathā śikhī // 105.24 //
kusumbhikā upārathyā śāntijā devajā tadā /
ajo vṛddhaḥ suro bhadro gautamyā saha saṃgatāḥ // 105.25 //
ete cānye ca bahavo nadīnadasahāyagāḥ /
pṛthivyāṃ yāni tīrthāni hy agaman devaparvate // 105.26 //
somārthaṃ vai tathā cānye 'py āgaman makhamaṇḍapam /
tāni tīrthāni gaṅgāyāṃ saṃgatāni yathākramam // 105.27 //
nadīrūpeṇa kāny eva nadarūpeṇa kānicit /
sarorūpeṇa kāny atra stavarūpeṇa kānicit // 105.28 //
tāny eva sarvatīrthāni vikhyātāni pṛthak pṛthak /
teṣu snānaṃ japo homaḥ pitṛtarpaṇam eva ca // 105.29 //
sarvakāmapradaṃ puṃsāṃ bhuktidaṃ muktibhājanam /
eteṣāṃ paṭhanaṃ cāpi smaraṇaṃ vā karoti yaḥ /
sarvapāpavinirmukto yāti viṣṇupuraṃ janaḥ // 105.30 //
pravarāsaṃgamo nāma śreṣṭhā caiva mahānadī /
yatra siddheśvaro devaḥ sarvalokopakārakṛt // 106.1 //
devānāṃ dānavānāṃ ca saṃgamo 'bhūt sudāruṇaḥ /
teṣāṃ parasparaṃ vāpi prītiś cābhūn mahāmune // 106.2 //
te 'py evaṃ mantrayām āsur devā vai dānavā mithaḥ /
meruparvatam āsādya parasparahitaiṣiṇaḥ // 106.3 //
amṛtenāmaratvaṃ syād utpādyāmṛtam uttamam /
pibāmaḥ sarva evaite bhavāmaś cāmarā vayam // 106.4 //
ekībhūtvā vayaṃ lokān pālayāmaḥ sukhāni ca /
prāpsyāmaḥ saṃgaraṃ hitvā saṃgaro duḥkhakāraṇam // 106.5 //
prītyā caivārjitān arthān bhokṣyāmo gatamatsarāḥ /
yataḥ snehena vṛttir yā sāsmākaṃ sukhadā sadā // 106.6 //
vaiparītyaṃ tu yad vṛttaṃ na smartavyaṃ kadācana /
na ca trailokyarājye 'pi kaivalye vā sukhaṃ manāk /
tad ūrdhvam api vā yat tu nirvairatvād avāpyate // 106.7 //
evaṃ parasparaṃ prītāḥ santo devāś ca dānavāḥ /
ekībhūtāś ca suprītā vimathya varuṇālayam // 106.8 //
manthānaṃ mandaraṃ kṛtvā rajjuṃ kṛtvā tu vāsukim /
devāś ca dānavāḥ sarve mamanthur varuṇālayam // 106.9 //
utpannaṃ ca tataḥ puṇyam amṛtaṃ suravallabham /
niṣpanne cāmṛte puṇye te ca procuḥ parasparam // 106.10 //
yāmaḥ svaṃ svam adhiṣṭhānaṃ kṛtakāryāḥ śramaṃ gatāḥ /
sarve samaṃ ca sarvebhyo yathāyogyaṃ vibhajyatām // 106.11 //
yadā sarvāgamo yatra yasmiṃl lagne śubhāvahe /
vibhajyatām idaṃ puṇyam amṛtaṃ surasattamāḥ // 106.12 //
ity uktvā te yayuḥ sarve daityadānavarākṣasāḥ /
gateṣu daityasaṃgheṣu devāḥ sarve 'nvamantrayan // 106.13 //
gatās te ripavo 'smākaṃ daivayogād ariṃdamāḥ /
ripūṇām amṛtaṃ naiva deyaṃ bhavati sarvathā // 106.14 //
bṛhaspatis tathety āha punar āha surān idam // 106.15 //
na jānanti yathā pāpā pibadhvaṃ ca tathāmṛtam /
ayam evocito mantro yac chatrūṇāṃ parābhavaḥ // 106.16 //
dveṣyāḥ sarvātmanā dveṣyā iti nītivido viduḥ /
na viśvāsyā na cākhyeyā naiva mantryāś ca śatravaḥ // 106.17 //
tebhyo na deyam amṛtaṃ bhaveyur amarās tataḥ /
amareṣu ca jāteṣu teṣu daityeṣu śatruṣu /
tāñ jetuṃ naiva śakṣyāmo na deyam amṛtaṃ tataḥ // 106.18 //
iti saṃmantrya te devā vācaspatim athābruvan // 106.19 //
kva yāmaḥ kutra mantraḥ syāt kva pibāmaḥ kva saṃsthitiḥ /
kurmas tad eva prathamaṃ vada vācaspate tathā // 106.20 //
yāntu brahmāṇam amarāḥ pṛcchantv atra gatiṃ parām /
sa tu jñātā ca vaktā ca dātā caiva pitāmahaḥ // 106.21 //
bṛhaspater vacaḥ śrutvā madantikam athāgaman /
namasya māṃ surāḥ sarve yad vṛttaṃ tan nyavedayan // 106.22 //
tad devavacanāt putra taiḥ surair agamaṃ harim /
viṣṇave kathitaṃ sarvaṃ śaṃbhave viṣahāriṇe // 106.23 //
ahaṃ viṣṇuś ca śaṃbhuś ca devagandharvakiṃnaraiḥ /
merukandaram āgatya na jānanti yathāsurāḥ // 106.24 //
rakṣakaṃ ca hariṃ kṛtvā somapānāya tasthire /
ādityas tatra vijñātā somabhojyān athetarān // 106.25 //
somo dātāmṛtaṃ bhāgaṃ cakradhṛg rakṣakas tathā /
naiva jānanti tad daityā danujā rākṣasās tathā // 106.26 //
vinā rāhuṃ mahāprājñaṃ saiṃhikeyaṃ ca somapam /
kāmarūpadharo rāhur marutāṃ madhyam āviśat // 106.27 //
marudrūpaṃ samāsthāya pānapātradharas tathā /
jñātvā divākaro daityaṃ taṃ somāya nyavedayat // 106.28 //
tadā tad amṛtaṃ tasmai daityāyādaityarūpiṇe /
dattvā somaṃ tadā somo viṣṇave tan nyavedayat // 106.29 //
viṣṇuḥ pītāmṛtaṃ daityaṃ cakreṇodyamya tacchiraḥ /
ciccheda tarasā vatsa tacchiras tv amaraṃ tv abhūt // 106.30 //
śiromātravihīnaṃ yad dehaṃ tad apatad bhuvi /
dehaṃ tad amṛtaspṛṣṭaṃ patitaṃ dakṣiṇe taṭe // 106.31 //
gautamyā muniśārdūla kampayad vasudhātalam /
dehaṃ cāpy amaraṃ putra tad adbhutam ivābhavat // 106.32 //
dehaṃ ca śiraso 'pekṣi śiro deham apekṣate /
ubhayaṃ cāmaraṃ jātaṃ daityaś cāyaṃ mahābalaḥ // 106.33 //
śiraḥ kāye samāviṣṭaṃ sarvān bhakṣayate surān /
tasmād deham idaṃ pūrvaṃ nāśayāmo mahīgatam /
tatas te śaṃkaraṃ prāhur devāḥ sarve sasaṃbhramāḥ // 106.34 //
mahīgataṃ daityadehaṃ nāśayasva surottama /
tvaṃ deva karuṇāsindhuḥ śaraṇāgatarakṣakaḥ // 106.35 //
śirasā naiva yujyeta daityadehaṃ tathā kuru // 106.36 //
preṣayām āsa ceśo 'pi śreṣṭhāṃ śaktiṃ tadātmanaḥ /
mātṛbhiḥ sahitāṃ devīṃ mātaraṃ lokapālinīm // 106.37 //
īśāyudhadharā devī īśaśaktisamanvitā /
mahīgataṃ yatra dehaṃ tatrāgād bhakṣyakāṅkṣiṇī // 106.38 //
śiromātraṃ surāḥ sarve merau tatraiva sāntvayan /
deho devyā punas tatra yuyudhe bahavaḥ samāḥ // 106.39 //
rāhus tatra surān āha bhittvā dehaṃ purā mama /
atrāste rasam utkṛṣṭaṃ tad ākṛṣya śarīrataḥ // 106.40 //
pṛthakbhūte rase dehaṃ pravare 'mṛtam uttamam /
bhasmībhūyāt kṣaṇenaiva tasmāt kurvantu tat purā // 106.41 //
etad rāhuvacaḥ śrutvā prītāḥ sarve 'surārayaḥ /
abhyaṣiñcan grahāṇāṃ tvaṃ graho bhūyā mudānvitaḥ // 106.42 //
taddevavacanāc chaktir īśvarī yā nigadyate /
dehaṃ bhittvā daityapateḥ suraśaktisamanvitā // 106.43 //
ākṛṣya śīghram utkṛṣṭaṃ pravaraṃ cāmṛtaṃ bahiḥ /
sthāpayitvā tu tad dehaṃ bhakṣayām āsa cāmbikā // 106.44 //
kālarātrir bhadrakālī procyate yā mahābalā /
sthāpitaṃ rasam utkṛṣṭaṃ rasānāṃ pravaraṃ rasam // 106.45 //
vyasravat sthāpitaṃ tat tu pravarā sābhavan nadī /
ākṛṣṭam amṛtaṃ caiva sthāpitaṃ sāpy abhakṣayat // 106.46 //
tataḥ śreṣṭhā nadī jātā pravarā cāmṛtā śubhā /
rāhudehasamudbhūtā rudraśaktisamanvitā // 106.47 //
nadīnāṃ pravarā ramyā cāmṛtā preritā tahā /
tatra pañca sahasrāṇi tīrthāni guṇavanti ca // 106.48 //
tatra śaṃbhuḥ svayaṃ tasthau sarvadā surapūjitaḥ /
tasyai tuṣṭāḥ surāḥ sarve devyai nadyai pṛthak pṛthak // 106.49 //
varān dadur mudā yuktā yathā pūjām avāpsyati /
śaṃbhuḥ surapatir loke tathā pūjām avāpsyasi // 106.50 //
nivāsaṃ kuru devi tvaṃ lokānāṃ hitakāmyayā /
sadā tiṣṭha raseśāni sarveṣāṃ sarvasiddhidā // 106.51 //
stavanāt kīrtanād dhyānāt sarvakāmapradāyinī /
tvāṃ namasyanti ye bhaktyā kiṃcid āpekṣya sarvadā // 106.52 //
teṣāṃ sarvāṇi kāryāṇi bhaveyur devatājñayā /
śivaśaktyor yatas tasmin nivāso 'bhūt sanātanaḥ // 106.53 //
ato vadanti munayo nivāsapuram ity adaḥ /
pravarāyāḥ purā devāḥ suprītās te varān daduḥ // 106.54 //
gaṅgāyāḥ saṃgamo yas te vikhyātaḥ suravallabhaḥ /
tatrāplutānāṃ sarveṣāṃ bhuktir vā muktir eva ca // 106.55 //
yad vāpi manasaḥ kāmyaṃ devānām api durlabham /
syāt teṣāṃ sarvam eveha evaṃ dattvā surā yayuḥ // 106.56 //
tataḥ prabhṛti tat tīrthaṃ pravarāsaṃgamaṃ viduḥ /
preritā devadevena śaktir yā preritā tu sā // 106.57 //
amṛtā saiva vikhyātā pravaraivaṃ mahānadī // 106.58 //
vṛddhāsaṃgamam ākhyātaṃ yatra vṛddheśvaraḥ śivaḥ /
tasyākhyānaṃ pravakṣyāmi śṛṇu pāpapraṇāśanam // 107.1 //
gautamo vṛddha ity ukto munir āsīn mahātapāḥ /
yadā purābhavad bālo gautamasya suto dvijaḥ // 107.2 //
anāsaḥ sa purotpannas tasmād vikṛtarūpadhṛk /
sa vairāgyāj jagāmātha deśaṃ tīrtham itas tataḥ // 107.3 //
upādhyāyena naivāsīl lajjitasya samāgamaḥ /
śiṣyair anyaiḥ sahādhyāyo lajjitasya ca nābhavat // 107.4 //
upanītaḥ kathaṃcic ca pitrā vai gautamena saḥ /
etāvatā gautamo 'pi vyagamac carituṃ bahiḥ // 107.5 //
evaṃ bahutithe kāle brahmamātrā dhṛte dvije /
naiva cādhyayanaṃ tasya saṃjātaṃ gautamasya hi // 107.6 //
naiva śāstrasya cābhyāso gautamasyābhavat tadā /
agnikāryaṃ tataś cakre nityam eva yatavrataḥ // 107.7 //
gāyatryabhyāsamātreṇa brāhmaṇo nāmadhārakaḥ /
agnyupāsanamātraṃ ca gāyatryabhyasanaṃ tathā // 107.8 //
etāvatā brāhmaṇatvaṃ gautamasyābhavan mune /
upāsato 'gniṃ vidhivad gāyatrīṃ ca mahātmanaḥ // 107.9 //
tasyāyur vavṛdhe putra gautamasya cirāyuṣaḥ /
na dārasaṃgrahaṃ lebhe naiva dātāsti kanyakām // 107.10 //
tathā caraṃs tīrthadeśe vaneṣu vividheṣu ca /
āśrameṣu ca puṇyeṣu aṭann āste sa gautamaḥ // 107.11 //
evaṃ bhramañ śītagirim āśrityāste sa gautamaḥ /
tatrāpaśyad guhāṃ ramyāṃ vallīviṭapamālinīm // 107.12 //
tatropaviśya viprendro vastuṃ samakaron matim /
cintayaṃs tu praviṣṭo 'sāv apaśyat striyam uttamām // 107.13 //
śithilāṅgīm atha kṛśāṃ vṛddhāṃ ca tapasi sthitām /
brahmacaryeṇa vartantīṃ virāgāṃ rahasi sthitām // 107.14 //
sa tāṃ dṛṣṭvā muniśreṣṭho namaskārāya tasthivān /
namasyantaṃ muniśreṣṭhaṃ taṃ gautamam avārayat // 107.15 //
gurus tvaṃ bhavitā mahyaṃ na māṃ vanditum arhasi /
āyur vidyā dhanaṃ kīrtir dharmaḥ svargādikaṃ ca yat /
tasya naśyati vai sarvaṃ yaṃ namasyati vai guruḥ // 107.16 //
kṛtāñjalipuṭas tāṃ vai gautamaḥ prāha vismitaḥ // 107.17 //
tapasvinī tvaṃ vṛddhā ca guṇajyeṣṭhā ca bhāminī /
alpavidyas tv alpavayā ahaṃ tava guruḥ katham // 107.18 //
ārṣṭiṣeṇapriyaputra ṛtadhvaja iti śrutaḥ /
guṇavān matimāñ śūraḥ kṣatradharmaparāyaṇaḥ // 107.19 //
sa kadācid vanaṃ prāyān mṛgayākṛṣṭacetanaḥ /
viśrāmam akarod asyāṃ guhāyāṃ sa ṛtadhvajaḥ // 107.20 //
yuvā sa matimān dakṣo balena mahatā vṛtaḥ /
taṃ viśrāntaṃ nṛpavaram apsarā dadṛśe tataḥ // 107.21 //
gandharvarājasya sutā suśyāmā iti viśrutā /
tāṃ dṛṣṭvā cakame rājā rājānaṃ cakame ca sā // 107.22 //
iti krīḍā samabhavat tayā rājño mahāmate /
nivṛttakāmo rājendras tām āpṛcchyāgamad gṛham // 107.23 //
utpannāhaṃ tatas tasyāṃ suśyāmāyāṃ mahāmate /
gacchantī māṃ tadā mātā idam āha tapodhana // 107.24 //
yas tv asyāṃ praviśed bhadre sa te bhartā bhaviṣyati // 107.25 //
ity uktvā sā jagamātha mātā mama mahāmate /
tasmād atra praviṣṭas tvaṃ pumān nānyaḥ kadācana // 107.26 //
sahasrāṇi tathāśītiṃ kṛtvā rājyaṃ pitā mama /
atraiva ca tapas taptvā tataḥ svargam upeyivān // 107.27 //
svargaṃ yāte 'pi pitari sahasrāṇi tathā daśa /
varṣāṇi muniśārdūla rājyaṃ kṛtvā tathā paraḥ // 107.28 //
svarge yāto mama bhrātā aham atraiva saṃsthitā /
ahaṃ brahman nānyavṛttā na mātā na pitā mama // 107.29 //
aham ātmeśvarī brahman niviṣṭā kṣatrakanyakā /
tasmād bhajasva māṃ brahman vratasthāṃ puruṣārthinīm // 107.30 //
sahasrāyur ahaṃ bhadre mattas tvaṃ vayasādhikā /
ahaṃ bālas tvaṃ tu vṛddhā naivāyaṃ ghaṭate mithaḥ // 107.31 //
tvaṃ bhartā me purā diṣṭo nānyo bhartā mato mama /
dhātrā dattas tatas tvaṃ māṃ na nirākartum arhasi // 107.32 //
athavā necchasi māṃ tvam apraduṣṭām anuvratām /
tatas tyakṣyāmi jīvaṃ me idānīṃ tava paśyataḥ // 107.33 //
apekṣitāprāptito hi dehināṃ maraṇaṃ varam /
anuraktajanatyāge pātakānto na vidyate // 107.34 //
vṛddhāyās tad vacaḥ śrutvā gautamo vākyam abravīt // 107.35 //
ahaṃ tapovirahito vidyāhīno hy akiṃcanaḥ /
nāhaṃ varo hi yogyas te kurūpo bhogavarjitaḥ // 107.36 //
anāso 'haṃ kiṃ karomi atapovidya eva ca /
tasmāt surūpaṃ suvidyām āpādya prathamaṃ śubhe /
paścāt te vacanaṃ kāryaṃ tato vṛddhābravīd dvijam // 107.37 //
mayā sarasvatī devī toṣitā tapasā dvija /
tathaivāpo rūpavatyo rūpadātāgnir eva ca // 107.38 //
tasmād vāgīśvarī devī sā te vidyāṃ pradāsyati /
agniś ca rūpavān devas tava rūpaṃ pradāsyati // 107.39 //
evam uktvā gautamaṃ taṃ vṛddhovāca vibhāvasum /
prārthayitvā suvidyaṃ taṃ surūpaṃ cākaron munim // 107.40 //
tataḥ suvidyaḥ subhagaḥ sukānto vṛddhāṃ sa patnīm akarot prītiyuktaḥ /
tayā sa reme bahulā manojñayā samāḥ sukhaṃ prītamanā guhāyām // 107.41 //
kadācit tatra vasator daṃpatyor mudator girau /
guhāyāṃ muniśārdūla ājagmur munayo 'malāḥ // 107.42 //
vasiṣṭhavāmadevādyā ye cānye ca maharṣayaḥ /
bhramantaḥ puṇyatīrthāni prāpnuvaṃs tasya tāṃ guhām // 107.43 //
āgatāṃs tān ṛṣīñ jñātvā gautamaḥ saha bhāryayā /
satkāram akarot teṣāṃ jahasus taṃ ca kecana // 107.44 //
ye bālā yauvanonmattā vayasā ye ca madhyamāḥ /
vṛddhāṃ ca gautamaṃ prekṣya jahasus tatra kecana // 107.45 //
putro 'yaṃ tava pautro vā vṛddhe ko gautamo 'bhavat /
satyaṃ vadasva kalyāṇi ity evaṃ jahasur dvijāḥ // 107.46 //
viṣaṃ vṛddhasya yuvatī vṛddhāyā amṛtaṃ yuvā /
iṣṭāniṣṭasamāyogo dṛṣṭo 'smābhir aho cirāt // 107.47 //
ity evam ūcire kecid daṃpatyoḥ śṛṇvatos tadā /
evam uktvā kṛtātithyā yayuḥ sarve maharṣayaḥ // 107.48 //
ṛṣīṇāṃ vacanaṃ śrutvā ubhāv api suduḥkhitau /
lajjitau ca mahāprājñau gautamo bhāryayā saha /
papraccha muniśārdūlam agastyam ṛṣisattamam // 107.49 //
ko deśaḥ kim u tīrthaṃ vā yatra śreyaḥ samāpyate /
śīghram eva mahāprājña bhuktimuktipradāyakam // 107.50 //
vadadbhir munibhir brahman mayā śrutam idaṃ vacaḥ /
sarve kāmās tatra pūrṇā gautamyāṃ nātra saṃśayaḥ // 107.51 //
tasmād gaccha mahābuddhe gautamīṃ pāpanāśinīm /
ahaṃ tvām anuyāsyāmi yathecchasi tathā kuru // 107.52 //
etac chrutvāgastyavākyaṃ vṛddhayā gautamo 'bhyagāt /
tatra tepe tapas tīvraṃ patnyā sa bhagavān ṛṣiḥ // 107.53 //
stutiṃ cakāra devasya śaṃbhor viṣṇos tathaiva ca /
gaṅgāṃ ca toṣayām āsa bhāryārthaṃ bhagavān ṛṣiḥ // 107.54 //
khinnātmanām atra bhave tvam eva śaraṇaṃ śivaḥ /
marubhūmāv adhvagānāṃ viṭapīva priyāyutaḥ // 107.55 //
uccāvacānāṃ bhūtānāṃ sarvathā pāpanodanaḥ /
sasyānāṃ ghanavat kṛṣṇa tvam avagrahaśoṣiṇām // 107.56 //
vaikuṇṭhadurganiḥśreṇis tvaṃ pīyūṣataraṃgiṇī /
adhogatānāṃ taptānāṃ śaraṇaṃ bhava gautami // 107.57 //
tatas tuṣṭāvadad vākyaṃ gautamaṃ vṛddhayā yutam /
śaraṇāgatadīnārtaṃ śaraṇyā gautamī mudā // 107.58 //
abhiṣiñcasva bhāryāṃ tvaṃ majjalair mantrasaṃyutaiḥ /
kalaśair upacāraiś ca tataḥ patnī tava priyā // 107.59 //
surūpā cārusarvāṅgī subhagā cārulocanā /
sarvalakṣaṇasaṃpūrṇā ramyarūpam avāpsyati // 107.60 //
rūpavatyā punas tvaṃ vai bhāryayā cābhiṣecitaḥ /
sarvalakṣaṇasaṃpūrṇaḥ kāntaṃ rūpam avāpsyasi // 107.61 //
tatheti gāṅgavacanād yathoktaṃ tau ca cakratuḥ /
surūpatām ubhau prāptau gautamyāś ca prasādataḥ // 107.62 //
abhiṣekodakaṃ yac ca sā nadī samajāyata /
tasyā nāmnā tu vikhyātā vṛddhāyā munisattama // 107.63 //
vṛddhā nadīti vikhyātā gautamo 'pi tathocyate /
vṛddhagautama ity ukta ṛṣibhiḥ samavāsibhiḥ /
vṛddhā tu gautamīṃ prāha gaṅgāṃ pratyakṣarūpiṇīm // 107.64 //
mannāmnīyaṃ nadī devi vṛddhā cety abhidhīyatām /
tvayā ca saṃgamas tasyās tasyās tīrtham anuttamam // 107.65 //
rūpasaubhāgyasaṃpattiputrapautrapravardhanam /
āyurārogyakalyāṇaṃ jayaprītivivardhanam /
snānadānādihomaiś ca pitṝṇāṃ pāvanaṃ param // 107.66 //
astv ity āha ca tāṃ gaṅgā suvṛddhāṃ gautamapriyām /
gautamasthāpitaṃ liṅgaṃ vṛddhānāmnaiva kīrtitam // 107.67 //
tatraiva ca mudaṃ prāpto vṛddhayā munisattamaḥ /
tatra snānaṃ ca dānaṃ ca sarvābhīṣṭapradāyakam // 107.68 //
tataḥ prabhṛti tat tīrthaṃ vṛddhāsaṃgamam ucyate // 107.69 //
ilātīrtham iti khyātaṃ sarvasiddhikaraṃ nṛṇām /
brahmahatyādipāpānāṃ pāvanaṃ sarvakāmadam // 108.1 //
vaivasvatānvaye jāta ilo nāma janeśvaraḥ /
mahatyā senayā sārdhaṃ jagāma mṛgayāvanam // 108.2 //
paribabhrāma gahanaṃ bahuvyālasamākulam /
nānākāradvijayutaṃ viṭapaiḥ pariśobhitam // 108.3 //
vanecaraṃ nṛpaśreṣṭho mṛgayāgatamānasaḥ /
tatraiva matim ādhatta ilo 'mātyān athābravīt // 108.4 //
gacchantu nagaraṃ sarve mama putreṇa pālitam /
deśaṃ kośaṃ balaṃ rājyaṃ pālayantu punaś ca tam // 108.5 //
vasiṣṭho 'pi tathā yātu ādāyāgnīn piteva naḥ /
patnībhiḥ sahito dhīmān araṇye 'haṃ vasāmy atha // 108.6 //
araṇyabhogabhugbhiś ca vājivāraṇamānuṣaiḥ /
mṛgayāśīlibhiḥ kaiścid yāntu sarva itaḥ purīm // 108.7 //
tathety uktvā yayus te 'pi svayaṃ prāyāc chanair girim /
himavantaṃ ratnamayaṃ vasaṃs tatra ilo nṛpaḥ // 108.8 //
dadarśa kandaraṃ tatra nānāratnavicitritam /
tatra yakṣeśvaraḥ kaścit samanyur iti viśrutaḥ // 108.9 //
tasya bhāryā samānāmnī bhartṛvrataparāyaṇā /
tasmin vasaty asau yakṣo ramaṇīye nagottame // 108.10 //
mṛgarūpeṇa vyacarad bhāryayā sa mahāmatiḥ /
svecchayā svavane yakṣaḥ krīḍate nṛtyagītakaiḥ // 108.11 //
itthaṃ sa yakṣo jānāti mṛgarūpadharo 'pi ca /
ilas tu taṃ na jānāti kandaraṃ yakṣapālitam // 108.12 //
yakṣasya gehaṃ vipulaṃ nānāratnavicitritam /
tatropaviṣṭo nṛpatir mahatyā senayā vṛtaḥ // 108.13 //
vāsaṃ cakre sa tatraiva gehe yakṣasya dhīmataḥ /
sa yakṣo 'dharmakopena bhāryayā mṛgarūpadhṛk // 108.14 //
ilaṃ jetuṃ na śaknomi yācito na dadāti ca /
hṛtaṃ gehaṃ mamānena kiṃ karomīty acintayat // 108.15 //
yudhi mattaṃ kathaṃ hanyāṃ ceti sthitvā sa yakṣarāṭ /
ātmīyān preṣayām āsa yakṣāñ śūrān dhanurdharān // 108.16 //
yuddhe jitvā ca rājānam ilam uddhatadantinam /
gṛhād yathānyato yāti mama tat kartum arhatha // 108.17 //
yakṣeśvarasya tad vākyād yakṣās te yuddhadurmadāḥ /
ilaṃ gatvābruvan sarve nirgacchāsmād guhālayāt // 108.18 //
na ced yuddhāt paribhraṣṭaḥ palāyya kva gamiṣyasi /
tad yakṣavacanāt kopād yuddhaṃ cakre sa rājarāṭ // 108.19 //
jitvā yakṣān bahuvidhān uvāsa daśa śarvarīḥ /
yakṣeśvaro mṛgo bhūtvā bhāryayāpi vane vasan // 108.20 //
hṛtageho vanaṃ prāpto hṛtabhṛtyaḥ sa yakṣiṇīm /
prāha cintāparo bhūtvā mṛgīrūpadharāṃ priyām // 108.21 //
rājā 'yaṃ durmanāḥ kānte vyasanāsaktamānasaḥ /
katham āyāti vipadaṃ tatropāyo vicintyatām // 108.22 //
pāparddhivyasanāntāni rājyāny akhilabhūbhujām /
prāpayomāvanaṃ subhrūr mṛgī bhūtvā manoharā // 108.23 //
praviśet tatra rājāyaṃ strī bhaviṣyaty asaṃśayam /
karaṇīyaṃ tvayā bhadre na caitad yujyate mama /
ahaṃ tu puruṣo yena tvaṃ punaḥ strī ca yakṣiṇī // 108.24 //
kathaṃ tvayā na gantavyam umāvanam anuttamam /
gate 'pi tvayi ko doṣas tan me kathaya tattvataḥ // 108.25 //
himavatparvataśreṣṭha umayā sahitaḥ śivaḥ /
devair gaṇair anuvṛto vicacāra yathāsukham /
pārvatī śaṃkaraṃ prāha kadācid rahasi sthitam // 108.26 //
strīṇām eṣa svabhāvo 'sti rataṃ gopāyitaṃ bhavet /
tasmān me niyataṃ deśam ājñayā rakṣitaṃ tava // 108.27 //
dehi me tridaśeśāna umāvanam iti śrutam /
vinā tvayā gaṇeśena kārttikeyena nandinā // 108.28 //
yas tv atra praviśen nātha strītvaṃ tasya bhaved iti // 108.29 //
ity ājñomāvane dattā prasannenendumaulinā /
kiṃ karomi pumān kānte tvayā praṇayanārditaḥ /
tasmān mayā na gantavyam umāyā vanam uttamam // 108.30 //
tad bhartṛvacanaṃ śrutvā yakṣiṇī kāmarūpiṇī /
mṛgī bhūtvā viśālākṣī ilasya purato 'bhavat // 108.31 //
yakṣas tu saṃsthitas tatra dadarśelo mṛgīṃ tadā /
mṛgayāsaktacitto vai mṛgīṃ dṛṣṭvā viśeṣataḥ // 108.32 //
eka eva hayārūḍho niryayau tāṃ mṛgīm anu /
sākarṣata śanais taṃ tu rājānaṃ mṛgayākulam // 108.33 //
śanair jagāma sā tatra yad umāvanam ucyate /
adṛśyā tu mṛgī tasmai darśayantī kvacit kvacit // 108.34 //
tiṣṭhantī caiva gacchantī dhāvantī ca vibhītavat /
hariṇī capalākṣī sā tam ākarṣad umāvanam // 108.35 //
anuprāpto hayārūḍhas tat prāpa sa umāvanam /
umāvanaṃ praviṣṭaṃ taṃ jñātvā sā yakṣiṇī tadā // 108.36 //
mṛgīrūpaṃ parityajya yakṣiṇī kāmarūpiṇī /
divyarūpaṃ samāsthāya cāśokatarusaṃnidhau // 108.37 //
tacchākhālambitakarā divyagandhānulepanā /
divyarūpadharā tanvī kṛtakāryā samā tadā // 108.38 //
hasantī nṛpatiṃ prekṣya śrāntaṃ hayagataṃ tadā /
mṛgīm ālokayantaṃ taṃ capalākṣam ilaṃ tadā // 108.39 //
bhartṛvākyam aśeṣeṇa smarantī prāha bhūmipam // 108.40 //
hayārūḍhābalā tanvi kva ekaiva tu gacchasi /
puruṣasya ca veṣeṇa ile kam anuyāsyasi // 108.41 //
ileti vacanaṃ śrutvā rājāsau krodhamūrchitaḥ /
yakṣiṇīṃ bhartsayitvāsau tām apṛcchan mṛgīṃ punaḥ // 108.42 //
tathāpi yakṣiṇī prāha ile kim anuvīkṣase /
ileti vacanaṃ śrutvā dhṛtacāpo hayasthitaḥ // 108.43 //
kupito darśayām āsa trailokyavijayī dhanuḥ /
punaḥ sā prāha nṛpatiṃ mahātmānam ile svayam // 108.44 //
prekṣasva paścān māṃ brūhi asatyāṃ satyavādinīm /
tadā cālokayad rājā stanau tuṅgau bhujāntare // 108.45 //
kim idaṃ mama saṃjātam ity evaṃ cakito 'bhavat // 108.46 //
kim idaṃ mama saṃjātaṃ jānīte bhavatī sphuṭam /
vada sarvaṃ yathātathyaṃ tvaṃ kā vā vada suvrate // 108.47 //
himavatkandaraśreṣṭhe samanyur vasate patiḥ /
yakṣāṇām adhipaḥ śrīmāṃs tadbhāryāhaṃ tu yakṣiṇī // 108.48 //
yatkandare bhavān rājā tūpaviṣṭaḥ suśītale /
yasya yakṣā hatā mohāt tvayā hi saṃgaraṃ vinā // 108.49 //
tato 'haṃ nirgamārthaṃ te mṛgī bhūtvā umāvanam /
praviṣṭā tvaṃ praviṣṭo 'si purā prāha maheśvaraḥ // 108.50 //
yas tv atra praviśen mandaḥ pumān strītvam avāpsyati /
tasmāt strītvam avāpto 'si na tvaṃ duḥkhitum arhasi /
prauḍho 'pi ko 'tra jānāti vicitrabhavitavyatām // 108.51 //
yakṣiṇīvacanaṃ śrutvā hayārūḍhas tadāpatat /
tam āśvāsya punaḥ saiva yakṣiṇī vākyam abravīt // 108.52 //
strītvaṃ jātaṃ jātam eva na puṃstvaṃ kartum arhasi /
gṛhāṇa vidyāṃ strīyogyāṃ nṛtyaṃ gītam alaṃkṛtim /
strīlālityaṃ strīvilāsaṃ strīkṛtyaṃ sarvam eva tat // 108.53 //
ilā sarvam athāvāpya yakṣiṇīṃ vākyam abravīt // 108.54 //
ko vā bhartā kiṃ tu kṛtyaṃ punaḥ puṃstvaṃ kathaṃ bhavet /
etad vadasva kalyāṇī duḥkhārtāyā viśeṣataḥ /
ārtānām ārtiśamanāc chreyo nābhyadhikaṃ kvacit // 108.55 //
budhaḥ somasuto nāma vanād asmāc ca pūrvataḥ /
āśramas tasya subhage pitaraṃ nityam eṣyati // 108.56 //
anenaiva pathā somaṃ pitaraṃ sa budho grahaḥ /
draṣṭuṃ yāti tato nityaṃ namaskartuṃ tathaiva ca // 108.57 //
yadā yāti budhaḥ śāntas tadātmānaṃ ca darśaya /
taṃ dṛṣṭvā tvaṃ tu subhage sarvakāmān avāpsyasi // 108.58 //
tām āśvāsya tataḥ subhrūr yakṣiṇy antaradhīyata /
yakṣiṇī sā tam ācaṣṭa yakṣo 'pi sukham āptavān // 108.59 //
ilasainyaṃ ca tatrāsīt tad gataṃ ca yathāsukham /
umāvanasthitā celā gāyantī nṛtyatī punaḥ // 108.60 //
strībhāvam anuceṣṭantī smarantī karmaṇo gatim /
kadācit kriyamāṇe tu ilayā nṛtyakarmaṇi // 108.61 //
tām apaśyad budho dhīmān pitaraṃ gantum udyataḥ /
ilāṃ dṛṣṭvā gatiṃ tyaktvā tām āgatyābravīd budhaḥ // 108.62 //
bhāryā bhava mama svasthā sarvābhyas tvaṃ priyā bhava // 108.63 //
budhavākyam ilā bhaktyā tv abhinandya tathākarot /
smṛtvā ca yakṣiṇīvākyaṃ tatas tuṣṭābhavan mune // 108.64 //
budho reme tayā prītyā nītvā svasthānam uttamam /
sā cāpi sarvabhāvena toṣayām āsa taṃ patim /
tato bahutithe kāle budhas tuṣṭo 'vadat priyām // 108.65 //
kiṃ te deyaṃ mayā bhadre priyaṃ yan manasi sthitam // 108.66 //
tadvākyasamakālaṃ tu putraṃ dehīty abhāṣata /
ilā budhaṃ somasutaṃ prītimantaṃ priyaṃ tathā // 108.67 //
amogham etan madvīryaṃ tathā prītisamudbhavam /
putras te bhavitā tasmāt kṣatriyo lokaviśrutaḥ // 108.68 //
somavaṃśakaraḥ śrīmān āditya iva tejasā /
buddhyā bṛhaspatisamaḥ kṣamayā pṛthivīsamaḥ // 108.69 //
vīryeṇājau harir iva kopena hutabhug yathā // 108.70 //
tasminn utpadyamāne tu budhaputre mahātmani /
jayaśabdaś ca sarvatra tv āsīc ca suraveśmani // 108.71 //
budhaputre samutpanne tatrājagmuḥ sureśvarāḥ /
aham apy āgamaṃ tatra mudā yukto mahāmate // 108.72 //
jātamātraḥ suto rāvam akarot sa pṛthusvaram /
tena sarve 'py avocan vai saṃgatā ṛṣayaḥ surāḥ // 108.73 //
yasmāt purū ravo 'syeti tasmād eṣa purūravāḥ /
syād ity evaṃ nāma cakruḥ sarve saṃtuṣṭamānasāḥ // 108.74 //
budho 'py adhyāpayām āsa kṣātravidyāṃ sutaṃ śubhām /
dhanurvedaṃ saprayogaṃ budhaḥ prādāt tadātmaje // 108.75 //
sa śīghraṃ vṛddhim agamac chuklapakṣe yathā śaśī /
sa mātaraṃ duḥkhayutāṃ samīkṣyelāṃ mahāmatiḥ /
namasyātha vinītātmā ilām ailo 'bravīd idam // 108.76 //
budho mātar mama pitā tava bhartā priyas tathā /
ahaṃ ca putraḥ karmaṇyaḥ kasmāt te mānaso jvaraḥ // 108.77 //
satyaṃ putra budho bhartā tvaṃ ca putro guṇākaraḥ /
bhartṛputrakṛtā cintā na mamāsti kadācana // 108.78 //
tathāpi pūrvajaṃ kiṃcid duḥkhaṃ smṛtvā punaḥ punaḥ /
cintayeyaṃ mahābuddhe tato mātaram abravīt // 108.79 //
nivedayasva me mātas tad eva prathamaṃ mama // 108.80 //
ilā cainam uvācedaṃ rahovācaṃ kathaṃ vade /
tathāpi putra te vacmi pitroḥ putro yato gatiḥ /
magnānāṃ duḥkhapāthobdhau putraḥ pravahaṇaṃ param // 108.81 //
tan mātṛvacanaṃ śrutvā vinītaḥ prāha mātaram /
pādayoḥ patitaś cāpi vada mātar yathā tathā // 108.82 //
sā purūravasaṃ prāha ikṣvākūṇāṃ tathā kulam /
tatrotpattiṃ svasya nāma rājyaprāptiṃ priyān sutān // 108.83 //
purodhasaṃ vasiṣṭhaṃ ca priyāṃ bhāryāṃ svakaṃ padam /
vananiryāṇam evātha amātyānāṃ purodhasaḥ // 108.84 //
preṣaṇaṃ ca nagaryāṃ tāṃ mṛgayāsaktim eva ca /
himavatkandaragatiṃ yakṣeśvaragṛhe gatim // 108.85 //
umāvanapraveśaṃ ca strītvaprāptim aśeṣataḥ /
maheśvarājñayā tatra cāpraveśaṃ narasya tu // 108.86 //
yakṣiṇīvākyam apy asya varadānaṃ tathaiva ca /
budhaprāptiṃ tathā prītiṃ putrotpattyādy aśeṣataḥ // 108.87 //
kathayām āsa tat sarvaṃ śrutvā mātaram abravīt /
purūravāḥ kiṃ karomi kiṃ kṛtvā sukṛtaṃ bhavet // 108.88 //
etāvatā te tṛptiś ced alam etena cāmbike /
yad apy anyan manovarti tad apy ājñāpayasva me // 108.89 //
iccheyaṃ puṃstvam utkṛṣṭam iccheyaṃ rājyam uttamam /
abhiṣekaṃ ca putrāṇāṃ tava cāpi viśeṣataḥ // 108.90 //
dānaṃ dātuṃ ca yaṣṭuṃ ca muktimārgasya vīkṣaṇam /
sarvaṃ ca kartum icchāmi tava putra prasādataḥ // 108.91 //
upāyaṃ tvā tu pṛcchāmi yena puṃstvam avāpsyasi /
tapaso vānyato vāpi vadasva mama tattvataḥ // 108.92 //
budhaṃ tvaṃ pitaraṃ pṛccha gatvā putra yathārthavat /
sa tu sarvaṃ tu jānāti upadekṣyati te hitam // 108.93 //
tanmātṛvacanād ailo gatvā pitaram añjasā /
uvāca praṇato bhūtvā mātuḥ kṛtyaṃ tathātmanaḥ // 108.94 //
ilaṃ jāne mahāprājña ilāṃ jātāṃ punas tathā /
umāvanapraveśaṃ ca śaṃbhor ājñāṃ tathaiva ca // 108.95 //
tasmāc chaṃbhuprasādena umāyāś ca prasādataḥ /
viśāpo bhavitā putra tāv ārādhya na cānyathā // 108.96 //
paśyeyaṃ taṃ kathaṃ devaṃ kathaṃ vā mātaraṃ śivām /
tīrthād vā tapaso vāpi tat pitaḥ prathamaṃ vada // 108.97 //
gautamīṃ gaccha putra tvaṃ tatrāste sarvadā śivaḥ /
umayā sahitaḥ śrīmāñ śāpahantā varapradaḥ // 108.98 //
purūravāḥ pitur vākyaṃ śrutvā tu mudito 'bhavat /
gautamīṃ tapase dhīmān gaṅgāṃ trailokyapāvanīm // 108.99 //
puṃstvam icchaṃs tathā mātur jagāma tapase tvaran /
himavantaṃ giriṃ natvā mātaraṃ pitaraṃ gurum // 108.100 //
gacchantam anvagāt putram ilā somasutas tathā /
te sarve gautamīṃ prāptā himavatparvatottamāt // 108.101 //
tatra snātvā tapaḥ kiṃcit kṛtvā cakruḥ stutiṃ parām /
bhavasya devadevasya stutikramam imaṃ śṛṇu // 108.102 //
budhas tuṣṭāva prathamam ilā ca tadanantaram /
tataḥ purūravāḥ putro gaurīṃ devīṃ ca śaṃkaram // 108.103 //
yau kuṅkumena svaśarīrajena svabhāvahemapratimau sarūpau /
yāv arcitau skandagaṇeśvarābhyāṃ tau me śaraṇyau śaraṇaṃ bhavetām // 108.104 //
saṃsāratāpatrayadāvadagdhāḥ śarīriṇo yau paricintayantaḥ /
sadyaḥ parāṃ nirvṛtim āpnuvanti tau śaṃkarau me śaraṇaṃ bhavetām // 108.105 //
ārtā hy ahaṃ pīḍitamānasā te kleśādigoptā na paro 'sti kaścit /
deva tvadīyau caraṇau supuṇyau tau me śaraṇyau śaraṇaṃ bhavetām // 108.106 //
yayoḥ sakāśād idam abhyudaiti prayāti cānte layam eva sarvam /
jagaccharaṇyau jagadātmakau tu gaurīharau me śaraṇaṃ bhavetām // 108.107 //
yau devavṛndeṣu mahotsave tu pādau gṛhāṇeśa girīśaputryāḥ /
proktaṃ dhṛtau prītivaśāc chivena tau me śaraṇyau śaraṇaṃ bhavetām // 108.108 //
kim abhīṣṭaṃ pradāsyāmi yuṣmabhyaṃ tad vadantu me /
kṛtakṛtyāḥ stha bhadraṃ vo devānām api duṣkaram // 108.109 //
ilo rājā tavājñātvā vanaṃ prāviśad ambike /
tat kṣamasva sureśāni puṃstvaṃ dātuṃ tvam arhasi // 108.110 //
tathety uvāca tān sarvān bhavasya tu mate sthitā /
tataḥ sa bhagavān āha devīvākyarataḥ sadā // 108.111 //
atrābhiṣekamātreṇa puṃstvaṃ prāpnotv ayaṃ nṛpaḥ // 108.112 //
snātāyā budhabhāryāyāḥ śarīrād vāri susruve /
nṛtyaṃ gītaṃ ca lāvaṇyaṃ yakṣiṇyā yad upārjitam // 108.113 //
tat sarvaṃ vāridhārābhir gaṅgāmbhasi samāviśat /
nṛtyā gītā ca saubhāgyā imā nadyo babhūvire // 108.114 //
tāś cāpi saṃgatā gaṅgāṃ te puṇyāḥ saṃgamās trayaḥ /
teṣu snānaṃ ca dānaṃ ca surarājyaphalapradam // 108.115 //
ilā puṃstvam avāpyātha gaurīśaṃbhoḥ prasādataḥ /
mahābhyudayasiddhyarthaṃ vājimedham athākarot // 108.116 //
purodhasaṃ vasiṣṭhaṃ ca bhāryāṃ putrāṃs tathaiva ca /
amātyāṃś ca balaṃ kośam ānīya sa nṛpottamaḥ // 108.117 //
caturaṅgaṃ balaṃ rājyaṃ daṇḍake 'sthāpayat tadā /
ilasya nāmnā vikhyātaṃ tatra tat puram ucyate // 108.118 //
pūrvajātān atho putrān sūryavaṃśakramāgate /
rājye 'bhiṣicya paścāt tam ailaṃ snehād asiñcayat // 108.119 //
somavaṃśakaraḥ śrīmān ayaṃ rājā bhaved iti /
sarvebhyo matimānebhyo jyeṣṭhaḥ śreṣṭho 'bhavan mune // 108.120 //
yatra ca kratavo vṛttā ilasya nṛpateḥ śubhāḥ /
yatra puṃstvam avāpyātha yatra putrāḥ samāgatāḥ // 108.121 //
yakṣiṇīdattanṛtyādigītasaubhāgyamaṅgalāḥ /
nadyo bhūtvā yatra gaṅgāṃ saṃgatās tāni nārada // 108.122 //
tīrthāni śubhadāny āsan sahasrāṇy atha ṣoḍaśa /
ubhayos tīrayos tāta tatra śaṃbhur ileśvaraḥ /
teṣu snānaṃ ca dānaṃ ca sarvakratuphalapradam // 108.123 //
cakratīrtham iti khyātaṃ brahmahatyādināśanam /
yatra cakreśvaro devaś cakram āpa yato hariḥ // 109.1 //
yatra viṣṇuḥ svayaṃ sthitvā cakrārthaṃ śaṃkaraṃ prabhuḥ /
pūjayām āsa tat tīrthaṃ cakratīrtham udāhṛtam // 109.2 //
yasya śravaṇamātreṇa sarvapāpaiḥ pramucyate /
dakṣakratau pravṛtte tu devānāṃ ca samāgame // 109.3 //
dakṣeṇa dūṣite deve śive śarve maheśvare /
anāhvāne sureśasya dakṣacitte malīmase // 109.4 //
dākṣāyaṇyā śrute vākye anāhvānasya kāraṇe /
ahalyāyāṃ coktavatyāṃ kupitābhūt sureśvarī // 109.5 //
pitaraṃ nāśaye pāpaṃ kṣameyaṃ na kathaṃcana /
śṛṇvatī doṣavākyāni pitrā coktāni bhartari // 109.6 //
patyuḥ śṛṇvanti yā nindāṃ tāsāṃ pāpāvadhiḥ kutaḥ /
yādṛśas tādṛśo vāpi patiḥ strīṇāṃ parā gatiḥ // 109.7 //
kiṃ punaḥ sakalādhīśo mahādevo jagadguruḥ /
śrutaṃ tannindanaṃ tarhi dhārayāmi na dehakam // 109.8 //
tasmāt tyakṣya imaṃ deham ity uktvā sā mahāsatī /
kopena mahatāviṣṭā prajajvāla sureśvarī // 109.9 //
śivaikacetanā dehaṃ balād yogāc ca tatyaje /
maheśvaro 'pi sakalaṃ vṛttam ākarṇya nāradāt // 109.10 //
dṛṣṭvā cukopa papraccha jayāṃ ca vijayāṃ tathā /
te ūcatur ubhe devaṃ dakṣakratuvināśanam // 109.11 //
dākṣāyaṇyā iti śrutvā makhaṃ prāyān maheśvaraḥ /
bhīmair gaṇaiḥ parivṛto bhūtanāthaiḥ samaṃ yayau // 109.12 //
makhas tair veṣṭitaḥ sarvo devabrahmapuraskṛtaḥ /
dakṣeṇa yajamānena śuddhabhāvena rakṣitaḥ // 109.13 //
vasiṣṭhādibhir atyugrair munibhiḥ parivāritaḥ /
indrādityādyair vasubhiḥ sarvataḥparipālitaḥ // 109.14 //
ṛgyajuḥsāmavedaiś ca svāhāśabdair alaṃkṛtaḥ /
śraddhā puṣṭis tathā tuṣṭiḥ śāntir lajjā sarasvatī // 109.15 //
bhūmir dyauḥ śarvarī kṣāntir uṣā āśā jayā matiḥ /
etābhiś ca tathānyābhiḥ sarvataḥ samalaṃkṛtaḥ // 109.16 //
tvaṣṭrā mahātmanā cāpi kārito viśvakarmaṇā /
surabhir nandinī dhenuḥ kāmadhuk kāmadohinī // 109.17 //
etābhiḥ kāmavarṣābhiḥ sarvakāmasamṛddhimān /
kalpavṛkṣaḥ pārijāto latāḥ kalpalatādikāḥ // 109.18 //
yad yad iṣṭatamaṃ kiṃcit tatra tasmin makhe sthitam /
svayaṃ maghavatā pūṣṇā hariṇā parirakṣitaḥ // 109.19 //
dīyatāṃ bhujyatāṃ vāpi kriyatāṃ sthīyatāṃ sukham /
etaiś ca sarvato vākyair dakṣasya pūjitaṃ makham // 109.20 //
ādau tu vīrabhadro 'sau bhadrakālyā yuto yayau /
śokakopaparītātmā paścāc chūlapinākadhṛk // 109.21 //
abhyāyayau mahādevo mahābhūtair alaṃkṛtaḥ /
tāni bhūtāni parito makhe veṣṭya maheśvaram // 109.22 //
kratuṃ vidhvaṃsayām āsus tatra kṣobho mahān abhūt /
palāyanta tataḥ kecit kecid gatvā tataḥ śivam // 109.23 //
kecit stuvanti deveśaṃ kecit kupyanti śaṃkaram /
evaṃ vidhvaṃsitaṃ yajñaṃ dṛṣṭvā pūṣā samabhyagāt // 109.24 //
pūṣṇo dantān athotpāṭya indraṃ vyadrāvayat kṣaṇāt /
bhagasya cakṣuṣī vipra vīrabhadro vyapāṭayat // 109.25 //
divākaraṃ punar dorbhyāṃ paribhrāmya samākṣipat /
tataḥ suragaṇāḥ sarve viṣṇuṃ te śaraṇaṃ yayuḥ // 109.26 //
trāhi trāhi gadāpāṇe bhūtanāthakṛtād bhayāt /
maheśvaragaṇaḥ kaścit pramathānāṃ tu nāyakaḥ /
tena dagdho makhaḥ sarvo vaiṣṇavaḥ paśyato hareḥ // 109.27 //
hariṇā cakram utsṛṣṭaṃ bhūtanāthavadhaṃ prati /
bhūtanātho 'pi tac cakram āpatac ca tadāgrasat // 109.28 //
graste cakre tato viṣṇor lokapālā bhayād yayuḥ /
tathā sthitān avekṣyātha dakṣo yajñaṃ surān api /
tuṣṭāva śaṃkaraṃ devaṃ dakṣo bhaktyā prajāpatiḥ // 109.29 //
jaya śaṃkara someśa jaya sarvajña śaṃbhave /
jaya kalyāṇabhṛc chaṃbho jaya kālātmane namaḥ // 109.30 //
ādikartar namas te 'stu nīlakaṇṭha namo 'stu te /
brahmapriya namas te 'stu brahmarūpa namo 'stu te // 109.31 //
trimūrtaye namo deva tridhāma parameśvara /
sarvamūrte namas te 'stu trailokyādhāra kāmada // 109.32 //
namo vedāntavedyāya namas te paramātmane /
yajñarūpa namas te 'stu yajñadhāma namo 'stu te // 109.33 //
yajñadāna namas te 'stu havyavāha namo 'stu te /
yajñahartre namas te 'stu phaladāya namo 'stu te // 109.34 //
trāhi trāhi jagannātha śaraṇāgatavatsala /
bhaktānām apy abhaktānāṃ tvam eva śaraṇaṃ prabho // 109.35 //
evaṃ tu stuvatas tasya prasanno 'bhūn maheśvaraḥ /
kiṃ dadāmīti taṃ prāha kratuḥ pūrṇo 'stu me prabho // 109.36 //
tathety uvāca bhagavān devadevo maheśvaraḥ /
śaṃkaraḥ sarvabhūtātmā karuṇāvaruṇālayaḥ // 109.37 //
kratuṃ kṛtvā tataḥ pūrṇaṃ tasya dakṣasya vai mune /
evam uktvā sa bhagavān bhūtair antaradhīyata // 109.38 //
yathāgataṃ surā jagmuḥ svam eva sadanaṃ prati /
tataḥ kadācid devānāṃ daityānāṃ vigraho mahān // 109.39 //
babhūva tatra daityebhyo bhītā devāḥ śriyaḥ patim /
tuṣṭuvuḥ sarvabhāvena vacobhis taṃ janārdanam // 109.40 //
śakrādayo 'pi tridaśāḥ kaṭākṣam avekṣya yasyās tapa ācaranti /
sā cāpi yatpādaratā ca lakṣmīs taṃ brahmabhūtaṃ śaraṇaṃ prapadye // 109.41 //
yasmāt trilokyāṃ na paraḥ samāno na cādhikas tārkṣyarathān nṛsiṃhāt /
sa devadevo 'vatu naḥ samastān mahābhayebhyaḥ kṛpayā prapannān // 109.42 //
tataḥ prasanno bhagavāñ śaṅkhacakragadādharaḥ /
kimartham āgatāḥ sarve tatkartāsmīty uvāca tān // 109.43 //
bhayaṃ ca tīvraṃ daityebhyo devānāṃ madhusūdana /
tatas trāṇāya devānāṃ matiṃ kuru janārdana // 109.44 //
tān āgatān hariḥ prāha grastaṃ cakraṃ hareṇa me /
kiṃ karomi gataṃ cakraṃ bhavantaś cārtim āgatāḥ /
yāntu sarve devagaṇā rakṣā vaḥ kriyate mayā // 109.46 //
tato gateṣu deveṣu viṣṇuś cakrārtham udyataḥ /
godāvarīṃ tato gatvā śaṃbhoḥ pūjāṃ pracakrame // 109.47 //
suvarṇakamalair divyaiḥ sugandhair daśabhiḥ śataiḥ /
bhaktito nityavat pūjāṃ cakre viṣṇur umāpateḥ // 109.48 //
evaṃ saṃpūjyamāne tu tayos tattvam idaṃ śṛṇu /
kamalānāṃ sahasre tu yadaikaṃ naiva pūryate // 109.49 //
tadāsurāriḥ svaṃ netram utpāṭyārghyam akalpayat /
arghyapātraṃ kare gṛhya sahasrakamalānvitam /
dhyātvā śaṃbhuṃ dadāv arghyam ananyaśaraṇo hariḥ // 109.50 //
tvam eva deva jānīṣe bhāvam antargataṃ nṛṇām /
tvam eva śaraṇo 'dhīśo 'tra kā bhaved vicāraṇā // 109.51 //
vadann udaśrunayano nililye 'sāv itīśvare /
bhavānīsahitaḥ śaṃbhuḥ purastād abhavat tadā // 109.52 //
gāḍham āliṅgya vividhair varair āpūrayad dharim /
tad eva cakram abhavan netraṃ cāpi yathā purā // 109.53 //
tataḥ suragaṇāḥ sarve tuṣṭuvur hariśaṃkarau /
gaṅgāṃ cāpi saricchreṣṭhāṃ devaṃ ca vṛṣabhadhvajam // 109.54 //
tataḥ prabhṛti tat tīrthaṃ cakratīrtham iti smṛtam /
yasyānuśravaṇenaiva mucyate sarvakilbiṣaiḥ // 109.55 //
tatra snānaṃ ca dānaṃ ca yaḥ kuryāt pitṛtarpaṇam /
sarvapāpavinirmuktaḥ pitṛbhiḥ svargabhāg bhavet /
tat tu cakrāṅkitaṃ tīrtham adyāpi paridṛśyate // 109.56 //
pippalaṃ tīrtham ākhyātaṃ cakratīrthād anantaram /
yatra cakreśvaro devaś cakram āpa yato hariḥ // 110.1 //
yatra viṣṇuḥ svayaṃ sthitvā cakrārthaṃ śaṃkaraṃ vibhum /
pūjayām āsa tat tīrthaṃ cakratīrtham udāhṛtam // 110.2 //
yatra prīto 'bhavad viṣṇoḥ śaṃbhus tat pippalaṃ viduḥ /
mahimānaṃ yasya vaktuṃ na kṣamo 'py ahināyakaḥ // 110.3 //
cakreśvaro pippaleśo nāmadheyasya kāraṇam /
śṛṇu nārada tad bhaktyā sākṣād vedoditaṃ mayā // 110.4 //
dadhīcir iti vikhyāto munir āsīd guṇānvitaḥ /
tasya bhāryā mahāprājñā kulīnā ca pativratā // 110.5 //
lopāmudreti yā khyātā svasā tasyā gabhastinī /
iti nāmnā ca vikhyātā vaḍaveti prakīrtitā // 110.6 //
dadhīceḥ sā priyā nityaṃ tapas tepe tayā mahat /
dadhīcir agnimān nityaṃ gṛhadharmaparāyaṇaḥ // 110.7 //
bhāgīrathīṃ samāśritya devātithiparāyaṇaḥ /
svakalatrarataḥ śāntaḥ kumbhayonir ivāparaḥ // 110.8 //
tasya prabhāvāt taṃ deśaṃ nārayo daityadānavāḥ /
ājagmur muniśārdūla yatrāgastyasya cāśramaḥ // 110.9 //
tatra devāḥ samājagmū rudrādityās tathāśvinau /
indro viṣṇur yamo 'gniś ca jitvā daityān upāgatān // 110.10 //
jayena jātasaṃharṣāḥ stutāś caiva marudgaṇaiḥ /
dadhīciṃ muniśārdūlaṃ dṛṣṭvā nemuḥ sureśvarāḥ // 110.11 //
dadhīcir jātasaṃharṣaḥ surān pūjya pṛthak pṛthak /
gṛhakṛtyaṃ tataś cakre surebhyo bhāryayā saha // 110.12 //
pṛṣṭāś ca kuśalaṃ tena kathāś cakruḥ surā api /
dadhīcim abruvan devā bhāryayā sukhitaṃ punaḥ // 110.13 //
āsīnaṃ hṛṣṭamanasa ṛṣiṃ natvā punaḥ punaḥ // 110.14 //
kim adya durlabhaṃ loke ṛṣe 'smākaṃ bhaviṣyati /
tvādṛśaḥ sakṛpo yeṣu munir bhūkalpapādapaḥ // 110.15 //
etad eva phalaṃ puṃsāṃ jīvatāṃ munisattama /
tīrthāplutir bhūtadayā darśanaṃ ca bhavādṛśām // 110.16 //
yat snehād ucyate 'smābhir avadhāraya tan mune /
jitvā daityān iha prāptā hatvā rākṣasapuṃgavān // 110.17 //
vayaṃ ca sukhino brahmaṃs tvayi dṛṣṭe viśeṣataḥ /
nāyudhaiḥ phalam asmākaṃ voḍhuṃ naiva kṣamā vayam // 110.18 //
sthāpyadeśaṃ na paśyāma āyudhānāṃ munīśvara /
svarge suradviṣo jñātvā sthāpitāni haranti ca // 110.19 //
nayeyur āyudhānīti tathaiva ca rasātale /
tasmāt tavāśrame puṇye sthāpyante 'strāṇi mānada // 110.20 //
naivātra kiṃcid bhayam asti vipra na dānavebhyo rākṣasebhyaś ca ghoram /
tvadājñayā rakṣitapuṇyadeśo na vidyate tapasā te samānaḥ // 110.21 //
jitārayo brahmavidāṃ variṣṭhaṃ vayaṃ ca pūrvaṃ nihatā daityasaṃghāḥ /
astrair alaṃ bhārabhūtaiḥ kṛtārthaiḥ sthāpyaṃ sthānaṃ te samīpe munīśa // 110.22 //
divyān bhogān kāminībhiḥ sametān devodyāne nandane saṃbhajāmaḥ /
tato yāmaḥ kṛtakāryāḥ sahendrāḥ svaṃ svaṃ sthānaṃ cāyudhānāṃ ca rakṣā // 110.23 //
tvayā kṛtā jāyatāṃ tat praśādhi samarthas tvaṃ rakṣaṇe dhāraṇe ca // 110.24 //
tadvākyam ākarṇya dadhīcir evaṃ vākyaṃ jagau vibudhān evam astu /
nivāryamāṇaḥ priyaśīlayā striyā kiṃ devakāryeṇa viruddhakāriṇā // 110.25 //
ye jñātaśāstrāḥ paramārthaniṣṭhāḥ saṃsāraceṣṭāsu gatānurāgāḥ /
teṣāṃ parārthavyasanena kiṃ mune yenātra vāmutra sukhaṃ na kiṃcit // 110.26 //
devadviṣo dveṣam anuprayānti datte sthāne vipravarya śṛṇuṣva /
naṣṭe hṛte cāyudhānāṃ munīśa kupyanti devā ripavas te bhavanti // 110.27 //
tasmān nedaṃ vedavidāṃ variṣṭha yuktaṃ dravye parakīye mamatvam /
tāvac ca maitrī dravyabhāvaś ca tāvan naṣṭe hṛte ripavas te bhavanti // 110.28 //
ced asti śaktir dravyadāne tatas te dātavyam evārthine kiṃ vicāryam /
no cet santaḥ parakāryāṇi kuryur vāgbhir manobhiḥ kṛtibhis tathaiva // 110.29 //
parasvasaṃdhāraṇam etad eva sadbhir nirastaṃ tyaja kānta sadyaḥ // 110.30 //
evaṃ priyāyā vacanaṃ sa vipro niśamya bhāryām idam āha subhrūm // 110.31 //
purā surāṇām anumānya bhadre netīti vāṇī na sukhaṃ mamaiti // 110.32 //
śrutveritaṃ patyur iti priyāyāṃ daivaṃ vinānyan na nṛṇāṃ samartham /
tūṣṇīṃ sthitāyāṃ surasattamās te saṃsthāpya cāstrāṇy atidīptimanti // 110.33 //
natvā munīndraṃ yayur eva lokān daityadviṣo nyastaśastrāḥ kṛtārthāḥ /
gateṣu deveṣu munipravaryo hṛṣṭo 'vasad bhāryayā dharmayuktaḥ // 110.34 //
gate ca kāle hy ativiprayukte daive varṣe saṃkhyayā vai sahasre /
na te surā āyudhānāṃ munīśa vācaṃ manaś cāpi tathaiva cakruḥ // 110.35 //
dadhīcir apy āha gabhastim ojasā devārayo māṃ dviṣatīha bhadre /
na te surā netukāmā bhavanti saṃsthāpitāny atra vadasva yuktam // 110.36 //
sā cāha kāntaṃ vinayād uktam eva tvaṃ jānīṣe nātha yad atra yuktam /
daityā hariṣyanti mahāpravṛddhās tapoyuktā balinaḥ svāyudhāni // 110.37 //
tadastrarakṣārtham idaṃ sa cakre mantrais tu saṃkṣālya jalaiś ca puṇyaiḥ /
tad vāri sarvāstramayaṃ supuṇyaṃ tejoyuktaṃ tac ca papau dadhīciḥ // 110.38 //
nirvīryarūpāṇi tadāyudhāni kṣayaṃ jagmuḥ kramaśaḥ kālayogāt /
surāḥ samāgatya dadhīcim ūcur mahābhayaṃ hy āgataṃ śātravaṃ naḥ // 110.39 //
dadasva cāstrāṇi munipravīra yāni tvadante nihitāni devaiḥ /
dadhīcir apy āha surāribhītyā anāgatyā bhavatāṃ cācireṇa // 110.40 //
astrāṇi pītāni śarīrasaṃsthāny uktāni yuktaṃ mama tad vadantu /
śrutvā taduktaṃ vacanaṃ tu devāḥ procus tam itthaṃ vinayāvanamrāḥ // 110.41 //
astrāṇi dehīti ca vaktum etac chakyaṃ na vānyat prativaktuṃ munīndra /
vinā ca taiḥ paribhūyema nityaṃ puṣṭārayaḥ kva prayāmo munīśa // 110.42 //
na martyaloke na tale na nāke vāsaḥ surāṇāṃ bhavitādya tāta /
tvaṃ vipravaryas tapasā caiva yukto nānyad vaktuṃ yujyate te purastāt // 110.43 //
vipras tadovāca madasthisaṃsthāny astrāṇi gṛhṇantu na saṃśayo 'tra /
devās tam apy āhur anena kiṃ no hy astrair hīnāḥ strītvam āptāḥ surendrāḥ // 110.44 //
punas tadā cāha munipravīras tyakṣye jīvān daihikān yogayuktaḥ /
astrāṇi kurvantu madasthibhūtāny anuttamāny uttamarūpavanti // 110.45 //
kuruṣva cety āhur adīnasattvaṃ dadhīcim ity uttaram agnikalpam /
tadā tu tasya priyam īrayantī na sāṃnidhye prātitheyī munīśa // 110.46 //
te cāpi devās tām adṛṣṭvaiva śīghraṃ tasyā bhītā vipram ūcuḥ kuruṣva /
tatyāja jīvān dustyajān prītiyukto yathāsukhaṃ deham imaṃ juṣadhvam // 110.47 //
madasthibhiḥ prītimanto bhavantu surāḥ sarve kiṃ tu dehena kāryam // 110.48b //
ity uktvāsau baddhapadmāsanastho nāsāgradattākṣiprakāśaprasannaḥ /
vāyuṃ savahniṃ madhyamodghāṭayogān nītvā śanair daharākāśagarbham // 110.49 //
yad aprameyaṃ paramaṃ padaṃ yad yad brahmarūpaṃ yad upāsitavyam /
tatraiva vinyasya dhiyaṃ mahātmā sāyujyatāṃ brahmaṇo 'sau jagāma // 110.50 //
nirjīvatāṃ prāptam abhīkṣya devāḥ kalevaraṃ tasya surāś ca samyak /
tvaṣṭāram apy ūcur atitvarantaḥ kuruṣva cāstrāṇi bahūni sadyaḥ // 110.51 //
sa cāpi tān āha kathaṃ nu kāryaṃ kalevaraṃ brāhmaṇasyeha devāḥ /
bibhemi kartuṃ dāruṇaṃ cākṣamo 'haṃ vidāritāny āyudhāny uttamāni // 110.52 //
tadasthibhūtāni karomi sadyas tato devā gāḥ samūcus tvarantaḥ // 110.53b //
vajraṃ mukhaṃ vaḥ kriyate hitārthaṃ gāvo devair āyudhārthaṃ kṣaṇena /
dadhīcidehaṃ tu vidārya yūyam asthīni śuddhāni prayacchatādya // 110.54 //
tā devavākyāc ca tathaiva cakruḥ saṃlihya cāsthīni daduḥ surāṇām /
surās tvarā jagmur adīnasattvāḥ svam ālayaṃ cāpi tathaiva gāvaḥ // 110.55 //
kṛtvā tathāstrāṇi ca devatānāṃ tvaṣṭā jagāmātha surājñayā tadā /
tataś cirāc chīlavatī subhadrā bhartuḥ priyā bālagarbhā tvarantī // 110.56 //
kare gṛhītvā kalaśaṃ vāripūrṇam umāṃ natvā phalapuṣpaiḥ sametya /
agniṃ ca bhartāram athāśramaṃ ca saṃdraṣṭukāmā hy ājagāmātha śīghram // 110.57 //
āgacchantīṃ tāṃ prātitheyīṃ tadānīṃ nivārayāmāsa tadolkapātaḥ /
sā saṃbhramād āgatā cāśramaṃ svaṃ naivāpaśyat tatra bhartāram agre // 110.58 //
kva vā gataś ceti savismayā sā papraccha cāgniṃ prātitheyī tadānīm /
agnis tadovāca savistaraṃ tāṃ devāgamaṃ yācanaṃ vai śarīre // 110.59 //
asthnām upādānam atha prayāṇaṃ śrutvā sarvaṃ duḥkhitā sā babhūva /
duḥkhodvegāt sā papātātha pṛthvyāṃ mandaṃ mandaṃ vahnināśvāsitā ca // 110.60 //
śāpe 'marāṇāṃ tu nāhaṃ samarthāgniṃ prāpsye kiṃ nu kāryaṃ bhaven me // 110.61 //
kopaṃ ca duḥkhaṃ ca niyamya sādhvī tadāvādīd dharmayuktaṃ ca bhartuḥ // 110.62 //
utpadyate yat tu vināśi sarvaṃ na śocyam astīti manuṣyaloke /
govipradevārtham iha tyajanti prāṇān priyān puṇyabhājo manuṣyāḥ // 110.63 //
saṃsāracakre parivartamāne dehaṃ samarthaṃ dharmayuktaṃ tv avāpya /
priyān prāṇān devaviprārthahetos te vai dhanyāḥ prāṇino ye tyajanti // 110.64 //
prāṇāḥ sarve 'syāpi dehānvitasya yātāro vai nātra saṃdehaleśaḥ /
evaṃ jñātvā vipragodevadīnādy arthaṃ cainān utsṛjantīśvarās te // 110.65 //
nivāryamāṇo 'pi mayā prapannayā cakāra devāstraparigrahaṃ saḥ /
manogataṃ vetty athavā vidhātuḥ ko martyalokātigaceṣṭitasya // 110.66 //
ity evam uktvāpūjya cāgnīn yathāvad bhartus tvacā lomabhiḥ sā viveśa /
garbhasthitaṃ bālakaṃ prātitheyī kukṣiṃ vidāryātha kare gṛhītvā // 110.67 //
natvā ca gaṅgāṃ bhuvam āśramaṃ ca vanaspatīn oṣadhīr āśramasthān // 110.68 //
pitrā hīno bandhubhir gotrajaiś ca mātrā hīno bālakaḥ sarva eva /
rakṣantu sarve 'pi ca bhūtasaṃghās tathauṣadhyo bālakaṃ lokapālāḥ // 110.69 //
ye bālakaṃ mātṛpitṛprahīṇaṃ sanirviśeṣaṃ svatanuprarūḍhaiḥ /
paśyanti rakṣanti ta eva nūnaṃ brahmādikānām api vandanīyāḥ // 110.70 //
ity uktvā cātyajad bālaṃ bhartṛcittaparāyaṇā /
pippalānāṃ samīpe tu nyasya bālaṃ namasya ca // 110.71 //
agniṃ pradakṣiṇīkṛtya yajñapātrasamanvitā /
viveśāgniṃ prātitheyī bhartrā saha divaṃ yayau // 110.72 //
ruruduś cāśramasthā ye vṛkṣāś ca vanavāsinaḥ /
putravat poṣitā yena ṛṣiṇā ca dadhīcinā // 110.73 //
vinā tena na jīvāmas tayā mātrā vinā tathā /
mṛgāś ca pakṣiṇaḥ sarve vṛkṣāḥ procuḥ parasparam // 110.74 //
svargam āseduṣoḥ pitros tadapatyeṣv akṛtrimam /
ye kurvanty aniśaṃ snehaṃ ta eva kṛtino narāḥ // 110.75 //
dadhīciḥ prātitheyī vā vīkṣate 'smān yathā purā /
tathā pitā na mātā vā dhig asmān pāpino vayam // 110.76 //
asmākam api sarveṣām ataḥ prabhṛti niścitam /
bālo dadhīciḥ prātitheyī bālo dharmaḥ sanātanaḥ // 110.77 //
evam uktvā tadauṣadhyo vanaspatisamanvitāḥ /
somaṃ rājānam abhyetya yācire 'mṛtam uttamam // 110.78 //
sa cāpi dattavāṃs tebhyaḥ somo 'mṛtam anuttamam /
dadur bālāya te cāpi amṛtaṃ suravallabham // 110.79 //
sa tena tṛpto vavṛdhe śuklapakṣe yathā śaśī /
pippalaiḥ pālito yasmāt pippalādaḥ sa bālakaḥ /
pravṛddhaḥ pippalān evam uvāca tv ativismitaḥ // 110.80 //
mānuṣebhyo mānuṣās tu jāyante pakṣibhiḥ khagāḥ /
bījebhyo vīrudho loke vaiṣamyaṃ naiva dṛśyate /
vārkṣas tv ahaṃ kathaṃ jāto hastapādādijīvavān // 110.81 //
vṛkṣās tadvacanaṃ śrutvā sarvam ūcur yathākramam /
dadhīcer maraṇaṃ sādhvyās tathā cāgnipraveśanam // 110.82 //
asthnāṃ saṃharaṇaṃ devair etat sarvaṃ savistaram /
śrutvā duḥkhasamāviṣṭo nipapāta tadā bhuvi // 110.83 //
āśvāsitaḥ punar vṛkṣair vākyair dharmārthasaṃhitaiḥ /
āśvastaḥ sa punaḥ prāha tadauṣadhivanaspatīn // 110.84 //
pitṛhantṝn haniṣye 'haṃ nānyathā jīvituṃ kṣamaḥ /
pitur mitrāṇi śatrūṃś ca tathā putro 'nuvartate // 110.85 //
sa eva putro yo 'nyas tu putrarūpo ripuḥ smṛtaḥ /
vadanti pitṛmitrāṇi tārayanty ahitān api // 110.86 //
vṛkṣās taṃ bālam ādāya somāntikam athāyayuḥ /
bālavākyaṃ tu te vṛkṣāḥ somāyātha nyavedayan /
śrutvā somo 'pi taṃ bālaṃ pippalādam abhāṣata // 110.87 //
gṛhāṇa vidyāṃ vidhivat samagrāṃ tapaḥsamṛddhiṃ ca śubhāṃ ca vācam /
śauryaṃ ca rūpaṃ ca balaṃ ca buddhiṃ saṃprāpsyase putra madājñayā tvam // 110.88 //
pippalādas tam apy āha oṣadhīśaṃ vinītavat // 110.89 //
sarvam etad vṛthā manye pitṛhantṛviniṣkṛtim /
na karomy atra yāvac ca tasmāt tat prathamaṃ vada // 110.90 //
yasmin deśe yatra kāle yasmin deve ca mantrake /
yatra tīrthe ca sidhyeta matsaṃkalpaḥ surottama // 110.91 //
candraḥ prāha ciraṃ dhyātvā bhuktir vā muktir eva vā /
sarvaṃ maheśvarād devāj jāyate nātra saṃśayaḥ // 110.92 //
sa somaṃ punar apy āha kathaṃ drakṣye maheśvaram /
bālo 'haṃ bālabuddhiś ca na sāmarthyaṃ tapas tathā // 110.93 //
gautamīṃ gaccha bhadra tvaṃ stuhi cakreśvaraṃ haram /
prasannas tu taveśāno hy alpāyāsena vatsaka // 110.94 //
prīto bhaven mahādevaḥ sākṣāt kāruṇikaḥ śivaḥ /
āste sākṣātkṛtaḥ śaṃbhur viṣṇunā prabhaviṣṇunā // 110.95 //
varaṃ ca dattavān viṣṇoś cakraṃ ca tridaśārcitam /
gaccha tatra mahābuddhe daṇḍake gautamīṃ nadīm // 110.96 //
cakreśvaraṃ nāma tīrthaṃ jānanty oṣadhayas tu tat /
taṃ gatvā stuhi deveśaṃ sarvabhāvena śaṃkaram /
sa te prītamanās tāta sarvān kāmān pradāsyati // 110.97 //
tad rājavacanād brahman pippalādo mahāmuniḥ /
ājagāma jagannātho yatra rudraḥ sa cakradaḥ // 110.98 //
taṃ bālaṃ kṛpayāviṣṭāḥ pippalāḥ svāśramān yayuḥ /
godāvaryāṃ tataḥ snātvā natvā tribhuvaneśvaram /
tuṣṭāva sarvabhāvena pippalādaḥ śivaṃ śuciḥ // 110.99 //
sarvāṇi karmāṇi vihāya dhīrās tyaktaiṣaṇā nirjitacittavātāḥ /
yaṃ yānti muktyai śaraṇaṃ prayatnāt tam ādidevaṃ praṇamāmi śaṃbhum // 110.100 //
yaḥ sarvasākṣī sakalāntarātmā sarveśvaraḥ sarvakalānidhānam /
vijñāya maccittagataṃ samastaṃ sa me smarāriḥ karuṇāṃ karotu // 110.101 //
digīśvarāñ jitya surārcitasya kailāsam āndolayataḥ purāreḥ /
aṅguṣṭhakṛtyaiva rasātalād adho gatasya tasyaiva daśānanasya // 110.102 //
ālūnakāyasya giraṃ niśamya vihasya devyā saha dattam iṣṭam /
tasmai prasannaḥ kupito 'pi tadvad ayuktadātāsi maheśvara tvam // 110.103 //
sautrāmaṇīm ṛddhim adhaḥ sa cakre yo 'rcāṃ harau nityam atīva kṛtvā /
bāṇaḥ praśasyaḥ kṛtavān uccapūjāṃ ramyāṃ manojñāṃ śaśikhaṇḍamauleḥ // 110.104 //
jitvā ripūn devagaṇān prapūjya guruṃ namaskartum agād viśākhaḥ /
cukopa dṛṣṭvā gaṇanātham ūḍham aṅke tam āropya jahāsa somaḥ // 110.105 //
īśāṅkarūḍho 'pi śiśusvabhāvān na mātur aṅkaṃ pramumoca bālaḥ /
kruddhaṃ sutaṃ bodhitum apy aśaktas tato 'rdhanāritvam avāpa somaḥ // 110.106 //
tataḥ svayaṃbhūḥ suprītaḥ pippalādam abhāṣata // 110.107 //
varaṃ varaya bhadraṃ te pippalāda yathepsitam // 110.108 //
hato devair mahādeva pitā mama mahāyaśāḥ /
adāmbhikaḥ satyavādī tathā mātā pativratā // 110.109 //
devebhyaś ca tayor nāśaṃ śrutvā nātha savistaram /
duḥkhakopasamāviṣṭo nāhaṃ jīvitum utsahe // 110.110 //
tasmān me dehi sāmarthyaṃ nāśayeyaṃ surān yathā /
avadhyasevyas trailokye tvam eva śaśiśekhara // 110.111 //
tṛtīyaṃ nayanaṃ draṣṭuṃ yadi śaknoṣi me 'nagha /
tataḥ samartho bhavitā devāṃś chedayituṃ bhavān // 110.112 //
tato draṣṭuṃ manaś cakre tṛtīyaṃ locanaṃ vibhoḥ /
na śaśāka tadovāca na śakto 'smīti śaṃkaram // 110.113 //
kiṃcit kuru tapo bāla yadā drakṣyasi locanam /
tṛtīyaṃ tvaṃ tadābhīṣṭaṃ prāpsyase nātra saṃśayaḥ // 110.114 //
etac chrutveśānavākyaṃ tapase kṛtaniścayaḥ /
dadhīcisūnur dharmātmā tatraiva bahulāḥ samāḥ // 110.115 //
śivadhyānaikanirato bālo 'pi balavān iva /
pratyahaṃ prātar utthāya snātvā natvā gurūn kramāt // 110.116 //
sukhāsīno manaḥ kṛtvā suṣumnāyām ananyadhīḥ /
hastasvastikam āropya nābhau vismṛtasaṃsṛtiḥ // 110.117 //
sthānāt sthānāntarotkarṣān vidadhyau śāṃbhavaṃ mahaḥ /
dadarśa cakṣur devasya tṛtīyaṃ pippalāśanaḥ /
kṛtāñjalipuṭo bhūtvā vinīta idam abravīt // 110.118 //
śaṃbhunā devadevena varo dattaḥ purā mama /
tārtīyacakṣuṣo jyotir yadā paśyasi tatkṣaṇāt // 110.119 //
sarvaṃ te prārthitaṃ sidhyed ity āha tridaśeśvaraḥ /
tasmād ripuvināśāya hetubhūtāṃ prayaccha me // 110.120 //
tadaiva pippalāḥ procur vaḍavāpi mahādyute /
mātā tava prātitheyī vadanty evaṃ divaṃ gatā // 110.121 //
parābhidrohaniratā vismṛtātmahitā narāḥ /
itas tato bhrāntacittāḥ patanti narakāvaṭe // 110.122 //
tan mātṛvacanaṃ śrutvā kupitaḥ pippalāśanaḥ /
abhimāne jvalaty antaḥ sādhuvādo nirarthakaḥ // 110.123 //
dehi dehīti taṃ prāha kṛtyā netravinirgatā /
vaḍaveti smaran vipraḥ kṛtyāpi vaḍavākṛtiḥ // 110.124 //
sarvasattvavināśāya prabhūtānalagarbhiṇī /
gabhastinī bālagarbhā yā mātā pippalāśinaḥ // 110.125 //
taddhyānayogāt tu jātā kṛtyā sānalagarbhiṇī /
utpannā sā mahāraudrā mṛtyujihveva bhīṣaṇā // 110.126 //
avocat pippalādaṃ taṃ kiṃ kṛtyaṃ me vadasva tat /
pippalādo 'pi tāṃ prāha devān khāda ripūn mama // 110.127 //
jagrāha sā tathety uktvā pippalādaṃ purasthitam /
sa prāha kim idaṃ kṛtye sā cāpy āha tvayoditam // 110.128 //
devaiś ca nirmitaṃ dehaṃ tato bhītaḥ śivaṃ yayau /
tuṣṭāva devaṃ sa muniḥ kṛtyāṃ prāha tadā śivaḥ // 110.129 //
yojanāntaḥsthitāñ jīvān na gṛhāṇa madājñayā /
tasmād yāhi tato dūraṃ kṛtye kṛtyaṃ tataḥ kuru // 110.130 //
tīrthāt tu pippalāt pūrvaṃ yāvad yojanasaṃkhyayā /
prātiṣṭhad vaḍavārūpā kṛtyā sā ṛṣinirmitā // 110.131 //
tasyāṃ jāto mahān agnir lokasaṃharaṇakṣamaḥ /
taṃ dṛṣṭvā vibudhāḥ sarve trastāḥ śaṃbhum upāgaman // 110.132 //
cakreśvaraṃ pippaleśaṃ pippalādena toṣitam /
stuvanto bhītamanasaḥ śaṃbhum ūcur divaukasaḥ // 110.133 //
rakṣasva śaṃbho kṛtyāsmān bādhate tadbhavānalaḥ /
śaraṇaṃ bhava sarveśa bhītānām abhayaprada // 110.134 //
sarvataḥ paribhūtānām ārtānāṃ śrāntacetasām /
sarveṣām eva jantūnāṃ tvam eva śaraṇaṃ śiva // 110.135 //
ṛṣiṇābhyarthitā kṛtyā tvaccakṣurvahninirgatā /
sā jighāṃsati lokāṃs trīṃs tvaṃ nas trātā na cetaraḥ // 110.136 //
tān abravīj jagannātho yojanāntarnivāsinaḥ /
na bādhate tv asau kṛtyā tasmād yūyam aharniśam /
ihaivāsadhvam amarās tasyā vo na bhayaṃ bhavet // 110.137 //
punar ūcuḥ sureśānaṃ tvayā dattaṃ triviṣṭapam /
tat tyaktvātra kathaṃ nātha vatsyāmas tridaśārcita // 110.138 //
devānāṃ vacanaṃ śrutvā śivo vākyam athābravīt // 110.140 //
devo 'sau viśvataścakṣur yo devo viśvatomukhaḥ /
yo raśmibhis tu dhamate nityaṃ yo janako mataḥ // 110.141 //
sa sūrya eka evātra sākṣād rūpeṇa sarvadā /
sthitiṃ karotu tanmūrtau bhaviṣyanty akhilāḥ sthitāḥ // 110.142 //
tatheti śaṃbhuvacanāt pārijātataros tadā /
devā divākaraṃ cakrus tvaṣṭā bhāskaram abravīt // 110.143 //
ihaivāssva jagatsvāmin rakṣemān vibudhān svayam /
svāṃśaiś ca vayam apy atra tiṣṭhāmaḥ śaṃbhusaṃnidhau // 110.144 //
cakreśvarasya parito yāvad yojanasaṃkhyayā /
gaṅgāyā ubhayaṃ tīram āsādyāsan surottamāḥ // 110.145 //
aṅgulyardhārdhamātraṃ tu gaṅgātīraṃ samāśritāḥ /
tisraḥ koṭyas tathā pañca śatāni munisattama /
tīrthānāṃ tatra vyuṣṭiṃ ca kaḥ śṛṇoti bravīti vā // 110.146 //
tataḥ suragaṇāḥ sarve vinītāḥ śivam abruvan // 110.147 //
pippalādaṃ sureśāna śamaṃ naya jaganmaya // 110.148 //
om ity uktvā jagannāthaḥ pippalādam avocata // 110.149 //
nāśiteṣv api deveṣu pitā te nāgamiṣyati /
dattāḥ pitrā tava prāṇā devānāṃ kāryasiddhaye // 110.150 //
dīnārtakaruṇābandhuḥ ko hi tādṛgbhave bhavet /
tathā yātā divaṃ tāta tava mātā pativratā // 110.151 //
samā kāpy atra matayā lopāmudrāpy arundhatī /
yad asthibhiḥ surāḥ sarve jayinaḥ sukhinaḥ sadā // 110.152 //
tenāvāptaṃ yaśaḥ sphītaṃ tava mātrākṣayaṃ kṛtam /
tvayā putreṇa sarvatra nātaḥ parataraṃ kṛtam // 110.153 //
tvatpratāpabhayāt svargāc cyutāṃs tvaṃ pātum arhasi /
kāṃdiśīkāṃs tava bhayād amarāṃs trātum arhasi /
nārtatrāṇād abhyadhikaṃ sukṛtaṃ kvāpi vidyate // 110.154 //
yāvad yaśaḥ sphurati cāru manuṣyaloke ahāni tāvanti divaṃ gatasya /
dine dine varṣasaṃkhyā parasmiṃl loke vāso jāyate nirvikāraḥ // 110.155 //
mṛtās ta evātra yaśo na yeṣām andhās ta eva śrutavarjitā ye /
ye dānaśīlā na napuṃsakās te ye dharmaśīlā na ta eva śocyāḥ // 110.156 //
bhāṣitaṃ devadevasya śrutvā śānto 'bhavan muniḥ /
kṛtāñjalipuṭo bhūtvā natvā nātham athābravīt // 110.157 //
vāgbhir manobhiḥ kṛtibhiḥ kadācin mamopakurvanti hite ratā ye /
tebhyo hitārthaṃ tv iha cāpareṣāṃ somaṃ namasyāmi surādipūjyam // 110.158 //
saṃrakṣito yair abhivardhitaś ca samānagotraś ca samānadharmā /
teṣām abhīṣṭāni śivaḥ karotu bālendumauliṃ praṇato 'smi nityam // 110.159 //
yair ahaṃ vardhito nityaṃ mātṛvat pitṛvat prabho /
tannāmnā jāyatāṃ tīrthaṃ devadeva jagattraye // 110.160 //
yaśas tu teṣāṃ bhavitā tebhyo 'ham anṛṇas tataḥ /
yāni kṣetrāṇi devānāṃ yāni tīrthāni bhūtale // 110.161 //
tebhyo yad idam adhikam anumanyantu devatāḥ /
tataḥ kṣame 'haṃ devānām aparādhaṃ nirañjanaḥ // 110.162 //
tataḥ samakṣaṃ surasākṣarāṃ giraṃ sahasracakṣuḥpramukhāṃs tathāgrataḥ /
uvāca devā api menire vaco dadhīciputroditam ādareṇa // 110.163 //
bālasya buddhiṃ vinayaṃ ca vidyāṃ śauryaṃ balaṃ sāhasaṃ satyavācam /
pitror bhaktiṃ bhāvaśuddhiṃ viditvā tadāvādīc chaṃkaraḥ pippalādam // 110.164 //
vatsa yad vai priyaṃ kāmaṃ yac cāpi suravallabham /
prāpsyase vada kalyāṇaṃ nānyathā tvaṃ manaḥ kṛthāḥ // 110.165 //
ye gaṅgāyām āplutā dharmaniṣṭhāḥ saṃpaśyanti tvatpadābjaṃ maheśa /
sarvān kāmān āpnuvantu prasahya dehānte te padam āyāntu śaivam // 110.166 //
tātaḥ prāptas tvatpadaṃ cāmbikā me nātha prāptā pippalaś cāmarāś ca /
sukhaṃ prāptā nāthanāthaṃ vilokya tvāṃ paśyeyus tvatpadaṃ te prayāntu // 110.167 //
tathety uktvā pippalādaṃ devadevo maheśvaraḥ /
abhinandya ca taṃ devaiḥ sārdhaṃ vākyam athābravīt // 110.168 //
devā api mudā yuktā nirbhayās tatkṛtād bhayāt /
idam ūcuḥ sarva eva dādhīcaṃ śivasaṃnidhau // 110.169 //
surāṇāṃ yad abhīṣṭaṃ ca tvayā kṛtam asaṃśayam /
pālitā devadevasya ājñā trailokyamaṇḍanī // 110.170 //
yācitaṃ ca tvayā pūrvaṃ parārthaṃ nātmane dvija /
tasmād anyatamaṃ brūhi kiṃcid dāsyāmahe vayam // 110.171 //
punaḥ punas tad evocuḥ surasaṃghā dvijottamam /
kṛtāñjalipuṭaḥ pūrvaṃ natvā śaṃbhusurān idam /
uvāca pippalādaś ca umāṃ natvā ca pippalān // 110.172 //
pitarau draṣṭukāmo 'smi sadā me śabdagocarau /
te dhanyāḥ prāṇino loke mātāpitror vaśe sthitāḥ // 110.173 //
śuśrūṣaṇaparā nityaṃ tatpādājñāpratīkṣakāḥ /
indriyāṇi śarīraṃ ca kulaṃ śaktiṃ dhiyaṃ vapuḥ // 110.174 //
parilabhya tayoḥ kṛtye kṛtakṛtyo bhavet svayam /
paśūnāṃ pakṣiṇāṃ cāpi sulabhaṃ mātṛdarśanam // 110.175 //
durlabhaṃ mama tac cāpi pṛcche pāpaphalaṃ nu kim /
durlabhaṃ ca tathā cet syāt sarveṣāṃ yasya kasyacit // 110.176 //
nopapadyeta sulabhaṃ matto nānyo 'sti pāpakṛt /
tayor darśanamātraṃ ca yadi prāpsye surottamāḥ // 110.177 //
manovākkāyakarmabhyaḥ phalaṃ prāptaṃ bhaviṣyati /
pitarau ye na paśyanti samutpannā na saṃsṛtau /
teṣāṃ mahāpātakānāṃ kaḥ saṃkhyāṃ kartum īśvaraḥ // 110.178 //
tad ṛṣer vacanaṃ śrutvā mithaḥ saṃmantrya te surāḥ /
vimānavaram ārūḍhau pitarau daṃpatī śubhau // 110.179 //
tava saṃdarśanākāṅkṣau drakṣyase vādya niścitam /
viṣādaṃ lobhamohau ca tyaktvā cittaṃ śamaṃ naya // 110.180 //
paśya paśyeti taṃ prāhur dādhīcaṃ surasattamāḥ /
vimānavaram ārūḍhau svargiṇau svarṇabhūṣaṇau // 110.181 //
tava saṃdarśanākāṅkṣau pitarau daṃpatī śubhau /
vījyamānau surastrībhiḥ stūyamānau ca kiṃnaraiḥ // 110.182 //
dṛṣṭvā sa mātāpitarau nanāma śivasaṃnidhau /
harṣabāṣpāśrunayanau sa kathaṃcid uvāca tau // 110.183 //
tārayanty eva pitarāv anye putrāḥ kulodvahāḥ /
ahaṃ tu mātur udare kevalaṃ bhedakāraṇam /
evaṃbhūto 'pi tau mohāt paśyeyam atidurmatiḥ // 110.184 //
tāv ālokya tato duḥkhād vaktuṃ naiva śaśāka saḥ /
devāś ca mātāpitarau pippalādam athābruvan // 110.185 //
dhanyas tvaṃ putra lokeṣu yasya kīrtir gatā divam /
sākṣātkṛtas tvayā tryakṣo devāś cāśvāsitās tvayā /
tvayā putreṇa sallokā na kṣīyante kadācana // 110.186 //
puṣpavṛṣṭis tadā svargāt papāta tasya mūrdhani /
jayaśabdaḥ surair uktaḥ prādurbhūto mahāmune // 110.187 //
āśiṣaṃ tu sute dattvā dadhīciḥ saha bhāryayā /
śaṃbhuṃ gaṅgāṃ surān natvā putraṃ vākyam athābravīt // 110.188 //
prāpya bhāryāṃ śive bhaktiṃ kuru gaṅgāṃ ca sevaya /
putrān utpādya vidhivad yajñān iṣṭvā sadakṣiṇān /
kṛtakṛtyas tato vatsa ākramasva ciraṃ divam // 110.189 //
karomy evam iti prāha dadhīciṃ pippalāśanaḥ /
dadhīciḥ putram āśvāsya bhāryayā ca punaḥ punaḥ // 110.190 //
anujñātaḥ suragaṇaiḥ punaḥ sa divam ākramat /
devā apy ūcire sarve pippalādaṃ sasaṃbhramāḥ // 110.191 //
kṛtyāṃ śamaya bhadraṃ te tad utpannaṃ mahānalam // 110.192 //
pippalādas tu tān āha na śakto 'haṃ nivāraṇe /
asatyaṃ naiva vaktāhaṃ yūyaṃ kṛtyāṃ tu brūta tām // 110.193 //
māṃ dṛṣṭvā sā mahāraudrā viparītaṃ kariṣyati /
tām eva gatvā vibudhāḥ procus te śāntikāraṇam // 110.194 //
analaṃ ca yathāprīti te ubhe nety avocatām /
sarveṣāṃ bhakṣaṇāyaiva sṛṣṭā cāhaṃ dvijanmanā // 110.195 //
tathā ca matprasūto 'gnir anyathā tat kathaṃ bhavet /
mahābhūtāni pañcāpi sthāvaraṃ jaṅgamaṃ tathā // 110.196 //
sarvam asmanmukhe vidyād vaktavyaṃ nāvaśiṣyate /
mayā saṃmantrya te devāḥ punar ūcur ubhāv api // 110.197 //
bhakṣayetām ubhau sarvaṃ yathānukramatas tathā /
vaḍavāpi surān evam uvāca śṛṇu nārada // 110.198 //
bhavatām icchayā sarvaṃ bhakṣyaṃ me surasattamāḥ // 110.199 //
vaḍavā sā nadī jātā gaṅgayā saṃgatā mune /
tadbhavas tu mahān agnir ya āsīd atibhīṣaṇaḥ /
tam āhur amarā vahniṃ bhūtānām ādito viduḥ // 110.200 //
āpo jyeṣṭhatamā jñeyās tathaiva prathamaṃ bhavān /
tatrāpy apāṃpatiṃ jyeṣṭhaṃ samudram aśanaṃ kuru /
yathaiva tu vayaṃ brūmo gaccha bhuṅkṣva yathāsukham // 110.201 //
analas tv amarān āha āpas tatra kathaṃ tv aham /
vrajeyaṃ yadi māṃ tatra prāpayanty udakaṃ mahat // 110.202 //
bhavanta eva te 'py āhuḥ kathaṃ te 'gne gatir bhavet /
agnir apy āha tān devān kanyā māṃ guṇaśālinī // 110.203 //
hiraṇyakalaśe sthāpya nayed yatra gatir mama /
tasya tad vacanaṃ śrutvā kanyām ūcuḥ sarasvatīm // 110.204 //
nayainam analaṃ śīghraṃ śirasā varuṇālayam // 110.205 //
sarasvatī surān āha naikā śaktā ca dhāraṇe /
yuktā catasṛbhiḥ śīghraṃ vaheyaṃ varuṇālayam // 110.206 //
sarasvatyā vacaḥ śrutvā gaṅgāṃ ca yamunāṃ tathā /
narmadāṃ tapatīṃ caiva surāḥ procuḥ pṛthak pṛthak // 110.207 //
tābhiḥ samanvitovāha hiraṇyakalaśe 'nalam /
saṃsthāpya śirasādhārya tā jagmur varuṇālayam // 110.208 //
saṃsthāpya yatra deveśaḥ somanātho jagatpatiḥ /
adhyāste vibudhaiḥ sārdhaṃ prabhāse śaśibhūṣaṇaḥ // 110.209 //
prāpayām āsur analaṃ pañcanadyaḥ sarasvatī /
adhyāste ca mahān agniḥ piban vāri śanaiḥ śanaiḥ // 110.210 //
tataḥ suragaṇāḥ sarve śivam ūcuḥ surottamam // 110.211 //
asthnāṃ ca pāvanaṃ brūhi asmākaṃ ca gavāṃ tathā // 110.212 //
śivaḥ prāha tadā sarvān gaṅgām āplutya yatnataḥ /
devāś ca gāvas tatpāpān mucyante nātra saṃśayaḥ // 110.213 //
prakṣālitāni cāsthīni ṛṣidehabhavāny atha /
tāni prakṣālanād eva tatra prāptāni pūtatām // 110.214 //
yatra devā muktapāpās tat tīrthaṃ pāpanāśanam /
tatra snānaṃ ca dānaṃ ca brahmahatyāvināśanam // 110.215 //
gavāṃ ca pāvanaṃ yatra gotīrthaṃ tad udāhṛtam /
tatra snānān mahābuddhir gomedhaphalam āpnuyāt // 110.216 //
yatra tadbrāhmaṇāsthīni āsan puṇyāni nārada /
pitṛtīrthaṃ tu vai jñeyaṃ pitṝṇāṃ prītivardhanam // 110.217 //
bhasmāsthinakharomāṇi prāṇino yasya kasyacit /
tatra tīrthe saṃkrameran yāvac candrārkatārakam // 110.218 //
svarge vāso bhavet tasya api duṣkṛtakarmaṇaḥ /
tathā cakreśvarāt tīrthāt trīṇi tīrthāni nārada /
tataḥ pūtāḥ suragaṇā gāvaḥ śaṃbhum athābruvan // 110.219 //
yāmaḥ svaṃ svam adhiṣṭhānam atra sūryaḥ pratiṣṭhitaḥ /
asmin sthite dinakare surāḥ sarve pratiṣṭhitāḥ // 110.220 //
bhaveyur jagatām īśa tad anujñātum arhasi /
sūryo hy ātmāsya jagatas tasthuṣaś ca sanātanaḥ // 110.221 //
divākaro devamayas tatrāsmābhiḥ pratiṣṭhitaḥ /
yatra gaṅgā jagaddhātrī yatra vai tryambakaḥ svayam /
suravāsaṃ pratiṣṭhānaṃ bhaved yatra ca tryambakam // 110.222 //
āpṛcchya pippalādaṃ taṃ surāḥ svaṃ sadanaṃ yayuḥ /
pippalāḥ kālaparyāye svargaṃ jagmur athākṣayam // 110.223 //
pādapānāṃ padaṃ vipraḥ pippalādaḥ pratāpavān /
kṣetrādhipatye saṃsthāpya pūjayām āsa śaṃkaram // 110.224 //
dadhīcisūnur munir ugratejā avāpya bhāryāṃ gautamasyātmajāṃ ca /
putrān athāvāpya śriyaṃ yaśaś ca suhṛjjanaiḥ svargam avāpa dhīraḥ // 110.225 //
tataḥ prabhṛti tat tīrthaṃ pippaleśvaram ucyate /
sarvakratuphalaṃ puṇyaṃ smaraṇād aghanāśanam // 110.226 //
kiṃ punaḥ snānadānābhyām ādityasya tu darśanāt /
cakreśvaraḥ pippaleśo devadevasya nāmanī // 110.227 //
sarahasyaṃ viditvā tu sarvakāmān avāpnuyāt /
sūryasya ca pratiṣṭhānāt suravāse pratiṣṭhite /
pratiṣṭhānaṃ tu tat kṣetraṃ surāṇām api vallabham // 110.228 //
itīdam ākhyānam atīva puṇyaṃ paṭheta vā yaḥ śṛṇuyāt smared vā /
sa dīrghajīvī dhanavān dharmayuktaś cānte smarañ śaṃbhum upaiti nityam // 110.229 //
nāgatīrtham iti khyātaṃ sarvakāmapradaṃ śubham /
yatra nāgeśvaro devaḥ śṛṇu tasyāpi vistaram // 111.1 //
pratiṣṭhānapure rājā śūrasena iti śrutaḥ /
somavaṃśabhavaḥ śrīmān matimān guṇasāgaraḥ // 111.2 //
putrārthaṃ sa mahāyatnam akarot priyayā saha /
tasya putraś cirād āsīt sarpo vai bhīṣaṇākṛtiḥ // 111.3 //
putraṃ taṃ gopayām āsa śūraseno mahīpatiḥ /
rājñaḥ putraḥ sarpa iti na kaścid vindate janaḥ // 111.4 //
antarvartī paro vāpi mātaraṃ pitaraṃ vinā /
dhātreyy api na jānāti nāmātyo na purohitaḥ // 111.5 //
taṃ dṛṣṭvā bhīṣaṇaṃ sarpaṃ sabhāryo nṛpasattamaḥ /
saṃtāpaṃ nityam āpnoti sarpād varam aputratā // 111.6 //
etad asti mahāsarpo vakti nityaṃ manuṣyavat /
sa sarpaḥ pitaraṃ prāha kuru cūḍām api kriyām // 111.7 //
tathopanayanaṃ cāpi vedādhyayanam eva ca /
yāvad vedaṃ na cādhīte tāvac chūdrasamo dvijaḥ // 111.8 //
etac chrutvā putravacaḥ śūraseno 'tiduḥkhitaḥ /
brāhmaṇaṃ kaṃcanānīya saṃskārādi tadākarot /
adhītavedaḥ sarpo 'pi pitaraṃ cābravīd idam // 111.9 //
vivāhaṃ kuru me rājan strīkāmo 'haṃ nṛpottama /
anyathāpi ca kṛtyaṃ te na sidhyed iti me matiḥ // 111.10 //
janayitvātmajān vedavidhinākhilasaṃskṛtīḥ /
na kuryād yaḥ pitā tasya narakān nāsti niṣkṛtiḥ // 111.11 //
vismitaḥ sa pitā prāha sutaṃ tam uragākṛtim // 111.12 //
yasya śabdād api trāsaṃ yānti śūrāś ca pūruṣāḥ /
tasmai kanyāṃ tu ko dadyād vada putra karomi kim // 111.13 //
tat pitur vacanaṃ śrutvā sarpaḥ prāha vicakṣaṇaḥ // 111.14 //
vivāhā bahavo rājan rājñāṃ santi janeśvara /
prasahyāharaṇaṃ cāpi śastrair vaivāha eva ca // 111.15 //
jāte vivāhe putrasya pitāsau kṛtakṛd bhavet /
no ced atraiva gaṅgāyāṃ mariṣye nātra saṃśayaḥ // 111.16 //
tat putraniścayaṃ jñātvā aputro nṛpasattamaḥ /
vivāhārtham amātyāṃs tān āhūyedaṃ vaco 'bravīt // 111.17 //
nāgeśvaro mama suto yuvarājo guṇākaraḥ /
guṇavān matimāñ śūro durjayaḥ śatrutāpanaḥ // 111.18 //
rathe nāge sa dhanuṣi pṛthivyāṃ nopamīyate /
vivāhas tasya kartavyo hy ahaṃ vṛddhas tathaiva ca // 111.19 //
rājyabhāraṃ sute nyasya niścinto 'haṃ bhavāmy ataḥ /
na dārasaṃgraho yāvat tāvat putro mama priyaḥ // 111.20 //
bālabhāvaṃ no jahāti tasmāt sarve 'numanya ca /
vivāhāyātha kurvantu yatnaṃ mama hite ratāḥ // 111.21 //
na me kācit tadā cintā kṛtodvāho yadātmajaḥ /
sute nyastabharā yānti kṛtinas tapase vanam // 111.22 //
amātyā rājavacanaṃ śrutvā sarve vinītavat /
ūcuḥ prāñjalayo harṣād rājānaṃ bhūritejasam // 111.23 //
tava putro guṇajyeṣṭhas tvaṃ ca sarvatra viśrutaḥ /
vivāhe tava putrasya kiṃ mantryaṃ kiṃ tu cintyate // 111.24 //
amātyeṣu tathokteṣu gambhīro nṛpasattamaḥ /
putraṃ sarpaṃ tv amātyānāṃ na cākhyāti na te viduḥ // 111.25 //
rājā punas tān uvāca kā syāt kanyā guṇādhikā /
mahāvaṃśabhavaḥ śrīmān ko rājā syād guṇāśrayaḥ // 111.26 //
saṃbandhayogyaḥ śūraś ca yatsaṃbandhaḥ praśasyate /
tad rājavacanaṃ śrutvā amātyānāṃ mahāmatiḥ // 111.27 //
kulīnaḥ sādhur atyantaṃ rājakāryahite rataḥ /
rājño matiṃ viditvā tu iṅgitajño 'bravīd idam // 111.28 //
pūrvadeśe mahārāja vijayo nāma bhūpatiḥ /
vājivāraṇaratnānāṃ yasya saṃkhyā na vidyate // 111.29 //
aṣṭau putrā maheṣvāsā mahārājasya dhīmataḥ /
teṣāṃ svasā bhogavatī sākṣāl lakṣmīr ivāparā /
tava putrasya yogyā sā bhāryā rājan mayoditā // 111.30 //
vṛddhāmātyavacaḥ śrutvā rājā taṃ pratyabhāṣata // 111.31 //
sutā tasya kathaṃ me 'sya sutasya syād vadasva tat // 111.32 //
lakṣito 'si mahārāja yat te manasi vartate /
yac chūrasena kṛtyaṃ syād anujānīhi māṃ tataḥ // 111.33 //
vṛddhāmātyavacaḥ śrutvā bhūṣaṇācchādanoktibhiḥ /
saṃpūjya preṣayām āsa mahatyā senayā saha // 111.34 //
sa pūrvadeśam āgatya mahārājaṃ sametya ca /
saṃpūjya vividhair vākyair upāyair nītisaṃbhavaiḥ // 111.35 //
mahārājasutāyāś ca bhogavatyā mahāmatiḥ /
śūrasenasya nṛpateḥ sūnor nāgasya dhīmataḥ // 111.36 //
vivāhāyākarot saṃdhiṃ mithyāmithyāvacouktibhiḥ /
pūjayām āsa nṛpatiṃ bhūṣaṇācchādanādibhiḥ // 111.37 //
avāpya pūjāṃ nṛpatir dadāmīty avadat tadā /
tata āgatya rājñe 'sau vṛddhāmātyo mahāmatiḥ // 111.38 //
śūrasenāya tad vṛttaṃ vaivāhikam avedayat /
tato bahutithe kāle vṛddhāmātyo mahāmatiḥ // 111.39 //
punar balena mahatā vastrālaṃkārabhūṣitaḥ /
jagāma tarasā sarvair anyaiś ca sacivair vṛtaḥ // 111.40 //
vivāhāya mahāmātyo mahārājāya buddhimān /
sarvaṃ provāca vṛddho 'sāv amātyaḥ sacivair vṛtaḥ // 111.41 //
atrāgantuṃ na cāyāti śūrasenasya bhūpateḥ /
putro nāga iti khyāto buddhimān guṇasāgaraḥ // 111.42 //
kṣatriyāṇāṃ vivāhāś ca bhaveyur bahudhā nṛpa /
tasmāc chastrair alaṃkārair vivāhaḥ syān mahāmate // 111.43 //
kṣatriyā brāhmaṇāś caiva satyāṃ vācaṃ vadanti hi /
tasmāc chastrair alaṃkārair vivāhas tv anumanyatām // 111.44 //
vṛddhāmātyavacaḥ śrutvā vijayo rājasattamaḥ /
mene vākyaṃ tathā satyam amātyaṃ bhūpatiṃ tadā // 111.45 //
vivāham akarod rājā bhogavatyāḥ savistaram /
śastreṇa ca yathāśāstraṃ preṣayām āsa tāṃ punaḥ // 111.46 //
svān amātyāṃs tathā gāś ca hiraṇyaturagādikam /
bahu dattvātha vijayo harṣeṇa mahatā yutaḥ // 111.47 //
tām ādāyātha sacivā vṛddhāmātyapurogamāḥ /
pratiṣṭhānam athābhyetya śūrasenāya tāṃ snuṣām // 111.48 //
nyavedayaṃs tathocus te vijayasya vaco bahu /
bhūṣaṇāni vicitrāṇi dāsyo vastrādikaṃ ca yat // 111.49 //
nivedya śūrasenāya kṛtakṛtyā babhūvire /
vijayasya tu ye 'mātyā bhogavatyā sahāgatāḥ // 111.50 //
tān pūjayitvā rājāsau bahumānapuraḥsaram /
vijayāya yathā prītis tathā kṛtvā vyasarjayat // 111.51 //
vijayasya sutā bālā rūpayauvanaśālinī /
śvaśrūśvaśurayor nityaṃ śuśrūṣantī sumadhyamā // 111.52 //
bhogavatyāś ca yo bhartā mahāsarpo 'tibhīṣaṇaḥ /
ekāntadeśe vijane gṛhe ratnasuśobhite // 111.53 //
sugandhakusumākīrṇe tatrāste sukhaśītale /
sa sarpo mātaraṃ prāha pitaraṃ ca punaḥ punaḥ // 111.54 //
mama bhāryā rājaputrī kiṃ māṃ naivopasarpati /
tat putravacanaṃ śrutvā sarpamātedam abravīt // 111.55 //
dhātrike gaccha subhage śīghraṃ bhogavatīṃ vada /
tava bhartā sarpa iti tataḥ sā kiṃ vadiṣyati // 111.56 //
dhātrikā ca tathety uktvā gatvā bhogavatīṃ tadā /
rahogatā uvācedaṃ vinītavad apūrvavat // 111.57 //
jāne 'haṃ subhage bhadre bhartāraṃ tava daivatam /
na cākhyeyaṃ tvayā kvāpi sarpo na puruṣo dhruvam // 111.58 //
tasyās tad vacanaṃ śrutvā bhogavaty abravīd idam // 111.59 //
mānuṣīṇāṃ manuṣyo hi bhartā sāmānyato bhavet /
kiṃ punar devajātis tu bhartā puṇyena labhyate // 111.60 //
bhogavatyās tu tad vākyaṃ sā ca sarvaṃ nyavedayat /
sarpāya sarpamātre ca rājñe caiva yathākramam // 111.61 //
ruroda rājā tadvākyāt smṛtvā tāṃ karmaṇo gatim /
bhogavaty api tāṃ prāha uktapūrvāṃ punaḥ sakhīm // 111.62 //
kāntaṃ darśaya bhadraṃ te vṛthā yāti vayo mama // 111.63 //
tataḥ sā darśayām āsa sarpaṃ tam atibhīṣaṇam /
sugandhakusumākīrṇe śayane sā rahogatā // 111.64 //
taṃ dṛṣṭvā bhīṣaṇaṃ sarpaṃ bhartāraṃ ratnabhūṣitam /
kṛtāñjalipuṭā vākyam avadat kāntam añjasā // 111.65 //
dhanyāsmy anugṛhītāsmi yasyā me daivataṃ patiḥ // 111.66 //
ity uktvā śayane sthitvā taṃ sarpaṃ sarpabhāvanaiḥ /
khelayām āsa tanvaṅgī gītaiś caivāṅgasaṃgamaiḥ // 111.67 //
sugandhakusumaiḥ pānais toṣayām āsa taṃ patim /
tasyāś caiva prasādena sarpasyābhūt smṛtir mune /
smṛtvā sarvaṃ daivakṛtaṃ rātrau sarpo 'bravīt priyām // 111.68 //
rājakanyāpi māṃ dṛṣṭvā na bhītāsi kathaṃ priye /
sovāca daivavihitaṃ ko 'tikramitum īśvaraḥ /
patir eva gatiḥ strīṇāṃ sarvadaiva viśeṣataḥ // 111.69 //
śrutveti hṛṣṭas tām āha nāgaḥ prahasitānanaḥ // 111.70 //
tuṣṭo 'smi tava bhaktyāhaṃ kiṃ dadāmi tavepsitam /
tava prasādāc cārvaṅgi sarvasmṛtir abhūd iyam // 111.71 //
śapto 'haṃ devadevena kupitena pinākinā /
maheśvarakare nāgaḥ śeṣaputro mahābalaḥ // 111.72 //
so 'haṃ patis tvaṃ ca bhāryā nāmnā bhogavatī purā /
umāvākyāj jahāsoccaiḥ śaṃbhuḥ prīto rahogataḥ // 111.73 //
mamāpi cāgataṃ bhadre hāsyaṃ taddevasaṃnidhau /
tatas tu kupitaḥ śaṃbhuḥ prādāc chāpaṃ mamedṛśam // 111.74 //
manuṣyayonau tvaṃ sarpo bhavitā jñānavān iti // 111.75 //
tataḥ prasāditaḥ śaṃbhus tvayā bhadre mayā saha /
tataś coktaṃ tena bhadre gautamyāṃ mama pūjanam // 111.76 //
kurvato jñānam ādhāsye yadā sarpākṛtes tava /
tadā viśāpo bhavitā bhogavatyāḥ prasādataḥ // 111.77 //
tasmād idaṃ mamāpannaṃ tava cāpi śubhānane /
tasmān nītvā gautamīṃ māṃ pūjāṃ kuru mayā saha // 111.78 //
tato viśāpo bhavitā āvāṃ yāvaḥ śivaṃ punaḥ /
sarveṣāṃ sarvadārtānāṃ śiva eva parā gatiḥ // 111.79 //
tac chrutvā bhartṛvacanaṃ sā bhartrā gautamīṃ yayau /
tataḥ snātvā tu gautamyāṃ pūjāṃ cakre śivasya tu // 111.80 //
tataḥ prasanno bhagavān divyarūpaṃ dadau mune /
āpṛcchya pitarau sarpo bhāryayā gantum udyataḥ /
śivalokaṃ tato jñātvā pitā prāha mahāmatiḥ // 111.81 //
yuvarājyadharo jyeṣṭhaḥ putra eko bhavān iti /
tasmād rājyam aśeṣeṇa kṛtvotpādya sutān bahūn /
yāte mayi paraṃ dhāma tato yāhi śivaṃ puram // 111.82 //
etac chrutvā pitṛvacas tathety āha sa nāgarāṭ /
kāmarūpam avāpyātha bhāryayā saha suvrataḥ // 111.83 //
pitrā mātrā tathā putrai rājyaṃ kṛtvā suvistaram /
yāte pitari svarlokaṃ putrān sthāpya svake pade // 111.84 //
bhāryāmātyādisahitas tataḥ śivapuraṃ yayau /
tataḥ prabhṛti tat tīrthaṃ nāgatīrtham iti śrutam // 111.85 //
yatra nāgeśvaro devo bhogavatyā pratiṣṭhitaḥ /
tatra snānaṃ ca dānaṃ ca sarvakratuphalapradam // 111.86 //
mātṛtīrtham iti khyātaṃ sarvasiddhikaraṃ nṛṇām /
ādhibhir mucyate jantus tattīrthasmaraṇād api // 112.1 //
devānām asurāṇāṃ ca saṃgaro 'bhūt sudāruṇaḥ /
nāśaknuvaṃs tadā jetuṃ devā dānavasaṃgaram // 112.2 //
tadāham agamaṃ devais tiṣṭhantaṃ śūlapāṇinam /
astavaṃ vividhair vākyaiḥ kṛtāñjalipuṭaḥ śanaiḥ // 112.3 //
saṃmantrya devair asuraiś ca sarvair yadāhṛtaṃ saṃmathituṃ samudram /
yat kālakūṭaṃ samabhūn maheśa tat tvāṃ vinā ko grasituṃ samarthaḥ // 112.4 //
puṣpaprahāreṇa jagattrayaṃ yaḥ svādhīnam āpādayituṃ samarthaḥ /
māro hare 'py anyasurādivandyo vitāyamāno vilayaṃ prayātaḥ // 112.5 //
vimathya vārīśam anaṅgaśatro yad uttamaṃ tat tu divaukasebhyaḥ /
dattvā viṣaṃ saṃharan nīlakaṇṭha ko vā dhartuṃ tvām ṛte vai samarthaḥ // 112.6 //
tataś ca tuṣṭo bhagavān ādikartā trilocanaḥ // 112.7 //
dāsye 'haṃ yad abhīṣṭaṃ vo bruvantu surasattamāḥ // 112.8 //
dānavebhyo bhayaṃ ghoraṃ tatraihi vṛṣabhadhvaja /
jahi śatrūn surān pāhi nāthavantas tvayā prabho // 112.9 //
niṣkāraṇaḥ suhṛc chaṃbho nābhaviṣyad bhavān yadi /
tadākariṣyan kim iva duḥkhārtāḥ sarvadehinaḥ // 112.10 //
ity uktas tatkṣaṇāt prāyād yatra te devaśatravaḥ /
tatra tad yuddham abhavac chaṃkareṇa suradviṣām // 112.11 //
tatas trilocanaḥ śrāntas tamorūpadharaḥ śivaḥ /
lalāṭād vyapataṃs tasya yudhyataḥ svedabindavaḥ // 112.12 //
sa saṃharan daityagaṇāṃs tāmasīṃ mūrtim āśritaḥ /
tāṃ mūrtim asurā dṛṣṭvā merupṛṣṭhād bhuvaṃ yayuḥ // 112.13 //
sa saṃharan sarvadaityāṃs tadāgacchad bhuvaṃ haraḥ /
itaś cetaś ca bhītās te 'dhāvan sarvāṃ mahīm imām // 112.14 //
tathaiva kopād rudro 'pi śatrūṃs tān anudhāvati /
tathaiva yudhyataḥ śaṃbhoḥ patitāḥ svedabindavaḥ // 112.15 //
yatra yatra bhuvaṃ prāpto bindur māheśvaro mune /
tatra tatra śivākārā mātaro jajñire tataḥ // 112.16 //
procur maheśvaraṃ sarvāḥ khādāmas tv asurān iti /
tataḥ provāca bhagavān sarvaiḥ suragaṇair vṛtaḥ // 112.17 //
svargād bhuvam anuprāptā rākṣasās te rasātalam /
anuprāptās tataḥ sarvāḥ śṛṇvantu mama bhāṣitam // 112.18 //
yatra yatra dviṣo yānti tatra gacchantu mātaraḥ /
rasātalam anuprāptā idānīṃ madbhayād dviṣaḥ /
bhavatyo 'py anugacchantu rasātalam anu dviṣaḥ // 112.19 //
tāś ca jagmur bhuvaṃ bhittvā yatra te daityadānavāḥ /
tān hatvā mātaraḥ sarvān devārīn atibhīṣaṇān // 112.20 //
punar devān upājagmuḥ pathā tenaiva mātaraḥ /
gatāś ca mātaro yāvad yāvac ca punar āgatāḥ // 112.21 //
tāvad devāḥ sthitā āsan gautamītīram āśritāḥ /
prasthānāt tatra mātṝṇāṃ surāṇāṃ ca pratiṣṭhiteḥ // 112.22 //
pratiṣṭhānaṃ tu tat kṣetraṃ puṇyaṃ vijayavardhanam /
mātṝṇāṃ yatra cotpattir mātṛtīrthaṃ pṛthak pṛthak // 112.23 //
tatra tatra bilāny āsan rasātalagatāni ca /
surās tābhyo varān procur loke pūjāṃ yathā śivaḥ // 112.24 //
prāpnoti tadvan mātṛbhyaḥ pūjā bhavatu sarvadā /
ity uktvāntardadhur devā āsaṃs tatraiva mātaraḥ // 112.25 //
yatra yatra sthitā devyo mātṛtīrthaṃ tato viduḥ /
surāṇām api sevyāni kiṃ punar mānuṣādibhiḥ // 112.26 //
teṣu snānam atho dānaṃ pitṝṇāṃ caiva tarpaṇam /
sarvaṃ tad akṣayaṃ jñeyaṃ śivasya vacanaṃ yathā // 112.27 //
yas tv idaṃ śṛṇuyān nityaṃ smared api paṭhet tathā /
ākhyānaṃ mātṛtīrthānām āyuṣmān sa sukhī bhavet // 112.28 //
idam apy aparaṃ tīrthaṃ devānām api durlabham /
brahmatīrtham iti khyātaṃ bhuktimuktipradaṃ nṛṇām // 113.1 //
sthiteṣu devasainyeṣu praviṣṭeṣu rasātalam /
daityeṣu ca muniśreṣṭha tathā mātṛṣu tān anu // 113.2 //
madīyaṃ pañcamaṃ vaktraṃ gardabhākṛti bhīṣaṇam /
tad vaktraṃ devasainyeṣu mayi tiṣṭhaty uvāca ha // 113.3 //
he daityāḥ kiṃ palāyante na bhayaṃ vo 'stu satvaram /
āgacchantu surān sarvān bhakṣayiṣye kṣaṇād iti // 113.4 //
nivārayantaṃ mām evaṃ bhakṣaṇāyodyataṃ tathā /
taṃ dṛṣṭvā vibudhāḥ sarve vitrastā viṣṇum abruvan // 113.5 //
trāhi viṣṇo jagannātha brahmaṇo 'sya mukhaṃ luna /
cakradhṛg vibudhān āha cchedmi cakreṇa vai śiraḥ // 113.6 //
kiṃ tu tac chinnam evedaṃ saṃharet sacarācaram /
mantraṃ brūmo 'tra vibudhāḥ śrūyatāṃ sarvam eva hi // 113.7 //
trinetraḥ kaśiraś chettā sa ca dhatte na saṃśayaḥ /
mayā ca śaṃbhuḥ sarvaiś ca stutaḥ proktas tathaiva ca // 113.8 //
yāgaḥ kṣaṇī dṛṣṭaphale 'samarthaḥ sa naiva kartuḥ phalatīti matvā /
phalasya dāne pratibhūr jaṭīti niścitya lokaḥ pratikarma yātaḥ // 113.9 //
tataḥ sureśaḥ saṃtuṣṭo devānāṃ kāryasiddhaye /
lokānām upakārārthaṃ tathety āha surān prati // 113.10 //
tadvaktraṃ pāparūpaṃ yad bhīṣaṇaṃ lomaharṣaṇam /
nikṛtya nakhaśastraiś ca kva sthāpyaṃ cety athābravīt // 113.11 //
tatrelā vibudhān āha nāhaṃ voḍhuṃ śiraḥ kṣamā /
rasātalam atho yāsye udadhiś cāpy athābravīt // 113.12 //
śoṣaṃ yāsye kṣaṇād eva punaś cocuḥ śivaṃ surāḥ /
tvayaivaitad brahmaśiro dhāryaṃ lokānukampayā // 113.13 //
acchede jagatāṃ nāśaś chede doṣaś ca tādṛśaḥ /
evaṃ vimṛśya someśo dadhāra kaśiras tadā // 113.14 //
tad dṛṣṭvā duṣkaraṃ karma gautamīṃ prāpya pāvanīm /
astuvañ jagatām īśaṃ praṇayād bhaktitaḥ surāḥ // 113.15 //
deveṣv amitraṃ kaśiro 'tibhīmaṃ tān bhakṣaṇāyopagataṃ nikṛtya /
nakhāgrasūcyā śakalendumaulis tyāge 'pi doṣāt kṛpayānudhatte // 113.16 //
tatra te vibudhāḥ sarve sthitā ye brahmaṇo 'ntike /
tuṣṭuvur vibudheśānaṃ karma dṛṣṭvātidaivatam // 113.17 //
tataḥ prabhṛti tat tīrthaṃ brahmatīrtham iti śrutam /
adyāpi brahmaṇo rūpaṃ caturmukham avasthitam // 113.18 //
śiromātraṃ tu yaḥ paśyet sa gacched brahmaṇaḥ padam /
yatra sthitvā svayaṃ rudro lūnavān brahmaṇaḥ śiraḥ // 113.19 //
rudratīrthaṃ tad eva syāt tatra sākṣād divākaraḥ /
devānāṃ ca svarūpeṇa sthito yasmāt tad uttamam // 113.20 //
sauryaṃ tīrthaṃ tad ākhyātaṃ sarvakratuphalapradam /
tatra snātvā raviṃ dṛṣṭvā punarjanma na vidyate // 113.21 //
mahādevena yac chinnaṃ brahmaṇaḥ pañcamaṃ śiraḥ /
kṣetre 'vimukte saṃsthāpya devatānāṃ hitaṃ kṛtam // 113.22 //
brahmatīrthe śiromātraṃ yo dṛṣṭvā gautamītaṭe /
kṣetre 'vimukte tasyaiva sthāpitaṃ yo 'nupaśyati /
kapālaṃ brahmaṇaḥ puṇyaṃ brahmahā pūtatāṃ vrajet // 113.23 //
avighnaṃ tīrtham ākhyātaṃ sarvavighnavināśanam /
tatrāpi vṛttam ākhyāsye śṛṇu nārada bhaktitaḥ // 114.1 //
devasattre pravṛtte tu gautamyāś cottare taṭe /
samāptir naiva sattrasya saṃjātā vighnadoṣataḥ // 114.2 //
tataḥ suragaṇāḥ sarve mām avocan hariṃ tadā /
tato dhyānagato 'haṃ tān avocaṃ vīkṣya kāraṇam // 114.3 //
vināyakakṛtair vighnair naitat sattraṃ samāpyate /
tasmāt stuvantu te sarve ādidevaṃ vināyakam // 114.4 //
tathety uktvā suragaṇāḥ snātvā te gautamītaṭe /
astuvan bhaktito devā ādidevaṃ gaṇeśvaram // 114.5 //
yaḥ sarvakāryeṣu sadā surāṇām apīśaviṣṇvambujasaṃbhavānām /
pūjyo namasyaḥ paricintanīyas taṃ vighnarājaṃ śaraṇaṃ vrajāmaḥ // 114.6 //
na vighnarājena samo 'sti kaścid devo manovāñchitasaṃpradātā /
niścitya caitat tripurāntako 'pi taṃ pūjayām āsa vadhe purāṇām // 114.7 //
karotu so 'smākam avighnam asmin mahākratau satvaram āmbikeyaḥ /
dhyātena yenākhiladehabhājāṃ pūrṇā bhaviṣyanti manobhilāṣāḥ // 114.8 //
mahotsavo 'bhūd akhilasya devyā jātaḥ sutaś cintitamātra eva /
ato 'vadan surasaṃghāḥ kṛtārthāḥ sadyojātaṃ vighnarājaṃ namantaḥ // 114.9 //
yo mātur utsaṅgagato 'tha mātrā nivāryamāṇo 'pi balāc ca candram /
saṃgopayām āsa pitur jaṭāsu gaṇādhināthasya vinoda eṣaḥ // 114.10 //
papau stanaṃ mātur athāpi tṛpto yo bhrātṛmātsaryakaṣāyabuddhiḥ /
lambodaras tvaṃ bhava vighnarājo lambodaraṃ nāma cakāra śaṃbhuḥ // 114.11 //
saṃveṣṭito devagaṇair maheśaḥ pravartatāṃ nṛtyam itīty uvāca /
saṃtoṣito nūpurarāvamātrād gaṇeśvaratve 'bhiṣiṣeca putram // 114.12 //
yo vighnapāśaṃ ca kareṇa bibhrat skandhe kuṭhāraṃ ca tathā pareṇa /
apūjito vighnam atho 'pi mātuḥ karoti ko vighnapateḥ samo 'nyaḥ // 114.13 //
dharmārthakāmādiṣu pūrvapūjyo devāsuraiḥ pūjyata eva nityam /
yasyārcanaṃ naiva vināśam asti taṃ pūrvapūjyaṃ prathamaṃ namāmi // 114.14 //
yasyārcanāt prārthanayānurūpāṃ dṛṣṭvā tu sarvasya phalasya siddhim /
svatantrasāmarthyakṛtātigarvaṃ bhrātṛpriyaṃ tv ākhurathaṃ tam īḍe // 114.15 //
yo mātaraṃ sarasair nṛtyagītais tathābhilāṣair akhilair vinodaiḥ /
saṃtoṣayām āsa tadātituṣṭaṃ taṃ śrīgaṇeśaṃ śaraṇaṃ prapadye // 114.16 //
suropakārair asuraiś ca yuddhaiḥ stotrair namaskāraparaiś ca mantraiḥ /
pitṛprasādena sadā samṛddhaṃ taṃ śrīgaṇeśaṃ śaraṇaṃ prapadye // 114.17 //
jaye purāṇām akarot pratīpaṃ pitrāpi harṣāt pratipūjito yaḥ /
nirvighnatāṃ cāpi punaś cakāra tasmai gaṇeśāya namaskaromi // 114.18 //
iti stutaḥ suragaṇair vighneśaḥ prāha tān punaḥ // 114.19 //
ito nirvighnatā sattre mattaḥ syād asurāriṇaḥ // 114.20 //
devasattre nivṛtte tu gaṇeśaḥ prāha tān surān // 114.21 //
stotreṇānena ye bhaktyā māṃ stoṣyanti yatavratāḥ /
teṣāṃ dāridryaduḥkhāni na bhaveyuḥ kadācana // 114.22 //
atra ye bhaktitaḥ snānaṃ dānaṃ kuryur atandritāḥ /
teṣāṃ sarvāṇi kāryāṇi bhaveyur iti manyatām // 114.23 //
tadvākyasamakālaṃ tu tathety ūcuḥ surā api /
nivṛtte tu makhe tasmin surā jagmuḥ svam ālayam // 114.24 //
tataḥ prabhṛti tat tīrtham avighnam iti gadyate /
sarvakāmapradaṃ puṃsāṃ sarvavighnavināśanam // 114.25 //
śeṣatīrtham iti khyātaṃ sarvakāmapradāyakam /
tasya rūpaṃ pravakṣyāmi yan mayā paribhāṣitam // 115.1 //
śeṣo nāma mahānāgo rasātalapatiḥ prabhuḥ /
sarvanāgaiḥ parivṛto rasātalam athābhyagāt // 115.2 //
rākṣasā daityadanujāḥ praviṣṭā ye rasātalam /
tair nirasto bhogipatir mām uvācātha vihvalaḥ // 115.3 //
rasātalaṃ tvayā dattaṃ rākṣasānāṃ mamāpi ca /
te me sthānaṃ na dāsyanti tasmāt tvāṃ śaraṇaṃ gataḥ // 115.4 //
tato 'ham abravaṃ nāgaṃ gautamīṃ yāhi pannaga /
tatra stutvā mahādevaṃ lapsyase tvaṃ manoratham // 115.5 //
nānyo 'sti lokatritaye manorathasamarpakaḥ /
madvākyaprerito nāgo gaṅgām āplutya yatnataḥ /
kṛtāñjalipuṭo bhūtvā tuṣṭāva tridaśeśvaram // 115.6 //
namas trailokyanāthāya dakṣayajñavibhedine /
ādikartre namas tubhyaṃ namas trailokyarūpiṇe // 115.7 //
namaḥ sahasraśirase namaḥ saṃhārakāriṇe /
somasūryāgnirūpāya jalarūpāya te namaḥ // 115.8 //
sarvadā sarvarūpāya kālarūpāya te namaḥ /
pāhi śaṃkara sarveśa pāhi someśa sarvaga /
jagannātha namas tubhyaṃ dehi me manasepsitam // 115.9 //
tato maheśvaraḥ prītaḥ prādān nāgepsitān varān /
vināśāya surārīṇāṃ daityadānavarakṣasām // 115.10 //
śeṣāya pradadau śūlaṃ jahy anenāripuṃgavān /
tataḥ proktaḥ śivenāsau śeṣaḥ śūlena bhogibhiḥ // 115.11 //
rasātalam atho gatvā nijaghāna ripūn raṇe /
nihatya nāgaḥ śūlena daityadānavarākṣasān // 115.12 //
nyavartata punar devo yatra śeṣeśvaro haraḥ /
pathā yena samāyāto devaṃ draṣṭuṃ sa nāgarāṭ // 115.13 //
rasātalād yatra devo bilaṃ tatra vyajāyata /
tasmād bilatalād yātaṃ gāṅgaṃ vāry atipuṇyadam // 115.14 //
tad vāri gaṅgām agamad gaṅgāyāḥ saṃgamas tataḥ /
devasya purataś cāpi kuṇḍaṃ tatra suvistaram // 115.15 //
nāgas tatrākarod dhomaṃ yatra cāgniḥ sadā sthitaḥ /
soṣṇaṃ tad abhavad vāri gaṅgāyās tatra saṃgamaḥ // 115.16 //
devadevaṃ samārādhya nāgaḥ prīto mahāyaśāḥ /
rasātalaṃ tato 'bhīṣṭaṃ śivāt prāpya talaṃ yayau // 115.17 //
tataḥ prabhṛti tat tīrthaṃ nāgatīrtham udāhṛtam /
sarvakāmapradaṃ puṇyaṃ rogadāridryanāśanam // 115.18 //
āyurlakṣmīkaraṃ puṇyaṃ snānadānāc ca muktidam /
śṛṇuyād vā paṭhed bhaktyā yo vāpi smarate tu tat // 115.19 //
tīrthaṃ śeṣeśvaro yatra yatra śaktipradaḥ śivaḥ /
ekaviṃśatitīrthānām ubhayos tatra tīrayoḥ /
śatāni muniśārdūla sarvasaṃpatpradāyinām // 115.20 //
mahānalam iti khyātaṃ vaḍavānalam ucyate /
mahānalo yatra devo vaḍavā yatra sā nadī // 116.1 //
tat tīrthaṃ putra vakṣyāmi mṛtyudoṣajarāpaham /
purāsan naimiṣāraṇye ṛṣayaḥ sattrakāriṇaḥ // 116.2 //
śamitāraṃ ca ṛṣayo mṛtyuṃ cakrus tapasvinaḥ /
vartamāne sattrayāge mṛtyau śamitari sthite // 116.3 //
na mamāra tadā kaścid ubhayaṃ sthāsnu jaṅgamam /
vinā paśūn muniśreṣṭha martyaṃ cāmartyatāṃ gatam // 116.4 //
tatas triviṣṭape śūnye martye caivātisaṃbhṛte /
mṛtyunopekṣite devā rākṣasān ūcire tadā // 116.5 //
gacchadhvam ṛṣisattraṃ tan nāśayadhvaṃ mahādhvaram /
iti devavacaḥ śrutvā procus te rākṣasāḥ surān // 116.6 //
vidhvaṃsayāmas taṃ yajñam asmākaṃ kiṃ phalaṃ tataḥ /
pravartate vinā hetuṃ na kopi kvāpi jātucit // 116.7 //
devā apy asurān ūcur yajñārdhaṃ bhavatām api /
bhaved eva tato yāntu ṛṣīṇāṃ sattram uttamam // 116.8 //
te śrutvā tvaritāḥ sarve yatra yajñaḥ pravartate /
jagmus tatra vināśāya devavākyād viśeṣataḥ // 116.9 //
taj jñātvā ṛṣayo mṛtyum āhuḥ kiṃ kurmahe vayam /
āgatā devavacanād rākṣasā yajñanāśinaḥ // 116.10 //
mṛtyunā saha saṃmantrya naimiṣāraṇyavāsinaḥ /
sarve tyaktvā svāśramaṃ taṃ śamitrā saha nārada // 116.11 //
agnimātram upādāya tyaktvā pātrādikaṃ tu yat /
kratuniṣpattaye jagmur gautamīṃ prati satvarāḥ // 116.12 //
tatra snātvā maheśānaṃ rakṣaṇāyopatasthire /
kṛtāñjalipuṭās te tu tuṣṭuvus tridaśeśvaram // 116.13 //
yo līlayā viśvam idaṃ cakāra dhātā vidhātā bhuvanatrayasya /
yo viśvarūpaḥ sadasatparo yaḥ someśvaraṃ taṃ śaraṇaṃ vrajāmaḥ // 116.14 //
icchāmātreṇa yaḥ sarvaṃ hanti pāti karoti ca /
tam ahaṃ tridaśeśānaṃ śaraṇaṃ yāmi śaṃkaram // 116.15 //
mahānalaṃ mahākāyaṃ mahānāgavibhūṣaṇam /
mahāmūrtidharaṃ devaṃ śaraṇaṃ yāmi śaṃkaram // 116.16 //
tataḥ provāca bhagavān mṛtyo kā prītir astu te // 116.17 //
rākṣasebhyo bhayaṃ ghoram āpannaṃ tridaśeśvara /
yajñam asmāṃś ca rakṣasva yāvat sattraṃ samāpyate // 116.18 //
tathā cakāra bhagavāṃs trinetro vṛṣabhadhvajaḥ /
śamitrā mṛtyunā sattram ṛṣīṇāṃ pūrṇatāṃ yayau // 116.19 //
haviṣāṃ bhāgadheyāya ājagmur amarāḥ kramāt /
tān avocan munigaṇāḥ saṃkṣubdhā mṛtyunā saha // 116.20 //
asmanmakhavināśāya rākṣasāḥ preṣitā yataḥ /
tasmād bhavadbhyaḥ pāpiṣṭhā rākṣasāḥ santu śatravaḥ // 116.21 //
tataḥ prabhṛti devānāṃ rākṣasā vairiṇo 'bhavan /
kṛtyāṃ ca vaḍavāṃ tatra devāś ca ṛṣayo 'malāḥ // 116.22 //
mṛtyor bhāryā bhava tvaṃ tām ity uktvā te 'bhyaṣecayan /
abhiṣekodakaṃ yat tu sā nadī vaḍavābhavat // 116.23 //
mṛtyunā sthāpitaṃ liṅgaṃ mahānalam iti śrutam /
tataḥ prabhṛti tat tīrthaṃ vaḍavāsaṃgamaṃ viduḥ // 116.24 //
mahānalo yatra devas tat tīrthaṃ bhuktimuktidam /
sahasraṃ tatra tīrthānāṃ sarvābhīṣṭapradāyinām /
ubhayos tīrayos tatra smaraṇād aghaghātinām // 116.25 //
ātmatīrtham iti khyātaṃ bhuktimuktipradaṃ nṛṇām /
tasya prabhāvaṃ vakṣyāmi yatra jñāneśvaraḥ śivaḥ // 117.1 //
datta ity api vikhyātaḥ so 'triputro harapriyaḥ /
durvāsasaḥ priyo bhrātā sarvajñānaviśāradaḥ /
sa gatvā pitaraṃ prāha vinayena praṇamya ca // 117.2 //
brahmajñānaṃ kathaṃ me syāt kaṃ pṛcchāmi kva yāmi ca // 117.3 //
tac chrutvātriḥ putravākyaṃ dhyātvā vacanam abravīt // 117.4 //
gautamīṃ putra gaccha tvaṃ tatra stuhi maheśvaram /
sa tu prīto yadaiva syāt tadā jñānam avāpsyasi // 117.5 //
tathety uktvā tadātreyo gaṅgāṃ gatvā śucir yataḥ /
kṛtāñjalipuṭo bhūtvā bhaktyā tuṣṭāva śaṃkaram // 117.6 //
saṃsārakūpe patito 'smi daivān mohena gupto bhavaduḥkhapaṅke /
ajñānanāmnā tamasāvṛto 'haṃ paraṃ na vindāmi surādhinātha // 117.7 //
bhinnas triśūlena balīyasāhaṃ pāpena cintākṣurapāṭitaś ca /
tapto 'smi pañcendriyatīvratāpaiḥ śrānto 'smi saṃtāraya somanātha // 117.8 //
baddho 'smi dāridryamayaiś ca bandhair hato 'smi rogānalatīvratāpaiḥ /
krānto 'smy ahaṃ mṛtyubhujaṃgamena bhīto bhṛśaṃ kiṃ karavāṇi śaṃbho // 117.9 //
bhavābhavābhyām atipīḍito 'haṃ tṛṣṇākṣudhābhyāṃ ca rajastamobhyām /
īdṛkṣayā jarayā cābhibhūtaḥ paśyāvasthāṃ kṛpayā me 'dya nātha // 117.10 //
kāmena kopena ca matsareṇa dambhena darpādibhir apy anekaiḥ /
ekaikaśaḥ kaṣṭagato 'smi viddhas tvaṃ nāthavad vāraya nātha śatrūn // 117.11 //
kasyāpi kaścit patitasya puṃso duḥkhapraṇodī bhavatīti satyam /
vinā bhavantaṃ mama somanātha kutrāpi kāruṇyavaco 'pi nāsti // 117.12 //
tāvat sa kopo bhayamohaduḥkhāny ajñānadāridryarujas tathaiva /
kāmādayo mṛtyur apīha yāvan namaḥ śivāyeti na vacmi vākyam // 117.13 //
na me 'sti dharmo na ca me 'sti bhaktir nāhaṃ vivekī karuṇā kuto me /
dātāsi tenāśu śaraṇya citte nidhehi someti padaṃ madīye // 117.14 //
yāce na cāhaṃ surabhūpatitvaṃ hṛtpadmamadhye mama somanātha /
śrīsomapādāmbujasaṃnidhānaṃ yāce vicāryaiva ca tat kuruṣva // 117.15 //
yathā tavāhaṃ vidito 'smi pāpas tathāpi vijñāpanam āśṛṇuṣva /
saṃśrūyate yatra vacaḥ śiveti tatra sthitiḥ syān mama somanātha // 117.16 //
gaurīpate śaṃkara somanātha viśveśa kāruṇyanidhe 'khilātman /
saṃstūyate yatra sadeti tatra keṣām api syāt kṛtināṃ nivāsaḥ // 117.17 //
ity ātreyastutiṃ śrutvā tutoṣa bhagavān haraḥ /
varado 'smīti taṃ prāha yoginaṃ viśvakṛd bhavaḥ // 117.18 //
ātmajñānaṃ ca muktiṃ ca bhuktiṃ ca vipulāṃ tvayi /
tīrthasyāpi ca māhātmyaṃ varo 'yaṃ tridaśārcita // 117.19 //
evam astv iti taṃ śaṃbhur uktvā cāntaradhīyata /
tataḥ prabhṛti tat tīrtham ātmatīrthaṃ vidur budhāḥ /
tatra snānena dānena muktiḥ syād iha nārada // 117.20 //
aśvatthatīrtham ākhyātaṃ pippalaṃ ca tataḥ param /
uttare mandatīrthaṃ tu tatra vyuṣṭim itaḥ śṛṇu // 118.1 //
purā tv agastyo bhagavān dakṣiṇāśāpatiḥ prabhuḥ /
devais tu preritaḥ pūrvaṃ vindhyasya prārthanaṃ prati // 118.2 //
sa śanair vindhyam abhyāgāt sahasramunibhir vṛtaḥ /
tam āgatya nagaśreṣṭhaṃ bahuvṛkṣasamākulam // 118.3 //
spardhinaṃ merubhānubhyāṃ vindhyaṃ śṛṅgaśatair vṛtam /
atyunnataṃ nagaṃ dhīro lopāmudrāpatir muniḥ // 118.4 //
kṛtātithyo dvijaiḥ sārdhaṃ praśasya ca nagaṃ punaḥ /
idam āha muniśreṣṭho devakāryārthasiddhaye // 118.5 //
ahaṃ yāmi nagaśreṣṭha munibhis tattvadarśibhiḥ /
tīrthayātrāṃ karomīti dakṣiṇāśāṃ vrajāmy aham // 118.6 //
dehi mārgaṃ nagapate ātithyaṃ dehi yācate /
yāvad āgamanaṃ me syāt sthātavyaṃ tāvad eva hi // 118.7 //
nānyathā bhavitavyaṃ te tathety āha nagottamaḥ /
ākrāman dakṣiṇām āśāṃ tair vṛto munibhir muniḥ // 118.8 //
śanaiḥ sa gautamīm āgāt sattrayāgāya dīkṣitaḥ /
yāvat saṃvatsaraṃ sattram akarod ṛṣibhir vṛtaḥ // 118.9 //
kaiṭabhasya sutau pāpau rākṣasau dharmakaṇṭakau /
aśvatthaḥ pippalaś ceti vikhyātau tridaśālaye // 118.10 //
aśvattho 'śvattharūpeṇa pippalo brahmarūpadhṛk /
tāv ubhāv antaraṃ prepsū yajñavidhvaṃsanāya tu // 118.11 //
kurutāṃ kāṅkṣitaṃ rūpaṃ dānavau pāpacetasau /
aśvattho vṛkṣarūpeṇa pippalo brāhmaṇākṛtiḥ // 118.12 //
ubhau tau brāhmaṇān nityaṃ pīḍayetāṃ tapodhana /
ālabhante ca ye 'śvatthaṃ tāṃs tān aśnāty asau taruḥ // 118.13 //
pippalaḥ sāmago bhūtvā śiṣyān aśnāti rākṣasaḥ /
tasmād adyāpi vipreṣu sāmago 'tīva niṣkṛpaḥ // 118.14 //
kṣīyamāṇān dvijān dṛṣṭvā munayo rākṣasāv imau /
iti buddhvā mahāprājñā dakṣiṇaṃ tīram āśritam // 118.15 //
sauriṃ śanaiścaraṃ mandaṃ tapasyantaṃ dhṛtavratam /
gatvā munigaṇāḥ sarve rakṣaḥkarma nyavedayan // 118.16 //
saurir munigaṇān āha pūrṇe tapasi me dvijāḥ /
rākṣasau hanmy apūrṇe tu tapasy akṣama eva hi // 118.17 //
punaḥ procur munigaṇā dāsyāmas te tapo mahat /
ity ukto brāhmaṇaiḥ sauriḥ kṛtam ity āha tān api // 118.18 //
saurir brāhmaṇaveṣeṇa prāyād aśvattharūpiṇam /
rākṣasaṃ brāhmaṇo bhūtvā pradakṣiṇam athākarot // 118.19 //
pradakṣiṇaṃ tu kurvāṇaṃ mene brāhmaṇam eva tam /
nityavad rākṣasaḥ pāpo bhakṣayām āsa māyayā // 118.20 //
tasya kāyaṃ samāviśya cakṣuṣāntrāṇy apaśyata /
dṛṣṭaḥ sa rākṣasaḥ pāpo mandena ravisūnunā // 118.21 //
bhasmībhūtaḥ kṣaṇenaiva girir vajrahato yathā /
aśvatthaṃ bhasmasāt kṛtvā anyaṃ brāhmaṇarūpiṇam // 118.22 //
rākṣasaṃ pāpanilayam eka eva tam abhyagāt /
adhīyāno vipra iva śiṣyarūpo vinītavat // 118.23 //
pippalaḥ pūrvavac cāpi bhakṣayām āsa bhānujam /
sa bhakṣitaḥ pūrvavac ca kukṣāv antrāṇy avaikṣata // 118.24 //
tenālokitamātro 'sau rākṣaso bhasmasād abhūt /
ubhau hatvā bhānusutaḥ kiṃ kṛtyaṃ me vadantv atha // 118.25 //
munayo jātasaṃharṣāḥ sarva eva tapasvinaḥ /
tataḥ prasannā hy abhavann ṛṣayo 'gastyapūrvakāḥ // 118.26 //
varān dadur yathākāmaṃ sauraye mandagāmine /
sa prīto brāhmaṇān āha śaniḥ sūryasuto balī // 118.27 //
maddvāre niyatā ye ca kurvanty aśvatthalambhanam /
teṣāṃ sarvāṇi kāryāṇi syuḥ pīḍā madbhavā na ca // 118.28 //
tīrthe cāśvatthasaṃjñe vai snānaṃ kurvanti ye narāḥ /
teṣāṃ sarvāṇi kāryāṇi bhaveyur aparo varaḥ // 118.29 //
mandavāre tu ye 'śvatthaṃ prātar utthāya mānavāḥ /
ālabhante ca teṣāṃ vai grahapīḍā vyapohatu // 118.30 //
tataḥ prabhṛti tat tīrtham aśvatthaṃ pippalaṃ viduḥ /
tīrthaṃ śanaiścaraṃ tatra tatrāgastyaṃ ca sāttrikam // 118.31 //
yājñikaṃ cāpi tat tīrthaṃ sāmagaṃ tīrtham eva ca /
ityādyaṣṭottarāṇy āsan sahasrāṇy atha ṣoḍaśa /
teṣu snānaṃ ca dānaṃ ca sattrayāgaphalapradam // 118.32 //
somatīrtham iti khyātaṃ tad apy uktaṃ mahātmabhiḥ /
tatra snānena dānena somapānaphalaṃ labhet // 119.1 //
jagatāṃ mātaraḥ pūrvam oṣadhyo jīvasaṃmatāḥ /
mamāpi mātaro devyaḥ pūrvāsāṃ pūrvavattarāḥ // 119.2 //
āsu pratiṣṭhito dharmaḥ svādhyāyo yajñakarma ca /
ābhir eva dhṛtaṃ sarvaṃ trailokyaṃ sacarācaram // 119.3 //
aśeṣarogopaśamo bhavaty ābhir asaṃśayam /
annam etābhir eva syād aśeṣaprāṇarakṣaṇam /
atrauṣadhyo jagadvandyā mām ūcur anahaṃkṛtāḥ // 119.4 //
asmākaṃ tvaṃ patiṃ dehi rājānaṃ surasattama // 119.5 //
tac chrutvā vacanaṃ tāsāṃ mayoktā oṣadhīr idam /
patiṃ prāpsyatha sarvāś ca rājānaṃ prītivardhanam // 119.6 //
rājānam iti tac chrutvā tā mām ūcuḥ punar mune /
gantavyaṃ kva punaś coktā gautamīṃ yāntu mātaraḥ // 119.7 //
tuṣṭāyām atha tasyāṃ vo rājā syāl lokapūjitaḥ /
tāś ca gatvā muniśreṣṭha tuṣṭuvur gautamīṃ nadīm // 119.8 //
kiṃ vākariṣyan bhavavartino janā nānāghasaṃghābhibhavāc ca duḥkhitāḥ /
na cāgamiṣyad bhavatī bhuvaṃ cet puṇyodake gautami śaṃbhukānte // 119.9 //
ko vetti bhāgyaṃ naradehabhājāṃ mahīgatānāṃ saritām adhīśe /
eṣāṃ mahāpātakasaṃghahantrī tvam amba gaṅge sulabhā sadaiva // 119.10 //
na te vibhūtiṃ nanu vetti ko 'pi trailokyavandye jagadamba gaṅge /
gaurīsamāliṅgitavigraho 'pi dhatte smarāriḥ śirasāpi yat tvām // 119.11 //
namo 'stu te mātar abhīṣṭadāyini namo 'stu te brahmamaye 'ghanāśini /
namo 'stu te viṣṇupadābjaniḥsṛte namo 'stu te śaṃbhujaṭāviniḥsṛte // 119.12 //
ity evaṃ stuvatām īśā kiṃ dadāmīty avocata // 119.13 //
patiṃ dehi jaganmātā rājānam atitejasam // 119.14 //
tadovāca nadī gaṅgā oṣadhīs tā idaṃ vacaḥ // 119.15 //
ahaṃ cāmṛtarūpāsmi oṣadhyo mātaro 'mṛtāḥ /
tādṛśaṃ cāmṛtātmānaṃ patiṃ somaṃ dadāmi vaḥ // 119.16 //
devāś ca ṛṣayo vākyaṃ menire soma eva ca /
oṣadhyaś cāpi tad vākyaṃ tato jagmuḥ svam ālayam // 119.17 //
yatra cāpur mahauṣadhyo rājānam amṛtātmakam /
somaṃ samastasaṃtāpapāpasaṃghanivārakam // 119.18 //
somatīrthaṃ tu tat khyātaṃ somapānaphalapradam /
tatra snānena dānena pitaraḥ svargam āpnuyuḥ // 119.19 //
ya idaṃ śṛṇuyān nityaṃ paṭhed vā bhaktitaḥ smaret /
dīrgham āyur avāpnoti sa putrī dhanavān bhavet // 119.20 //
dhānyatīrtham iti khyātaṃ sarvakāmapradaṃ nṛṇām /
subhikṣaṃ kṣemadaṃ puṃsāṃ sarvāpadvinivāraṇam // 120.1 //
oṣadhyaḥ somarājānaṃ patiṃ prāpya mudānvitāḥ /
ūcuḥ sarvasya lokasya gaṅgāyāś cepsitaṃ vacaḥ // 120.2 //
vaidikī puṇyagāthāsti yāṃ vai vedavido viduḥ /
bhūmiṃ sasyavatīṃ kaścin mātaraṃ mātṛsaṃmitām // 120.3 //
gaṅgāsamīpe yo dadyāt sarvakāmān avāpnuyāt /
bhūmiṃ sasyavatīṃ gāś ca oṣadhīś ca mudānvitaḥ // 120.4 //
viṣṇubrahmeśarūpāya yo dadyād bhaktimān naraḥ /
sarvaṃ tad akṣayaṃ vidyāt sarvakāmān avāpnuyāt // 120.5 //
oṣadhyaḥ somarājanyāḥ somaś cāpy oṣadhīpatiḥ /
iti jñātvā brahmavida oṣadhīr yaḥ pradāsyati // 120.6 //
sarvān kāmān avāpnoti brahmaloke mahīyate /
tā eva somarājanyāḥ prītāḥ procuḥ punaḥ punaḥ // 120.7 //
yo 'smān dadāti gaṅgāyāṃ taṃ rājan pārayāmasi /
tvam uttamaś cauṣadhīśa tvadadhīnaṃ carācaram // 120.8 //
oṣadhayaḥ saṃvadante somena saha rājñā /
yo 'smān dadāti viprebhyas taṃ rājan pārayāmasi // 120.9 //
vayaṃ ca brahmarūpiṇyaḥ prāṇarūpiṇya eva ca /
yo 'smān dadāti viprebhyas taṃ rājan pārayāmasi // 120.10 //
asmān dadāti yo nityaṃ brāhmaṇebhyo jitavrataḥ /
upāstir asti sāsmākaṃ taṃ rājan pārayāmasi // 120.11 //
sthāvaraṃ jaṅgamaṃ kiṃcid asmābhir vyāpṛtaṃ jagat /
yo 'smān dadāti viprebhyas taṃ rājan pārayāmasi // 120.12 //
havyaṃ kavyaṃ yad amṛtaṃ yat kiṃcid upabhujyate /
tadgarīyaś ca yo dadyāt taṃ rājan pārayāmasi // 120.13 //
ity etāṃ vaidikīṃ gāthāṃ yaḥ śṛṇoti smareta vā /
paṭhate bhaktim āpannas taṃ rājan pārayāmasi // 120.14 //
yatraiṣā paṭhitā gāthā somena saha rājñā /
gaṅgātīre cauṣadhībhir dhānyatīrthaṃ tad ucyate // 120.15 //
tataḥ prabhṛti tat tīrtham auṣadhyaṃ saumyam eva ca /
amṛtaṃ vedagāthaṃ ca mātṛtīrthaṃ tathaiva ca // 120.16 //
eṣu snānaṃ japo homo dānaṃ ca pitṛtarpaṇam /
annadānaṃ tu yaḥ kuryāt tad ānantyāya kalpate // 120.17 //
ṣaṭśatādhikasāhasraṃ tīrthānāṃ tīrayor dvayoḥ /
sarvapāpanihantṝṇāṃ sarvasaṃpadvivardhanam // 120.18 //
vidarbhāsaṃgamaṃ puṇyaṃ revatīsaṃgamaṃ tathā /
tatra yad vṛttam ākhyāsye yat purāṇavido viduḥ // 121.1 //
bharadvāja iti khyāta ṛṣir āsīt tapodhikaḥ /
tasya svasā revatīti kurūpā vikṛtasvarā // 121.2 //
tāṃ dṛṣṭvā vikṛtāṃ bhrātā bharadvājaḥ pratāpavān /
cintayā parayā yukto gaṅgāyā dakṣiṇe taṭe // 121.3 //
kasmai dadyām imāṃ kanyāṃ svasāraṃ bhīṣaṇākṛtim /
na kaścit pratigṛhṇāti dātavyā ca svasā tathā // 121.4 //
aho bhūyān na kasyāpi kanyā duḥkhaikakāraṇam /
maraṇaṃ jīvato 'py asya prāṇinas tu pade pade // 121.5 //
evaṃ vimṛśatas tasya svāśrame cātiśobhane /
draṣṭuṃ munivaraḥ prāyād bharadvājaṃ yatavratam // 121.6 //
dvyaṣṭavarṣaḥ śubhavapuḥ śānto dānto guṇākaraḥ /
nāmnā kaṭha iti khyāto bharadvājaṃ nanāma saḥ // 121.7 //
vidhivat pūjya taṃ vipraṃ bharadvājaḥ kaṭhaṃ tadā /
tasyāgamanakāryaṃ ca papraccha purataḥ sthitaḥ // 121.8 //
kaṭho 'py āha bharadvājaṃ vidyārthy aham upāgataḥ /
tathā ca darśanākāṅkṣī yad yuktaṃ tad vidhīyatām // 121.9 //
bharadvājaḥ kaṭhaṃ prāha adhīṣva yad abhīpsitam /
purāṇaṃ smṛtayo vedā dharmasthānāny anekaśaḥ // 121.10 //
sarvaṃ vedmi mahāprājña ruciraṃ vada mā ciram /
kulīno dharmanirato guruśuśrūṣaṇe rataḥ /
abhimānī śrutadharaḥ śiṣyaḥ puṇyair avāpyate // 121.11 //
adhyāpayasva bho brahmañ śiṣyaṃ māṃ vītakalmaṣam /
śuśrūṣaṇarataṃ bhaktaṃ kulīnaṃ satyavādinam // 121.12 //
tathety uktvā bharadvājaḥ prādād vidyām aśeṣataḥ /
prāptavidyaḥ kaṭhaḥ prīto bharadvājam athābravīt // 121.13 //
iccheyaṃ dakṣiṇāṃ dātuṃ guro tava manaḥpriyām /
vadasva durlabhaṃ vāpi guro tubhyaṃ namo 'stu te // 121.14 //
vidyāṃ prāpyāpi ye mohāt svaguroḥ pāritoṣikam /
na prayacchanti nirayaṃ te yānty ācandratārakam // 121.15 //
gṛhāṇa kanyāṃ vidhivad bhāryāṃ kuru mama svasām /
asyāṃ prītyā vartitavyaṃ yāceyaṃ dakṣiṇām imām // 121.16 //
bhrātṛvat putravac cāpi śiṣyaḥ syāt tu guroḥ sadā /
guruś ca pitṛvac ca syāt saṃbandho 'tra kathaṃ bhavet // 121.17 //
madvākyaṃ kuru satyaṃ tvaṃ mamājñā tava dakṣiṇā /
sarvaṃ smṛtvā kaṭhādya tvaṃ revatīṃ bhara tanmanāḥ // 121.18 //
tathety uktvā guror vākyāt kaṭho jagrāha pāṇinā /
revatīṃ vidhivad dattāṃ tāṃ samīkṣya kaṭhas tv atha // 121.19 //
tatraiva pūjayām āsa deveśaṃ śaṃkaraṃ tadā /
revatyā rūpasaṃpattyai śivaprītyai ca revatī // 121.20 //
surūpā cārusarvāṅgī na rūpeṇopamīyate /
abhiṣekodakaṃ tatra revatyā yad viniḥsṛtam // 121.21 //
sābhavat tatra gaṅgāyāṃ tasmāt tannāmato nadī /
revatīti samākhyātā rūpasaubhāgyadāyinī // 121.22 //
punar darbhaiś ca vividhair abhiṣekaṃ cakāra saḥ /
puṇyarūpatvasaṃsiddhyai vidarbhā tad abhūn nadī // 121.23 //
śraddhayā saṃgame snātvā revatīgaṅgayor naraḥ /
sarvapāpavinirmukto viṣṇuloke mahīyate // 121.24 //
tathā vidarbhāgautamyoḥ saṃgame śraddhayā mune /
snānaṃ karoty asau yāti bhuktiṃ muktiṃ ca tatkṣaṇāt // 121.25 //
ubhayos tīrayos tatra tīrthānāṃ śatam uttamam /
sarvapāpakṣayakaraṃ sarvasiddhipradāyakam // 121.26 //
pūrṇatīrtham iti khyātaṃ gaṅgāyā uttare taṭe /
tatra snātvā naro 'jñānāt tathāpi śubham āpnuyāt // 122.1 //
pūrṇatīrthasya māhātmyaṃ varṇyate kena jantunā /
svayaṃ saṃsthīyate yatra cakriṇā ca pinākinā // 122.2 //
purā dhanvantarir nāma kalpādāv āyuṣaḥ sutaḥ /
iṣṭvā bahuvidhair yajñair aśvamedhapuraḥsaraiḥ // 122.3 //
dattvā dānāny anekāni bhuktvā bhogāṃś ca puṣkalān /
vijñāya bhogavaiṣamyaṃ paraṃ vairāgyam āśritaḥ // 122.4 //
giriśṛṅge 'mbudheḥ pāre tathā gaṅgānadītaṭe /
śivaviṣṇvor gṛhe vāpi viśeṣāt puṇyasaṃgame // 122.5 //
taptaṃ hutaṃ ca japtaṃ ca sarvam akṣayatāṃ vrajet /
dhanvantarir iti jñātvā tatra tepe tapo mahat // 122.6 //
jñānavairāgyasaṃpanno bhīmeśacaraṇāśrayaḥ /
tapaś cakāra vipulaṃ gaṅgāsāgarasaṃgame // 122.7 //
purā ca nikṛto rājñā raṇaṃ hitvā mahāsuraḥ /
sahasram ekaṃ varṣāṇāṃ samudraṃ prāviśad bhayāt // 122.8 //
dhanvantarau vanaṃ prāpte rājyaṃ prāpte tu tatsute /
virāgaṃ ca gate rājñi tataḥ prāyād athārṇavāt // 122.9 //
tapasyantaṃ tamo nāma balavān asuro mune /
gaṅgātīraṃ samāśritya rājā dhanvantarir yataḥ // 122.10 //
japahomarato nityaṃ brahmajñānaparāyaṇaḥ /
taṃ ripuṃ nāśayāmīti tamaḥ prāyād athārṇavāt // 122.11 //
nāśito bahuśo 'nena rājñā balavatā tv aham /
taṃ ripuṃ nāśayāmīti tamaḥ prāyād athārṇavāt // 122.12 //
māyayā pramadārūpaṃ kṛtvā rājānam abhyagāt /
nṛtyagītavatī subhrūr hasantī cārudarśanā // 122.13 //
tāṃ dṛṣṭvā cārusarvāṅgīṃ bahukālaṃ nayānvitām /
śāntām anuvratāṃ bhaktāṃ kṛpayā cābravīn nṛpaḥ // 122.14 //
kāsi tvaṃ kasya hetor vā vartase gahane vane /
kaṃ dṛṣṭvā harṣasīva tvaṃ vada kalyāṇi pṛcchate // 122.15 //
pramadā cāpi tadvākyaṃ śrutvā rājānam abravīt // 122.16 //
tvayi tiṣṭhati ko loke hetur harṣasya me bhavet /
aham indrasya yā lakṣmīs tvāṃ dṛṣṭvā kāmasaṃbhṛtam // 122.17 //
harṣāc carāmi purato rājaṃs tava punaḥ punaḥ /
agaṇyapuṇyavirahād ahaṃ sarvasya durlabhā // 122.18 //
etad vaco niśamyāśu tapas tyaktvā suduṣkaram /
tām eva manasā dhyāyaṃs tanniṣṭhas tatparāyaṇaḥ // 122.19 //
tadekaśaraṇo rājā babhūva sa yadā tamaḥ /
antardhānaṃ gato brahman nāśayitvā tapo bṛhat // 122.20 //
etasminn antare 'haṃ vai varān dātuṃ samabhyagām /
taṃ dṛṣṭvā vihvalībhūtaṃ tapobhraṣṭaṃ yathā mṛtam // 122.21 //
tam āśvāsyātha vividhair hetubhir nṛpasattamam /
tava śatrus tamo nāma kṛtvā tāṃ tapasaś cyutim // 122.22 //
caritārtho gato rājan na tvaṃ śocitum arhasi /
ānandayanti pramadās tāpayanti ca mānavam // 122.23 //
sarvā eva viśeṣeṇa kim u māyāmayī tu sā /
tataḥ kṛtāñjalī rājā mām āha vigatabhramaḥ // 122.24 //
kiṃ karomi kathaṃ brahmaṃs tapasaḥ pāram āpnuyām // 122.25 //
tatas tasyottaraṃ prādāṃ devadevaṃ janārdanam /
stuhi sarvaprayatnena tataḥ siddhim avāpsyasi // 122.26 //
sa hy aśeṣajagatsraṣṭā vedavedyaḥ purātanaḥ /
sarvārthasiddhidaḥ puṃsāṃ nānyo 'sti bhuvanatraye // 122.27 //
sa jagāma nagaśreṣṭhaṃ himavantaṃ nṛpottamaḥ /
kṛtāñjalipuṭo bhūtvā viṣṇuṃ tuṣṭāva bhaktitaḥ // 122.28 //
jaya viṣṇo jayācintya jaya jiṣṇo jayācyuta /
jaya gopāla lakṣmīśa jaya kṛṣṇa jaganmaya // 122.29 //
jaya bhūtapate nātha jaya pannagaśāyine /
jaya sarvaga govinda jaya viśvakṛte namaḥ // 122.30 //
jaya viśvabhuje deva jaya viśvadhṛte namaḥ /
jayeśa sadasat tvaṃ vai jaya mādhava dharmiṇe // 122.31 //
jaya kāmada kāma tvaṃ jaya rāma guṇārṇava /
jaya puṣṭida puṣṭīśa jaya kalyāṇadāyine // 122.32 //
jaya bhūtapa bhūteśa jaya mānavidhāyine /
jaya karmada karma tvaṃ jaya pītāmbaracchada // 122.33 //
jaya sarveśa sarvas tvaṃ jaya maṅgalarūpiṇe /
jaya sattvādhināthāya jaya vedavide namaḥ // 122.34 //
jaya janmada janmistha paramātman namo 'stu te /
jaya muktida muktis tvaṃ jaya bhuktida keśava // 122.35 //
jaya lokada lokeśa jaya pāpavināśana /
jaya vatsala bhaktānāṃ jaya cakradhṛte namaḥ // 122.36 //
jaya mānada mānas tvaṃ jaya lokanamaskṛta /
jaya dharmada dharmas tvaṃ jaya saṃsārapāraga // 122.37 //
jaya annada annaṃ tvaṃ jaya vācaspate namaḥ /
jaya śaktida śaktis tvaṃ jaya jaitravaraprada // 122.38 //
jaya yajñada yajñas tvaṃ jaya padmadalekṣaṇa /
jaya dānada dānaṃ tvaṃ jaya kaiṭabhasūdana // 122.39 //
jaya kīrtida kīrtis tvaṃ jaya mūrtida mūrtidhṛk /
jaya saukhyada saukhyātmañ jaya pāvanapāvana // 122.40 //
jaya śāntida śāntis tvaṃ jaya śaṃkarasaṃbhava /
jaya pānada pānas tvaṃ jaya jyotiḥsvarūpiṇe // 122.41 //
jaya vāmana vitteśa jaya dhūmapatākine /
jaya sarvasya jagato dātṛmūrte namo 'stu te // 122.42 //
tvam eva lokatrayavartijīva nikāyasaṃkleśavināśadakṣa /
śrīpuṇḍarīkākṣa kṛpānidhe tvaṃ nidhehi pāṇiṃ mama mūrdhni viṣṇo // 122.43 //
evaṃ stuvantaṃ bhagavāñ śaṅkhacakragadādharaḥ /
vareṇa cchandayām āsa sarvakāmasamṛddhidaḥ // 122.44 //
dhanvantariḥ prītamanā varadānena cakriṇaḥ /
varadānāya deveśaṃ govindaṃ saṃsthitaṃ puraḥ // 122.45 //
tam āha nṛpatiḥ prahvaḥ surarājyaṃ mamepsitam /
tac ca dattaṃ tvayā viṣṇo prāpto 'smi kṛtakṛtyatām // 122.46 //
stutaḥ saṃpūjito viṣṇus tatraivāntaradhīyata /
tathaiva tridaśeśatvam avāpa nṛpatiḥ kramāt // 122.47 //
prāgarjitānekakarmaparipākavaśāt tataḥ /
triḥkṛtvo nāśam agamat sahasrākṣaḥ svakāt padāt // 122.48 //
nahuṣād vṛtrahatyāyāḥ sindhusenavadhāt tataḥ /
ahalyāyāṃ ca gamanād yena kena ca hetunā // 122.49 //
smāraṃ smāraṃ tat tad indraś cintāsaṃtāpadurmanāḥ /
tataḥ surapatiḥ prāha vācaspatim idaṃ vacaḥ // 122.50 //
hetunā kena vāgīśa bhraṣṭarājyo bhavāmy aham /
madhye madhye padabhraṃśād varaṃ niḥśrīkatā nṛṇām // 122.51 //
gahanāṃ karmaṇāṃ jīvagatiṃ ko vetti tattvataḥ /
rahasyaṃ sarvabhāvānāṃ jñātuṃ nānyaḥ pragalbhate // 122.52 //
bṛhaspatir hariṃ prāha brahmāṇaṃ pṛccha gaccha tam /
sa tu jānāti yad bhūtaṃ bhaviṣyac cāpi vartanam // 122.53 //
sa tu vakṣyati yenedaṃ jātaṃ tac ca mahāmate /
tāv āgatya mahāprājñau namaskṛtya mamāntikam /
kṛtāñjalipuṭo bhūtvā mām ūcatur idaṃ vacaḥ // 122.54 //
bhagavan kena doṣeṇa śacībhartā udāradhīḥ /
rājyāt prabhraśyate nātha saṃśayaṃ chettum arhasi // 122.55 //
tadāham abravaṃ brahmaṃś ciraṃ dhyātvā bṛhaspatim /
khaṇḍadharmākhyadoṣeṇa tena rājyapadāc cyutaḥ // 122.56 //
deśakālādidoṣeṇa śraddhāmantraviparyayāt /
yathāvaddakṣiṇādānād asaddravyapradānataḥ // 122.57 //
devabhūdevatāvajñāpātakāc ca viśeṣataḥ /
yat khaṇḍatvaṃ svadharmasya dehinām upajāyate // 122.58 //
tenātimānasas tāpaḥ padahāniś ca dustyajā /
kṛto 'pi dharmo 'niṣṭāya jāyate kṣubdhacetasā // 122.59 //
kāryasya na bhavet siddhyai tasmād avyākulāya ca /
asaṃpūrṇe svadharme hi kim aniṣṭaṃ na jāyate // 122.60 //
tābhyāṃ yat pūrvavṛttāntaṃ tad apy uktaṃ mayānagha /
āyuṣas tu sutaḥ śrīmān dhanvantarir udāradhīḥ // 122.61 //
tamasā ca kṛtaṃ vighnaṃ viṣṇunā tac ca nāśitam /
pūrvajanmasu vṛttāntam ityādi parikīrtitam // 122.62 //
tac chrutvā vismitau cobhau mām eva punar ūcatuḥ // 122.63 //
taddoṣapratibandhas tu kena syāt surasattama // 122.64 //
punar dhyātvā tāv avadaṃ śrūyatāṃ doṣakārakam /
kāraṇaṃ sarvasiddhīnāṃ duḥkhasaṃsāratāraṇam // 122.65 //
śaraṇaṃ taptacittānāṃ nirvāṇaṃ jīvatām api /
gatvā tu gautamīṃ devīṃ stūyetāṃ hariśaṃkarau // 122.66 //
nopāyo 'nyo 'sti saṃśuddhyai tau tāṃ hitvā jagattraye /
tadaiva jagmatur ubhau gautamīṃ munisattama /
snātau kṛtakṣaṇau cobhau devau tuṣṭuvatur mudā // 122.67 //
namo matsyāya kūrmāya varāhāya namo namaḥ /
narasiṃhāya devāya vāmanāya namo namaḥ // 122.68 //
namo 'stu hayarūpāya trivikrama namo 'stu te /
namo 'stu buddharūpāya rāmarūpāya kalkine // 122.69 //
anantāyācyutāyeśa jāmadagnyāya te namaḥ /
varuṇendrasvarūpāya yamarūpāya te namaḥ // 122.70 //
parameśāya devāya namas trailokyarūpiṇe /
bibhratsarasvatīṃ vaktre sarvajño 'si namo 'stu te // 122.71 //
lakṣmīvān asy ato lakṣmīṃ bibhrad vakṣasi cānagha /
bahubāhūrupādas tvaṃ bahukarṇākṣiśīrṣakaḥ /
tvām eva sukhinaṃ prāpya bahavaḥ sukhino 'bhavan // 122.72 //
tāvan niḥśrīkatā puṃsāṃ mālinyaṃ dainyam eva vā /
yāvan na yānti śaraṇaṃ hare tvāṃ karuṇārṇavam // 122.73 //
sūkṣmaṃ paraṃ jotir anantarūpam oṃkāramātraṃ prakṛteḥ paraṃ yat /
cidrūpam ānandamayaṃ samastam evaṃ vadantīśa mumukṣavas tvām // 122.74 //
ārādhayanty atra bhavantam īśaṃ mahāmakhaiḥ pañcabhir apy akāmāḥ /
saṃsārasindhoḥ param āptakāmā viśanti divyaṃ bhuvanaṃ vapus te // 122.75 //
sarveṣu sattveṣu samatvabuddhyā saṃvīkṣya ṣaṭsūrmiṣu śāntabhāvāḥ /
jñānena te karmaphalāni hitvā dhyānena te tvāṃ praviśanti śaṃbho // 122.76 //
na jātidharmāṇi na vedaśāstraṃ na dhyānayogo na samādhidharmaḥ /
rudraṃ śivaṃ śaṃkaraṃ śānticittaṃ bhaktyā devaṃ somam ahaṃ namasye // 122.77 //
mūrkho 'pi śaṃbho tava pādabhaktyā samāpnuyān muktimayīṃ tanuṃ te /
jñāneṣu yajñeṣu tapaḥsu caiva dhyāneṣu homeṣu mahāphaleṣu // 122.78 //
saṃpannam etat phalam uttamaṃ yat someśvare bhaktir aharniśaṃ yat /
sarvasya jīvasya sadā priyasya phalasya dṛṣṭasya tathā śrutasya // 122.79 //
svargasya mokṣasya jagannivāsa sopānapaṅktis tava bhaktir eṣā /
tvatpādasaṃprāptiphalāptaye tu sopānapaṅktiṃ na vadanti dhīrāḥ // 122.80 //
tasmād dayālo mama bhaktir astu naivāsty upāyas tava rūpasevā /
ātmīyam ālokya mahattvam īśa pāpeṣu cāsmāsu kuru prasādam // 122.81 //
sthūlaṃ ca sūkṣmaṃ tvam anādi nityaṃ pitā ca mātā yad asac ca sac ca /
evaṃ stuto yaḥ śrutibhiḥ purāṇair namāmi someśvaram īśitāram // 122.82 //
tataḥ prītau hariharāv ūcatus tridaśeśvarau // 122.83 //
vriyatāṃ yan manobhīṣṭaṃ yad varaṃ cātidurlabham // 122.84 //
indraḥ prāha sureśānaṃ madrājyaṃ tu punaḥ punaḥ /
jāyate bhraśyate caiva tat pāpam upaśāmyatām // 122.85 //
yathā sthiro 'haṃ rājye syāṃ sarvaṃ syān niścalaṃ mama /
suprītau yadi deveśau sarvaṃ syān niścalaṃ sadā // 122.86 //
tatheti harivākyaṃ tāv abhinandyedam ūcatuḥ /
paraṃ prasādam āpannau tāv ālokya smitānanau // 122.87 //
nirapāyanirādhāranirvikārasvarūpiṇau /
śaraṇyau sarvalokānāṃ bhuktimuktipradāv ubhau // 122.88 //
tridaivatyaṃ mahātīrthaṃ gautamī vāñchitapradā /
tasyām anena mantreṇa kurutāṃ snānam ādarāt // 122.89 //
abhiṣekaṃ mahendrasya maṅgalāya bṛhaspatiḥ /
karotu saṃsmarann āvāṃ saṃpadāṃ sthairyasiddhaye // 122.90 //
iha janmani pūrvasmin yat kiṃcit sukṛtaṃ kṛtam /
tat sarvaṃ pūrṇatām etu godāvari namo 'stu te // 122.91 //
evaṃ smṛtvā tu yaḥ kaścid gautamyāṃ snānam ācaret /
āvābhyāṃ tu prasādena dharmaḥ saṃpūrṇatām iyāt /
pūrvajanmakṛtād doṣāt sa muktaḥ puṇyavān bhavet // 122.92 //
tatheti cakratuḥ prītau surendradhiṣaṇau tataḥ /
mahābhiṣekam indrasya cakāra dyusadāṃ guruḥ // 122.93 //
tenābhūd yā nadī puṇyā maṅgalety uditā tu sā /
tayā ca saṃgamaḥ puṇyo gaṅgāyāḥ śubhadas tv asau // 122.94 //
indreṇa saṃstuto viṣṇuḥ pratyakṣo 'bhūj jaganmayaḥ /
trilokasaṃmitāṃ śakro bhūmiṃ lebhe jagatpateḥ // 122.95 //
tannāmnā cāpi vikhyāto govinda iti tatra ca /
trilokasaṃmitā labdhā tena gaur vajradhāriṇā // 122.96 //
dattā ca hariṇā tatra govindas tad abhūd dhariḥ /
trailokyarājyaṃ yat prāptaṃ hariṇā ca harer mune // 122.97 //
niścalaṃ yena saṃjātaṃ devadevān maheśvarāt /
bṛhaspatir devagurur yatrāstauṣīn maheśvaram // 122.98 //
rājyasya sthirabhāvāya devendrasya mahātmanaḥ /
siddheśvaras tatra devo liṅgaṃ tu tridaśārcitam // 122.99 //
tataḥ prabhṛti tat tīrthaṃ govindam iti viśrutam /
maṅgalāsaṃgamaṃ caiva pūrṇatīrthaṃ tataḥ param // 122.100 //
indratīrtham iti khyātaṃ bārhaspatyaṃ ca viśrutam /
yatra siddheśvaro devo viṣṇur govinda eva ca // 122.101 //
teṣu snānaṃ ca dānaṃ ca yat kiṃcit sukṛtārjanam /
sarvaṃ tad akṣayaṃ vidyāt pitṝṇām ativallabham // 122.102 //
śṛṇoti yaś cāpi paṭhed yaś ca smarati nityaśaḥ /
tasya tīrthasya māhātmyaṃ bhraṣṭarājyapradāyakam // 122.103 //
saptatriṃśat sahasrāṇi tīrthānāṃ tīrayor dvayoḥ /
ubhayor muniśārdūla sarvasiddhipradāyinām // 122.104 //
na pūrṇatīrthasadṛśaṃ tīrtham asti mahāphalam /
niṣphalaṃ tasya janmādi yo na seveta tan naraḥ // 122.105 //
rāmatīrtham iti khyātaṃ bhrūṇahatyāvināśanam /
tasya śravaṇamātreṇa sarvapāpaiḥ pramucyate // 123.1 //
ikṣvākuvaṃśaprabhavaḥ kṣatriyo lokaviśrutaḥ /
balavān matimāñ śūro yathā śakraḥ puraṃdaraḥ // 123.2 //
pitṛpaitāmahaṃ rājyaṃ kurvann āste yathā baliḥ /
tasya tisro mahiṣyaḥ syū rājño daśarathasya hi // 123.3 //
kauśalyā ca sumitrā ca kaikeyī ca mahāmate /
etāḥ kulīnāḥ subhagā rūpalakṣaṇasaṃyutāḥ // 123.4 //
tasmin rājani rājye tu sthite 'yodhyāpatau mune /
vasiṣṭhe brahmavicchreṣṭhe purodhasi viśeṣataḥ // 123.5 //
na ca vyādhir na durbhikṣaṃ na cāvṛṣṭir na cādhayaḥ /
brahmakṣatraviśāṃ nityaṃ śūdrāṇāṃ ca viśeṣataḥ // 123.6 //
āśramāṇāṃ tu sarveṣām ānando 'bhūt pṛthak pṛthak /
tasmiñ śāsati rājendra ikṣvākūṇāṃ kulodvahe // 123.7 //
devānāṃ dānavānāṃ tu rājyārthe vigraho 'bhavat /
kvāpi tatra jayaṃ prāpur devāḥ kvāpi tathetare // 123.8 //
evaṃ pravartamāne tu trailokyam atipīḍitam /
abhūn nārada tatrāham avadaṃ daityadānavān // 123.9 //
devāṃś cāpi viśeṣeṇa na kṛtaṃ tair madīritam /
punaś ca saṃgaras teṣāṃ babhūva sumahān mithaḥ // 123.10 //
viṣṇuṃ gatvā surāḥ procus tatheśānaṃ jaganmayam /
tāv ūcatur ubhau devān asurān daityadānavān // 123.11 //
tapasā balino yāntu punaḥ kurvantu saṃgaram /
tathety āhur yayuḥ sarve tapase niyatavratāḥ // 123.12 //
yayus tu rākṣasān devāḥ punas te matsarānvitāḥ /
devānāṃ dānavānāṃ ca saṃgaro 'bhūt sudāruṇaḥ // 123.13 //
na tatra devā jetāro naiva daityāś ca dānavāḥ /
saṃyuge vartamāne tu vāg uvācāśarīriṇī // 123.14 //
yeṣāṃ daśaratho rājā te jetāro na cetare // 123.15 //
iti śrutvā jayāyobhau jagmatur devadānavau /
tatra vāyus tvaran prāpto rājānam avadat tadā // 123.16 //
āgantavyaṃ tvayā rājan devadānavasaṃgare /
yatra rājā daśaratho jayas tatreti viśrutam // 123.17 //
tasmāt tvaṃ devapakṣe syā bhaveyur jayinaḥ surāḥ // 123.18 //
tad vāyuvacanaṃ śrutvā rājā daśaratho nṛpaḥ /
āgamyate mayā satyaṃ gaccha vāyo yathāsukham // 123.19 //
gate vāyau tadā daityā ājagmur bhūpatiṃ prati /
te 'py ūcur bhagavann asmatsāhāyyaṃ kartum arhasi // 123.20 //
rājan daśaratha śrīman vijayas tvayi saṃsthitaḥ /
tasmāt tvaṃ vai daityapateḥ sāhāyyaṃ kartum arhasi // 123.21 //
tataḥ provāca nṛpatir vāyunā prārthitaḥ purā /
pratijñātaṃ mayā tac ca yāntu daityāś ca dānavāḥ // 123.22 //
sa tu rājā tathā cakre gatvā caiva triviṣṭapam /
yuddhaṃ cakre tathā daityair dānavaiḥ saha rākṣasaiḥ // 123.23 //
paśyatsu devasaṃgheṣu namucer bhrātaras tadā /
vividhur niśitair bāṇair athākṣaṃ nṛpates tathā // 123.24 //
bhinnākṣaṃ taṃ rathaṃ rājā na jānāti sa saṃbhramāt /
rājāntike sthitā subhrūḥ kaikeyyājñāyi nārada // 123.25 //
na jñāpitaṃ tayā rājñe svayam ālokya suvratā /
bhagnam akṣaṃ samālakṣya cakre hastaṃ tadā svakam // 123.26 //
akṣavan muniśārdūla tad etan mahad adbhutam /
rathena rathināṃ śreṣṭhas tayā dattakareṇa ca // 123.27 //
jitavān daityadanujān devaiḥ prāpya varān bahūn /
tato devair anujñātas tv ayodhyāṃ punar abhyagāt // 123.28 //
sa tu madhye mahārājo mārge vīkṣya tadā priyām /
kaikeyyāḥ karma tad dṛṣṭvā vismayaṃ paramaṃ gataḥ // 123.29 //
tatas tasyai varān prādāt trīṃs tu nārada sā api /
anumānya nṛpaproktaṃ kaikeyī vākyam abravīt // 123.30 //
tvayi tiṣṭhantu rājendra tvayā dattā varā amī // 123.31 //
vibhūṣaṇāni rājendro dattvā sa priyayā saha /
rathena vijayī rājā yayau svanagaraṃ sukhī // 123.32 //
yoṣitāṃ kim adeyaṃ hi priyāṇām ucitāgame /
sa kadācid daśaratho mṛgayāśīlibhir vṛtaḥ // 123.33 //
aṭann araṇye śarvaryāṃ vāribandham athākarot /
saptavyasanahīnena bhavitavyaṃ tu bhūbhujā // 123.34 //
iti jānann api ca tac cakāra tu vidher vaśāt /
gartaṃ praviśya pānārtham āgatān niśitaiḥ śaraiḥ // 123.35 //
mṛgān hanti mahābāhuḥ śṛṇu kālaviparyayam /
gartaṃ praviṣṭe nṛpatau tasminn eva nagottame // 123.36 //
vṛddho vaiśravaṇo nāma na śṛṇoti na paśyati /
tasya bhāryā tathābhūtā tāv abrūtāṃ tadā sutam // 123.37 //
āvāṃ tṛṣārtau rātriś ca kṛṣṇā cāpi pravartate /
vṛddhānāṃ jīvitaṃ kṛtsnaṃ bālas tvam asi putraka // 123.38 //
andhānāṃ badhirāṇāṃ ca vṛddhānāṃ dhik ca jīvitam /
jarājarjaradehānāṃ dhig dhik putraka jīvitam // 123.39 //
tāvat puṃbhir jīvitavyaṃ yāval lakṣmīr dṛḍhaṃ vapuḥ /
yāvad ājñāpratihatā tīrthādāv anyathā mṛtiḥ // 123.40 //
ity etad vacanaṃ śrutvā vṛddhayor guruvatsalaḥ /
putraḥ provāca tad duḥkhaṃ girā madhurayā haran // 123.41 //
mayi jīvati kiṃ nāma yuvayor duḥkham īdṛśam /
na haraty ātmajaḥ pitror yaś caritrair manorujam // 123.42 //
tena kiṃ tanujeneha kulodvegavidhāyinā // 123.43 //
ity uktvā pitarau natvā tāv āśvāsya mahāmanāḥ /
taruskandhe samāropya vṛddhau ca pitarau tadā // 123.44 //
haste gṛhītvā kalaśaṃ jagāma ṛṣiputrakaḥ /
sa ṛṣir na tu rājānaṃ jānāti nṛpatir dvijam // 123.45 //
ubhau sarabhasau tatra dvijo vāri samāviśat /
satvaraṃ kalaśe nyubje vāri gṛhṇantam āśugaiḥ // 123.46 //
dvijaṃ rājā dvipaṃ matvā vivyādha niśitaiḥ śaraiḥ /
vanadvipo 'pi bhūpānām avadhyas tad vidann api // 123.47 //
vivyādha taṃ nṛpaḥ kuryān na kiṃ kiṃ vidhivañcitaḥ /
sa viddho marmadeśe tu duḥkhito vākyam abravīt // 123.48 //
kenedaṃ duḥkhadaṃ karma kṛtaṃ sadbrāhmaṇasya me /
maitro brāhmaṇa ity ukto nāparādho 'sti kaścana // 123.49 //
tad etad vacanaṃ śrutvā muner ārtasya bhūpatiḥ /
niśceṣṭaś ca nirutsāho śanais taṃ deśam abhyagāt // 123.50 //
taṃ tu dṛṣṭvā dvijavaraṃ jvalantam iva tejasā /
asāv apy abhavat tatra saśalya iva mūrcchitaḥ // 123.51 //
ātmānam ātmanā kṛtvā sthiraṃ rājābravīd idam // 123.52 //
ko bhavān dvijaśārdūla kimartham iha cāgataḥ /
vada pāpakṛte mahyaṃ vada me niṣkṛtiṃ parām // 123.53 //
brahmahā varṇibhiḥ kiṃtu śvapacair api jātucit /
na spraṣṭavyo mahābuddhe draṣṭavyo na kadācana // 123.54 //
tad rājavacanaṃ śrutvā muniputro 'bravīd vacaḥ // 123.55 //
utkramiṣyanti me prāṇā ato vakṣyāmi kiṃcana /
svacchandavṛttitājñāne viddhi pākaṃ ca karmaṇām // 123.56 //
ātmārthaṃ tu na śocāmi vṛddhau tu pitarau mama /
tayoḥ śuśrūṣakaḥ kaḥ syād andhayor ekaputrayoḥ // 123.57 //
vinā mayā mahāraṇye kathaṃ tau jīvayiṣyataḥ /
mamābhāgyam aho kīdṛk pitṛśuśrūṣaṇe kṣatiḥ // 123.58 //
jātā me 'dya vinā prāṇair hā vidhe kiṃ kṛtaṃ tvayā /
tathāpi gaccha tatra tvaṃ gṛhītakalaśas tvaran // 123.59 //
tābhyāṃ dehy udapānaṃ tvaṃ yathā tau na mariṣyataḥ // 123.60 //
ity evaṃ bruvatas tasya gatāḥ prāṇā mahāvane /
visṛjya saśaraṃ cāpam ādāya kalaśaṃ nṛpaḥ // 123.61 //
tatrāgāt sa tu vegena yatra vṛddhau mahāvane /
vṛddhau cāpi tadā rātrau tāv anyonyaṃ samūcatuḥ // 123.62 //
udvignaḥ kupito vā syād athavā bhakṣitaḥ katham /
na prāptaś cāvayor yaṣṭiḥ kiṃ kurmaḥ kā gatir bhavet // 123.63 //
na kopi tādṛśaḥ putro vidyate sacarācare /
yaḥ pitror anyathā vākyaṃ na karoty api ninditaḥ // 123.64 //
vajrād api kaṭhoraṃ vā jīvitaṃ tam apaśyatoḥ /
śīghraṃ na yānti yat prāṇās tadekāyattajīvayoḥ // 123.65 //
evaṃ bahuvidhā vāco vṛddhayor vadator vane /
tadā daśaratho rājā śanais taṃ deśam abhyagāt // 123.66 //
pādasaṃcāraśabdena menāte sutam āgatam // 123.67 //
kuto vatsa cirāt prāptas tvaṃ dṛṣṭis tvaṃ parāyaṇam /
na brūṣe kiṃtu ruṣṭo 'si vṛddhayor andhayoḥ sutaḥ // 123.68 //
saśalya iva duḥkhārtaḥ śocan duṣkṛtam ātmanaḥ /
sa bhīta iva rājendras tāv uvācātha nārada // 123.69 //
udapānaṃ ca kurutāṃ tac chrutvā nṛpabhāṣitam /
nāyaṃ vaktā suto 'smākaṃ ko bhavāṃs tat purā vada // 123.70 //
paścāt pibāvaḥ pānīyaṃ tato rājābravīc ca tau // 123.71 //
tatra tiṣṭhati vāṃ putro yatra vārisamāśrayaḥ // 123.72 //
tac chrutvocatur ārtau tau satyaṃ brūhi na cānyathā /
ācacakṣe tato rājā sarvam eva yathātatham // 123.73 //
tatas tu patitau vṛddhau tatrāvāṃ naya mā spṛśa /
brahmaghnasparśanaṃ pāpaṃ na kadācid vinaśyati // 123.74 //
ninye vai śravaṇaṃ vṛddhaṃ sabhāryaṃ nṛpasattamaḥ /
yatrāsau patitaḥ putras taṃ spṛṣṭvā tau vilepatuḥ // 123.75 //
yathā putraviyogena mṛtyur nau vihitas tathā /
tvaṃ cāpi pāpa putrasya viyogān mṛtyum āpsyasi // 123.76 //
evaṃ tu jalpator brahman gatāḥ prāṇās tato nṛpaḥ /
agninā yojayām āsa vṛddhau ca ṛṣiputrakam // 123.77 //
tato jagāma nagaraṃ duḥkhito nṛpatir mune /
vasiṣṭhāya ca tat sarvaṃ nyavedayad aśeṣataḥ // 123.78 //
nṛpāṇāṃ sūryavaṃśyānāṃ vasiṣṭho hi parā gatiḥ /
vasiṣṭho 'pi dvijaśreṣṭhaiḥ saṃmantryāha ca niṣkṛtim // 123.79 //
gālavaṃ vāmadevaṃ ca jābālim atha kaśyapam /
etān anyān samāhūya hayamedhāya yatnataḥ // 123.80 //
yajasva hayamedhaiś ca bahubhir bahudakṣiṇaiḥ // 123.81 //
akarod dhayamedhāṃś ca rājā daśaratho dvijaiḥ /
etasminn antare tatra vāg uvācāśarīriṇī // 123.82 //
pūtaṃ śarīram abhavad rājño daśarathasya hi /
vyavahāryaś ca bhavitā bhaviṣyanti tathā sutāḥ /
jyeṣṭhaputraprasādena rājāpāpo bhaviṣyati // 123.83 //
tato bahutithe kāle ṛṣyaśṛṅgān munīśvarāt /
devānāṃ kāryasiddhyarthaṃ sutā āsan suropamāḥ // 123.84 //
kauśalyāyāṃ tathā rāmaḥ sumitrāyāṃ ca lakṣmaṇaḥ /
śatrughnaś cāpi kaikeyyāṃ bharato matimattaraḥ // 123.85 //
te sarve matimantaś ca priyā rājño vaśe sthitāḥ /
taṃ rājānam ṛṣiḥ prāpya viśvāmitraḥ prajāpatiḥ // 123.86 //
rāmaṃ ca lakṣmaṇaṃ cāpi ayācata mahāmate /
yajñasaṃrakṣaṇārthāya jñātatanmahimā muniḥ // 123.87 //
ciraprāptasuto vṛddho rājā naivety abhāṣata // 123.88 //
mahatā daivayogena kathaṃcid vārdhake mune /
jātāv ānandasaṃdohadāyakau mama bālakau // 123.89 //
saśarīram idaṃ rājyaṃ dāsye naiva sutāv imau // 123.90 //
vasiṣṭhena tadā prokto rājā daśarathas tv iti // 123.91 //
raghavaḥ prārthanābhaṅgaṃ na rājan kvāpi śikṣitāḥ // 123.92 //
rāmaṃ ca lakṣmaṇaṃ caiva kathaṃcid avadan nṛpaḥ // 123.93 //
viśvāmitrasya brahmarṣeḥ kurutāṃ yajñarakṣaṇam // 123.94 //
vadann iti sutau soṣṇaṃ niśvasan glapitādharaḥ /
putrau samarpayām āsa viśvāmitrasya śāstrakṛt // 123.95 //
tathety uktvā daśarathaṃ namasya ca punaḥ punaḥ /
jagmatū rakṣaṇārthāya viśvāmitreṇa tau mudā // 123.96 //
tataḥ prahṛṣṭaḥ sa munir mudā prādāt tadobhayoḥ /
māheśvarīṃ mahāvidyāṃ dhanurvidyāpuraḥsarām // 123.97 //
śāstrīm āstrīṃ laukikīṃ ca rathavidyāṃ gajodbhavām /
aśvavidyāṃ gadāvidyāṃ mantrāhvānavisarjane // 123.98 //
sarvavidyām athāvāpya ubhau tau rāmalakṣmaṇau /
vanaukasāṃ hitārthāya jaghnatus tāṭakāṃ vane // 123.99 //
ahalyāṃ śāpanirmuktāṃ pādasparśāc ca cakratuḥ /
yajñavidhvaṃsanāyātāñ jaghnatus tatra rākṣasān // 123.100 //
kṛtavidyau dhanuṣpāṇī cakratur yajñarakṣaṇam /
tato mahāmakhe vṛtte viśvāmitro munīśvaraḥ // 123.101 //
putrābhyāṃ sahito rājño janakaṃ draṣṭum abhyagāt /
citrām adarśayat tatra rājamadhye nṛpātmajaḥ // 123.102 //
rāmaḥ saumitrisahito dhanurvidyāṃ guror matām /
tatprīto janakaḥ prādāt sītāṃ lakṣmīm ayonijām // 123.103 //
tathaiva lakṣmaṇasyāpi bharatasyānujasya ca /
śatrughnabharatādīnāṃ vasiṣṭhādimate sthitaḥ // 123.104 //
rājā daśarathaḥ śrīmān vivāham akaron mune /
tato bahutithe kāle rājyaṃ tasya prayacchati // 123.105 //
nṛpatau sarvalokānām anumatyā guror api /
mantharātmakadurdaivapreritā matsarākulā // 123.106 //
kaikeyī vighnam ātasthe vanapravrājanaṃ tathā /
bharatasya ca tad rājyaṃ rājā naiva ca dattavān // 123.107 //
pitaraṃ satyavākyaṃ taṃ kurvan rāmo mahāvanam /
viveśa sītayā sārdhaṃ tathā saumitriṇā saha // 123.108 //
satāṃ ca mānasaṃ śuddhaṃ sa viveśa svakair guṇaiḥ /
tasmin vinirgate rāme vanavāsāya dīkṣite // 123.109 //
samaṃ lakṣmaṇasītābhyāṃ rājyatṛṣṇāvivarjite /
taṃ rāmaṃ cāpi saumitriṃ sītāṃ ca guṇaśālinīm // 123.110 //
duḥkhena mahatāviṣṭo brahmaśāpaṃ ca saṃsmaran /
tadā daśaratho rājā prāṇāṃs tatyāja duḥkhitaḥ // 123.111 //
kṛtakarmavipākena rājā nīto yamānugaiḥ /
tasmai rājñe mahāprājña yāvat sthāvarajaṅgame // 123.112 //
yamasadmany anekāni tāmisrādīni nārada /
narakāṇy atha ghorāṇi bhīṣaṇāni bahūni ca // 123.113 //
tatra kṣiptas tadā rājā narakeṣu pṛthak pṛthak /
pacyate chidyate rājā piṣyate cūrṇyate tathā // 123.114 //
śoṣyate daśyate bhūyo dahyate ca nimajjyate /
evamādiṣu ghoreṣu narakeṣu sa pacyate // 123.115 //
rāmo 'pi gacchann adhvānaṃ citrakūṭam athāgamat /
tatraiva trīṇi varṣāṇi vyatītāni mahāmate // 123.116 //
punaḥ sa dakṣiṇām āśām ākrāmad daṇḍakaṃ vanam /
vikhyātaṃ triṣu lokeṣu deśānāṃ tad dhi puṇyadam // 123.117 //
prāviśat tan mahāraṇyaṃ bhīṣaṇaṃ daityasevitam /
tadbhayād ṛṣibhis tyaktaṃ hatvā daityāṃs tu rākṣasān // 123.118 //
vicaran daṇḍakāraṇye ṛṣisevyam athākarot /
tatredaṃ vṛttam ākhyāsye śṛṇu nārada yatnataḥ // 123.119 //
tāvac chanais tv agād rāmo yāvad yojanapañcakam /
gautamīṃ samanuprāpto rājāpi narake sthitaḥ // 123.120 //
yamaḥ svakiṃkarān āha rāmo daśarathātmajaḥ /
gautamīm abhito yāti pitaraṃ tasya dhīmataḥ // 123.121 //
ākarṣantv atha rājānaṃ narakān nātra saṃśayaḥ /
uttīrya gautamīṃ yāti yāvad yojanapañcakam // 123.122 //
rāmas tāvat tasya pitā narake naiva pacyatām /
yad etan madvacaḥ puṇyaṃ na kuryur yadi dūtakāḥ // 123.123 //
tataś ca narake ghore yūyaṃ sarve nimajjatha /
yā kāpy uktā parā śaktiḥ śivasya samavāyinī // 123.124 //
tām eva gautamīṃ santo vadanty ambhaḥsvarūpiṇīm /
haribrahmamaheśānāṃ mānyā vandyā ca saiva yat // 123.125 //
nistīryate na kenāpi tad atikramajaṃ tv agham /
pāpino 'py ātmajaḥ kaścid yaś ca gaṅgām anusmaret // 123.126 //
so 'nekadurganirayān nirgato muktatāṃ vrajet /
kiṃ punas tādṛśaḥ putro gautamīnikaṭe sthitaḥ // 123.127 //
yasyāsau narake paktuṃ na kairapi hi śakyate /
dakṣiṇāśāpater vākyaṃ niśamya yamakiṃkarāḥ // 123.128 //
narake pacyamānaṃ tam ayodhyādhipatiṃ nṛpam /
uttārya ghoranarakād vacanaṃ cedam abruvan // 123.129 //
dhanyo 'si nṛpaśārdūla yasya putraḥ sa tādṛśaḥ /
iha cāmutra viśrāntiḥ suputraḥ kena labhyate // 123.130 //
sa viśrāntaḥ śanai rājā kiṃkarān vākyam abravīt // 123.131 //
narakeṣv atha ghoreṣu pacyamānaḥ punaḥ punaḥ /
kathaṃ tv ākarṣitaḥ śīghraṃ tan me vaktum ihārhatha // 123.132 //
tatra kaścic chāntamanā rājānam idam abravīt // 123.133 //
vedaśāstrapurāṇādāv etad gopyaṃ prayatnataḥ /
prakāśyate tad api te sāmarthyaṃ putratīrthayoḥ // 123.134 //
rāmas tava sutaḥ śrīmān gautamītīram āgataḥ /
tasmāt tvaṃ narakād ghorād ākṛṣṭo 'si narottama // 123.135 //
yadi tvāṃ tatra gautamyāṃ smared rāmaḥ salakṣmaṇaḥ /
snānaṃ kṛtvātha piṇḍādi te dadyāt sa nṛpottama /
tatas tvaṃ sarvapāpebhyo mukto yāsi triviṣṭapam // 123.136 //
tatra gatvā bhavadvākyam ākhyāsye svasutau prati /
bhavanta eva śaraṇam anujñāṃ dātum arhatha // 123.137 //
tad rājavacanaṃ śrutvā kṛpayā yamakiṃkarāḥ /
ājñāṃ ca pradadus tasmai rājā prāgāt sutau prati // 123.138 //
bhīṣaṇaṃ yātanādeham āpanno niḥśvasan muhuḥ /
nirīkṣya svaṃ lajjamānaḥ kṛtaṃ karma ca saṃsmaran // 123.139 //
svecchayā viharan gaṅgām āsasāda ca rāghavaḥ /
gautamyās taṭam āśritya rāmo lakṣmaṇa eva ca // 123.140 //
sītayā saha vaidehyā sasnau caiva yathāvidhi /
naiva tatrābhavad bhojyaṃ bhakṣyaṃ vā gautamītaṭe // 123.141 //
taddine tatra vasatāṃ gautamītīravāsinām /
tad dṛṣṭvā duḥkhito bhrātā lakṣmaṇo rāmam abravīt // 123.142 //
putrau daśarathasyāvāṃ tavāpi balam īdṛśam /
nāsti bhojyam athāsmākaṃ gaṅgātīranivāsinām // 123.143 //
bhrātar yad vihitaṃ karma naiva tac cānyathā bhavet /
pṛthivyām annapūrṇāyāṃ vayam annābhilāṣiṇaḥ // 123.144 //
saumitre nūnam asmābhir na brāhmaṇamukhe hutam /
avajñayā mahīdevāṃs tarpayanty arcayanti na // 123.145 //
te ye lakṣmaṇa jāyante sarvadaiva bubhukṣitāḥ /
snātvā devān athābhyarcya hotavyaś ca hutāśanaḥ /
tataḥ svasamaye devo vidhāsyaty aśanaṃ tu nau // 123.146 //
bhrātroḥ saṃjalpator evaṃ paśyatoḥ karmaṇo gatim /
śanair daśaratho rājā taṃ deśam upajagmivān // 123.147 //
taṃ dṛṣṭvā lakṣmaṇaḥ śīghraṃ tiṣṭha tiṣṭheti cābravīt /
dhanur ākṛṣya kopena rakṣas tvaṃ dānavo 'thavā // 123.148 //
āsannaṃ ca punar dṛṣṭvā yāhi yāhy atra puṇyabhāk /
rāmo dāśarathī rājā dharmabhāk paśya vartate // 123.149 //
gurubhaktaḥ satyasaṃdho devabrāhmaṇasevakaḥ /
trailokyarakṣādakṣo 'sau vartate yatra rāghavaḥ // 123.150 //
na tatra tvādṛśām asti praveśaḥ pāpakarmaṇām /
yadi praviśase pāpa tato vadham avāpsyasi // 123.151 //
tat putravacanaṃ śrutvā śanair āhūya vācayā /
uvācādhomukho bhūtvā snuṣāṃ putrau kṛtāñjaliḥ /
muhur antar vinidhyāyan gatiṃ duṣkṛtakarmaṇaḥ // 123.152 //
ahaṃ daśaratho rājā putrau me śṛṇutaṃ vacaḥ /
tisṛbhir brahmahatyābhir vṛto 'haṃ duḥkham āgataḥ /
chinnaṃ paśyata me dehaṃ narakeṣu ca pātitam // 123.153 //
tataḥ kṛtāñjalī rāmaḥ sītayā lakṣmaṇena ca /
bhūmau praṇemus te sarve vacanaṃ caitad abruvan // 123.154 //
kasyedaṃ karmaṇas tāta phalaṃ nṛpatisattama // 123.155 //
sa ca prāha yathāvṛttaṃ brahmahatyātrayaṃ tathā // 123.156 //
niṣkṛtir brahmahantṝṇāṃ putrau kvāpi na vidyate // 123.157 //
tato duḥkhena mahatāvṛtāḥ sarve bhuvaṃ gatāḥ /
rājānaṃ vanavāsaṃ ca mātaraṃ pitaraṃ tathā // 123.158 //
duḥkhāgamaṃ karmagatiṃ narake pātanaṃ tathā /
evamādy atha saṃsmṛtya mumoha nṛpateḥ sutaḥ /
visaṃjñaṃ nṛpatiṃ dṛṣṭvā sītā vākyam athābravīt // 123.159 //
na śocanti mahātmānas tvādṛśā vyasanāgame /
cintayanti pratīkāraṃ daivyam apy atha mānuṣam // 123.160 //
śocadbhir yugasāhasraṃ vipattir naiva tīryate /
vyāmoham āpnuvantīha na kadācid vicakṣaṇāḥ // 123.161 //
kim anenātra duḥkhena niṣphalena janeśvara /
dehi hatyāṃ prathamato yā jātā hy atibhīṣaṇā // 123.162 //
pitṛbhaktaḥ puṇyaśīlo vedavedāṅgapāragaḥ /
anāgā yo hato vipras tatpāpasyātra niṣkṛtim // 123.163 //
ācarāmi yathāśāstraṃ mā śokaṃ kurutaṃ yuvām /
dvitīyāṃ lakṣmaṇo hatyāṃ gṛhṇātu tv aparāṃ bhavān // 123.164 //
etad dharmayutaṃ vākyaṃ sītayā bhāṣitaṃ dṛḍham /
tatheti cāhatur ubhau tato daśaratho 'bravīt // 123.165 //
tvaṃ hi brahmavidaḥ kanyā janakasya tv ayonijā /
bhāryā rāmasya kiṃ citraṃ yad yuktam anubhāṣase // 123.166 //
na kopi bhavatāṃ kiṃtu śramaḥ svalpo 'pi vidyate /
gautamyāṃ snānadānena piṇḍanirvapaṇena ca // 123.167 //
tisṛbhir brahmahatyābhir mukto yāmi triviṣṭapam /
tvayā janakasaṃbhūte svakulocitam īritam // 123.168 //
prāpayanti paraṃ pāraṃ bhavābdheḥ kulayoṣitaḥ /
godāvaryāḥ prasādena kiṃ nāmāsty atra durlabham // 123.169 //
tatheti kriyamāṇe tu piṇḍadānāya śatruhā /
naivāpaśyad bhakṣyabhojyaṃ tato lakṣmaṇam abravīt // 123.170 //
lakṣmaṇaḥ prāha vinayād iṅgudyāś ca phalāni ca /
santi teṣāṃ ca piṇyākam ānītaṃ tatkṣaṇād iva // 123.171 //
piṇyākenātha gaṅgāyāṃ piṇḍaṃ dātuṃ tathā pituḥ /
manaḥ kurvaṃs tato rāmo mando 'bhūd duḥkhitas tadā // 123.172 //
daivī vāg abhavat tatra duḥkhaṃ tyaja nṛpātmaja /
rājyabhraṣṭo vanaṃ prāptaḥ kiṃ vai niṣkiṃcano bhavān // 123.173 //
aśaṭho dharmanirato na śocitum ihārhasi /
vittaśāṭhyena yo dharmaṃ karoti sa tu pātakī // 123.174 //
śrūyate sarvaśāstreṣu yad rāma śṛṇu yatnataḥ /
yadannaḥ puruṣo rājaṃs tadannās tasya devatāḥ // 123.175 //
piṇḍe nipatite bhūmau nāpaśyat pitaraṃ tadā /
śavaṃ ca patitaṃ yatra śavatīrtham anuttamam // 123.176 //
mahāpātakasaṃghātavighātakṛd anusmṛtiḥ /
tatrāgacchaṃl lokapālā rudrādityās tathāśvinau // 123.177 //
svaṃ svaṃ vimānam ārūḍhās teṣāṃ madhye 'tidīptimān /
vimānavaram ārūḍhaḥ stūyamānaś ca kiṃnaraiḥ // 123.178 //
ādityasadṛśākāras teṣāṃ madhye babhau pitā /
tam adṛṣṭvā svapitaraṃ devān dṛṣṭvā vimāninaḥ // 123.179 //
kṛtāñjalipuṭo rāmaḥ pitā me kvety abhāṣata /
iti divyābhavad vāṇī rāmaṃ saṃbodhya sītayā // 123.180 //
tisṛbhir brahmahatyābhir mukto daśaratho nṛpaḥ /
vṛtaṃ paśya surais tāta devā apy ūcire ca tam // 123.181 //
dhanyo 'si kṛtakṛtyo 'si rāma svargaṃ gataḥ pitā /
nānānirayasaṃghātāt pūrvajān uddharet tu yaḥ // 123.182 //
sa dhanyo 'laṃkṛtaṃ tena kṛtinā bhuvanatrayam /
enaṃ paśya mahābāho muktapāpaṃ raviprabham // 123.183 //
sarvasaṃpattiyukto 'pi pāpī dagdhadrumopamaḥ /
niṣkiṃcano 'pi sukṛtī dṛśyate candramaulivat // 123.184 //
dṛṣṭvābravīt sutaṃ rājā āśīrbhir abhinandya ca // 123.185 //
kṛtakṛtyo 'si bhadraṃ te tārito 'haṃ tvayānagha /
dhanyaḥ sa putro loke 'smin pitṝṇāṃ yas tu tārakaḥ // 123.186 //
tataḥ suragaṇāḥ procur devānāṃ kāryasiddhaye /
rāmaṃ ca puruṣaśreṣṭhaṃ gaccha tāta yathāsukham /
tatas tadvacanaṃ śrutvā rāmas tān abravīt surān // 123.187 //
gurau pitari me devāḥ kiṃ kṛtyam avaśiṣyate // 123.188 //
nadī na gaṅgayā tulyā na tvayā sadṛśaḥ sutaḥ /
na śivena samo devo na tāreṇa samo manuḥ // 123.189 //
tvayā rāma gurūṇāṃ ca kāryaṃ sarvam anuṣṭhitam /
tāritāḥ pitaro rāma tvayā putreṇa mānada /
gacchantu sarve svasthānaṃ tvaṃ ca gaccha yathāsukham // 123.190 //
tad devavacanād dhṛṣṭaḥ sītayā lakṣmaṇāgrajaḥ /
tad dṛṣṭvā gaṅgāmāhātmyaṃ vismito vākyam abravīt // 123.191 //
aho gaṅgāprabhāvo 'yaṃ trailokye nopamīyate /
vayaṃ dhanyā yato gaṅgā dṛṣṭāsmābhis tripāvanī // 123.192 //
harṣeṇa mahatā yukto devaṃ sthāpya maheśvaram /
taṃ ṣoḍaśabhir īśānam upacāraiḥ prayatnataḥ // 123.193 //
saṃpūjyāvaraṇair yuktaṃ ṣaṭtriṃśatkalam īśvaram /
kṛtāñjalipuṭo bhūtvā rāmas tuṣṭāva śaṃkaram // 123.194 //
namāmi śaṃbhuṃ puruṣaṃ purāṇaṃ namāmi sarvajñam apārabhāvam /
namāmi rudraṃ prabhum akṣayaṃ taṃ namāmi śarvaṃ śirasā namāmi // 123.195 //
namāmi devaṃ param avyayaṃ tam umāpatiṃ lokaguruṃ namāmi /
namāmi dāridryavidāraṇaṃ taṃ namāmi rogāpaharaṃ namāmi // 123.196 //
namāmi kalyāṇam acintyarūpaṃ namāmi viśvodbhavabījarūpam /
namāmi viśvasthitikāraṇaṃ taṃ namāmi saṃhārakaraṃ namāmi // 123.197 //
namāmi gaurīpriyam avyayaṃ taṃ namāmi nityaṃ kṣaram akṣaraṃ tam /
namāmi cidrūpam ameyabhāvaṃ trilocanaṃ taṃ śirasā namāmi // 123.198 //
namāmi kāruṇyakaraṃ bhavasya bhayaṃkaraṃ vāpi sadā namāmi /
namāmi dātāram abhīpsitānāṃ namāmi someśam umeśam ādau // 123.199 //
namāmi vedatrayalocanaṃ taṃ namāmi mūrtitrayavarjitaṃ tam /
namāmi puṇyaṃ sadasadvyatītaṃ namāmi taṃ pāpaharaṃ namāmi // 123.200 //
namāmi viśvasya hite rataṃ taṃ namāmi rūpāṇi bahūni dhatte /
yo viśvagoptā sadasatpraṇetā namāmi taṃ viśvapatiṃ namāmi // 123.201 //
yajñeśvaraṃ saṃprati havyakavyaṃ tathā gatiṃ lokasadāśivo yaḥ /
ārādhito yaś ca dadāti sarvaṃ namāmi dānapriyam iṣṭadevam // 123.202 //
namāmi someśvaram asvatantram umāpatiṃ taṃ vijayaṃ namāmi /
namāmi vighneśvaranandināthaṃ putrapriyaṃ taṃ śirasā namāmi // 123.203 //
namāmi devaṃ bhavaduḥkhaśoka vināśanaṃ candradharaṃ namāmi /
namāmi gaṅgādharam īśam īḍyam umādhavaṃ devavaraṃ namāmi // 123.204 //
namāmy ajādīśapuraṃdarādi surāsurair arcitapādapadmam /
namāmi devīmukhavādanānām īkṣārtham akṣitritayaṃ ya aicchat // 123.205 //
pañcāmṛtair gandhasudhūpadīpair vicitrapuṣpair vividhaiś ca mantraiḥ /
annaprakāraiḥ sakalopacāraiḥ saṃpūjitaṃ somam ahaṃ namāmi // 123.206 //
tataḥ sa bhagavān āha rāmaṃ śaṃbhuḥ salakṣmaṇam /
varān vṛṇīṣva bhadraṃ te rāmaḥ prāha vṛṣadhvajam // 123.207 //
stotreṇānena ye bhaktyā toṣyanti tvāṃ surottama /
teṣāṃ sarvāṇi kāryāṇi siddhiṃ yāntu maheśvara // 123.208 //
yeṣāṃ ca pitaraḥ śaṃbho patitā narakārṇave /
teṣāṃ piṇḍādidānena pūtā yāntu triviṣṭapam // 123.209 //
janmaprabhṛti pāpāni manovākkāyikaṃ tv agham /
atra tu snānamātreṇa tat sadyo nāśam āpnuyāt // 123.210 //
atra ye bhaktitaḥ śaṃbho dadaty arthibhya aṇv api /
sarvaṃ tad akṣayaṃ śaṃbho dātṝṇāṃ phalakṛd bhavet // 123.211 //
evam astv iti taṃ rāmaṃ śaṃkaro hṛṣito 'bravīt /
gate tasmin suraśreṣṭhe rāmo 'py anucaraiḥ saha // 123.212 //
gautamī yatra cotpannā śanais taṃ deśam abhyagāt /
tataḥ prabhṛti tat tīrthaṃ rāmatīrtham udāhṛtam // 123.213 //
dayālor apatat tatra lakṣmaṇasya karāc charaḥ /
tad bāṇatīrtham abhavat sarvāpadvinivāraṇam // 123.214 //
yatra saumitriṇā snānaṃ śaṃkarasyārcanaṃ kṛtam /
tat tīrthaṃ lakṣmaṇaṃ jātaṃ tathā sītāsamudbhavam // 123.215 //
nānāvidhāśeṣapāpasaṃghanirmūlanakṣamam /
yad aṅghrisaṃgād abhavad gaṅgā trailokyapāvanī // 123.216 //
sa yatra snānam akarot tad vaiśiṣṭyaṃ kim ucyate /
tad rāmatīrthasadṛśaṃ tīrthaṃ kvāpi na vidyate // 123.217 //
putratīrtham iti khyātaṃ puṇyatīrthaṃ tad ucyate /
sarvān kāmān avāpnoti yanmahimnaḥ śruter api // 124.1 //
tasya svarūpaṃ vakṣyāmi śṛṇu yatnena nārada /
diteḥ putrāś ca danujāḥ parikṣīṇā yadābhavan /
adites tu sutā jyeṣṭhāḥ sarvabhāvena nārada // 124.2 //
tadā ditiḥ putraviyogaduḥkhāt saṃspardhamānā danum ājagāma // 124.3b //
kṣīṇāḥ sutā āvayor eva bhadre kiṃ kurmahe karma loke garīyaḥ /
paśyāditer vaṃśam abhinnam uttamaṃ saurājyayuktaṃ yaśasā jayaśriyā // 124.4 //
jitārim abhyunnatakīrtidharmaṃ maccittasaṃharṣavināśadakṣam /
samānabhartṛtvasamānadharme samānagotre 'pi samānarūpe // 124.5 //
na jīvayeyaṃ śriyam unnatiṃ ca jīrṇāsmi dṛṣṭvā tv aditiprasūtān /
kām apy avasthām anuyāmi duḥsthā 'diter vilokyātha parāṃ samṛddhim /
dāvapraveśo 'pi sukhāya nūnaṃ svapne 'py avekṣyā na sapatnalakṣmīḥ // 124.6 //
evaṃ bruvāṇām atidīnavaktrāṃ viniśvasantīṃ parameṣṭhiputraḥ /
kṛtābhipūjo vigataśramas tāṃ sa sāntvayann āha manobhirāmām // 124.7 //
khedo na kāryaḥ samabhīpsitaṃ yat tat prāpyate puṇyata eva bhadre /
tatsādhanaṃ vetti mahānubhāvaḥ prajāpatis te sa tu vakṣyatīti // 124.8 //
sādhvy etat sarvabhāvena praśrayāvanatā satī // 124.9 //
evaṃ bruvāṇāṃ ca ditiṃ danuḥ provāca nārada // 124.10 //
bhartāraṃ kaśyapaṃ bhadre toṣayasva nijair guṇaiḥ /
tuṣṭo yadi bhaved bhartā tataḥ kāmān avāpsyasi // 124.11 //
tathety uktvā sarvabhāvais toṣayām āsa kaśyapam /
ditiṃ provāca bhagavān kaśyapo 'tha prajāpatiḥ // 124.12 //
kiṃ dadāmi vadābhīṣṭaṃ dite varaya suvrate // 124.13 //
ditir apy āha bhartāraṃ putraṃ bahuguṇānvitam /
jetāraṃ sarvalokānāṃ sarvalokanamaskṛtam // 124.14 //
yena jātena loke 'smin bhaveyaṃ vīraputriṇī /
taṃ vareyaṃ surapitar ity āha vinayānvitā // 124.15 //
upadekṣye vrataṃ śreṣṭhaṃ dvādaśābdaphalapradam /
tata āgatya te garbham ādhāsye yan manogatam /
niṣpāpatāyāṃ jātāyāṃ sidhyanti hi manorathāḥ // 124.16 //
bhartṛvākyād ditiḥ prītā taṃ namasyāyatekṣaṇā /
upadiṣṭaṃ vrataṃ cakre bhartrādiṣṭaṃ yathāvidhi // 124.17 //
tīrthasevāpātradānavratacaryādivarjitāḥ /
katham āsādayiṣyanti prāṇino 'tra manorathān // 124.18 //
tataś cīrṇe vrate tasyāṃ dityāṃ garbham adhārayat /
punaḥ kāntām athovāca kaśyapas tāṃ ditiṃ rahaḥ // 124.19 //
na prāpnuvanti yatkāmān munayo 'pi tapassthitāḥ /
yathāvihitakarmāṅgaavajñayā tac chucismite // 124.20 //
ninditaṃ ca na kartavyaṃ saṃdhyayor ubhayor api /
na svaptavyaṃ na gantavyaṃ muktakeśī ca no bhava // 124.21 //
bhoktavyaṃ subhage naiva kṣutaṃ vā jṛmbhaṇaṃ tathā /
saṃdhyākāle na kartavyaṃ bhūtasaṃghasamākule // 124.22 //
sāntardhānaṃ sadā kāryaṃ hasitaṃ tu viśeṣataḥ /
gṛhāntadeśe saṃdhyāsu na sthātavyaṃ kadācana // 124.23 //
muśalolūkhalādīni śūrpapīṭhapidhānakam /
naivātikramaṇīyāni divā rātrau sadā priye // 124.24 //
udakśīrṣaṃ tu śayanaṃ na saṃdhyāsu viśeṣataḥ /
vaktavyaṃ nānṛtaṃ kiṃcin nānyagehāṭanaṃ tathā // 124.25 //
kāntād anyo na vīkṣyas tu prayatnena naraḥ kvacit /
ityādiniyamair yuktā yadi tvam anuvartase /
tatas te bhavitā putras trailokyaiśvaryabhājanam // 124.26 //
tatheti pratijajñe sā bhartāraṃ lokapūjitam /
gataś ca kaśyapo brahmann itaś cetaḥ surān prati // 124.27 //
diter garbho 'pi vavṛdhe balavān puṇyasaṃbhavaḥ /
etat sarvaṃ mayo daityo māyayā vetti tattvataḥ // 124.28 //
indrasya sakhyam abhavan mayena prītipūrvakam /
mayo gatvā rahaḥ prāha indraṃ sa vinayānvitaḥ // 124.29 //
diter danor abhiprāyaṃ vrataṃ garbhasya vardhanam /
tasya vīryaṃ ca vividhaṃ prītyendrāya nyavedayat // 124.30 //
viśvāsaikagṛhaṃ mitram apāyatrāsavarjitam /
arjitaṃ sukṛtaṃ nānāvidhaṃ cet tad avāpyate // 124.31 //
namuceś ca priyo bhrātā mayo daityo mahābalaḥ /
bhrātṛhantrā kathaṃ maitryaṃ mayasyāsīt sureśvara // 124.32 //
daityānām adhipaś cāsīd balavān namuciḥ purā /
indreṇa vairam abhavad bhīṣaṇaṃ lomaharṣaṇam // 124.33 //
yuddhaṃ hitvā kadācid bho gacchantaṃ tu śatakratum /
dṛṣṭvā daityapatiḥ śūro namuciḥ pṛṣṭhato 'nvagāt // 124.34 //
tam āyāntam abhiprekṣya śacībhartā bhayāturaḥ /
airāvataṃ gajaṃ tyaktvā indraḥ phenam athāviśat // 124.35 //
sa vajrapāṇis tarasā phenenaivāhanad ripum /
namucir nāśam agamat tasya bhrātā mayo 'nujaḥ // 124.36 //
bhrātṛhantṛvināśāya tapas tepe mayo mahat /
māyāṃ ca vividhām āpa devānām atibhīṣaṇām // 124.37 //
varāṃś cāvāpya tapasā viṣṇor lokaparāyaṇāt /
dānaśauṇḍaḥ priyālāpī tadābhavad asau mayaḥ // 124.38 //
agnīṃś ca brāhmaṇān pūjya jetum indraṃ kṛtakṣaṇaḥ /
dātāraṃ ca tadārthibhyaḥ stūyamānaṃ ca bandibhiḥ // 124.39 //
viditvā maghavā vāyor mayaṃ māyāvinaṃ ripum /
upakrāntaṃ suyuddhāya vipro bhūtvā tam abhyagāt /
śacībhartā mayaṃ daityaṃ provācedaṃ punaḥ punaḥ // 124.40 //
dehi daityapate mahyam arthine 'pekṣitaṃ varam /
tvāṃ śrutvā dātṛtilakam āgato 'haṃ dvijottamaḥ // 124.41 //
mayo 'pi brāhmaṇaṃ matvā 'vadad dattaṃ mayā tava /
vicārayanti kṛtino bahv alpaṃ vā puro 'rthini // 124.42 //
ity ukte tu hariḥ prāha sakhyam icche hy ahaṃ tvayā /
indraṃ mayaḥ punaḥ prāha kim anena dvijottama // 124.43 //
na tvayā mama vairaṃ bhoḥ svastīty āha harir mayam /
tattvaṃ vadeti sa harir daityenoktaḥ svakaṃ vapuḥ // 124.44 //
darśayām āsa daityāya sahasrākṣaṃ yad ucyate /
tataḥ savismayo daityo mayo harim uvāca ha // 124.45 //
kim idaṃ vajrapāṇis tvaṃ tavāyogyā kṛtiḥ sakhe // 124.46 //
pariṣvajya vihasyātha vṛttam ity abravīd dhariḥ /
kenāpi sādhayanty atra paṇḍitāś ca samīhitam // 124.47 //
tataḥ prabhṛti śakrasya mayena mahatī hy abhūt /
suprītir muniśārdūla mayo harihitaḥ sadā // 124.48 //
indrasya bhavanaṃ gatvā tasmai sarvaṃ nyavedayat /
kiṃ me kṛtyam iti prāha mayaṃ māyāvinaṃ hariḥ // 124.49 //
haraye ca mayo māyāṃ prādāt prītyā tathā hariḥ /
prāptaḥ saṃprītimān āha kiṃ kṛtyaṃ maya tad vada // 124.50 //
agastyasyāśramaṃ gaccha tatrāste garbhiṇī ditiḥ /
tasyāḥ śuśrūṣaṇaṃ kurvann āssva tatra kiyanti ca // 124.51 //
ahāni maghavaṃs tasyā garbham āviśya vajradhṛk /
vardhamānaṃ ca taṃ chindhi yāvad vaśyo 'thavā mṛtim /
prāpnoti tāvad vajreṇa tato na bhavitā ripuḥ // 124.52 //
tathety uktvā mayaṃ pūjya maghavān eka eva hi vinītavat tadā prāyād ditiṃ mātaram añjasā /
śuśrūṣamāṇas tāṃ devīṃ śakro daiteyamātaram sā na jānāti tac cittaṃ śakrasya dviṣato ditiḥ // 124.53 //
garbhe sthitaṃ tu yad bhūtaṃ devendrasya viceṣṭitam /
amoghaṃ tan munes tejaḥ kaśyapasya durāsadam // 124.54 //
tataḥ pragṛhya kuliśaṃ sahasrākṣaḥ puraṃdaraḥ /
antaḥpraveśakāmo 'sau bahukālaṃ samāvasan // 124.55 //
saṃdhyodakśīrṣanidrāṃ tām avekṣya kuliśāyudhaḥ /
idam antaram ity uktvā dityāḥ kukṣiṃ samāviśat // 124.56 //
antarvarti ca yad bhūtam indraṃ dṛṣṭvā dhṛtāyudham /
hantukāmaṃ tadovāca punaḥ punar abhītavat // 124.57 //
kiṃ māṃ na rakṣase vajrin bhrātaraṃ tvaṃ jighāṃsasi /
nāraṇe māraṇād anyat pātakaṃ vidyate mahat // 124.58 //
ṛte yuddhān mahābāho śakra yudhyasva nirgate /
mayi tasmān naitad evaṃ tava yuktaṃ bhaviṣyati // 124.59 //
śatakratuḥ sahasrākṣaḥ śacībhartā puraṃdaraḥ /
vajrapāṇiḥ surendras tvaṃ te na yuktaṃ bhavet prabho // 124.60 //
athavā yuddhakāmas tvaṃ mama niṣkramaṇaṃ yathā /
tathā kuru mahābāho mārgād asmād apāsara // 124.61 //
kumārge na pravartante mahānto 'pi vipadgatāḥ /
avidyaś cāpy aśastraś ca naiva cāyudhasaṃgrahaḥ // 124.62 //
tvaṃ vidyāvān vajrapāṇe māṃ nighnan kiṃ na lajjase /
kurvanti garhitaṃ karma na kulīnāḥ kadācana // 124.63 //
hatvā vā kiṃ tu jāyeta yaśo vā puṇyam eva vā /
vadhyante bhrātaraḥ kāmād garbhasthāḥ kiṃ nu pauruṣam // 124.64 //
yadi vā yuddhabhaktis te mayi bhrātar asaṃśayam /
tato muṣṭiṃ puraskṛtya vajriṇe 'sau vyavasthitaḥ // 124.65 //
bālaghātī brahmaghātī tathā viśvāsaghātakaḥ /
evaṃbhūtaṃ phalaṃ śakra kasmān māṃ hantum udyataḥ // 124.66 //
yasyājñayā sarvam idaṃ vartate sacarācaram /
sa hantā bālakaṃ māṃ vai kiṃ yaśaḥ kiṃ tu pauruṣam // 124.67 //
evaṃ bruvantaṃ taṃ garbhaṃ ciccheda kuliśena saḥ /
krodhāndhānāṃ lobhināṃ ca na ghṛṇā kvāpi vidyate // 124.68 //
na mamāra tato duḥkhād āhus te bhrātaro vayam /
punaś ciccheda tān khaṇḍān mā vadhīr iti cābruvan // 124.69 //
viśvastān mātṛgarbhasthān nijabhrātṝñ śatakrato /
dveṣavidhvastabuddhīnāṃ na citte karuṇākaṇaḥ // 124.70 //
evaṃ tu khaṇḍitaṃ khaṇḍaṃ hastapādādijīvavat /
nirvikāraṃ tato dṛṣṭvā saptasapta suvismitaḥ // 124.71 //
ekavad bahurūpāṇi garbhasthāni śubhāni ca /
rudanti bahurūpāṇi mā rutety abravīd dhariḥ // 124.72 //
tatas te maruto jātā balavanto mahaujasaḥ /
garbhasthā eva te 'nyonyam ūcuḥ śakraṃ gatabhramāḥ // 124.73 //
agastyaṃ muniśārdūlaṃ mātā yasyāśrame sthitā /
asmatpitā tava bhrātā sakhyaṃ te bahu manyate // 124.74 //
asmān upari sasnehaṃ manas te vidmahe mune /
na yat karoti śvapacaḥ pravṛttas tatra vajradhṛk // 124.75 //
ity etad vacanaṃ śrutvā agastyo 'gāt sasaṃbhramaḥ /
ditiṃ saṃbodhayām āsa vyathitāṃ garbhavedanāt // 124.76 //
tatrāgastyaḥ śacīkāntam aśapat kupito bhṛśam // 124.77 //
saṃgrāme ripavaḥ pṛṣṭhaṃ paśyeyus te sadā hare /
jīvatām eva maraṇam etad eva hi māninām /
pṛṣṭhaṃ palāyamānānāṃ yat paśyanty ahitā raṇe // 124.78 //
sāpi taṃ garbhasaṃsthaṃ ca śaśāpendraṃ ruṣā ditiḥ // 124.79 //
na pauruṣaṃ kṛtaṃ tasmāc chāpo 'yaṃ bhavitā tava /
strībhiḥ paribhavaṃ prāpya rājyāt prabhraśyase hare // 124.80 //
etasminn antare tatra kaśyapo vai prajāpatiḥ /
prāyāc ca vyathito 'gastyāc chrutvā śakraviceṣṭitam /
garbhāntaragataḥ śakraḥ pitaraṃ prāha bhītavat // 124.81 //
agastyāc ca diteś caiva bibhemi kramituṃ bahiḥ // 124.82 //
etasminn antare prāpya kaśyapo 'pi prajāpatiḥ /
putrakarma ca tad dṛṣṭvā garbhāntaḥsthitim eva ca /
ditiśāpam agastyasya śrutvāsau duḥkhito 'bhavat // 124.83 //
nirgaccha śakra putraitat pāpaṃ kiṃ kṛtavān asi /
na nirmalakulotpannā manaḥ kurvanti pātake // 124.84 //
sa nirgato vajrapāṇiḥ savrīḍo 'dhomukho 'bravīt /
tanmūrtir eva vadati sadasacceṣṭitaṃ nṛṇām // 124.85 //
yad uktam atra śreyaḥ syāt tatkartāham asaṃśayam // 124.86 //
tato mamāntikaṃ prāyāl lokapālaiḥ sa kaśyapaḥ /
sarvaṃ vṛttam athovāca punaḥ papraccha māṃ suraiḥ // 124.87 //
ditigarbhasya vai śāntiṃ sahasrākṣaviśāpatām /
garbhasthānāṃ ca sarveṣām indreṇa saha mitratām // 124.88 //
teṣām ārogyatāṃ cāpi śacībhartur adoṣatām /
agastyadattaśāpasya viśāpatvam api kramāt // 124.89 //
tato 'ham abravaṃ vākyaṃ kaśyapaṃ vinayānvitam /
prajāpate kaśyapa tvaṃ vasubhir lokapālakaiḥ // 124.90 //
indreṇa sahitaḥ śīghraṃ gautamīṃ yāhi mānada /
tatra snātvā maheśānaṃ stuhi sarvaiḥ samanvitaḥ // 124.91 //
tataḥ śivaprasādena sarvaṃ śreyo bhaved iti /
tathety uktvā jagāmāsau kaśyapo gautamīṃ tadā // 124.92 //
snātvā tuṣṭāva deveśam ebhir eva padakramaiḥ /
sarvaduḥkhāpanodāya dvayam eva prakīrtitam /
gautamī vā puṇyanadī śivo vā karuṇākaraḥ // 124.93 //
pāhi śaṃkara deveśa pāhi lokanamaskṛta /
pāhi pāvana vāgīśa pāhi pannagabhūṣaṇa // 124.94 //
pāhi dharma vṛṣārūḍha pāhi vedatrayekṣaṇa /
pāhi godhara lakṣmīśa pāhi śarva gajāmbara // 124.95 //
pāhi tripurahan nātha pāhi somārdhabhūṣaṇa /
pāhi yajñeśa someśa pāhy abhīṣṭapradāyaka // 124.96 //
pāhi kāruṇyanilaya pāhi maṅgaladāyaka /
pāhi prabhava sarvasya pāhi pālaka vāsava // 124.97 //
pāhi bhāskara vitteśa pāhi brahmanamaskṛta /
pāhi viśveśa siddheśa pāhi pūrṇa namo 'stu te // 124.98 //
ghorasaṃsārakāntārasaṃcārodvignacetasām /
śarīriṇāṃ kṛpāsindho tvam eva śaraṇaṃ śiva // 124.99 //
evaṃ saṃstuvatas tasya purato 'bhūd vṛṣadhvajaḥ /
vareṇa cchandayām āsa kaśyapaṃ taṃ prajāpatim // 124.100 //
kaśyapo 'pi śivaṃ prāha vinītavad idaṃ vacaḥ /
sa prāha vistareṇātha indrasya tu viceṣṭitam // 124.101 //
śāpaṃ nāśaṃ ca putrāṇāṃ parasparam amitratām /
pāpaprāptiṃ tu śakrasya śāpaprāptiṃ tathaiva ca /
tato vṛṣākapiḥ prāha ditiṃ cāgastyam eva ca // 124.102 //
maruto ye bhavatputrāḥ pañcāśac caikavarjitāḥ /
sarve bhaveyuḥ subhagā bhaveyur yajñabhāginaḥ // 124.103 //
indreṇa sahitā nityaṃ vartayeyur mudānvitāḥ // 124.104 //
indrasya tu havirbhāgo yatra yatra makhe bhavet /
ādau tu marutas tatra bhaveyur nātra saṃśayaḥ // 124.105 //
marudbhiḥ sahitaṃ śakraṃ na jayeyuḥ kadācana /
jetā bhavet sarvadaiva sukhaṃ tiṣṭha prajāpate // 124.106 //
adyaprabhṛti ye kuryur anayād bhrātṛghātanam /
vaṃśacchedo vipattiś ca nityaṃ teṣāṃ bhaviṣyati // 124.107 //
agastyam ṛṣiśārdūlaṃ śaṃbhur apy āha yatnataḥ // 124.108 //
na kuryās tvaṃ ca kopaṃ ca śacībhartari vai mune /
śamaṃ vraja mahāprājña marutas tv amarā bhavan // 124.109 //
ditiṃ cāpi śivaḥ prāha prasanno vṛṣabhadhvajaḥ // 124.110 //
eko bhūyān mama sutas trailokyaiśvaryamaṇḍitaḥ /
ity evaṃ cintayantī tvaṃ tapase niyatābhavaḥ // 124.111 //
tad etat saphalaṃ te 'dya putrā bahuguṇāḥ śubhāḥ /
abhavan balinaḥ śūrās tasmāj jahi manorujam /
anyān api varān subhrūr yācasva gatasaṃbhramā // 124.112 //
tad etad vacanaṃ śrutvā devadevasya sā ditiḥ /
kṛtāñjalipuṭā natvā śaṃbhuṃ vākyam athābravīt // 124.113 //
loke yad etat paramaṃ yat pitroḥ putradarśanam /
viśeṣeṇa tu tan mātuḥ priyaṃ syāt surapūjita // 124.114 //
tatrāpi rūpasaṃpattiśauryavikramavān bhavet /
eko 'pi tanayaḥ kiṃtu bahavaś cet kim ucyate // 124.115 //
matputrās te prabhāvāc ca jetāro balino dhruvam /
indrasya bhrātaraḥ satyaṃ putrāś caiva prajāpateḥ // 124.116 //
agastyasya prasādāc ca gaṅgāyāś ca prasādataḥ /
yatra deva prasādas te tac chubhaṃ ko 'tra saṃśayaḥ // 124.117 //
kṛtārthāhaṃ tathāpi tvāṃ bhaktyā vijñāpayāmy aham /
śṛṇuṣva deva vacanaṃ kuruṣva ca jagaddhitam // 124.118 //
vadety uktā jagaddhātrā ditir namrābravīd idam // 124.119 //
saṃtatiprāpaṇaṃ loke durlabhaṃ suravandita /
viśeṣeṇa priyaṃ mātuḥ putraś cet kiṃ nu varṇyate // 124.120 //
sa cāpi guṇavāñ śrīmān āyuṣmān yadi jāyate /
kiṃ tu svargeṇa deveśa pārameṣṭhyapadena vā // 124.121 //
sarveṣām api bhūtānām ihāmutra phalaiṣiṇām /
guṇavatputrasaṃprāptir abhīṣṭā sarvadaiva ca /
tasmād āplavanād atra kriyatāṃ samanugrahaḥ // 124.122 //
mahāpāpaphalaṃ cedaṃ yad etad anapatyatā /
striyā vā puruṣasyāpi vandhyatvaṃ yadi jāyate // 124.123 //
tad atra snānamātreṇa taddoṣo nāśam āpnuyāt /
snātvā tatra phalaṃ dadyāt stotram etac ca yaḥ paṭhet // 124.124 //
sa tu putram avāpnoti trimāsasnānadānataḥ /
aputriṇī tv atra snānaṃ kṛtvā putram avāpnuyāt // 124.125 //
ṛtusnātā tu yā kācit tatra snātā sutāṃl labhet /
trimāsābhyantaraṃ yā tu gurviṇī bhaktitas tv iha // 124.126 //
phalaiḥ snātvā tu māṃ paśyet stotreṇa stauti māṃ tathā /
tasyāḥ śakrasamaḥ putro jāyate nātra saṃśayaḥ // 124.127 //
pitṛdoṣaiś ca ye putraṃ na labhante dite śṛṇu /
dhanāpahāradoṣaiś ca tatraiṣā niṣkṛtiḥ parā // 124.128 //
tatraiṣāṃ piṇḍadānena pitṝṇāṃ prīṇanena ca /
kiṃcit suvarṇadānena tataḥ putro bhaved dhruvam // 124.129 //
ye nyāsādyapahartāro ratnāpahnavakārakāḥ /
śrāddhakarmavihīnāś ca teṣāṃ vaṃśo na vardhate // 124.130 //
doṣiṇāṃ tu paretānāṃ gatir eṣā bhaved iti /
saṃtatir jāyatāṃ ślāghyā jīvatāṃ tīrthasevanāt // 124.131 //
saṃgame ditigaṅgāyāḥ snātvā siddheśvaraṃ prabhum /
anādyapāram ajaraṃ citsadānandavigraham // 124.132 //
devarṣisiddhagandharvayogīśvaraniṣevitam /
liṅgātmakaṃ mahādevaṃ jyotirmayam anāmayam // 124.133 //
pūjayitvopacāraiś ca nityaṃ bhaktyā yatavrataḥ /
stotreṇānena yaḥ stauti caturdaśyaṣṭamīṣu ca // 124.134 //
yathāśaktyā svarṇadānaṃ brāhmaṇānāṃ ca bhojanam /
yaḥ karoty atra gaṅgāyāṃ sa putraśatam āpnuyāt // 124.135 //
saṃprāpya sakalān kāmān ante śivapuraṃ vrajet /
stotreṇānena yaḥ kaścid yatra kvāpi stavīti mām /
ṣaṇmāsāt putram āpnoti api vandhyāpy aśaṅkitam // 124.136 //
tataḥ prabhṛti tat tīrthaṃ putratīrtham udāhṛtam /
tatra tu snānadānādyaiḥ sarvakāmān avāpnuyāt // 124.137 //
marudbhiḥ saha maitryeṇa mitratīrthaṃ tad ucyate /
niṣpāpatvena cendrasya śakratīrthaṃ tad ucyate // 124.138 //
aindrīṃ śriyaṃ yatra lebhe tat tīrthaṃ kamalābhidham /
etāni sarvatīrthāni sarvābhīṣṭapradāni hi // 124.139 //
sarvaṃ bhaviṣyatīty uktvā śivaś cāntaradhīyata /
kṛtakṛtyāś ca te jagmuḥ sarva eva yathāgatam /
tīrthānāṃ puṇyadaṃ tatra lakṣam ekaṃ prakīrtitam // 124.140 //
yamatīrtham iti khyātaṃ pitṝṇāṃ prītivardhanam /
dṛṣṭādṛṣṭeṣṭadaṃ sarvadevarṣigaṇasevitam // 125.1 //
tasya prabhāvaṃ vakṣyāmi sarvapāpapraṇāśanam /
anuhrāda iti khyātaḥ kapoto balavān abhūt // 125.2 //
tasya bhāryā hetināmnī pakṣiṇī kāmarūpiṇī /
mṛtyoḥ pautro hy anuhrādo dauhitrī hetir eva ca // 125.3 //
kālenātha tayoḥ putrāḥ pautrāś caiva babhūvire /
tasya śatruś ca balavān ulūko nāma pakṣirāṭ // 125.4 //
tasya putrāś ca pautrāś ca āgneyās te balotkaṭāḥ /
tayoś ca vairam abhavad bahukālaṃ dvijanmanoḥ // 125.5 //
gaṅgāyā uttare tīre kapotasyāśramo 'bhavat /
tasyāś ca dakṣiṇe kūla ulūko nāma pakṣirāṭ // 125.6 //
vāsaṃ cakre tatra putraiḥ pautraiś ca dvijasattama /
tayoś ca yuddham abhavad bahukālaṃ viruddhayoḥ // 125.7 //
putraiḥ pautraiś ca vṛtayor balinor balibhiḥ saha /
ulūko vā kapoto vā naivāpnoti jayājayau // 125.8 //
kapoto yamam ārādhya mṛtyuṃ paitāmahaṃ tathā /
yāmyam astram avāpyātha sarvebhyo 'py adhiko 'bhavat // 125.9 //
tatholūko 'gnim ārādhya balavān abhavad bhṛśam /
varair unmattayor yuddham abhavac cātibhīṣaṇam // 125.10 //
tatrāgneyam ulūko 'pi kapotāyāstram ākṣipat /
kapoto 'py atha pāśān vai yāmyān ākṣipya śatrave // 125.11 //
ulūkāyātha daṇḍaṃ ca mṛtyupāśān avāsṛjat /
punas tad abhavad yuddhaṃ purāḍibakayor yathā // 125.12 //
hetiḥ kapotakī dṛṣṭvā jvalanaṃ prāptam antike /
pativratā mahāyuddhe bhartuḥ sā duḥkhavihvalā // 125.13 //
agninā veṣṭyamānāṃś ca putrān dṛṣṭvā viśeṣataḥ /
sā gatvā jvalanaṃ hetis tuṣṭāva vividhoktibhiḥ // 125.14 //
rūpaṃ na dānaṃ na parokṣam asti yasyātmabhūtaṃ ca padārthajātam /
aśnanti havyāni ca yena devāḥ svāhāpatiṃ yajñabhujaṃ namasye // 125.15 //
mukhabhūtaṃ ca devānāṃ devānāṃ havyavāhanam /
hotāraṃ cāpi devānāṃ devānāṃ dūtam eva ca // 125.16 //
taṃ devaṃ śaraṇaṃ yāmi ādidevaṃ vibhāvasum /
antaḥ sthitaḥ prāṇarūpo bahiś cānnaprado hi yaḥ /
yo yajñasādhanaṃ yāmi śaraṇaṃ taṃ dhanaṃjayam // 125.17 //
amogham etad astraṃ me nyastaṃ yuddhe kapotaki /
yatra viśramayed astraṃ tan me brūhi pativrate // 125.18 //
mayi viśramyatām astraṃ na putre na ca bhartari /
satyavāg bhava havyeśa jātavedo namo 'stu te // 125.19 //
tuṣṭo 'smi tava vākyena bhartṛbhaktyā pativrate /
tavāpi bhartṛputrāṇāṃ heti kṣemaṃ dadāmy aham // 125.20 //
āgneyam etad astraṃ me na bhartāraṃ sutān api /
na tvāṃ dahet tato yāhi sukhena tvaṃ kapotaki // 125.21 //
etasminn antare tatra ulūkī dadṛśe patim /
veṣṭyamānaṃ yāmyapāśair yamadaṇḍena tāḍitam /
ulūkī duḥkhitā bhūtvā yamaṃ prāyād bhayāturā // 125.22 //
tvadbhītā anudravante janās tvadbhītā brahmacaryaṃ caranti /
tvadbhītāḥ sādhu caranti dhīrās tvadbhītāḥ karmaniṣṭhā bhavanti // 125.23 //
tvadbhītā anāśakam ācaranti grāmād araṇyam abhi yac caranti /
tvadbhītāḥ saumyatām āśrayante tvadbhītāḥ somapānaṃ bhajante /
tvadbhītāś cānnagodānaniṣṭhās tvadbhītā brahmavādaṃ vadanti // 125.24 //
evaṃ bruvatyāṃ tasyāṃ tām āha dakṣiṇadikpatiḥ // 125.25 //
varaṃ varaya bhadraṃ te dāsye 'haṃ manasaḥ priyam // 125.26 //
yamasyeti vacaḥ śrutvā sā tam āha pativratā // 125.27 //
bhartā me veṣṭitaḥ pāśair daṇḍenābhihatas tava /
tasmād rakṣa suraśreṣṭha putrān bhartāram eva ca // 125.28 //
tadvākyāt kṛpayā yukto yamaḥ prāha punaḥ punaḥ // 125.29 //
pāśānāṃ cāpi daṇḍasya sthānaṃ vada śubhānane // 125.30 //
sā provāca yamaṃ devaṃ mayi pāśās tvayeritāḥ /
āviśantu jagannātha daṇḍo mayy eva saṃviśet /
tataḥ provāca bhagavān yamas tāṃ kṛpayā punaḥ // 125.31 //
tava bhartā ca putrāś ca sarve jīvantu vijvarāḥ // 125.32 //
nyavārayad yamaḥ pāśān āgneyāstraṃ tu havyavāṭ /
kapotolūkayoś cāpi prītiṃ vai cakratuḥ surau /
āhatuś ca dvijanmānau vriyatāṃ vara īpsitaḥ // 125.33 //
bhavator darśanaṃ labdhaṃ vairavyājena duṣkaram /
vayaṃ ca pakṣiṇaḥ pāpāḥ kiṃ vareṇa surottamau // 125.34 //
atha deyo varo 'smākaṃ bhavadbhyāṃ prītipūrvakam /
nātmārtham anuyācāvo dīyamānaṃ varaṃ śubham // 125.35 //
ātmārthaṃ yas tu yāceta sa śocyo hi sureśvarau /
jīvitaṃ saphalaṃ tasya yaḥ parārthodyataḥ sadā // 125.36 //
agnir āpo raviḥ pṛthvī dhānyāni vividhāni ca /
parārthaṃ vartanaṃ teṣāṃ satāṃ cāpi viśeṣataḥ // 125.37 //
brahmādayo 'pi hi yato yujyante mṛtyunā saha /
evaṃ jñātvā tu deveśau vṛthā svārthapariśramaḥ // 125.38 //
janmanā saha yat puṃsāṃ vihitaṃ parameṣṭhinā /
kadācin nānyathā tad vai vṛthā kliśyanti jantavaḥ // 125.39 //
tasmād yācāvahe kiṃcid dhitāya jagatāṃ śubham /
guṇadāyi tu sarveṣāṃ tad yuvām anumanyatām // 125.40 //
tāv āhatur ubhau devau pakṣiṇau lokaviśrutau /
dharmasya yaśaso 'vāptye lokānāṃ hitakāmyayā // 125.41 //
āvābhyām āśramau tīrthe gaṅgāyā ubhaye taṭe /
bhavetāṃ jagatāṃ nāthāv eṣa eva paro varaḥ // 125.42 //
snānaṃ dānaṃ japo homaḥ pitṝṇāṃ cāpi pūjanam /
sukṛtī duṣkṛtī vāpi yaḥ karoti yathā tathā /
sarvaṃ tad akṣayaṃ puṇyaṃ syād ity eṣa paro varaḥ // 125.43 //
evam astu tathā cānyat suprītau tu bravāvahai // 125.44 //
uttare gautamītīre yamastotraṃ paṭhanti ye /
teṣāṃ saptasu vaṃśeṣu nākāle mṛtyum āpnuyāt // 125.45 //
puruṣo bhājanaṃ ca syāt sarvadā sarvasaṃpadām /
yas tv idaṃ paṭhate nityaṃ mṛtyustotraṃ jitātmavān // 125.46 //
aṣṭāśītisahasraiś ca vyādhibhir na sa bādhyate /
asmiṃs tīrthe dvijaśreṣṭhau trimāsād gurviṇī satī // 125.47 //
arvāgvandhyā ca ṣaṇmāsāt saptāhaṃ snānam ācaret /
vīrasūḥ sā bhaven nārī śatāyuḥ sa suto bhavet // 125.48 //
lakṣmīvān matimāñ śūraḥ putrapautravivardhanaḥ /
tatra piṇḍādidānena pitaro muktim āpnuyuḥ /
manovākkāyajāt pāpāt snānān mukto bhaven naraḥ // 125.49 //
yamavākyād anu tathā havyavāḍ āha pakṣiṇau // 125.50 //
matstotraṃ dakṣiṇe tīre ye paṭhanti yatavratāḥ /
teṣām ārogyam aiśvaryaṃ lakṣmīṃ rūpaṃ dadāmy aham // 125.51 //
idaṃ stotraṃ tu yaḥ kaścid yatra kvāpi paṭhen naraḥ /
naivāgnito bhayaṃ tasya likhite 'pi gṛhe sthite // 125.52 //
snānaṃ dānaṃ ca yaḥ kuryād agnitīrthe śucir naraḥ /
agniṣṭomaphalaṃ tasya bhaved eva na saṃśayaḥ // 125.53 //
tataḥ prabhṛti tat tīrthaṃ yāmyam āgneyam eva ca /
kapotaṃ ca tatholūkaṃ hetyulūkaṃ vidur budhāḥ // 125.54 //
tatra trīṇi sahasrāṇi tāvanty eva śatāni ca /
punar navatitīrthāni pratyekaṃ muktibhājanam // 125.55 //
teṣu snānena dānena pretībhūtāś ca ye narāḥ /
pūtās te putravittāḍhyā ākrameyur divaṃ śubhāḥ // 125.56 //
tapastīrtham iti khyātaṃ tapovṛddhikaraṃ mahat /
sarvakāmapradaṃ puṇyaṃ pitṝṇāṃ prītivardhanam // 126.1 //
tasmiṃs tīrthe tu yad vṛttaṃ śṛṇu pāpapraṇāśanam /
apām agneś ca saṃvādam ṛṣīṇāṃ ca parasparam // 126.2 //
apo jyeṣṭhatamāḥ kecin menire 'gniṃ tathāpare /
evaṃ bruvanto munayaḥ saṃvādaṃ cāgnivāriṇoḥ // 126.3 //
vināgniṃ jīvanaṃ kva syāj jīvabhūto yato 'nalaḥ /
ātmabhūto havyabhūtaś cāgninā jāyate 'khilam // 126.4 //
agninā dhriyate loko hy agnir jyotirmayaṃ jagat /
tasmād agneḥ paraṃ nāsti pāvanaṃ daivataṃ mahat // 126.5 //
antarjyotiḥ sa evoktaḥ paraṃ jyotiḥ sa eva hi /
vināgninā kiṃcid asti yasya dhāma jagattrayam // 126.6 //
tasmād agneḥ paraṃ nāsti bhūtānāṃ jyaiṣṭhyabhājanam /
yoṣitkṣetre 'rpitaṃ bījaṃ puruṣeṇa yathā tathā // 126.7 //
tasya dehādikā śaktiḥ kṛśānor eva nānyathā /
devānāṃ hi mukhaṃ vahnis tasmān nātaḥ paraṃ viduḥ // 126.8 //
apare tu hy apāṃ jyaiṣṭhyaṃ menire vedavādinaḥ /
adbhiḥ saṃpatsyate hy annaṃ śucir adbhiḥ prajāyate // 126.9 //
adbhir eva dhṛtaṃ sarvam āpo vai mātaraḥ smṛtāḥ /
trailokyajīvanaṃ vāri vadantīti purāvidaḥ // 126.10 //
utpannam amṛtaṃ hy adbhyas tābhyaś cauṣadhisaṃbhavaḥ /
agnir jyeṣṭha iti prāhur āpo jyeṣṭhatamāḥ pare // 126.11 //
evaṃ mīmāṃsamānās te ṛṣayo vedavādinaḥ /
viruddhavādino māṃ ca samabhyetyedam abruvan // 126.12 //
agner apāṃ vada jyaiṣṭhyaṃ trailokyasya bhavān prabhuḥ // 126.13 //
aham apy abravaṃ prāptān ṛṣīn sarvān yatavratān /
ubhau pūjyatamau loka ubhābhyāṃ jāyate jagat // 126.14 //
ubhābhyāṃ jāyate havyaṃ kavyaṃ cāmṛtam eva ca /
ubhābhyāṃ jīvanaṃ loke śarīrasya ca dhāraṇam // 126.15 //
nānayoś ca viśeṣo 'sti tato jyaiṣṭhyaṃ samaṃ matam /
tato madvacanāj jyaiṣṭhyam ubhayor naiva kasyacit // 126.16 //
jyaiṣṭhyam anyatarasyeti menire ṛṣisattamāḥ /
na tṛptā mama vākyena jagmur vāyuṃ tapasvinaḥ // 126.17 //
kasya jyaiṣṭhyaṃ bhavān prāṇo vāyo satyaṃ tvayi sthitam // 126.18 //
vāyur āhānalo jyeṣṭhaḥ sarvam agnau pratiṣṭhitam /
nety uktvānyonyam ṛṣayo jagmus te 'pi vasuṃdharām // 126.19 //
satyaṃ bhūme vada jyaiṣṭhyam ādhārāsi carācare // 126.20 //
bhūmir apy āha vinayād āgatāṃs tān ṛṣīn idam // 126.21 //
mamāpy ādhārabhūtāḥ syur āpo devyaḥ sanātanāḥ /
adbhyas tu jāyate sarvaṃ jyaiṣṭhyam apsu pratiṣṭhitam // 126.22 //
nety uktvānyonyam ṛṣayo jagmuḥ kṣīrodaśāyinam /
tuṣṭuvur vividhaiḥ stotraiḥ śaṅkhacakragadādharam // 126.23 //
yo veda sarvaṃ bhuvanaṃ bhaviṣyad yaj jāyamānaṃ ca guhāniviṣṭam /
lokatrayaṃ citravicitrarūpam ante samastaṃ ca yam āviveśa // 126.24 //
yad akṣaraṃ śāśvatam aprameyaṃ yaṃ vedavedyam ṛṣayo vadanti /
yam āśritāḥ svepsitam āpnuvanti tad vastu satyaṃ śaraṇaṃ vrajāmaḥ // 126.25 //
bhūtaṃ mahābhūtajagatpradhānaṃ na vindate yogino viṣṇurūpam /
tad vaktum ete ṛṣayo 'tra yātāḥ satyaṃ vadasveha jagannivāsa // 126.26 //
tvam antarātmākhiladehabhājāṃ tvam eva sarvaṃ tvayi sarvam īśa /
tathāpi jānanti na keapi kutrāpi aho bhavantaṃ prakṛtiprabhāvāt /
antar bahiḥ sarvata eva santaṃ viśvātmanā saṃparivartamānam // 126.27 //
tataḥ prāha jagaddhātrī daivī vāg aśarīriṇī // 126.28 //
ubhāv ārādhya tapasā bhaktyā ca niyamena ca /
yasya syāt prathamaṃ siddhis tad bhūtaṃ jyeṣṭham ucyate // 126.29 //
tathety tathā yayuḥ sarve ṛṣayo lokapūjitāḥ /
śrāntāḥ khinnāntarātmānaḥ paraṃ vairāgyam āśritāḥ // 126.30 //
sarvalokaikajananīṃ bhuvanatrayapāvanīm /
gautamīm agaman sarve tapas taptuṃ yatavratāḥ // 126.31 //
abdaivataṃ tathāgniṃ ca pūjanāyodyatās tadā /
agneś ca pūjakā ye ca apāṃ vai pūjane sthitāḥ /
tatra vāg abravīd daivī vedamātā sarasvatī // 126.32 //
agner āpas tathā yonir adbhiḥ śaucam avāpyate /
agneś ca pūjakā ye ca vinādbhiḥ pūjanaṃ katham // 126.33 //
apsu jātāsu sarvatra karmaṇy adhikṛto bhavet /
tāvat karmaṇy anarho 'yam aśucir malino naraḥ // 126.34 //
na magnaḥ śraddhayā yāvad apsu śītāsu vedavit /
tasmād āpo variṣṭhāḥ syur mātṛbhūtā yataḥ smṛtāḥ /
tasmāj jyaiṣṭhyam apām eva jananyo 'gner viśeṣataḥ // 126.35 //
etad vacaḥ śuśruvus te ṛṣayo vedavādinaḥ /
niścayaṃ ca tataś cakrur bhavej jyaiṣṭhyam apām iti // 126.36 //
yatra tīrthe vṛttam idam ṛṣisattre ca nārada /
tapastīrthaṃ tu tat proktaṃ sattratīrthaṃ tad ucyate // 126.37 //
agnitīrthaṃ ca tat proktaṃ tathā sārasvataṃ viduḥ /
teṣu snānaṃ ca dānaṃ ca sarvakāmapradaṃ śubham // 126.38 //
caturdaśa śatāny atra tīrthānāṃ puṇyadāyinām /
teṣu snānaṃ ca dānaṃ ca svargamokṣapradāyakam // 126.39 //
kṛtaṃ saṃdehaharaṇam ṛṣīṇāṃ yatra bhāṣayā /
sarasvaty abhavat tatra gaṅgayā saṃgatā nadī /
māhātmyaṃ tasya ko vaktuṃ saṃgamasya kṣamo naraḥ // 126.40 //
devatīrtham iti khyātaṃ gaṅgāyā uttare taṭe /
tasya prabhāvaṃ vakṣyāmi sarvapāpapraṇāśanam // 127.1 //
ārṣṭiṣeṇa iti khyāto rājā sarvaguṇānvitaḥ /
tasya bhāryā jayā nāma sākṣāl lakṣmīr ivāparā // 127.2 //
tasya putro bharo nāma matimān pitṛvatsalaḥ /
dhanurvede ca vede ca niṣṇāto dakṣa eva ca // 127.3 //
tasya bhāryā rūpavatī suprabhety abhiviśrutā /
ārṣṭiṣeṇas tato rājā putre rājyaṃ niveśya saḥ // 127.4 //
purodhasā ca mukhyena dīkṣāṃ cakre nareśvaraḥ /
sarasvatyās tatas tīre hayamedhāya yatnavān // 127.5 //
ṛtvigbhir ṛṣimukhyaiś ca vedaśāstraparāyaṇaiḥ /
dīkṣitaṃ taṃ nṛpaśreṣṭhaṃ brāhmaṇāgnisamīpataḥ // 127.6 //
mithur dānavarāṭ śūraḥ pāpabuddhiḥ pratāpavān /
makhaṃ vidhvasya nṛpatiṃ sabhāryaṃ sapurohitam // 127.7 //
ādāya vegāt sa prāgād rasātalatalaṃ mune /
nīte tasmin nṛpavare yajñe naṣṭe tato 'marāḥ // 127.8 //
ṛtvijaś ca yayuḥ sarve svaṃ svaṃ sthānaṃ makhāt tataḥ /
purohitasuto rājño devāpir iti viśrutaḥ // 127.9 //
bālas tāṃ mātaraṃ dṛṣṭvā ātmanaḥ pitaraṃ na ca /
dṛṣṭvā savismayo bhūtvā duḥkhito 'tīva cābhavat // 127.10 //
sa mātaraṃ tu papraccha pitā me kva gato 'mbike /
pitṛhīno na jīveyaṃ mātaḥ satyaṃ vadasva me // 127.11 //
dhig dhik pitṛvihīnānāṃ jīvitaṃ pāpakarmaṇām /
na vakṣi yadi me mātar jalam agnim athāviśe // 127.12 //
putraṃ provāca sā mātā rājño bhāryā purodhasaḥ /
dānavena talaṃ nīto rājñā saha pitā tava // 127.13 //
kva nītaḥ kena vā nītaḥ kathaṃ nītaḥ kva karmaṇi /
keṣu paśyatsu kiṃ sthānaṃ dānavasya vadasva me // 127.14 //
dīkṣitaṃ yajñasadasi sabhāryaṃ sapurodhasam /
rājānaṃ taṃ mithur daityo nītavān sa rasātalam /
paśyatsu devasaṃgheṣu vahnibrāhmaṇasaṃnidhau // 127.15 //
tan mātṛvacanaṃ śrutvā devāpiḥ kṛtyam asmarat /
devān paśye 'thavāgniṃ vā ṛtvijo vāsurāṃs tathā // 127.16 //
eteṣv eva pitānveṣyo nānyatreti matir mama /
iti niścitya devāpir bharaṃ prāha nṛpātmajam // 127.17 //
tapasā brahmacaryeṇa vratena niyamena ca /
ānetavyā mayā sarve nītā ye ca rasātalam // 127.18 //
jāte parābhave ghore yo na kuryāt pratikriyām /
narādhamena kiṃ tena jīvatā vā mṛtena vā // 127.19 //
tvaṃ praśādhi mahīṃ kṛtsnām ārṣṭiṣeṇaḥ pitā yathā /
mātā mama tvayā pālyā rājan yāvan mamāgatiḥ /
bhavec ca kṛtakāryasya anujānīhi māṃ bhara // 127.20 //
bhareṇoktaḥ sa devāpiḥ sarvaṃ niścitya yatnataḥ // 127.21 //
siddhiṃ kuru sukhaṃ yāhi mā cintām alpikāṃ bhaja // 127.22 //
tato devāpir amararājāṅghridhyānatatparaḥ /
ṛtvijo 'nveṣya yatnena natvā tān ṛtvijaḥ pṛthak /
kṛtāñjalipuṭo bālo devāpir vākyam abravīt // 127.23 //
bhavadbhiś ca makho rakṣyo yajamānaś ca dīkṣitaḥ /
purodhāś ca tathā rakṣyaḥ patnī yā dīkṣitasya tu // 127.24 //
bhavatsu tatra paśyatsu yajñaṃ vidhvasya daityarāṭ /
rājādayas tena nītās tan na yuktatamaṃ bhavet // 127.25 //
athāpy etad ahaṃ manye bhavantas tān arogiṇaḥ /
dātum arhanti tān sarvān anyathā śāpam arhatha // 127.26 //
makhe 'gniḥ prathamaṃ pūjyo hy agnir evātra daivatam /
tasmād vayaṃ na jānīmo hy agnīnāṃ paricārakāḥ // 127.27 //
sa eva dātā bhoktā ca hartā kartā ca havyavāṭ // 127.28 //
ṛtvijaḥ pṛṣṭhataḥ kṛtvā devāpir jātavedasam /
pūjayitvā yathānyāyam agnaye tan nyavedayat // 127.29 //
yathartvijas tathā cāhaṃ devānāṃ paricārakaḥ /
havyaṃ vahāmi devānāṃ bhoktāro rakṣakāś ca te // 127.30 //
devān āhūya yatnena havirbhāgān pṛthak pṛthak /
dāsye 'ham eṣa doṣo me tasmād yāhi surān prati // 127.31 //
devāpiḥ sa surān prāpya natvā tebhyaḥ pṛthak pṛthak /
ṛtvigvākyaṃ cāgnivākyaṃ śāpaṃ cāpi nyavedayat // 127.32 //
āhūtā vaidikair mantrair ṛtvigbhiś ca yathākramam /
bhokṣyāmahe havirbhāgān na svatantrā dvijottama // 127.33 //
tasmād vedānugā nityaṃ vayaṃ vedena coditāḥ /
paratantrās tato vipra vedebhyas tan nivedaya // 127.34 //
sa devāpiḥ śucir bhūtvā vedān āhūya yatnataḥ /
dhyānena tapasā yukto vedāś cāpi puro 'bhavan // 127.35 //
vedān uvāca devāpir namasya tu punaḥ punaḥ /
ṛtvigvākyaṃ cāgnivākyaṃ devavākyaṃ nyavedayat // 127.36 //
paratantrā vayaṃ tāta īśvarasya vaśānugāḥ /
aśeṣajagadādhāro nirādhāro nirañjanaḥ // 127.37 //
sarvaśaktyaikasadanaṃ nidhānaṃ sarvasaṃpadām /
sa tu kartā mahādevaḥ saṃhartā sa maheśvaraḥ // 127.38 //
vayaṃ śabdamayā brahman vadāmo vidma eva ca /
asmākam etat kṛtyaṃ syād vadāmo yat tu pṛcchasi // 127.39 //
kena nītās tasya nāma tatpuraṃ tadbalaṃ tathā /
bhakṣitāḥ kiṃ tu no naṣṭā etaj jānīmahe vayam // 127.40 //
yathā ca tava sāmarthyaṃ yam ārādhya ca yatra ca /
syād ity etac ca jānīmo yathā prāpsyasi tān puraḥ // 127.41 //
etac chrutvāvadad vedān vicārya suciraṃ hṛdi // 127.42 //
vedā vadantv etad eva sarvam eva yathārthataḥ /
sarvān prāpsye talaṃ nītān alaṃ tebhyo namo 'stu vaḥ // 127.43 //
gautamīṃ gaccha devāpe tatra stuhi maheśvaram /
suprasannas tavābhīṣṭaṃ dāsyaty eva kṛpākaraḥ // 127.44 //
bhaved devaḥ śivaḥ prītaḥ stutaḥ satyaṃ mahāmate /
ārṣṭiṣeṇaś ca nṛpatis tasya jāyā jayā satī // 127.45 //
pitā tavāpy upamanyus tale tiṣṭhanty arogiṇaḥ /
varadānān maheśasya mithuṃ hatvā ca rākṣasam /
yaśaḥ prāpsyasi dharmaṃ ca etac chakyaṃ na cetarat // 127.46 //
tad vedavacanād bālo devāpir gautamīṃ gataḥ /
snātvā kṛtakṣaṇo vipras tuṣṭāva ca maheśvaram // 127.47 //
bālo 'haṃ devadeveśa gurūṇāṃ tvaṃ gurur mama /
na me śaktis tvatstavane tubhyaṃ śaṃbho namo 'stu te // 127.48 //
na tvāṃ jānanti nigamā na devā munayo na ca /
na brahmā nāpi vaikuṇṭho yo 'si so 'si namo 'stu te // 127.49 //
ye 'nāthā ye ca kṛpaṇā ye daridrāś ca rogiṇaḥ /
pāpātmāno ye ca loke tāṃs tvaṃ pāsi maheśvara // 127.50 //
tapasā niyamair mantraiḥ pūjitās tridivaukasaḥ /
tvayā dattaṃ phalaṃ tebhyo dāsyanti jagatāṃ pate // 127.51 //
yācitāraś ca dātāras tebhyo yad yan manīṣitam /
bhavatīti na citraṃ syāt tvaṃ viparyayakārakaḥ // 127.52 //
ye 'jñānino ye ca pāpā ye magnā narakārṇave /
śiveti vacanān nātha tān pāsi tvaṃ jagadguro // 127.53 //
evaṃ tu stuvatas tasya puraḥ prāha trilocanaḥ // 127.54 //
varaṃ brūhy atha devāpe alaṃ dainyena bālaka // 127.55 //
rājānaṃ rājapatnīṃ ca pitaraṃ ca guruṃ mama /
prāptum icche jagannātha nidhanaṃ ca ripor mama // 127.56 //
devāpivacanaṃ śrutvā tathety āhākhileśvaraḥ /
devāpeḥ sarvam abhavad ājñayā śaṃkarasya tat // 127.57 //
punar apy āha taṃ śaṃbhur devāpikaruṇākaraḥ /
nandinaṃ preṣayām āsa śaṃbhuḥ śūlena nārada // 127.58 //
rasātalaṃ mithuṃ nandī hatvā cāsurapuṃgavān /
tatpitrādīn samānīya tasmai tān sa nyavedayat // 127.59 //
hayamedhaś ca tatrāsīd ārṣṭiṣeṇasya dhīmataḥ /
agniś ca ṛtvijo devā vedāś ca ṛṣayo 'bruvan // 127.60 //
yatra sākṣād abhūc chaṃbhur devāpe bhaktavatsalaḥ /
devadevo jagannātho devatīrtham abhūc ca tat // 127.61 //
sarvapāpakṣayakaraṃ sarvasiddhipradaṃ nṛṇām /
puṇyadaṃ tīrtham etat syāt tava kīrtiś ca śāśvatī // 127.62 //
aśvamedhe nivṛtte tu surās tebhyo varān daduḥ /
snātvā kṛtārthā gaṅgāyāṃ tatas te divam ākraman // 127.63 //
tataḥ prabhṛti tatrāsaṃs tīrthāni daśa pañca ca /
sahasrāṇi śatāny aṣṭāv ubhayor api tīrayoḥ /
teṣu snānaṃ ca dānaṃ ca hy atīva phaladaṃ viduḥ // 127.64 //
tapovanam iti khyātaṃ nandinīsaṃgamaṃ tathā /
siddheśvaraṃ tatra tīrthaṃ gautamyā dakṣiṇe taṭe // 128.1 //
śārdūlaṃ ceti vikhyātaṃ teṣāṃ vṛttam idaṃ śṛṇu /
yasyākarṇanamātreṇa sarvapāpaiḥ pramucyate // 128.2 //
agnir hotā purā tv āsīd devānāṃ havyavāhanaḥ /
bhāryāṃ prāpto dakṣasutāṃ svāhānāmnīṃ surūpiṇīm // 128.3 //
sānapatyā purā cāsīt putrārthaṃ tapa āviśat /
tapaś carantīṃ vipulaṃ toṣayantīṃ hutāśanam /
sa bhartā hutabhuk prāha bhāryāṃ svāhām aninditām // 128.4 //
apatyāni bhaviṣyanti mā tapaḥ kuru śobhane // 128.5 //
etac chrutvā bhartṛvākyaṃ nivṛttā tapaso 'bhavat /
strīṇām abhīṣṭadaṃ nānyad bhartṛvākyaṃ vinā kvacit // 128.6 //
tataḥ katipaye kāle tārakād bhaya āgate /
anutpanne kārttikeye cirakālarahogate // 128.7 //
maheśvare bhavānyā ca trastā devāḥ samāgatāḥ /
devānāṃ kāryasiddhyartham agniṃ procur divaukasaḥ // 128.8 //
deva gaccha mahābhāga śaṃbhuṃ trailokyapūjitam /
tārakād bhayam utpannaṃ śaṃbhave tvaṃ nivedaya // 128.9 //
na gantavyaṃ tatra deśe daṃpatyoḥ sthitayo rahaḥ /
sāmānyamātrato nyāyaḥ kiṃ punaḥ śūlapāṇini // 128.10 //
ekāntasthitayoḥ svairaṃ jalpator yaḥ sarāgayoḥ /
daṃpatyoḥ śṛṇuyād vākyaṃ nirayāt tasya noddhṛtiḥ // 128.11 //
sa svāmy akhilalokānāṃ mahākālas triśūlavān /
nirīkṣaṇīyaḥ kena syād bhavānyā rahasi sthitaḥ // 128.12 //
mahābhaye cānugate nyāyaḥ ko 'nv atra varṇyate /
tārakād bhaya utpanne gaccha tvaṃ tārako bhavān // 128.13 //
mahābhayābdhau sādhūnāṃ yat parārthāya jīvitam /
rūpeṇānyena vā gaccha vācaṃ vada yathā tathā // 128.14 //
viśrāvya devavacanaṃ śaṃbhum āgaccha satvaraḥ /
tato dāsyāmahe pūjām ubhayor lokayoḥ kave // 128.15 //
śuko bhūtvā jagāmāśu devavākyād dhutāśanaḥ /
yatrāsīj jagatāṃ nātho ramamāṇas tadomayā // 128.16 //
sa bhītavad atha prāyāc chuko bhūtvā tadānalaḥ /
nāśakad dvāradeśe tu praveṣṭuṃ havyavāhanaḥ // 128.17 //
tato gavākṣadeśe tu tasthau dhunvann adhomukhaḥ /
taṃ dṛṣṭvā prahasañ śaṃbhur umāṃ prāha rahogataḥ // 128.18 //
paśya devi śukaṃ prāptaṃ devavākyād dhutāśanam // 128.19 //
lajjitā cāvadad devam alaṃ deveti pārvatī /
puraścarantaṃ deveśo hy agniṃ taṃ dvijarūpiṇam // 128.20 //
āhūya bahuśaś cāpi jñāto 'sy agne 'tra mā vada /
vidārayasva svamukhaṃ gṛhāṇedaṃ nayasva tat // 128.21 //
ity uktvā tasya cāsye 'gne retaḥ sa prākṣipad bahu /
retogarbhas tadā cāgnir gantuṃ naiva ca śaktavān // 128.22 //
suranadyās tatas tīraṃ śrānto 'gnir upatasthivān /
kṛttikāsu ca tad retaḥ prakṣepāt kārttiko 'bhavat // 128.23 //
avaśiṣṭaṃ ca yat kiṃcid agner dehe ca śāṃbhavam /
tad eva reto vahnis tu svabhāryāyāṃ dvidhākṣipat // 128.24 //
svāhāyāṃ priyabhūtāyāṃ putrārthinyāṃ viśeṣataḥ /
purā sāśvāsitā tena saṃtatis te bhaviṣyati // 128.25 //
tad vahninātha saṃsmṛtya tat kṣiptaṃ śāṃbhavaṃ mahaḥ /
tad agne retasas tasyāṃ jajñe mithunam uttamam // 128.26 //
suvarṇaś ca suvarṇā ca rūpeṇāpratimaṃ bhuvi /
agneḥ prītikaraṃ nityaṃ lokānāṃ prītivardhanam // 128.27 //
agniḥ prītyā suvarṇāṃ tāṃ prādād dharmāya dhīmate /
suvarṇasyātha putrasya saṃkalpām akarot priyām /
evaṃ putrasya putryāś ca vivāham akarot kaviḥ // 128.28 //
anyonyaretovyatiṣaṅgadoṣād agner apatyam ubhayaṃ tathaiva /
putraḥ suvarṇo bahurūparūpī rūpāṇi kṛtvā surasattamānām // 128.29 //
indrasya vāyor dhanadasya bhāryāṃ jaleśvarasyāpi munīśvarāṇām /
bhāryās tu gacchaty aniśaṃ suvarṇo yasyāḥ priyaṃ yac ca vapuḥ sa kṛtvā // 128.30 //
yāti kvacic cāpi kaves tanūjas tadbhartṛrūpaṃ ca pativratāsu /
kṛtvāniśaṃ tābhir udārabhāvaḥ kurvan kṛtārthaṃ madanaṃ sa reme // 128.31 //
kṛtvā gatā kvāpi caivaṃ suvarṇā dharmasya bhāryāpi suvarṇanāmnī /
svāhāsutā svairiṇī sā babhūva yasyāpi yasyāpi manogatā yā // 128.32 //
bhāryāsvarūpā saiva bhūtvā suvarṇā reme patīn mānuṣān āsurāṃś ca /
devān ṛṣīn pitṛrūpāṃs tathānyān rūpaudāryasthairyagāmbhīryayuktān // 128.33 //
yābhipretā yasya devasya bhāryā tadrūpā sā ramate tena sārdham /
nānābhedaiḥ karaṇaiś cāpy anekair ākarṣantī tanmanaḥ kāmasiddhim // 128.34 //
evaṃ suvarṇasya nirīkṣya ceṣṭām agneḥ sūnoḥ putrikāyās tathāgneḥ /
sarve ca śepuḥ kupitās tadāgneḥ putraṃ ca putrīṃ ca surāsurās te // 128.35 //
kṛtaṃ yad etad vyabhicārarūpaṃ yac chadmanā vartanaṃ pāparūpam /
tasmāt sutas te vyabhicāravāṃś ca sarvatra gāmī jāyatāṃ havyavāha // 128.36 //
tathā suvarṇāpi na caikaniṣṭhā bhūyād agne naikatṛptā bahūṃś ca /
nānājātīn ninditān dehabhājo bhajitrī syād eṣa doṣaś ca putryāḥ // 128.37 //
ity etac chāpavacanaṃ śrutvāgnir atibhītavat /
mām abhyetya tadovāca niṣkṛtiṃ vada putrayoḥ // 128.38 //
tadāham abravaṃ vahne gautamīṃ gaccha śaṃkaram /
stutvā tatra mahābāho nivedaya jagatpateḥ // 128.39 //
māheśvareṇa vīryeṇa tava dehasthitena ca /
evaṃvidhaṃ tv apatyaṃ te jātaṃ vahne tato bhavān // 128.40 //
nivedayasva devāya devānāṃ śāpam īdṛśam /
svāpatyarakṣaṇāyāsau śaṃbhuḥ śreyaḥ kariṣyati // 128.41 //
stuhi devaṃ ca devīṃ ca bhaktyā prīto bhavec chivaḥ /
tatas tv apatyaviṣaye priyān kāmān avāpsyasi // 128.42 //
tato madvacanād agnir gaṅgāṃ gatvā maheśvaram /
tuṣṭāva niyato vākyaiḥ stutibhir vedasaṃmitaiḥ // 128.43 //
viśvasya jagato dhātā viśvamūrtir nirañjanaḥ /
ādikartā svayaṃbhūś ca taṃ namāmi jagatpatim // 128.44 //
yo 'gnir bhūtvā saṃharati sraṣṭā vai jalarūpataḥ /
sūryarūpeṇa yaḥ pāti taṃ namāmi ca tryambakam // 128.45 //
tataḥ prasanno bhagavān anantaḥ śaṃbhur avyayaḥ /
vareṇa cchandayām āsa pāvakaṃ surapūjitam // 128.46 //
sa vinītaḥ śivaṃ prāha tava vīryaṃ mayi sthitam /
tena jātaḥ suto ramyaḥ suvarṇo lokaviśrutaḥ // 128.47 //
tathā suvarṇā putrī ca tasmād eva jagatprabho /
anyonyavīryasaṅgāc ca taddoṣād ubhayaṃ tv idam // 128.48 //
vyabhicārāt sadoṣaṃ ca apatyam abhavac chiva /
śāpaṃ daduḥ surāḥ sarve tayoḥ śāntiṃ kuru prabho // 128.49 //
tadagnivacanāc chaṃbhuḥ provācedaṃ śubhodayam // 128.50 //
madvīryād abhavat tvattaḥ suvarṇo bhūrivikramaḥ /
samagrā ṛddhayaḥ sarvāḥ suvarṇe 'smin samāhitāḥ // 128.51 //
bhaviṣyanti na saṃdeho vahne śṛṇu vaco mama /
trayāṇām api lokānāṃ pāvanaḥ sa bhaviṣyati // 128.52 //
sa eva cāmṛtaṃ loke sa eva suravallabhaḥ /
sa eva bhuktimuktī ca sa eva makhadakṣiṇā // 128.53 //
sa eva rūpaṃ sarvasya gurūṇām apy asau guruḥ /
vīryaṃ śreṣṭhatamaṃ vidyād vīryaṃ matto yad uttamam // 128.54 //
viśeṣatas tvayi kṣiptaṃ tasya kā syād vicāraṇā /
hīnaṃ tena vinā sarvaṃ saṃpūrṇās tena saṃpadaḥ // 128.55 //
jīvanto 'pi mṛtāḥ sarve suvarṇena vinā narāḥ /
nirguṇo 'pi dhanī mānyaḥ saguṇo 'py adhano nahi // 128.56 //
tasmān nātaḥ paraṃ kiṃcit suvarṇād dhi bhaviṣyati /
tathā caiṣā suvarṇāpi syād utkṛṣṭāpi cañcalā // 128.57 //
anayā vīkṣitaṃ sarvaṃ nyūnaṃ pūrṇaṃ bhaviṣyati /
tapasā japahomaiś ca yeyaṃ prāpyā jagattraye // 128.58 //
tasyāḥ prabhāvaṃ prāśastyam agne kiṃcic ca kīrtyate /
sarvatra yā tu saṃtiṣṭhed āyātu vicariṣyati // 128.59 //
suvarṇā kamalā sākṣāt pavitrā ca bhaviṣyati /
adya prabhṛty ātmajayos tathā svairaṃ viceṣṭatoḥ // 128.60 //
tathāpi caitayoḥ puṇyaṃ na bhūtaṃ na bhaviṣyati // 128.61 //
evam uktvā tataḥ śaṃbhuḥ sākṣāt tatrābhavac chivaḥ /
liṅgarūpeṇa sarveṣāṃ lokānāṃ hitakāmyayā // 128.62 //
varān prāpya sutābhyāṃ sa agnis tuṣṭo 'bhavat tataḥ /
svabhartrā ca suvarṇā sā dharmeṇāgnisutā mudā // 128.63 //
vartayām āsa putro 'pi vahneḥ saṃkalpayā mudā /
etasminn antare svarṇām agner duhitaraṃ mune // 128.64 //
paribhūya ca dharmaṃ taṃ śārdūlo dānaveśvaraḥ /
aharad bhāgyasaubhāgyavilāsavasatiṃ chalāt // 128.65 //
nītā rasātalaṃ tena suvarṇā lokaviśrutā /
jāmātāgneḥ sa dharmaś ca agniś caiva sa havyavāṭ // 128.66 //
viṣṇave lokanāthāya stutvā caiva punaḥ punaḥ /
kāryavijñāpanaṃ cobhau cakratuḥ prabhaviṣṇave // 128.67 //
tataś cakreṇa ciccheda śārdūlasya śiro hariḥ /
sānītā viṣṇunā devī suvarṇā lokasundarī // 128.68 //
maheśvarasutā caiva agneś caiva tathā priyā /
maheśvarāya tāṃ viṣṇur darśayām āsa nārada // 128.69 //
prīto 'bhavan maheśo 'pi sasvaje tāṃ punaḥ punaḥ /
cakraṃ prakṣālitaṃ yatra śārdūlacchedi dīptimat // 128.70 //
cakratīrthaṃ tu vikhyātaṃ śārdūlaṃ ceti tad viduḥ /
yatra nītā suvarṇā sā viṣṇunā śaṃkarāntikam // 128.71 //
tat tīrthaṃ śāṃkaraṃ jñeyaṃ vaiṣṇavaṃ siddham eva tu /
yatrānandam anuprāpto hy agnir dharmaś ca śāśvataḥ // 128.72 //
ānandāśrūṇi nyapatan yatrāgner munisattama /
ānandeti nadī jātā tathā vai nandinīti ca // 128.73 //
tasyāś ca saṃgamaḥ puṇyo gaṅgāyāṃ tatra vai śivaḥ /
tatraiva saṃgame sākṣāt suvarṇādyāpi saṃsthitā // 128.74 //
dākṣāyaṇī saiva śivā āgneyī ceti viśrutā /
ambikā jagadādhārā śivā kātyāyanīśvarī // 128.75 //
bhaktābhīṣṭapradā nityam alaṃkṛtyobhayaṃ taṭam /
tapas tepe yatra cāgnis tat tīrthaṃ tu tapovanam // 128.76 //
evamādīni tīrthāni tīrayor ubhayor mune /
teṣu snānaṃ ca dānaṃ ca sarvakāmapradaṃ śubham // 128.77 //
uttare caiva pāre ca sahasrāṇi caturdaśa /
dakṣiṇe ca tathā pāre sahasrāṇy atha ṣoḍaśa // 128.78 //
tatra tatra ca tīrthāni sābhijñānāni santi vai /
nāmāni ca pṛthak santi saṃkṣepāt tan mayocyate // 128.79 //
etāni yaś ca śṛṇuyād yaś ca vā paṭhati smaret /
sarveṣu tatra kāmyeṣu paripūrṇo bhaven naraḥ // 128.80 //
etad vṛttaṃ tu yo jñātvā tatra snānādikaṃ caret /
lakṣmīvāñ jāyate nityaṃ dharmavāṃś ca viśeṣataḥ // 128.81 //
abjakāt paścime tīrthaṃ tac chārdūlam udāhṛtam /
vārāṇasyāditīrthebhyaḥ sarvebhyo hy adhikaṃ bhavet // 128.82 //
tatra snātvā pitṝn devān vandate tarpayaty api /
sarvapāpavinirmukto viṣṇuloke mahīyate // 128.83 //
tapovanāc ca śārdūlān madhye tīrthāny aśeṣataḥ /
tasyaikaikasya māhātmyaṃ na kenāpy atra varṇyate // 128.84 //
indratīrtham iti khyātaṃ tatraiva ca vṛṣākapam /
phenāyāḥ saṃgamo yatra hanūmataṃ tathaiva ca // 129.1 //
abjakaṃ cāpi yat proktaṃ yatra devas trivikramaḥ /
tatra snānaṃ ca dānaṃ ca punarāvṛttidurlabham // 129.2 //
tatra vṛttāny athākhyāsye gaṅgāyā dakṣiṇe taṭe /
indreśvaraṃ cottare ca śṛṇu bhaktyā yatavrataḥ // 129.3 //
namucir balavān āsīd indraśatrur madotkaṭaḥ /
tasyendreṇābhavad yuddhaṃ phenenendro 'harac chiraḥ // 129.4 //
apāṃ ca namuceḥ śatros tatphenavajrarūpadhṛk /
śiraś chittvā tac ca phenaṃ gaṅgāyā dakṣiṇe taṭe // 129.5 //
nyapatad bhūmiṃ bhittvā tu rasātalam athāviśat /
rasātalabhavaṃ gāṅgaṃ vāri yad viśvapāvanam // 129.6 //
vajrādiṣṭena mārgeṇa vyagamad bhūmimaṇḍalam /
taj jalaṃ phenanāmnā tu nadī pheneti gadyate // 129.7 //
tasyās tu saṃgamaḥ puṇyo gaṅgayā lokaviśrutaḥ /
sarvapāpakṣayakaro gaṅgāyamunayor iva // 129.8 //
hanūmadupamātā vai yatrāplavanamātrataḥ /
mārjāratvād abhūn muktā viṣṇugaṅgāprasādataḥ // 129.9 //
mārjāraṃ ceti tat tīrthaṃ purā proktaṃ mayā tava /
hanūmataṃ ca tat proktaṃ tatrākhyānaṃ puroditam // 129.10 //
vṛṣākapaṃ cābjakaṃ ca tatredaṃ prayataḥ śṛṇu /
hiraṇya iti vikhyāto daityānāṃ pūrvajo balī // 129.11 //
tapas taptvā suraiḥ sarvair ajeyo 'bhūt sudāruṇaḥ /
tasyāpi balavān putro devānāṃ durjayaḥ sadā // 129.12 //
mahāśanir iti khyātas tasya bhāryā parājitā /
tenendrasyābhavad yuddhaṃ bahukālaṃ nirantaram // 129.13 //
mahāśanir mahāvīryaḥ satataṃ raṇamūrdhani /
jitvā nāgena sahitaṃ śakraṃ pitre nyavedayat // 129.14 //
baddhvā hastisamāyuktaṃ svasāraṃ vīkṣya tāṃ tadā /
vihāya krūratāṃ daityo hiraṇyāya nyavedayat // 129.15 //
mahāśanipitā daityaḥ pūrveṣāṃ pūrvavattaraḥ /
śacīkāntaṃ tale sthāpya tasya rakṣām athākarot // 129.16 //
mahāśanir hariṃ jitvā jetuṃ varuṇam abhyagāt /
varuṇo 'pi mahābuddhiḥ prādāt kanyāṃ mahāśaneḥ // 129.17 //
udadhiṃ svālayaṃ prādād varuṇas tu mahāśaneḥ /
tayoś ca sakhyam abhavad varuṇasya mahāśaneḥ // 129.18 //
vāruṇī cāpi yā kanyā sā priyābhūn mahāśaneḥ /
vīryeṇa yaśasā cāpi śauryeṇa ca balena ca // 129.19 //
mahāśanir mahādaityas trailokye nopamīyate /
nirindratvaṃ gate loke devāḥ sarve nyamantrayan // 129.20 //
viṣṇur evendradātā syād daityahantā sa eva ca /
mantradṛg vā sa eva syād indraṃ cānyaṃ kariṣyati // 129.21 //
evaṃ saṃmantrya te devā viṣṇor mantraṃ nyavedayan /
mamāvadhyo mahādaityo mahāśanir iti bruvan // 129.22 //
prāyād vārīśvaraṃ viṣṇuḥ śvaśuraṃ varuṇaṃ tadā /
keśavo varuṇaṃ gatvā prāhendrasya parābhavam // 129.23 //
tathā tvayaitat kartavyaṃ yathāyāti puraṃdaraḥ /
tadviṣṇuvacanāc chīghraṃ yayau jalapatir mune // 129.24 //
sutāpatiṃ hiraṇyasutaṃ vikrāntaṃ taṃ mahāśanim /
atisaṃmānitas tena jāmātrā varuṇaḥ prabhuḥ // 129.25 //
papracchāgamanaṃ daityo vinayāc chvaśuraṃ tadā /
varuṇaḥ prāha taṃ daityaṃ yad āgamanakāraṇam // 129.26 //
indraṃ dehi mahābāho yas tvayā nirjitaḥ purā /
baddhaṃ rasātalasthaṃ taṃ devānām adhipaṃ sakhe // 129.27 //
asmākaṃ sarvadā mānyaṃ dehi tvaṃ mama śatruhan /
baddhvā vimokṣaṇaṃ śatror mahate yaśase satām // 129.28 //
tathety uktvā kathaṃcit sa daityeśo varuṇāya tam /
prādād indraṃ śacīkāntaṃ vāraṇena samanvitam // 129.29 //
sa daityamadhye 'tivirājamāno hariṃ tadovāca jaleśasaṃnidhau /
saṃpūjya caivātha mahopacārair mahāśanir maghavantaṃ babhāṣe // 129.30 //
kena tvam indro 'dya kṛto 'si kena vīryaṃ tavedṛg bahu bhāṣase ca /
tvaṃ saṃgare śatrubhir bādhyase ca tathāpi cendro bhavasīti citram // 129.31 //
athāpi baddhā puruṣeṇa kācit tasyāḥ patis tāṃ mocayatīti yuktam /
striyo 'svatantrāḥ puruṣapradhānās tvaṃ vai pumān bhavitā śakra sādho // 129.32 //
baddho mayā saṃgare vāhanena kvāpy astraṃ te vajram uddāmaśakti /
cintāratnaṃ nandanaṃ yoṣitas tā yaśo balaṃ devarājopabhogyam /
sarvaṃ hi tvā kiṃ tu mukto jaleśād ākāṅkṣase jīvitaṃ dhik tavedam // 129.33 //
taj jīvanaṃ yat tu yaśonidhānaṃ sa eva mṛtyur yaśaso yad virodhi /
evaṃ jānañ śakra kathaṃ jaleśān muktiṃ prāpto naiva lajjāṃ bhajethāḥ // 129.34 //
triviṣṭapasthaḥ pariveṣṭitaḥ san sarvaiḥ suraiḥ kāntayā vījyamānaḥ /
saṃstūyamānaś ca tathāpsarobhir nūnaṃ lajjā te bibhetīti manye // 129.35 //
tvaṃ vṛtrahā namuceś cāpi hantā purāṃ bhettā gotrabhid vajrabāhuḥ /
evaṃ surās tvāṃ paripūjayantīty ato jiṣṇo sarvam etat tyajasva // 129.36 //
vikāram āpyāpy ahitodbhavaṃ ye jīvanti lokān anusaṃviśanti /
bhavādṛśāṃ duścyavanābjajanmā kathaṃ na hṛdbhedam avāpa kartā // 129.37 //
evam uktvā tu daityeśo varuṇāya mahātmane /
prādād indraṃ punaś cedaṃ vacanaṃ tad abhāṣata // 129.38 //
adya prabhṛty asau śiṣya indraḥ syād varuṇo guruḥ /
śvaśuro mama yena tvaṃ muktim āpto 'si vāsava // 129.39 //
tathā tvaṃ bhṛtyabhāvena vartethā varuṇaṃ prati /
no ced baddhvā punas tvāṃ vai kṣepsye caiva rasātalam // 129.40 //
evaṃ nirbhartsya taṃ śakraṃ hasaṃś cāpi punaḥ punaḥ /
abravīd gaccha gaccheti varuṇaṃ cānumanya tu // 129.41 //
sa tu prāptaḥ svanilayaṃ lajjayā kaluṣīkṛtaḥ /
paulomyāṃ prāha tat sarvaṃ yat tac chatruparābhavam // 129.42 //
evam uktaḥ kṛtaś caiva śatruṇāhaṃ varānane /
nirvāpayāmi yena svam ātmānaṃ subhage vada // 129.43 //
dānavānām athodbhūtiṃ śakra māyāṃ parābhavam /
varadānaṃ tathā mṛtyuṃ jāne 'haṃ balasūdana // 129.44 //
tasmād yasmāt tasya mṛtyur athavāpi parābhavaḥ /
jāyeta śṛṇu tat sarvaṃ vakṣye 'haṃ prītaye tava // 129.45 //
hiraṇyasya suto vīraḥ pitṛvyasya suto balī /
tasmān mama syāt sa bhrātā varadānāc ca darpitaḥ // 129.46 //
brahmāṇaṃ toṣayām āsa tapasā niyamena ca /
īdṛśaṃ balam āpannaṃ tapasā kiṃ na sidhyati // 129.47 //
tasmāt tvayā cittarāgo vismayo vā kathaṃcana /
na kāryaḥ śṛṇu tatredaṃ kāryaṃ yat tu kramāgatam // 129.48 //
evam uktvā tu paulomī prāhendraṃ vinayānvitā // 129.49 //
nāsādhyam asti tapaso nāsādhyaṃ yajñakarmaṇaḥ /
nāsādhyaṃ lokanāthasya viṣṇor bhaktyā harasya ca // 129.50 //
punaś cedaṃ mayā kānta śrutam asty atiśobhanam /
strīṇāṃ svabhāvaṃ jānanti striya eva surādhipa // 129.51 //
tasmād bhūmes tathā cāpāṃ nāsādhyaṃ vidyate prabho /
tapo vā yajñakarmādi tābhyām eva yato bhavet // 129.52 //
tatrāpi tīrthabhūtā tu yā bhūmis tāṃ vrajed bhavān /
tatra viṣṇuṃ śivaṃ pūjya sarvān kāmān avāpsyasi // 129.53 //
śrutam asti punaś cedaṃ striyo yāś ca pativratāḥ /
tā eva sarvaṃ jānanti dhṛtaṃ tābhiś carācaram // 129.54 //
pṛthivyāṃ sārabhūtaṃ syāt tanmadhye daṇḍakaṃ vanam /
tatra gaṅgā jagaddhātrī tatreśaṃ pūjaya prabho // 129.55 //
viṣṇuṃ vā jagatām īśaṃ dīnārtārtiharaṃ vibhum /
anāthānām iha nṛṇāṃ majjatāṃ duḥkhasāgare // 129.56 //
haro harir vā gaṅgā vā kvāpy anyac charaṇaṃ nahi /
tasmāt sarvaprayatnena toṣayaitān samāhitaḥ // 129.57 //
bhaktyā stotraiś ca tapasā kuru caiva mayā saha /
tataḥ prāpsyasi kalyāṇam īśaviṣṇuprasādajam // 129.58 //
ajñātvaikaguṇaṃ karma phalaṃ dāsyati karmiṇaḥ /
jñātvā śataguṇaṃ tat syād bhāryayā ca tad akṣayam // 129.59 //
puṃsaḥ sarveṣu kāryeṣu bhāryaiveha sahāyinī /
svalpānām api kāryāṇāṃ nahi siddhis tayā vinā // 129.60 //
ekena yat kṛtaṃ karma tasmād ardhaphalaṃ bhavet /
jāyayā tu kṛtaṃ nātha puṣkalaṃ puruṣo labhet // 129.61 //
tasmād etat suviditam ardho jāyā iti śruteḥ /
śrūyate daṇḍakāraṇye saricchreṣṭhāsti gautamī // 129.62 //
aśeṣāghapraśamanī sarvābhīṣṭapradāyinī /
tasmād gaccha mayā tatra kuru puṇyaṃ mahāphalam // 129.63 //
tataḥ śatrūn nihatyājau mahat sukham avāpsyasi // 129.64 //
tathety uktvā sa guruṇā bhāryayā ca śatakratuḥ /
yayau gaṅgāṃ jagaddhātrīṃ gautamīṃ ceti viśrutām // 129.65 //
daṇḍakāraṇyamadhyasthāṃ yayau sa prītimān hariḥ /
tapaḥ kartuṃ manaś cakre devadevāya śaṃbhave // 129.66 //
gaṅgāṃ natvā tu prathamaṃ snātvā ca sa kṛtāñjaliḥ /
śivaikaśaraṇo bhūtvā stotraṃ cedaṃ tato 'bravīt // 129.67 //
svamāyayā yo hy akhilaṃ carācaraṃ sṛjaty avaty atti na sajjate 'smin /
ekaḥ svatantro 'dvayacit sukhātmakaḥ sa naḥ prasanno 'stu pinākapāṇiḥ // 129.68 //
na yasya tattvaṃ sanakādayo 'pi jānanti vedāntarahasyavijñāḥ /
sa pārvatīśaḥ sakalābhilāṣa dātā prasanno 'stu mamāndhakāriḥ // 129.69 //
sṛṣṭvā svayaṃbhūr bhagavān viriñciṃ bhayaṃkaraṃ cāsya śiro 'nvapaśyat /
chittvā nakhāgrair nakhasaktam etac cikṣepa tasmād abhavat trivargaḥ // 129.70 //
pāpaṃ daridraṃ tv atha lobhayācñe moho vipac ceti tato 'py anantam /
jātaprabhāvaṃ bhavaduḥkharūpaṃ babhūva tair vyāptam idaṃ samastam // 129.71 //
avekṣya sarvaṃ cakitaḥ sureśo devīm avocaj jagad astam eti /
tvaṃ pāhi lokeśvari lokamātar ume śaraṇye subhage subhadre // 129.72 //
jagatpratiṣṭhe varade jaya tvaṃ bhuktiḥ samādhiḥ paramā ca muktiḥ /
svāhā svadhā svastir anādisiddhir gīr buddhir āsīr ajarāmare tvam // 129.73 //
vidyādirūpeṇa jagattraye tvaṃ rakṣāṃ karoṣy eva madājñayā ca /
tvayaiva sṛṣṭaṃ bhuvanatrayaṃ syād yataḥ prakṛtyaiva tathaiva citram // 129.74 //
ity evam uktā dayitā hareṇa saṃśleṣasaṃlāpaparā babhūva /
śrāntā bhavasyārdhatanau sulagnā cikṣepa ca svedajalaṃ karāgraiḥ // 129.75 //
tasmād babhūva prathamaṃ sa dharmo lakṣmīr atho dānam atho suvṛṣṭiḥ /
sattvaṃ susaṃpannadharaṃ sarāṃsi dhānyāni puṣpāṇi phalāni caiva // 129.76 //
saubhāgyavastūni vapuḥ suveṣaḥ śṛṅgārabhājīni mahauṣadhāni /
nṛtyāni gītāny amṛtaṃ purāṇaṃ śrutismṛtī nītir athānnapāne // 129.77 //
śastrāṇi śāstrāṇi gṛhopayogyāny astrāṇi tīrthāni ca kānanāni /
iṣṭāni pūrtāni ca maṅgalāni yānāni śubhrābharaṇāsanāni // 129.78 //
bhavāṅgasaṃsargasusaṃprahāsa susvedasaṃlāparahaḥprakāraiḥ /
tathaiva jātaṃ sacarācaraṃ ca apāpakaṃ devi tataś ca jātam // 129.79 //
sukhaṃ prabhūtaṃ ca śubhaṃ ca nityaṃ virāji caitat tava devi bhāvāt /
tasmāt tu māṃ rakṣa jagajjanitri bhītaṃ bhayebhyo jagatāṃ pradhāne // 129.80 //
eke tarkair vimuhyanti līyante tatra cāpare /
śivaśaktyos tadādvaitaṃ sundaraṃ naumi vigraham // 129.81 //
evaṃ tu stuvatas tasya purastād abhavac chivaḥ // 129.82 //
kim abhīṣṭaṃ varayase hare vada parāyaṇam // 129.83 //
balavān me ripuś cāsīd darśanaiś ca śanir yathā /
tena baddhas talaṃ nītaḥ paribhūtas tv anekadhā // 129.84 //
vāksāyakais tathā viddhas tadvadhāya tv iyaṃ kṛtiḥ /
tadarthaṃ jagatām īśa yena jeṣye ripuṃ prabho // 129.85 //
tad eva dehi vīryaṃ me yac cānyad ripunāśanam /
jātaḥ parābhavo yasmāt tadvināśe kṛte sati /
punarjātam ahaṃ manye varaṃ kīrtir jayaśriyoḥ // 129.86 //
sa śivaḥ śakram āhedaṃ na mayaikena te ripuḥ /
vadham āpnoti tasmāt tvaṃ viṣṇum apy avyayaṃ harim // 129.87 //
ārādhayasva paulomyā saha devaṃ janārdanam /
lokatrayaikaśaraṇaṃ nārāyaṇam ananyadhīḥ // 129.88 //
tataḥ prāpsyasi tasmāc ca mattaś cāpi priyaṃ hare /
punaś covāca bhagavān ādikartā maheśvaraḥ // 129.89 //
mantrābhyāsas tapo vāpi yogābhyasanam eva ca /
saṃgame yatra kutrāpi siddhidaṃ munayo viduḥ // 129.90 //
kiṃ punaḥ saṃgame vipra gautamīsindhuphenayoḥ /
girīṇāṃ gahvare yad vā saritām atha saṃgame // 129.91 //
vipro dhiyaiva bhavati mukundāṅghriniviṣṭayā /
gaṅgāyā dakṣiṇe tīra āpastambo munīśvaraḥ // 129.92 //
āste tasyāpy ahaṃ toṣam agamaṃ balasūdana /
tena tvaṃ bhāryayā caiva toṣayasva gadādharam // 129.93 //
āpastambena sahito gaṅgāyā dakṣiṇe taṭe /
tuṣṭāva devaṃ prayataḥ snātvā puṇye 'tha saṃgame // 129.94 //
phenāyāś caiva gaṅgāyās tatra devaṃ janārdanam /
vaidikair vividhair mantrais tapasātoṣayat tadā // 129.95 //
tatas tuṣṭo 'bhavad viṣṇuḥ kiṃ deyaṃ cety abhāṣata /
dehi me śatruhantāram ity āha bhagavān hariḥ // 129.96 //
dattam ity eva jānīhi tam uvāca janārdanaḥ /
tatrābhavac chivasyaiva gaṅgāviṣṇvoḥ prasādataḥ // 129.97 //
ambhasā puruṣo jātaḥ śivaviṣṇusvarūpadhṛk /
cakrapāṇiḥ śūladharaḥ sa gatvā tu rasātalam // 129.98 //
nijaghāna tadā daityam indraśatruṃ mahāśanim /
sakhābhavat sa cendrasya abjakaḥ sa vṛṣākapiḥ // 129.99 //
divistho 'pi sadā cendras tam anveti vṛṣākapim /
kupitā praṇayenābhūd anyāsaktaṃ vilokya tam /
śacīṃ tāṃ sāntvayann āha śatamanyur hasann idam // 129.100 //
nāham indrāṇi śaraṇam ṛte sakhyur vṛṣākapeḥ /
vāri vāpi havir yasya agneḥ priyakaraṃ sadā // 129.101 //
nāham anyatra gantāsmi priye cāṅgena te śape /
tasmān nārhasi māṃ vaktuṃ śaṅkayānyatra bhāmini // 129.102 //
pativratā priyā me tvaṃ dharme mantre sahāyinī /
sāpatyā ca kulīnā ca tvatto 'nyā kā priyā mama // 129.103 //
tasmāt tavopadeśena gaṅgāṃ prāpya mahānadīm /
prasādād devadevasya viṣṇor vai cakrapāṇinaḥ // 129.104 //
tathā śivasya devasya prasādāc ca vṛṣākapeḥ /
jalodbhavāc ca me mitrād abjakāl lokaviśrutāt // 129.105 //
uttīrṇaduḥkhaḥ subhage ita indro 'ham acyutaḥ /
kiṃ na sādhyaṃ yatra bhāryā bhartṛcittānugāminī // 129.106 //
duṣkarā tatra no muktiḥ kiṃtv arthāditrayaṃ śubhe /
jāyaiva paramaṃ mitraṃ lokadvayahitaiṣiṇī // 129.107 //
sā cet kulīnā priyabhāṣiṇī ca pativratā rūpavatī guṇāḍhyā /
saṃpatsu cāpatsu samānarūpā tayā hy asādhyaṃ kim iha trilokyām // 129.108 //
tasmāt tava dhiyā kānte mamedaṃ śubham āgatam /
itas tavoditaṃ caiva kartavyaṃ nānyad asti me // 129.109 //
paraloke ca dharme ca satputrasadṛśaṃ na ca /
ārtasya puruṣasyeha bhāryāvad bheṣajaṃ nahi // 129.110 //
niḥśreyasapadaprāptyai tathā pāpasya muktaye /
gaṅgayā sadṛśaṃ nāsti śṛṇu cānyad varānane // 129.111 //
dharmārthakāmamokṣāṇāṃ prāptaye pāpamuktaye /
śivaviṣṇvor ananyatvajñānān nāsty atra muktaye // 129.112 //
tasmāt tava dhiyā sādhvi sarvam etan manogatam /
avāptaṃ ca śivād viṣṇor gaṅgāyāś ca prasādataḥ // 129.113 //
indratvaṃ me sthiraṃ ceto manye mitrabalāt punaḥ /
vṛṣākapir mama sakhā yo jātas tv apsu bhāmini // 129.114 //
tvaṃ ca priyasakhī nityaṃ nānyat priyataraṃ mama /
tīrthānāṃ gautamī gaṅgā devānāṃ hariśaṃkarau // 129.115 //
tasmād ebhyaḥ prasādena sarvaṃ cepsitam āptavān /
mama prītikaraṃ cedaṃ tīrthaṃ trailokyaviśrutam // 129.116 //
tasmād etad dhi yāciṣye devān sarvān anukramāt /
anumanyantu ṛṣayo gaṅgā ca hariśaṃkarau // 129.117 //
indreśvare cābjake ca ubhayos tīrayoḥ surāḥ /
ekatra śaṃkaro devo hy aparatra janārdanaḥ // 129.118 //
pāvayan daṇḍakāraṇyaṃ sākṣād viṣṇus trivikramaḥ /
antare yāni tīrthāni sarvapuṇyapradāni ca // 129.119 //
atra tu snānamātreṇa sarve te muktim āpnuyuḥ /
pāpiṣṭhāḥ pāpato muktim āpnuyur ye ca dharmiṇaḥ // 129.120 //
teṣāṃ tu paramā muktiḥ pitṛbhiḥ pañcapañcabhiḥ /
atra kiṃcic ca ye dadyur arthibhyas tilamātrakam // 129.121 //
dātṛbhyo hy akṣayaṃ tat syāt kāmadaṃ mokṣadaṃ tathā /
dhanyaṃ yaśasyam āyuṣyam ārogyaṃ puṇyavardhanam // 129.122 //
ākhyānaṃ viṣṇuśaṃbhvoś ca jñātvā snānāc ca muktidam /
asya tīrthasya māhātmyaṃ ye śṛṇvanti paṭhanti ca // 129.123 //
puṇyabhājo bhaveyus te tebhyo 'traiva smṛtir bhavet /
śivaviṣṇvor aśeṣāghasaṃghavicchedakāriṇī /
yāṃ prārthayanti munayo vijitendriyamānasāḥ // 129.124 //
bhaviṣyaty evam eveti taṃ devā ṛṣayo 'bruvan /
gautamyā uttare pāre tīrthānāṃ mokṣadāyinām // 129.125 //
devarṣisiddhasevyānāṃ sahasrāṇy atha sapta vai /
tathaiva dakṣiṇe tīre tīrthāny ekādaśaiva tu // 129.126 //
abjakaṃ hṛdayaṃ proktaṃ godāvaryā munīśvaraiḥ /
viśrāmasthānam īśasya viṣṇor brahmaṇa eva ca // 129.127 //
āpastambam iti khyātaṃ tīrthaṃ trailokyaviśrutam /
smaraṇād apy aśeṣāghasaṃghavidhvaṃsanakṣamam // 130.1 //
āpastambo mahāprājño munir āsīn mahāyaśāḥ /
tasya bhāryākṣasūtreti patidharmaparāyaṇā // 130.2 //
tasya putro mahāprājñaḥ karkināmātha tattvavit /
tasyāśramam anuprāpto hy agastyo munisattamaḥ // 130.3 //
tam agastyaṃ pūjayitvā āpastambo munīśvaraḥ /
śiṣyair anugato dhīmāṃs taṃ praṣṭum upacakrame // 130.4 //
trayāṇāṃ ko nu pūjyaḥ syād devānāṃ munisattama /
bhuktir muktiś ca kasmād vā syād anādiś ca ko bhavet // 130.5 //
anantaś cāpi ko vipra devānām api daivatam /
yajñaiḥ ka ijyate devaḥ ko vedeṣv anugīyate /
etaṃ me saṃśayaṃ chettuṃ vadāgastya mahāmune // 130.6 //
dharmārthakāmamokṣāṇāṃ pramāṇaṃ śabda ucyate /
tatrāpi vaidikaḥ śabdaḥ pramāṇaṃ paramaṃ mataḥ // 130.7 //
vedena gīyate yas tu puruṣaḥ sa parāt paraḥ /
mṛto 'paraḥ sa vijñeyo hy amṛtaḥ para ucyate // 130.8 //
yo 'mūrtaḥ sa paro jñeyo hy aparo mūrta ucyate /
guṇābhivyāptibhedena mūrto 'sau trividho bhavet // 130.9 //
brahmā viṣṇuḥ śivaś ceti eka eva tridhocyate /
trayāṇām api devānāṃ vedyam ekaṃ paraṃ hi tat // 130.10 //
ekasya bahudhā vyāptir guṇakarmavibhedataḥ /
lokānām upakārārtham ākṛtitritayaṃ bhavet // 130.11 //
yas tattvaṃ vetti paramaṃ sa ca vidvān na cetaraḥ /
tatra yo bhedam ācaṣṭe liṅgabhedī sa ucyate // 130.12 //
prāyaścittaṃ na tasyāsti yaś caiṣāṃ vyāhared bhidam /
trayāṇām api devānāṃ mūrtibhedaḥ pṛthak pṛthak // 130.13 //
vedāḥ pramāṇaṃ sarvatra sākāreṣu pṛthak pṛthak /
nirākāraṃ ca yat tv ekaṃ tat tebhyaḥ paramaṃ matam // 130.14 //
nānena nirṇayaḥ kaścin mayātra vidito bhavet /
tatrāpy atra rahasyaṃ yat tad vimṛśyāśu kīrtyatām /
niḥsaṃśayaṃ nirvikalpaṃ bhājanaṃ sarvasaṃpadām // 130.15 //
etad ākarṇya bhagavān agastyo vākyam abravīt // 130.16 //
yadyapy eṣāṃ na bhedo 'sti devānāṃ tu parasparam /
tathāpi sarvasiddhiḥ syāc chivād eva sukhātmanaḥ // 130.17 //
prapañcasya nimittaṃ yat taj jyotiś ca paraṃ śivaḥ /
tam eva sādhaya haraṃ bhaktyā paramayā mune /
gautamyāṃ sakalāghaughasaṃhartā daṇḍake vane // 130.18 //
etac chrutvā muner vākyaṃ parāṃ prītim upāgataḥ /
bhuktido muktidaḥ puṃsāṃ sākāro 'tha nirākṛtiḥ // 130.19 //
sṛṣṭyākāras tataḥ śaktaḥ pālanākāra eva ca /
dātā ca hanti sarvaṃ yo yasmād etat samāpyate // 130.20 //
brahmākṛtiḥ kartṛrūpā vaiṣṇavī pālanī tathā /
rudrākṛtir nihantrī sā sarvavedeṣu paṭhyate // 130.21 //
āpastambas tadā gaṅgāṃ gatvā snātvā yatavrataḥ /
tuṣṭāva śaṃkaraṃ devaṃ stotreṇānena nārada // 130.22 //
kāṣṭheṣu vahniḥ kusumeṣu gandho bījeṣu vṛkṣādi dṛṣatsu hema /
bhūteṣu sarveṣu tathāsti yo vai taṃ somanāthaṃ śaraṇaṃ vrajāmi // 130.23 //
yo līlayā viśvam idaṃ cakāra dhātā vidhātā bhuvanatrayasya /
yo viśvarūpaḥ sadasatparo yaḥ someśvaraṃ taṃ śaraṇaṃ vrajāmi // 130.24 //
yaṃ smṛtya dāridryamahābhiśāpa rogādibhir na spṛśyate śarīrī /
yam āśritāś cepsitam āpnuvanti someśvaraṃ taṃ śaraṇaṃ vrajāmi // 130.25 //
yena trayīdharmam avekṣya pūrvaṃ brahmādayas tatra samīhitāś ca /
evaṃ dvidhā yena kṛtaṃ śarīraṃ someśvaraṃ taṃ śaraṇaṃ vrajāmi // 130.26 //
yasmai namo gacchati mantrapūtaṃ hutaṃ havir yā ca kṛtā ca pūjā /
dattaṃ havir yena surā bhajante someśvaraṃ taṃ śaraṇaṃ vrajāmi // 130.27 //
yasmāt paraṃ nānyad asti praśastaṃ yasmāt paraṃ naiva susūkṣmam anyat /
yasmāt paraṃ no mahatāṃ mahac ca someśvaraṃ taṃ śaraṇaṃ vrajāmi // 130.28 //
yasyājñayā viśvam idaṃ vicitram acintyarūpaṃ vividhaṃ mahac ca /
ekakriyaṃ yadvad anuprayāti someśvaraṃ taṃ śaraṇaṃ vrajāmi // 130.29 //
yasmin vibhūtiḥ sakalādhipatyaṃ kartṛtvadātṛtvamahattvam eva /
prītir yaśaḥ saukhyam anādidharmaḥ someśvaraṃ taṃ śaraṇaṃ vrajāmi // 130.30 //
nityaṃ śaraṇyaḥ sakalasya pūjyo nityaṃ priyo yaḥ śaraṇāgatasya /
nityaṃ śivo yaḥ sakalasya rūpaṃ someśvaraṃ taṃ śaraṇaṃ vrajāmi // 130.31 //
tataḥ prasanno bhagavān āha nārada taṃ munim /
ātmārthaṃ ca parārthaṃ ca āpastambo 'bravīc chivam // 130.32 //
sarvān kāmān āpnuyus te ye snātvā devam īśvaram /
paśyeyur jagatām īśam astv ity āha śivo munim // 130.33 //
tataḥ prabhṛti tat tīrtham āpastambam udāhṛtam /
anādy avidyātimiravrātanirmūlanakṣamam // 130.34 //
yamatīrtham iti khyātaṃ pitṝṇāṃ prītivardhanam /
aśeṣapāpaśamanaṃ tatra vṛttam idaṃ śṛṇu // 131.1 //
tatrākhyānam idaṃ tv āsīd itihāsaṃ purātanam /
sarameti prasiddhāsti nāmnā devaśunī mune // 131.2 //
tasyāḥ putrau mahāśreṣṭhau śvānau nityaṃ janān anu /
gāminau pavanāhārau caturakṣau yamapriyau // 131.3 //
gā rakṣati sma devānāṃ yajñārthaṃ kalpitān paśūn /
rakṣantīm anujagmus te rākṣasā daityadānavāḥ // 131.4 //
rakṣantīṃ tāṃ mahāprājñāḥ śvānayor mātaraṃ śunīm /
pralobhayitvā vividhair vākyair dānaiś ca yatnataḥ // 131.5 //
hṛtā gā rākṣasaiḥ pāpaiḥ paśvarthe kalpitāḥ śubhāḥ /
tata āgatya sā devān idam āha kramāc chunī // 131.6 //
māṃ baddhvā rākṣasaiḥ pāśais tāḍayitvā prahārakaiḥ /
nītā gā yajñasiddhyarthaṃ kalpitāḥ paśavaḥ surāḥ // 131.7 //
tasyā vācaṃ niśamyāśu surān prāha bṛhaspatiḥ // 131.8 //
iyaṃ vikṛtarūpāste asyāḥ pāpaṃ ca lakṣaye /
asyā matena tā gāvo nītā nānyena hetunā /
pāpeyaṃ sukṛtīveti lakṣyate dehaceṣṭitaiḥ // 131.9 //
tad guror vacanāc chakraḥ padā tāṃ prāharac chunīm /
padāghātāt tadā tasyā mukhāt kṣīraṃ prasusruve // 131.10 //
punaḥ prāha śacībhartā kṣīraṃ pītaṃ tvayā śuni /
rākṣasaiś ca tadā dattaṃ tasmān nītās tu gā mama // 131.11 //
nāparādho 'sti me nātha na cānyasyāpi kasyacit /
nāparādho na copekṣā mamāsti tridaśeśvara /
tasmād ruṣṭo 'si kiṃ nātha ripavo balinas tu te // 131.12 //
tato dhyātvā devagurur jñātvā tasyā viceṣṭitam /
satyaṃ śakra tv iyaṃ duṣṭā ripūṇāṃ pakṣakāriṇī // 131.13 //
tataḥ śaśāpa tāṃ śakraḥ pāpiṣṭhe tvaṃ śunī bhava /
martyaloke pāpabhūtā ajñānāt pāpakāriṇī // 131.14 //
tadendrasya tu śāpena mānuṣe sā vyajāyata /
yathā śaptā maghavatā pāpāt sā hy atibhīṣaṇā // 131.15 //
gāvo yā rākṣasair nītās tāsām ānayanāya ca /
yatnaṃ kurvan surapatir viṣṇave tan nyavedayat // 131.16 //
viṣṇur daityāṃś ca danujān gohartṝṃś caiva rākṣasān /
hantuṃ prayatnam akaroj jagṛhe ca mahad dhanuḥ // 131.17 //
śārṅgaṃ yal lokavikhyātaṃ daityanāśanam eva ca /
jitāriḥ pūjito devaiḥ svayaṃ sthitvā janārdanaḥ // 131.18 //
yatra vai daṇḍakāraṇye śārṅgapāṇir jagatprabhuḥ /
tatrasthān daityadanujān rākṣasāṃś ca balīyasaḥ // 131.19 //
punar jaghne sa vai viṣṇur gā yair nītāś ca rākṣasaiḥ /
tatra vai daṇḍakāraṇye śārṅgapāṇir iti śrutaḥ // 131.20 //
yudhyamānas tato viṣṇur ditijai rākṣasaiḥ saha /
te jagmur dakṣiṇām āśāṃ viṣṇos trāsān mahāmune // 131.21 //
anvagacchat tato viṣṇus tān eva parameśvaraḥ /
garutmatā tān avāpya śārṅgamuktair manojavaiḥ // 131.22 //
bāṇais tān vyāhanad viṣṇur gaṅgāyā uttare taṭe /
devārayaḥ kṣayaṃ nītā viṣṇunā prabhaviṣṇunā // 131.23 //
śārṅgamuktair mahāvegaiḥ susvanaiś ca sumantritaiḥ /
kṣayaṃ prāptā viṣṇubāṇais tatas te devaśatravaḥ // 131.24 //
gāvo labdhā yatra devair bāṇatīrthaṃ tad ucyate /
vaiṣṇavaṃ lokaviditaṃ gotīrthaṃ ceti viśrutam // 131.25 //
paśvarthe kalpitā gāvo gaṅgāyā dakṣiṇe taṭe /
pradrutās te surāḥ sarve gaṅgāyāṃ saṃnyaveśayan // 131.26 //
tanmadhye kārayām āsur dvīpaṃ caivāśrayaṃ gavām /
tair gobhis tatra gaṅgāyāṃ surayajño vyajāyata // 131.27 //
yajñatīrthaṃ tu tat proktaṃ godvīpaṃ gāṅgamadhyataḥ /
devānāṃ yajanaṃ tac ca sarvakāmapradaṃ śubham // 131.28 //
svayaṃ mūrtimatī bhūtvā gaṅgāśaktir mahādyute /
asārāpārasaṃsārasāgarottaraṇe tariḥ // 131.29 //
viśveśvarī yogamāyā sadbhaktābhayadāyinī /
gorakṣaṃ tu tatas tīrthaṃ gaṅgāyā dakṣiṇe taṭe // 131.30 //
tau śvānau saramāputrau caturakṣau yamapriyau /
mātuḥ śāpaṃ cāparādhaṃ sarvaṃ cāpi savistaram // 131.31 //
nivedya tu yathānyāyaṃ kāryaṃ cāpi sukhapradam /
viśāpakaraṇaṃ cāpi papracchatur ubhau yamam // 131.32 //
sa tābhyāṃ sahitaḥ sauriḥ pitre sūryāya cābravīt /
śrutvā sūryaḥ sutaṃ prāha gaṅgāyāṃ surasattama // 131.33 //
lokatrayaikapāvanyāṃ gautamyāṃ daṇḍake vane /
śraddhayā parayā vatsa susnātaḥ susamāhitaḥ // 131.34 //
brahmāṇaṃ caiva viṣṇuṃ ca mām īśaṃ ca yathākramam /
stuhi tvaṃ sarvabhāvena bhṛtyau prītim avāpsyataḥ // 131.35 //
tat pitur vacanaṃ śrutvā yamaḥ prītamanās tadā /
tayoś ca prītaye prāyād devatarpaṇayor yamaḥ // 131.36 //
gautamyām aghahāriṇyāṃ susamāhitamānasaḥ /
tathaiva toṣayām āsa gaṅgāyāṃ surasattamān // 131.37 //
śvabhyāṃ ca sahitaḥ śrīmān dakṣiṇāśāpatiḥ prabhuḥ /
brahmāṇaṃ toṣayām āsa bhānuṃ vai dakṣiṇe taṭe // 131.38 //
īśānam uttare viṣṇuṃ svayaṃ dharmaḥ pratāpavān /
dattavanto varaṃ śreṣṭhaṃ saramāyā viśāpakam /
varān ayācata bahūṃl lokānām upakārakān // 131.39 //
eṣu snānaṃ tu ye kuryur brahmaviṣṇumaheśvarāḥ /
ātmārthaṃ ca parārthaṃ ca te kāmān āpnuyuḥ śubhān // 131.40 //
bāṇatīrthe tu ye snātvā śārṅgapāṇiṃ smaranti vai /
tebhyo dāridryaduḥkhāni na bhaveyur yuge yuge // 131.41 //
gotīrthe brahmatīrthe vā yas tu snātvā yatavrataḥ /
brahmāṇaṃ taṃ namasyātha dvīpasyāpi pradakṣiṇam // 131.42 //
yaḥ kuryāt tena pṛthivī saptadvīpā vasuṃdharā /
pradakṣiṇīkṛtā tatra kiṃcid dattvā vasu dvijam // 131.43 //
tad devayajanaṃ prāpya kiṃcid dhutvā hutāśane /
aśvamedhādiyajñānāṃ phalaṃ prāpnoti puṣkalam // 131.44 //
yaḥ sakṛt tatra paṭhati gāyatrīṃ vedamātaram /
adhītās tena vedā vai niṣkāmo muktibhājanam // 131.45 //
snātvā tu dakṣiṇe kūle śaktiṃ devīṃ tu bhaktitaḥ /
pūjayitvā yathānyāyaṃ sarvān kāmān avāpnuyāt // 131.46 //
brahmaviṣṇumaheśānāṃ śaktir mātā trayīmayī /
sarvān kāmān avāpnoti putravān dhanavān bhavet // 131.47 //
ādityaṃ bhaktito yas tu dakṣiṇe niyato naraḥ /
snātvā paśyeta teneṣṭā yajñā vividhadakṣiṇāḥ // 131.48 //
kūle yaś cottare caiva gaṅgāyā daityasūdanam /
snātvā paśyeta taṃ natvā tasya viṣṇoḥ paraṃ padam // 131.49 //
yameśvaraṃ tato yas tu yamatīrthe tu pūjitam /
snātaḥ paśyati yuktātmā sa karoty acireṇa hi // 131.50 //
pitṝṇām akṣayaṃ puṇyaṃ phaladaṃ kīrtivardhanam /
tatra snānena dānena japena stavanena ca /
api duṣkṛtakarmāṇaḥ pitaro mokṣam āpnuyuḥ // 131.51 //
ityādy aṣṭa sahasrāṇi tīrthāni trīṇi nārada /
teṣu snānaṃ ca dānaṃ ca sarvam akṣayapuṇyadam // 131.52 //
eteṣāṃ smaraṇaṃ puṇyaṃ nānājanmāghanāśanam /
śravaṇāt pitṛbhiḥ sārdhaṃ paṭhanāt svakulaiḥ saha // 131.53 //
teṣām apy atipāpāni nāśaṃ yānti mamājñayā /
tatra snānādi yaḥ kṛtvā kiṃcid dattvā yatātmavān // 131.54 //
pitṝṇāṃ piṇḍadānādi kṛtvā natvā surān imān /
dhanaṃ dhānyaṃ yaśo vīryam āyur ārogyasaṃpadaḥ // 131.55 //
putrān pautrān priyāṃ bhāryāṃ labdhvā cānyan manīṣitam /
aviyuktaḥ prītamanā bandhubhiś cātimānitaḥ // 131.56 //
narakasthān api pitṝṃs tārayitvā kulāni ca /
pāvayitvā priyair yukto hy ante viṣṇuṃ śivaṃ smaret /
tato muktipadaṃ gacched devānāṃ vacanaṃ yathā // 131.57 //
yakṣiṇīsaṃgamaṃ nāma tīrthaṃ sarvaphalapradam /
tatra snānena dānena sarvān kāmān avāpnuyāt // 132.1 //
yatra yakṣeśvaro devo darśanād bhuktimuktidaḥ /
tatra ca snānamātreṇa sattrayāgaphalaṃ labhet // 132.2 //
viśvāvasoḥ svasā nāmnā pippalā guruhāsinī /
ṛṣīṇāṃ sattram agamad gautamītīravartinām // 132.3 //
dṛṣṭvā tatra ṛṣīn kṣāmān sā jahāsātigarvitā /
yā gatvāśrāvaya vauṣaḍ astu śrauṣaḍ iti sthiram // 132.4 //
visvareṇa bruvatī tāṃ te śepuḥ srāviṇī bhava /
tato nady abhavat tatra yakṣiṇīti suviśrutā // 132.5 //
tato viśvāvasuḥ pūjya ṛṣīn devaṃ trilocanam /
saṃgamya caiva gautamyā tāṃ viśāpām athākarot // 132.6 //
tataḥ prabhṛti tat tīrthaṃ yakṣiṇīsaṃgamaṃ smṛtam /
tatra snānādidānena sarvān kāmān avāpnuyāt // 132.7 //
viśvāvasoḥ prasanno 'bhūd yatra śaṃbhuḥ śivānvitaḥ /
śaivaṃ tat paramaṃ tīrthaṃ durgātīrthaṃ ca viśrutam // 132.8 //
sarvapāpaughaharaṇaṃ sarvadurgatināśanam /
sarveṣāṃ tīrthamukhyānāṃ tad dhi sāraṃ mahāmune /
tīrthaṃ munivaraiḥ khyātaṃ sarvasiddhipradaṃ nṛṇām // 132.9 //
śuklatīrtham iti khyātaṃ sarvasiddhikaraṃ nṛṇām /
yasya smaraṇamātreṇa sarvakāmān avāpnuyāt // 133.1 //
bharadvāja iti khyāto muniḥ paramadhārmikaḥ /
tasya paiṭhīnasī nāma bhāryā sukalabhūṣaṇā // 133.2 //
gautamītīram adhyāste pativrataparāyaṇā /
agnīṣomīyam aindrāgnaṃ puroḍāśam akalpayat // 133.3 //
puroḍāśe śrapyamāṇe dhūmāt kaścid ajāyata /
puroḍāśaṃ bhakṣayitvā lokatritayabhīṣaṇaḥ // 133.4 //
yajñaṃ me hy atra ko haṃsi kopāt tvam iti taṃ muniḥ /
provāca satvaraṃ kruddho bharadvājo dvijottamaḥ /
tad ṛṣer vacanaṃ śrutvā rākṣasaḥ pratyuvāca tam // 133.5 //
havyaghna iti vikhyātaṃ bharadvāja nibodha mām /
saṃdhyāsuto 'haṃ jyeṣṭhaś ca sutaḥ prācīnabarhiṣaḥ // 133.6 //
brahmaṇā me varo datto yajñān khāda yathāsukham /
mamānujaḥ kaliś cāpi balavān atibhīṣaṇaḥ // 133.7 //
ahaṃ kṛṣṇaḥ pitā kṛṣṇo mātā kṛṣṇā tathānujaḥ /
ahaṃ makhaṃ haniṣyāmi yūpaṃ chedmi kṛtāntakaḥ // 133.8 //
rakṣyatāṃ me tvayā yajñaḥ priyo dharmaḥ sanātanaḥ /
jāne tvāṃ yajñahantāraṃ saddvijaṃ rakṣa me kratum // 133.9 //
bharadvāja nibodhedaṃ vākyaṃ mama samāsataḥ /
brahmaṇāhaṃ purā śapto devadānavasaṃnidhau // 133.10 //
tataḥ prasādito devo mayā lokapitāmahaḥ /
amṛtaiḥ prokṣayiṣyanti yadā tvāṃ munisattamāḥ // 133.11 //
tadā viśāpo bhavitā havyaghna tvaṃ na cānyathā /
evaṃ kariṣyasi yadā tataḥ sarvaṃ bhaviṣyati // 133.12 //
bharadvājaḥ punaḥ prāha sakhā me 'si mahāmate /
makhasaṃrakṣaṇaṃ yena syān me vada karomi tat // 133.13 //
saṃbhūya devā daiteyā mamanthuḥ kṣīrasāgaram /
alabhantāmṛtaṃ kaṣṭāt tad asmatsulabhaṃ katham // 133.14 //
prītyā yadi prasanno 'si sulabhaṃ yad vadasva tat /
tad ṛṣer vacanaṃ śrutvā rakṣaḥ prāha tadā mudā // 133.15 //
amṛtaṃ gautamīvāri amṛtaṃ svarṇam ucyate /
amṛtaṃ gobhavaṃ cājyam amṛtaṃ soma eva ca // 133.16 //
etair mām abhiṣiñcasva athavaitais tathā tribhiḥ /
gaṅgāyā vāriṇājyena hiraṇyena tathaiva ca /
sarvebhyo 'py adhikaṃ divyam amṛtaṃ gautamījalam // 133.17 //
etad ākarṇya sa ṛṣiḥ paraṃ saṃtoṣam āgataḥ /
pāṇāv ādāya gaṅgāyāḥ salilāmṛtam ādarāt // 133.18 //
tenākarod ṛṣī rakṣo hy abhiṣiktaṃ tadā makhe /
punaś ca yūpe ca paśāv ṛtvikṣu makhamaṇḍale // 133.19 //
sarvam evābhavac chuklam abhiṣekān mahātmanaḥ /
tad rakṣo 'pi tadā śuklo bhūtvotpanno mahābalaḥ // 133.20 //
yaḥ purā kṛṣṇarūpo 'bhūt sa tu śuklo 'bhavat kṣaṇāt /
yajñaṃ sarvaṃ samāpyātha bharadvājaḥ pratāpavān // 133.21 //
ṛtvijo 'pi visṛjyātha yūpaṃ gaṅgodake 'kṣipat /
gaṅgāmadhye tad dhi yūpam adyāpy āste mahāmate // 133.22 //
abhiṣiktaṃ cāmṛtena abhijñānaṃ tu tan mahat /
tatra tīrthe punā rakṣo bharadvājam uvāca ha // 133.23 //
ahaṃ yāmi bharadvāja kṛtaḥ śuklas tvayā punaḥ /
tasmāt tavātra tīrthe ye snānadānādipūjanam // 133.24 //
kuryus teṣām abhīṣṭāni bhaveyur yat phalaṃ makhe /
smaraṇād api pāpāni nāśaṃ yāntu sadā mune // 133.25 //
tataḥ prabhṛti tat tīrthaṃ śuklatīrtham iti smṛtam /
gautamyāṃ daṇḍakāraṇye svargadvāram apāvṛtam // 133.26 //
ubhayos tīrayoḥ sapta sahasrāṇy aparāṇi ca /
tīrthānāṃ muniśārdūla sarvasiddhipradāyinām // 133.27 //
cakratīrtham iti khyātaṃ smaraṇāt pāpanāśanam /
tasya prabhāvaṃ vakṣyāmi śṛṇu yatnena nārada // 134.1 //
ṛṣayaḥ sapta vikhyātā vasiṣṭhapramukhā mune /
gautamyās tīram āśritya sattrayajñam upāsate // 134.2 //
tatra vighna upakrānte rakṣobhir atibhīṣaṇe /
mām abhyetyātha munayo rakṣaḥkṛtyaṃ nyavedayan // 134.3 //
tadāhaṃ pramadārūpaṃ māyayāsṛjya nārada /
yasyāś ca darśanād eva nāśaṃ yānty atha rākṣasāḥ // 134.4 //
evam uktvā tu tāṃ prādām ṛṣibhyaḥ pramadāṃ mune /
madvākyād ṛṣayo māyām ādāya punar āgaman // 134.5 //
ajaikā yā samākhyātā kṛṣṇalohitarūpiṇī /
muktakeśīty abhidhayā sāste 'dyāpi svarūpiṇī // 134.6 //
lokatritayasaṃmohadāyinī kāmarūpiṇī /
tadbalāt svasthamanasaḥ sarve ca munipuṃgavaḥ // 134.7 //
gautamīṃ saritāṃ śreṣṭhāṃ punar yajñāya dīkṣitāḥ /
punas tanmakhanāśāya rākṣasāḥ samupāgaman // 134.8 //
yakṣavāṭāntike māyāṃ dṛṣṭvā rākṣasapuṃgavāḥ /
tato nṛtyanti gāyanti hasanti ca rudanti ca // 134.9 //
māheśvarī mahāmāyā prabhāveṇātidarpitā /
teṣāṃ madhye daityapatiḥ śambaro nāma vīryavān // 134.10 //
māyārūpāṃ tu pramadāṃ bhakṣayām āsa nārada /
tad adbhutam atīvāsīt tanmāyābaladarśinām // 134.11 //
makhe vidhvaṃsyamāne tu te viṣṇuṃ śaraṇaṃ yayuḥ /
prādād viṣṇuś cakram atho munīnāṃ rakṣaṇāya tu // 134.12 //
cakraṃ tad rākṣasān ājau daityāṃś ca danujāṃs tathā /
ciccheda tadbhayād eva mṛtā rākṣasapuṃgavāḥ // 134.13 //
ṛṣibhis tan mahāsattraṃ saṃpūrṇam abhavat tadā /
viṣṇoḥ prakṣālitaṃ cakraṃ gaṅgāmbhobhiḥ sudarśanam // 134.14 //
tataḥ prabhṛti tat tīrthaṃ cakratīrtham udāhṛtam /
tatra snānena dānena sattrayāgaphalaṃ labhet // 134.15 //
tatra pañca śatāny āsaṃs tīrthānāṃ pāpahāriṇām /
teṣu snānaṃ tathā dānaṃ pratyekaṃ muktidāyakam // 134.16 //
vāṇīsaṃgamam ākhyātaṃ yatra vāgīśvaro haraḥ /
tat tīrthaṃ sarvapāpānāṃ mocanaṃ sarvakāmadam // 135.1 //
tatra snānena dānena brahmahatyādināśanam /
brahmaviṣṇvoś ca saṃvāde mahattve ca parasparam // 135.2 //
tayor madhye mahādevo jyotirmūrtir abhūt kila /
tatraiva vāg uvācedaṃ daivī putra tayoḥ śubhā // 135.3 //
aham asmi mahāṃs tatra aham asmīti vai mithaḥ /
daivī vāk tāv ubhau prāha yas tv asyāntaṃ tu paśyati // 135.4 //
sa tu jyeṣṭho bhavet tasmān mā vādaṃ kartum arhathaḥ /
tadvākyād viṣṇur agamad adho 'haṃ cordhvam eva ca // 135.5 //
tato viṣṇuḥ śīghram etya jyotiḥpārśva upāviśat /
aprāpyāntam ahaṃ prāyāṃ dūrād dūrataraṃ mune // 135.6 //
tataḥ śrānto nivṛtto 'haṃ draṣṭum īśaṃ tu taṃ prabhum /
tadaivaṃ mama dhīr āsīd dṛṣṭaś cānto mayā bhṛśam // 135.7 //
asya devasya tad viṣṇor mama jyaiṣṭhyaṃ sphuṭaṃ bhavet /
punaś cāpi mama tv evaṃ matir āsīn mahāmate // 135.8 //
satyair vaktraiḥ kathaṃ vakṣye pīḍito 'py anṛtaṃ vacaḥ /
nānāvidheṣu pāpeṣu nānṛtāt pātakaṃ param // 135.9 //
satyair vaktrair asatyāṃ vā vācaṃ vakṣye kathaṃ tv iti /
tato 'haṃ pañcamaṃ vaktraṃ gardabhākṛtibhīṣaṇam // 135.10 //
kṛtvā tenānṛtaṃ vakṣya iti dhyātvā ciraṃ tadā /
abravaṃ taṃ hariṃ tatra āsīnaṃ jagatāṃ prabhum // 135.11 //
asya cānto mayā dṛṣṭas tena jyaiṣṭhyaṃ janārdana /
mameti vadataḥ pārśve ubhau tau hariśaṃkarau // 135.12 //
ekarūpatvam āpannau sūryācandramasāv iva /
tau dṛṣṭvā vismito bhītaś cāstavaṃ tāv ubhāv api /
tataḥ kruddhau jagannāthau vācaṃ tām idam ūcatuḥ // 135.13 //
duṣṭe tvaṃ nimnagā bhūyā nānṛtād asti pātakam // 135.14 //
tataḥ sā vihvalā bhūtvā nadībhāvam upāgatā /
tad dṛṣṭvā vismito bhītas tām abravam ahaṃ tadā // 135.15 //
yasmād asatyam uktāsi brahmavāci sthitā satī /
tasmād adṛśyā tvaṃ bhūyāḥ pāparūpāsy asaṃśayam // 135.16 //
etac chāpaṃ viditvā tu tau devau praṇatā tadā /
viśāpatvaṃ prārthayantī tuṣṭāva ca punaḥ punaḥ // 135.17 //
tatas tuṣṭau devadevau prārthitau tridaśārcitau /
prītyā hariharāv evaṃ vācaṃ vācam athocatuḥ // 135.18 //
gaṅgayā saṃgatā bhadre yadā tvaṃ lokapāvanī /
tadā punar vapus te syāt pavitraṃ hi suśobhane // 135.19 //
tathety uktvā sāpi devī gaṅgayā saṃgatābhavat /
bhāgīrathī gautamī ca tataś cāpi svakaṃ vapuḥ // 135.20 //
devī sā vyagamad brahman devānām api durlabham /
gautamyāṃ saiva vikhyātā nāmnā vāṇīti puṇyadā // 135.21 //
bhāgīrathyāṃ saiva devī sarasvaty abhidhīyate /
ubhayatrāpi vikhyātaḥ saṃgamo lokapūjitaḥ // 135.22 //
sarasvatīsaṃgamaś ca vāṇīsaṃgama eva ca /
gautamyā saṃgatā devī vāṇī vācā sarasvatī // 135.23 //
sarvatra pūjitaṃ tīrthaṃ tatra vācā śivaṃ prabhum /
deveśvaraṃ pūjayitvā viśāpam agamad yataḥ // 135.24 //
brahmā vidhūya vāgdauṣṭyaṃ svaṃ ca dhāmāgamat punaḥ /
tasmāt tatra śucir bhūtvā snātvā tatra ca saṃgame // 135.25 //
vāgīśvaraṃ tato dṛṣṭvā tāvatā muktim āpnuyāt /
dānahomādikaṃ kiṃcid upavāsādikāṃ kriyām // 135.26 //
yaḥ kuryāt saṃgame puṇye saṃsāre na bhavet punaḥ /
ekonaviṃśatiśataṃ tīrthānāṃ tīrayor dvayoḥ /
nānājanmārjitāśeṣapāpakṣayavidhāyinām // 135.27 //
viṣṇutīrtham iti khyātaṃ tatra vṛttam idaṃ śṛṇu /
maudgalya iti vikhyāto mudgalasya suto ṛṣiḥ // 136.1 //
tasya bhāryā tu jābālā nāmnā khyātā suputriṇī /
pitā ṛṣis tathā vṛddho mudgalo lokaviśrutaḥ // 136.2 //
tasya bhāryā tathā khyātā nāmnā bhāgīrathī śubhā /
sa maudgalyaḥ prātar eva gaṅgāṃ snāti yatavrataḥ // 136.3 //
nityam eva tv idaṃ karma tasyāsīn munisattama /
gaṅgātīre kuśair mṛdbhiḥ śamīpuṣpair aharniśam // 136.4 //
gurūditena mārgeṇa svamānasasaroruhe /
āvāhanaṃ nityam eva viṣṇoś cakre sa maudgaliḥ // 136.5 //
tenāhūtas tvarann eti lakṣmībhartā jagatpatiḥ /
vainateyam athāruhya śaṅkhacakragadādharaḥ // 136.6 //
pūjitas tena ṛṣiṇā sa maudgalyena yatnataḥ /
prabrūte ca kathāś citrā maudgalyāya jagatprabhuḥ // 136.7 //
tato 'parāhṇasamaye viṣṇuḥ prāha sa maudgalim /
yāhi vatsa svabhavanaṃ śrānto 'sīti punaḥ punaḥ // 136.8 //
evam uktaḥ sa devena viṣṇunā yāti sa dvijaḥ /
jagatprabhus tato yāti devair yuktaḥ svamandiram // 136.9 //
maudgalyo 'pi tathābhyetya kiṃcid ādāya nityaśaḥ /
svam eva bhavanaṃ vidvān bhāryāyai svārjitaṃ dhanam // 136.10 //
dadāti sa mahāviṣṇucaraṇābjaparāyaṇaḥ /
maudgalyasya priyā sāpi pativrataparāyaṇā // 136.11 //
śākaṃ mūlaṃ phalaṃ vāpi bhartrānītaṃ tu yatnataḥ /
susaṃskṛtyāpy atithīnāṃ bālānāṃ bhartur eva ca // 136.12 //
dattvā tu bhojanaṃ tebhyaḥ paścād bhuṅkte yatavratā /
bhuktavatsv atha sarveṣu rātrau nityaṃ sa maudgaliḥ // 136.13 //
viṣṇoḥ śrutāḥ kathāś citrās tebhyo vakty atha harṣitaḥ /
evaṃ bahutithe kāle vyatīte cātivismitā /
maudgalyasya raho bhāryā bhartāraṃ vākyam abravīt // 136.14 //
yadi te viṣṇur abhyeti samīpaṃ tridaśārcitaḥ /
tathāpi kaṣṭam asmākaṃ kasmād iti jagatprabhum // 136.15 //
tat pṛccha tvaṃ mahāprājña yadāsau viṣṇur eti ca /
yasmiṃś ca smṛtamātre tu jarājanmarujo mṛtiḥ /
nāśaṃ yānti kuto dṛṣṭe tasmāt pṛccha jagatpatim // 136.16 //
tathety uktvā priyāvākyān maudgalyo nityavad dharim /
pūjayitvā vinītaś ca papraccha sa kṛtāñjaliḥ // 136.17 //
tvayi smṛte jagannātha śokadāridryaduṣkṛtam /
nāśaṃ yāti vipattir me tvayi dṛṣṭe kathaṃ sthitā // 136.18 //
svakṛtaṃ bhujyate bhūtaiḥ sarvaiḥ sarvatra sarvadā /
na kopi kasyacit kiṃcit karoty atra hitāhite // 136.19 //
yādṛśaṃ copyate bījaṃ phalaṃ bhavati tādṛśam /
rasālaḥ syān na nimbasya bījāj jātv api kutracit // 136.20 //
na kṛtā gautamīsevā nārcitau hariśaṃkarau /
na dattaṃ yaiś ca viprebhyas te kathaṃ bhājanaṃ śriyaḥ // 136.21 //
tvayā na dattaṃ kiṃcic ca brāhmaṇebhyo mamāpi ca /
yad dīyate tad eveha parasmiṃś copatiṣṭhati // 136.22 //
mṛdbhir vārbhiḥ kuśair mantraiḥ śucikarma sadaiva yat /
karoti tasmāt pūtātmā śarīrasya ca śoṣaṇāt // 136.23 //
vinā dānena na kvāpi bhogāvāptir nṛṇāṃ bhavet /
satkarmācaraṇāc chuddho viraktaḥ syāt tato naraḥ // 136.24 //
tato 'pratihatajñāno jīvanmuktas tato bhavet /
sarveṣāṃ sulabhā muktir madbhaktyā ceha pūrtataḥ // 136.25 //
bhuktir dānādinā sarvabhūtaduḥkhanibarhaṇāt /
athavā lapsyase muktiṃ bhaktyā bhuktiṃ na lapsyase // 136.26 //
bhaktyā muktiḥ kathaṃ bhūyād bhukter muktiḥ sudurlabhā /
jātā ced dehināṃ muktiḥ kim anyena prayojanam // 136.27 //
bhaktyā muktiḥ sarvapūjyā tām iccheyaṃ jaganmaya // 136.28 //
etad evāntaraṃ brahman dīyate mām anusmaran /
brāhmaṇāyāthavārthibhyas tad evākṣayatāṃ vrajet // 136.29 //
mām adhyātvātha yad dadyāt tat tanmātraphalapradam /
tat punar dattam eveha na bhogāyātra kalpate // 136.30 //
tasmād dehi mahābuddhe bhojyaṃ kiṃcin mama dhruvam /
athavā vipramukhyāya gautamītīram āśritaḥ // 136.31 //
maudgalyaḥ prāha taṃ viṣṇuṃ deyaṃ mama na vidyate /
nānyat kiṃcana dehādi yat tat tvayi samarpitam // 136.32 //
tato viṣṇur garutmantaṃ prāha śīghraṃ jagatpatiḥ /
ihānayasva kaṇiśaṃ mamāyaṃ cārpayiṣyati // 136.33 //
tato yogyān ayaṃ bhogān prāpsyate manasaḥ priyān /
ākarṇya svāminādiṣṭaṃ tathā cakre sa pakṣirāṭ // 136.34 //
viṣṇuhaste kaṇān prādāt sa maudgalyo yatavrataḥ /
etasminn antare viṣṇur viśvakarmāṇam abravīt // 136.35 //
yāvac cāsya kule sapta puruṣās tāvad eva tu /
bhavitāro mahābuddhe tāvat kāmā manīṣitāḥ /
gāvo hiraṇyaṃ dhānyāni vastrāṇy ābharaṇāni ca // 136.36 //
yac ca kiṃcin manaḥprītyai loke bhavati bhūṣaṇam /
tat sarvam āpa maudgalyo viṣṇugaṅgāprabhāvataḥ // 136.37 //
gṛhaṃ gaccheti maudgalyo viṣṇunoktas tato yayau /
āśrame svasya sarvarddhiṃ dṛṣṭvā ṛṣir abhāṣata // 136.38 //
aho dānaprabhāvo 'yam aho viṣṇor anusmṛtiḥ /
aho gaṅgāprabhāvaś ca kair vicāryo mahān ayam // 136.39 //
maudgalyo bhāryayā sārdhaṃ putraiḥ pautraiś ca bandhubhiḥ /
pitṛbhyāṃ bubhuje bhogān bhuktiṃ muktim avāpa ca // 136.40 //
tataḥ prabhṛti tat tīrthaṃ maudgalyaṃ vaiṣṇavaṃ tathā /
tatra snānaṃ ca dānaṃ ca bhuktimuktiphalapradam // 136.41 //
tatra śrutiḥ smṛtir vāpi tīrthasya syāt kathaṃcana /
tasya viṣṇur bhavet prītaḥ pāpair muktaḥ sukhī bhavet // 136.42 //
ekādaśa sahasrāṇi tīrthānāṃ tīrayor dvayoḥ /
sarvārthadāyināṃ tatra snānadānajapādibhiḥ // 136.43 //
lakṣmītīrtham iti khyātaṃ sākṣāl lakṣmīvivardhanam /
alakṣmīnāśanaṃ puṇyam ākhyānaṃ śṛṇu nārada // 137.1 //
saṃvādaś ca purā tv āsīl lakṣmyāḥ putra daridrayā /
parasparavirodhinyāv ubhe viśvaṃ samīyatuḥ // 137.2 //
tābhyām avyāpṛtaṃ vastu tan nāsti bhuvanatraye /
mama jyaiṣṭhyaṃ mama jyaiṣṭhyam ity ūcatur ubhe mithaḥ /
ahaṃ pūrvaṃ samudbhūtā ity āha śriyam ojasā // 137.3 //
kulaṃ śīlaṃ jīvitaṃ vā dehinām aham eva tu /
mayā vinā dehabhājo jīvanto 'pi mṛtā iva // 137.4 //
daridrayā ca sā proktā sarvebhyo hy adhikā hy aham /
muktir madāśritā nityaṃ daridraivaṃ vaco 'bravīt // 137.5 //
kāmaḥ krodhaś ca lobhaś ca mado mātsaryam eva ca /
yatrāham asmi tatraite na tiṣṭhanti kadācana // 137.6 //
na bhayodbhūtir unmāda īrṣyā uddhatavṛttitā /
yatrāham asmi tatraite na tiṣṭhanti kadācana // 137.7 //
daridrāyā vacaḥ śrutvā lakṣmīs tāṃ pratyabhāṣata // 137.8 //
alaṃkṛto mayā jantuḥ sarvo bhavati pūjitaḥ /
nirdhanaḥ śivatulyo 'pi sarvair apy abhibhūyate // 137.9 //
dehīti vacanadvārā dehasthāḥ pañca devatāḥ /
sadyo nirgatya gacchanti dhīśrīhrīśāntikīrtayaḥ // 137.10 //
tāvad guṇā gurutvaṃ ca yāvan nārthayate param /
arthī cet puruṣo jātaḥ kva guṇāḥ kva ca gauravam // 137.11 //
tāvat sarvottamo jantus tāvat sarvaguṇālayaḥ /
namasyaḥ sarvalokānāṃ yāvan nārthayate param // 137.12 //
kaṣṭam etan mahāpāpaṃ nirdhanatvaṃ śarīriṇām /
na mānayati no vakti na spṛśaty adhanaṃ janaḥ // 137.13 //
aham eva tataḥ śreṣṭhā daridre śṛṇu me vacaḥ // 137.14 //
tal lakṣmīvacanaṃ śrutvā daridrā vākyam abravīt // 137.15 //
vaktuṃ na lakṣmīr jyeṣṭhāham iti vai lajjase muhuḥ /
pāpeṣu ramase nityaṃ vihāya puruṣottamam // 137.16 //
viśvastavañcakā nityaṃ bhavatī ślāghase katham /
sukhaṃ na tādṛk tvatprāptau paścāttāpo yathā guruḥ // 137.17 //
na tathā jāyate puṃsāṃ surayā dāruṇo madaḥ /
tvatsaṃnidhānamātreṇa yathā vai viduṣām api // 137.18 //
sadaiva ramase lakṣmīḥ prāyas tvaṃ pāpakāriṣu /
ahaṃ vasāmi yogyeṣu dharmaśīleṣu sarvadā // 137.19 //
śivaviṣṇvanurakteṣu kṛtajñeṣu mahatsu ca /
sadācāreṣu śānteṣu gurusevodyateṣu ca // 137.20 //
satsu vidvatsu śūreṣu kṛtabuddhiṣu sādhuṣu /
nivasāmi sadā lakṣmīs tasmāj jyaiṣṭhyaṃ mayi sthitam // 137.21 //
brāhmaṇeṣu śuciṣmatsu vratacāriṣu bhikṣuṣu /
nirbhayeṣu vasiṣyāmi lakṣmīs tvaṃ śṛṇu te sthitim // 137.22 //
rājavartiṣu pāpeṣu niṣṭhureṣu khaleṣu ca /
piśuneṣu ca lubdheṣu vikṛteṣu śaṭheṣu ca // 137.23 //
anāryeṣu kṛtaghneṣu dharmaghātiṣu sarvadā /
mitradrohiṣv aniṣṭeṣu bhagnacitteṣu vartase // 137.24 //
evaṃ vivadamāne te jagmatur mām ubhe api /
tayor vākyam upaśrutya mayokte te ubhe api // 137.25 //
mattaḥ pūrvatarā pṛthvī āpaḥ pūrvatarās tataḥ /
strīṇāṃ vivādaṃ tā eva striyo jānanti netare // 137.26 //
viśeṣataḥ punas tābhyaḥ kamaṇḍalubhavāś ca yāḥ /
tatrāpi gautamī devī niścayaṃ kathayiṣyati // 137.27 //
saiva sarvārtisaṃhartrī saiva saṃdehakartarī /
te madvākyād bhuvaṃ gatvā bhūmyā ca sahite api // 137.28 //
adbhiś ca sahitāḥ sarvā gautamīṃ yayur āpagām /
bhūmir āpas tayor vākyaṃ gautamyai kramaśaḥ sphuṭam // 137.29 //
sarvaṃ nivedayām āsur yathāvṛttaṃ praṇamya tām /
daridrāyāś ca lakṣmyāś ca vākyaṃ madhyasthavat tadā // 137.30 //
śṛṇvatsu lokapāleṣu śṛṇvatyāṃ bhuvi nārada /
śṛṇvatīṣv apsu sā gaṅgā daridrāṃ vākyam abravīt /
saṃpraśasya tathā lakṣmīṃ gautamī vākyam abravīt // 137.31 //
brahmaśrīś ca tapaḥśrīś ca yajñaśrīḥ kīrtisaṃjñitā /
dhanaśrīś ca yaśaśrīś ca vidyā prajñā sarasvatī // 137.32 //
bhuktiśrīś cātha muktiś ca smṛtir lajjā dhṛtiḥ kṣamā /
siddhis tuṣṭis tathā puṣṭiḥ śāntir āpas tathā mahī // 137.33 //
ahaṃśaktir athauṣadhyaḥ śrutiḥ śuddhir vibhāvarī /
dyaur jyotsnā āśiṣaḥ svastir vyāptir māyā uṣā śivā // 137.34 //
yat kiṃcid vidyate loke lakṣmyā vyāptaṃ carācaram /
brāhmaṇeṣv atha dhīreṣu kṣamāvatsv atha sādhuṣu // 137.35 //
vidyāyukteṣu cānyeṣu bhuktimuktyanusāriṣu /
yad yad ramyaṃ sundaraṃ vā tat tal lakṣmīvijṛmbhitam // 137.36 //
kim atra bahunoktena sarvaṃ lakṣmīmayaṃ jagat /
yasmin kasmiṃś ca yat kiṃcid utkṛṣṭaṃ paridṛśyate // 137.37 //
lakṣmīmayaṃ tu tat sarvaṃ tayā hīnaṃ na kiṃcana /
atremāṃ sundarīṃ devīṃ spardhayantī na lajjase // 137.38 //
gaccha gaccheti tāṃ gaṅgā daridrāṃ vākyam abravīt /
tataḥ prabhṛti gaṅgāmbho daridrāvairakāry abhūt // 137.39 //
tāvad daridrābhibhavo gaṅgā yāvan na sevyate /
tataḥ prabhṛti tat tīrtham alakṣmīnāśanaṃ śubham // 137.40 //
tatra snānena dānena lakṣmīvān puṇyavān bhavet /
tīrthānāṃ ṣaṭ sahasrāṇi tasmiṃs tīrthe mahāmate /
devarṣimunijuṣṭānāṃ sarvasiddhipradāyinām // 137.41 //
bhānutīrtham iti khyātaṃ sarvasiddhikaraṃ nṛṇām /
tatredaṃ vṛttam ākhyāsye mahāpātakanāśanam // 138.1 //
śaryātir iti vikhyāto rājā paramadhārmikaḥ /
tasya bhāryā sthaviṣṭheti rūpeṇāpratimā bhuvi // 138.2 //
madhucchandā iti khyāto vaiśvāmitro dvijottamaḥ /
purodhās tasya nṛpater brahmarṣiḥ śamināṃ prabhuḥ // 138.3 //
diśo vijetuṃ sa jagāma rājā purodhasā tena nṛpapravīraḥ /
purodhasaṃ prāha mahānubhāvaṃ jitvā diśaś cādhvani saṃniviṣṭaḥ // 138.4 //
papracchedaṃ kena khedaṃ gato 'si hetuṃ vadasveti mahānubhāva /
tvam eva rājye mama sarvamānyaḥ samastavidyāniravadyabodhaḥ // 138.5 //
vidhūtapāpaḥ paritāpaśūnyaḥ kim anyacetā iva lakṣyase tvam /
jiteyam urvī vijitā narendrā harṣasya hetau mahatīha jāte // 138.6 //
kiṃ tvaṃ kṛśo me vada satyam eva dvijātivaryātimahānubhāva /
saṃbodhya śaryātim uvāca vipraś chandomadhuḥ premamayīṃ priyoktim // 138.7 //
śṛṇu bhūpāla madvākyaṃ bhāryayā yad udīritam /
sthite yāme vayaṃ yāmo yāminī cārdhagāminī // 138.8 //
svāminī cāsya dehasya kāminī māṃ pratīkṣate /
smṛtvā tat kāminīvākyaṃ śoṣaṃ yāti kalevaram /
vikāre smarasaṃjāte jīvātur nalinānanā // 138.9 //
vihasya cābravīd rājā purodhasam ariṃdamaḥ // 138.10 //
tvaṃ gurur mama mitraṃ ca kim ātmānaṃ viḍambase /
kim anena mahāprājña mama vākyena mānada /
kṣaṇavidhvaṃsini sukhe kā nāmāsthā mahātmanām // 138.11 //
etad ākarṇya matimān madhucchandā vaco 'bravīt // 138.12 //
yatrānukūlyaṃ daṃpatyos trivargas tatra vardhate /
na cedaṃ dūṣaṇaṃ rājan bhūṣaṇaṃ cātimanyatām // 138.13 //
ājagāma svakaṃ deśaṃ mahatyā senayā vṛtaḥ /
parīkṣārthaṃ ca tatprema puryāṃ vārttām adīdiśat // 138.14 //
diśo vijetuṃ śaryātau yāte rākṣasapuṃgavaḥ /
hatvā rasātalaṃ yāto rājānaṃ sapurodhasam // 138.15 //
rājño bhāryā niścayāya pravṛttā munisattama /
vārttāṃ śrutvā dūtamukhān madhucchandaḥpriyā punaḥ // 138.16 //
tadaivābhūd gataprāṇā tad vicitram ivābhavat /
tasyā vṛttaṃ tu te dṛṣṭvā dūtā rājñe nyavedayan // 138.17 //
yat kṛtaṃ rājapatnībhiḥ priyayā ca purodhasaḥ /
vismito duḥkhito rājā punar dūtān abhāṣata // 138.18 //
śīghraṃ gacchantu he dūtā brāhmaṇyā yat kalevaram /
rakṣantu vārttāṃ kuruta rājāgantā purodhasā // 138.19 //
iti cintāture rājñi vāg uvācāśarīriṇī // 138.20 //
vidhāsyaty akhilaṃ gaṅgā rājaṃs tava samīhitam /
sarvābhiṣaṅgaśamanī pāvanī bhuvi gautamī // 138.21 //
etac chrutvā sa śaryātir gautamītaṭam āśritaḥ /
brāhmaṇebhyo dhanaṃ dattvā tarpayitvā pitṝn dvijān // 138.22 //
purohitaṃ dvijaśreṣṭhaṃ preṣayitvā dhanānvitam /
anyatra tīrthe sārtheṣu dānaṃ dehi prayatnataḥ // 138.23 //
etat sarvaṃ na jānāti rājñaḥ kṛtyaṃ purohitaḥ /
gate tasmin gurau rājā vaiśvāmitre mahātmani // 138.24 //
sarvaṃ balaṃ preṣayitvā gaṅgātīre 'gnim āviśat /
ity uktvā sa tu rājendro gaṅgāṃ bhānuṃ surān api // 138.25 //
yadi dattaṃ yadi hutaṃ yadi trātā prajā mayā /
tena satyena sā sādhvī mamāyuṣyeṇa jīvatu // 138.26 //
ity uktvāgnau praviṣṭe tu śaryātau nṛpasattame /
tadaiva jīvitā bhāryā rājñas tasya purodhasaḥ // 138.27 //
agnipraviṣṭaṃ rājānaṃ śrutvā vismayakāraṇam /
pativratāṃ tathā bhāryāṃ mṛtāṃ jīvānvitāṃ punaḥ // 138.28 //
tadarthaṃ cāpi rājānaṃ tyaktātmānaṃ viśeṣataḥ /
ātmanaś ca punaḥ kṛtyam asmaran nṛpater guruḥ // 138.29 //
aham apy agnim āvekṣya uta yāsye priyāntikam /
athaveha tapas tapsye tato niścayavān dvijaḥ // 138.30 //
etad evātmanaḥ kṛtyaṃ manye sukṛtam eva ca /
jīvayāmi ca rājānaṃ tato yāmi priyāṃ punaḥ // 138.31 //
etad eva śubhaṃ me syāt tatas tuṣṭāva bhāskaram /
na hy anyaḥ kopi devo 'sti sarvābhīṣṭaprado raveḥ // 138.32 //
namo 'stu tasmai sūryāya muktaye 'mitatejase /
chandomayāya devāya oṃkārārthāya te namaḥ // 138.33 //
virūpāya surūpāya triguṇāya trimūrtaye /
sthityutpattivināśānāṃ hetave prabhaviṣṇave // 138.34 //
tataḥ prasannaḥ sūryo 'bhūd varayasvety abhāṣata // 138.35 //
rājānaṃ dehi deveśa bhāryāṃ ca priyavādinīm /
ātmanaś ca śubhān putrān rājñaś caiva śubhān varān // 138.36 //
tataḥ prādāj jagannāthaḥ śaryātiṃ ratnabhūṣitam /
tāṃ ca bhāryāṃ varān anyān sarvaṃ kṣemamayaṃ tathā // 138.37 //
tato yātaḥ priyāviṣṭaḥ prītena ca purodhasā /
yayau sukhī svakaṃ deśaṃ tat tu tīrthaṃ śubhaṃ smṛtam // 138.38 //
tatra trīṇi sahasrāṇi tīrthāni guṇavanti ca /
tataḥ prabhṛti tat tīrthaṃ bhānutīrtham udāhṛtam // 138.39 //
mṛtasaṃjīvanaṃ caiva śāryātaṃ ceti viśrutam /
mādhucchandasamākhyātaṃ smaraṇāt pāpanun mune // 138.40 //
teṣu snānaṃ ca dānaṃ ca sarvakratuphalapradam /
mṛtasaṃjīvanaṃ tat syād āyurārogyavardhanam // 138.41 //
khaḍgatīrtham iti khyātaṃ gautamyā uttare taṭe /
tatra snānena dānena muktibhāgī bhaven naraḥ // 139.1 //
tatra vṛttaṃ pravakṣyāmi śṛṇu nārada yatnataḥ /
pailūṣa iti vikhyātaḥ kavaṣasya suto dvijaḥ // 139.2 //
kuṭumbabhārāt parito hy arthārthī paridhāvati /
na kimapy āsasādāsau tato vairāgyam āsthitaḥ // 139.3 //
atyantavimukhe daive vyarthībhūte tu pauruṣe /
na vairāgyād anyad asti paṇḍitasyāvalambanam // 139.4 //
iti saṃcintayām āsa tadāsau niḥśvasan muhuḥ /
kramāgataṃ dhanaṃ nāsti poṣyāś ca bahavo mama // 139.5 //
mānī cātmā na kaṣṭārho hā dhig durdaivaceṣṭitam /
sa kadācid vṛttiyuto vṛttibhiḥ parivartayan // 139.6 //
na lebhe tad dhanaṃ vṛtter virāgam agamat tadā /
sevā niṣiddhā yā kācid gahanā duṣkaraṃ tapaḥ // 139.7 //
balād ākarṣatīyaṃ māṃ tṛṣṇā sarvatra duṣkṛte /
tvayāpakṛtam ajñānāt tasmāt tṛṣṇe namo 'stu te // 139.8 //
evaṃ vicintya medhāvī tṛṣṇāchedāya kiṃ bhavet /
ity ālocya sa pailūṣaḥ pitaraṃ vākyam abravīt // 139.9 //
jñānāsinā krodhalobhau saṃsṛtiṃ cātidustarām /
chedmīmāṃ kena he tāta tam upāyaṃ vada prabho // 139.10 //
īśvarāj jñānam anvicched ity eṣā vaidikī śrutiḥ /
tasmād ārādhayeśānaṃ tato jñānam avāpsyasi // 139.11 //
tathety uktvā sa pailūṣo jñānāyeśvaram ārcayat /
tatas tuṣṭo maheśāno jñānaṃ prādād dvijātaye /
prāptajñāno mahābuddhir gāthāḥ provāca muktidāḥ // 139.12 //
krodhas tu prathamaṃ śatrur niṣphalo dehanāśanaḥ /
jñānakhaḍgena taṃ chittvā paramaṃ sukham āpnuyāt // 139.13 //
tṛṣṇā bahuvidhā māyā bandhanī pāpakāriṇī /
chittvaitāṃ jñānakhaḍgena sukhaṃ tiṣṭhati mānavaḥ // 139.14 //
saṅgas tu paramo 'dharmo devādīnām iti śrutiḥ /
asaṅgasyātmano hy asya saṅgo 'yaṃ paramo ripuḥ // 139.15 //
chittvainaṃ jñānakhaḍgena śivaikatvam avāpnuyāt /
saṃśayaḥ paramo nāśo dharmārthānāṃ vināśakṛt // 139.16 //
chittvainaṃ saṃśayaṃ jantuḥ paramepsitam āpnuyāt /
piśācīva viśaty āśā nirdahaty akhilaṃ sukham /
pūrṇāhantāsinā chittvā jīvan muktim avāpnuyāt // 139.17 //
tato jñānam avāpyāsau gaṅgātīraṃ samāśritaḥ /
jñānakhaḍgena nirmohas tato muktim avāpa saḥ // 139.18 //
tataḥ prabhṛti tat tīrthaṃ khaḍgatīrtham iti smṛtam /
jñānatīrthaṃ ca kavaṣaṃ pailūṣaṃ sarvakāmadam // 139.19 //
ityādiṣaṭsahasrāṇi tīrthāny āhur maharṣayaḥ /
aśeṣapāpatāpaughaharāṇīṣṭapradāni ca // 139.20 //
ātreyam iti vikhyātam anvindraṃ tīrtham uttamam /
tasya prabhāvaṃ vakṣyāmi bhraṣṭarājyapradāyakam // 140.1 //
gautamyā uttare tīra ātreyo bhagavān ṛṣiḥ /
anvārebhe 'tha sattrāṇi ṛtvigbhir munibhir vṛtaḥ // 140.2 //
tasya hotābhavat tv agnir havyavāhana eva ca /
evaṃ sattre tu saṃpūrṇa iṣṭiṃ māheśvarīṃ punaḥ // 140.3 //
kṛtvaiśvaryam agād vipraḥ sarvatra gatim eva ca /
indrasya bhavanaṃ ramyaṃ svargalokaṃ rasātalam // 140.4 //
svecchayā yāti viprendraḥ prabhāvāt tapasaḥ śubhāt /
sa kadācid divaṃ gatvā indralokam agāt punaḥ // 140.5 //
tatrāpaśyat sahasrākṣaṃ suraiḥ parivṛtaṃ śubhaiḥ /
stūyamānaṃ siddhasādhyaiḥ prekṣantaṃ nṛtyam uttamam /
śṛṇvānaṃ madhuraṃ gītam apsarobhiś ca vījitam // 140.6 //
upopaviṣṭaiḥ suranāyakais taiḥ saṃpūjyamānaṃ mahadāsanastham /
jayantam aṅke vinidhāya sūnuṃ śacyā yutaṃ prāptaratiṃ mahiṣṭham // 140.7 //
satāṃ śaraṇyaṃ varadaṃ mahendraṃ samīkṣya viprādhipatir mahātmā /
vimohito 'sau munir indralakṣmyā samīhayām āsa tad indrarājyam // 140.8 //
saṃpūjito devagaṇair yathāvat svam āśramaṃ vai punar ājagāma /
samīkṣya tāṃ śakrapurīṃ suramyāṃ ratnair yutāṃ puṇyaguṇaiḥ supūrṇām // 140.9 //
svam āśramaṃ niṣprabhahemavarjyaṃ samīkṣya vipro viramaṃ jagāma /
samīhamānaḥ surarājyam āśu priyāṃ tadovāca mahātriputraḥ // 140.10 //
bhoktuṃ na śakto 'smi phalāni mūlāny anuttamāny apy atisaṃskṛtāni /
smṛtvāmṛtaṃ puṇyatamaṃ ca tatra bhakṣyaṃ ca bhojyaṃ ca varāsanāni /
stutiṃ ca dānaṃ ca sabhāṃ śubhāṃ cāstraṃ ca vāsāṃsi purīṃ vanāni // 140.11 //
tato mahātmā tapasaḥ prabhāvāt tvaṣṭāram āhūya vaco babhāṣe // 140.12 //
iccheyam indratvam ahaṃ mahātman kuruṣva śīghraṃ padam aindram atra /
brūṣe 'nyathā cen madudīritaṃ tvaṃ bhasmīkaromy eva na saṃśayo 'tra // 140.13 //
tadatrivākyāt tvaritaḥ prajānāṃ sraṣṭā vibhur viśvakarmā tadaiva /
cakāra meruṃ ca purīṃ surāṇāṃ kalpadrumān kalpalatāṃ ca dhenum // 140.14 //
cakāra vajrādivibhūṣitāni gṛhāṇi śubhrāṇy aticitritāni /
cakāra sarvāvayavānavadyāṃ śacīṃ smarasyeva vihāraśālām // 140.15 //
sabhāṃ sudharmāṇam aho kṣaṇena tathā cakārāpsaraso manojñāḥ /
cakāra coccaiḥśravasaṃ gajaṃ ca vajrādi cāstrāṇi surān aśeṣān // 140.16 //
nivāryamāṇaḥ priyayātriputraḥ śacīsamām ātmavadhūṃ cakāra /
tadātriputro 'trimukhaiḥ sameto vajrādirūpaṃ ca cakāra cāstram // 140.17 //
nṛtyādi gītādi ca sarvam eva cakāra śakrasya pure ca dṛṣṭam /
tat sarvam āsādya tadā munīndraḥ prahṛṣṭacetāḥ sutarāṃ babhūva // 140.18 //
āpātaramyeṣv api kasya nāma bhavaty apekṣā nahi gocareṣu /
śrutvā ca daityā danujāḥ sametā rakṣāṃsi kopena yutāni sadyaḥ // 140.19 //
svargaṃ parityajya kuto harir bhuvaṃ samāgato nv eṣa mithaḥ sukhāya /
tasmād vayaṃ yāma ito nu yoddhuṃ vṛtrasya hantāram adīrghasattram // 140.20 //
tataḥ samāgatya tadātriputraṃ saṃveṣṭayām āsur athāsurās te /
saṃveṣṭayitvā puram atriputra kṛtaṃ tathā cendrapurābhidhānam /
tair vadhyamānaḥ śastrapātair mahadbhis tato bhīto vākyam idaṃ jagāda // 140.21 //
yo jāta eva prathamo manasvān devo devān kratunā paryabhūṣat /
yasya śuṣmād rodasī abhyasetāṃ nṛmṇasya mahnā sa janāsa indraḥ // 140.22 //
ityādisūktena ripūn uvāca hariṃ ca tuṣṭāva tadātriputraḥ // 140.23 //
nāhaṃ harir naiva śacī madīyā neyaṃ purī naiva vanaṃ tad aindram /
sa eva cendro vṛtrahantā sa vajrī sahasrākṣo gotrabhid vajrabāhuḥ // 140.24 //
ahaṃ tu vipro vedavid brahmavṛndaiḥ samāviṣṭo gautamītīrasaṃsthaḥ /
yatrāyatyāṃ nādya vā saukhyahetus tac cākārṣaṃ karma durdaivayogāt // 140.25 //
saṃharasvedam ātreya yad indrasya viḍambanam /
kṣemas te bhavitā satyaṃ nānyathā munisattama // 140.26 //
tadātreyo 'bravīd vākyaṃ yathā vakṣyanti mām iha /
karomy eva mahābhāgāḥ satyenāgniṃ samālabhe // 140.27 //
evam uktvā sa daiteyāṃs tvaṣṭāraṃ punar abravīt // 140.28 //
yat kṛtaṃ tv atra matprītyāai aindraṃ tvaṣṭaḥ padaṃ tvayā /
saṃharasva punaḥ śīghraṃ rakṣa māṃ brāhmaṇaṃ munim // 140.29 //
punar dehi padaṃ mahyam āśramaṃ mṛgapakṣiṇaḥ /
vṛkṣāṃś ca vāri yatrāsīn na me divyaiḥ prayojanam /
sarvam akramam āyātaṃ na sukhāya manīṣiṇām // 140.30 //
tathety uktvā prajānāthas tvaṣṭā saṃhṛtavāṃs tadā /
daityāś ca jagmuḥ svasthānaṃ kṛtvā deśam akaṇṭakam // 140.31 //
tvaṣṭā cāpi yayau sthānaṃ svakaṃ saṃprahasann iva /
ātreyo 'pi tadā śiṣyaiḥ saṃvṛtaḥ saha bhāryayā // 140.32 //
gautamītīram āśritya taponiṣṭho 'khilair vṛtaḥ /
vartamāne mahāyajñe lajjito vākyam abravīt // 140.33 //
aho mohasya mahimā mamāpi bhrāntacittatā /
kiṃ mahendrapadaṃ labdhaṃ kiṃ mayātra purā kṛtam // 140.34 //
evaṃ vadantam ātreyaṃ lajjitaṃ prābruvan surāḥ // 140.35 //
lajjāṃ jahi mahābāho bhavitā khyātir uttamā /
ātreyatīrthe ye snānaṃ prāṇinaḥ kuryur añjasā // 140.36 //
indrās te bhavitāro vai smaraṇāt sukhabhāginaḥ /
tatra pañca sahasrāṇi tīrthāny āhur manīṣiṇaḥ // 140.37 //
anvindrātreyadaiteyanāmabhiḥ kīrtitāni ca /
teṣu snānaṃ ca dānaṃ ca sarvam akṣayapuṇyadam // 140.38 //
ity uktvā vibudhā yātāḥ saṃtuṣṭaś cābhavan muniḥ // 140.39 //
kapilāsaṃgamaṃ nāma tīrthaṃ trailokyaviśrutam /
tatra nārada vakṣyāmi kathāṃ puṇyām anuttamām // 141.1 //
kapilo nāma tattvajño munir āsīn mahāyaśāḥ /
krūraś cāpi prasannaś ca tapovrataparāyaṇaḥ // 141.2 //
tapasyantaṃ muniśreṣṭhaṃ gautamītīram āśritam /
tam āgatya mahātmānaṃ vāmadevādayo 'bruvan // 141.3 //
hatvā venaṃ brahmaśāpair naṣṭadharme tv arājake /
kapilaṃ siddham ācāryam ūcur munigaṇās tadā // 141.4 //
gate vede gate dharme kiṃ kartavyaṃ munīśvara // 141.5 //
tato 'bravīn munir dhyātvā kapilas tv āgatān munīn // 141.6 //
venasyorur vimathyo 'bhūt tataḥ kaścid bhaviṣyati // 141.7 //
tathaiva cakrur munayo venasyoruṃ vimathya vai /
tatrotpanno mahāpāpaḥ kṛṣṇo raudraparākramaḥ // 141.8 //
taṃ dṛṣṭvā munayo bhītā niṣīdasveti cābruvan /
niṣādaḥ so 'bhavat tasmān niṣādāś cābhavaṃs tataḥ // 141.9 //
venabāhuṃ mamanthus te dakṣiṇaṃ dharmasaṃhitam /
tataḥ pṛthusvaraś caiva sarvalakṣaṇalakṣitaḥ // 141.10 //
rājābhavat pṛthuḥ śrīmān brahmasāmarthyasaṃyutaḥ /
tam āgatya surāḥ sarve abhinandya varāñ śubhān // 141.11 //
tasmai dadus tathāstrāṇi mantrāṇi guṇavanti ca /
tato 'bruvan munigaṇās taṃ pṛthuṃ kapilena ca // 141.12 //
āhāraṃ dehi jīvebhyo bhuvā grastauṣadhīr api // 141.13 //
tataḥ sa dhanur ādāya bhuvam āha nṛpottamaḥ // 141.14 //
oṣadhīr dehi yā grastāḥ prajānāṃ hitakāmyayā // 141.15 //
tam uvāca mahī bhītā pṛthuṃ taṃ pṛthulocanam // 141.16 //
mayi jīrṇā mahauṣadhyaḥ kathaṃ dātum ahaṃ kṣamā // 141.17 //
tataḥ sakopo nṛpatis tām āha pṛthivīṃ punaḥ // 141.18 //
no ced dadāsy adya tvāṃ vai hatvā dāsye mahauṣadhīḥ // 141.19 //
kathaṃ haṃsi striyaṃ rājañ jñānī bhūtvā nṛpottama /
vinā mayā kathaṃ cemāḥ prajāḥ saṃdhārayiṣyasi // 141.20 //
yatropakāro 'nekānām ekanāśe bhaviṣyati /
na doṣas tatra pṛthivi tapasā dhāraye prajāḥ // 141.21 //
na doṣam atra paśyāmi nācakṣe 'narthakaṃ vacaḥ /
yasmin nipātite saukhyaṃ bahūnām upajāyate /
munayas tadvadhaṃ prāhur aśvamedhaśatādhikam // 141.22 //
tato devāś ca ṛṣayaḥ sāntvayitvā nṛpottamam /
mahīṃ ca mātaraṃ devīm ūcuḥ suragaṇās tadā // 141.23 //
bhūme gorūpiṇī bhūtvā payorūpā mahauṣadhīḥ /
dehi tvaṃ pṛthave rājñe tataḥ prīto bhaven nṛpaḥ /
prajāsaṃrakṣaṇaṃ ca syāt tataḥ kṣemaṃ bhaviṣyati // 141.24 //
tato gorūpam āsthāya bhūmy āsīt kapilāntike /
dudoha ca mahauṣadhyo rājā venakarodbhavaḥ // 141.25 //
yatra devāḥ sagandharvā ṛṣayaḥ kapilo muniḥ /
mahīṃ gorūpam āpannāṃ narmadāyāṃ mahāmune // 141.26 //
sarasvatyāṃ bhāgīrathyāṃ godāvaryāṃ viśeṣataḥ /
mahānadīṣu sarvāsu duduhe 'sau payo mahat // 141.27 //
sā duhyamānā pṛthunā puṇyatoyābhavan nadī /
gautamyā saṃgatā cābhūt tad adbhutam ivābhavat // 141.28 //
tataḥ prabhṛti tat tīrthaṃ kapilāsaṃgamaṃ viduḥ /
tatrāṣṭāśītiḥ pūjyāni sahasrāṇi mahāmate // 141.29 //
tīrthāny āhur munigaṇāḥ smaraṇād api nārada /
pāvanāni jagaty asmiṃs tāni sarvāṇy anukramāt // 141.30 //
devasthānam iti khyātaṃ tīrthaṃ trailokyaviśrutam /
tasya prabhāvaṃ vakṣyāmi śṛṇu yatnena nārada // 142.1 //
purā kṛtayugasyādau devadānavasaṃgare /
pravṛtte vā siṃhiketi vikhyātā daityasundarī // 142.2 //
tasyāḥ putro mahādaityo rāhur nāma mahābalaḥ /
amṛte tu samutpanne saiṃhikeye ca bhedite // 142.3 //
tasya putro mahādaityo meghahāsa iti śrutaḥ /
pitaraṃ ghātitaṃ śrutvā tapas tepe 'tiduḥkhitaḥ // 142.4 //
tapasyantaṃ rāhusutaṃ gautamītīram āśritam /
devāś ca ṛṣayaḥ sarve tam ūcur atibhītavat // 142.5 //
tapo jahi mahābāho yat te manasi saṃsthitam /
sarvaṃ bhavatu nāmedaṃ śivagaṅgāprasādataḥ /
śivagaṅgāprasādena kiṃ nāmāsty atra durlabham // 142.6 //
paribhūtaḥ pitā pūjyo yuṣmābhir mama daivatam /
tasyāpi mama cātyantaṃ prītiś ca kriyate yadi // 142.7 //
bhavadbhis tapaso 'smāc ca ahaṃ vairān nivartaye /
vairaniryātanaṃ kāryaṃ putreṇa pitur ādarāt /
prārthayante bhavantaś cet pūrṇās tan me manorathāḥ // 142.8 //
tataḥ suragaṇāḥ sarve rāhuṃ cakrur grahānugam /
taṃ cāpi meghahāsaṃ te cakrū rākṣasapuṃgavam // 142.9 //
tato 'bhavad rāhusuto nairṛtādhipatiḥ prabhuḥ /
punaś cāha surān daityo mama khyātir yathā bhavet // 142.10 //
tīrthasyāsya prabhāvaś ca dātavya iti me matiḥ /
tathety uktvā dadur devāḥ sarvam eva manogatam // 142.11 //
daityeśvarasya devarṣe tannāmnā tīrtham ucyate /
devā yato 'bhavan sarve tatra sthāne mahāmate // 142.12 //
devasthānaṃ tu tat tīrthaṃ devānām api durlabham /
yatra deveśvaro devo devatīrthaṃ tataḥ smṛtam // 142.13 //
tatrāṣṭādaśa tīrthāni daityapūjyāni nārada /
teṣu snānaṃ ca dānaṃ ca mahāpātakanāśanam // 142.14 //
siddhatīrtham iti khyātaṃ yatra siddheśvaro haraḥ /
tasya prabhāvaṃ vakṣyāmi sarvasiddhikaraṃ nṛṇām // 143.1 //
pulastyavaṃśasaṃbhūto rāvaṇo lokarāvaṇaḥ /
diśo vijitya sarvāś ca somalokam ajīgamat // 143.2 //
somena saha yotsyantaṃ daśāsyam aham abravam /
mantraṃ dāsye nivartasva somayuddhād daśānana // 143.3 //
ity uktvāṣṭottaraṃ mantraṃ śatanāmabhir anvitam /
śivasya rākṣasendrāya prādāṃ nārada śāntaye // 143.4 //
niḥśrīkāṇāṃ vipannānāṃ nānākleśajuṣāṃ nṛṇām /
śaraṇaṃ śiva evātra saṃsāre 'nyo na kaścana // 143.5 //
tato nivṛttaḥ sa ha mantriyuktas tat somalokāj jayam āpya rakṣaḥ /
sa puṣpakārūḍhagatiḥ sagarvo lokān punaḥ prāpa javād daśāsyaḥ // 143.6 //
sa prekṣamāṇo devam antarikṣaṃ bhuvaṃ ca nāgāṃś ca gajāṃś ca viprān /
ālokayām āsa nagaṃ mahāntaṃ kailāsam āvāsa umāpater yaḥ // 143.7 //
dṛṣṭvā smayotphulladṛg adrirājaṃ sa mantriṇau rāvaṇa ity uvāca // 143.8 //
ko vā girāv atra vasen mahātmā giriṃ nayāmy enam athādhi bhūmeḥ /
laṅkāgato 'yaṃ girir āśu śobhāṃ laṅkāpi satyaṃ śriyam ātanoti // 143.9 //
itthaṃ vaco rākṣasamantriṇau tau niśamya rakṣodhipateś ca bhāvam /
na yuktam ity ūcatur iṣṭabuddhyā niśācaras tadvacanaṃ na mene // 143.10 //
saṃsthāpya tat puṣpakam āśu rakṣaḥ puplāva kailāsagireś ca mūle /
hindolayām āsa giriṃ daśāsyo jñātvā bhavaḥ kṛtyam idaṃ cakāra // 143.11 //
jitvā digīśāṃś ca sagarvitasya kailāsam āndolayataḥ surāreḥ /
aṅguṣṭhakṛtyaiva rasātalādi lokāṃś ca yātasya daśānanasya // 143.12 //
ālūnakāyasya giraṃ niśamya vihasya devyā saha dattam iṣṭam /
tasmai prasannaḥ kupito 'pi śaṃbhur ayuktadāteti na saṃśayo 'tra // 143.13 //
tato 'yam āvāpya varān suvīro bhavaprasādāt kusumaṃ jagāma /
gacchan sa laṅkāṃ bhavapūjanāya gaṅgām agāc chaṃbhujaṭāprasūtām // 143.14 //
saṃpūjayitvā vividhaiś ca mantrair gaṅgājalaiḥ śaṃbhum adīnasattvaḥ /
asiṃ sa lebhe śaśikhaṇḍabhūṣāt siddhiṃ ca sarvarddhim abhīpsitāṃ ca // 143.15 //
maddattamantraṃ śaśirakṣaṇāya sa sādhayām āsa bhavaṃ prapūjya /
siddhe tu mantre punar eva laṅkām ayāt sa rakṣodhipatiḥ sa tuṣṭaḥ // 143.16 //
tataḥ prabhṛty etad atiprabhāvaṃ tīrthaṃ mahāsiddhidam iṣṭadaṃ ca /
samastapāpaughavināśanaṃ ca siddhair aśeṣaiḥ parisevitaṃ ca // 143.17 //
paruṣṇīsaṃgamaṃ ceti tīrthaṃ trailokyaviśrutam /
tasya svarūpaṃ vakṣyāmi śṛṇu pāpavināśanam // 144.1 //
atrir ārādhayām āsa brahmaviṣṇumaheśvarān /
teṣu tuṣṭeṣu sa prāha putrā yūyaṃ bhaviṣyatha // 144.2 //
tathā caikā rūpavatī kanyā mama bhavet surāḥ /
tathā putratvam āpus te brahmaviṣṇumaheśvarāḥ // 144.3 //
kanyāṃ ca janayām āsa śubhātreyīti nāmataḥ /
dattaḥ somo 'tha durvāsāḥ putrās tasya mahātmanaḥ // 144.4 //
agner aṅgiraso jāto hy aṅgārair aṅgirā yataḥ /
tasmād aṅgirase prādād ātreyīm atirociṣam // 144.5 //
agneḥ prabhāvāt paruṣam ātreyīṃ sarvadāvadat /
ātreyy api ca śuśrūṣāṃ kurvatī sarvadābhavat // 144.6 //
tasyām āṅgirasā jātā mahābalaparākramāḥ /
aṅgirāḥ paruṣaṃ vādīd ātreyīṃ nityam eva ca // 144.7 //
putrās tv āṅgirasā nityaṃ pitaraṃ śamayanti te /
sā kadācid bhartṛvākyād udvignā paruṣākṣarāt /
kṛtāñjalipuṭā dīnā prābravīc chvaśuraṃ gurum // 144.8 //
atrijāhaṃ havyavāha bhāryā tava sutasya vai /
śuśrūṣaṇaparā nityaṃ putrāṇāṃ bhartur eva ca // 144.9 //
patir māṃ paruṣaṃ vakti vṛthaivodvīkṣate ruṣā /
praśādhi māṃ surajyeṣṭha bhartāraṃ mama daivatam // 144.10 //
aṅgārebhyaḥ samudbhūto bhartā te hy aṅgirā ṛṣiḥ /
yathā śānto bhaved bhadre tathā nītir vidhīyatām // 144.11 //
āgneyo 'gniṃ samāyāto tava bhartā varānane /
tadā tvaṃ jalarūpeṇa plāvayethā madājñayā // 144.12 //
saheyaṃ paruṣaṃ vākyaṃ mā bhartāgniṃ samāviśet /
bhartari pratikūlānāṃ yoṣitāṃ jīvanena kim // 144.13 //
iccheyaṃ śāntivākyāni bhartāraṃ labhate tathā // 144.14 //
agnis tv apsu śarīreṣu sthāvare jaṅgame tathā /
tava bhartur ahaṃ dhāma nityaṃ ca janako mataḥ // 144.15 //
yo 'haṃ so 'ham iti jñātvā na cintāṃ kartum arhasi /
kiṃ cāpo mātaro devyo hy agniḥ śvaśura ity api /
iti buddhyā viniścitya mā viṣaṇṇā bhava snuṣe // 144.16 //
āpo jananya iti yad babhāṣe agner ahaṃ tava putrasya bhāryā /
kathaṃ bhūtvā jananī cāpi bhāryā viruddham etaj jalarūpeṇa nātha // 144.17 //
ādau tu patnī bharaṇāt tu bhāryā janes tu jāyā svaguṇaiḥ kalatram /
ityādirūpāṇi bibharṣi bhadre kuruṣva vākyaṃ madudīritaṃ yat // 144.18 //
yo 'syāṃ prajātaḥ sa tu putra eva sā tasya mātaiva na saṃśayo 'tra /
tasmād vadanti śrutitattvavijñāḥ sā naiva yoṣit tanaye 'bhijāte // 144.19 //
śvaśurasya tu tad vākyaṃ śrutvātreyī tadaiva tat /
āgneyaṃ rūpam āpannam ambhasāplāvayat patim // 144.20 //
ubhau tau daṃpatī brahman saṃgatau gāṅgavāriṇā /
śāntarūpadharau cobhau daṃpatī saṃbabhūvatuḥ // 144.21 //
lakṣmyā yukto yathā viṣṇur umayā śaṃkaro yathā /
rohiṇyā ca yathā candras tathābhūn mithunaṃ tadā // 144.22 //
bhartāraṃ plāvayantī sā dadhārāmbumayaṃ vapuḥ /
paruṣṇī ceti vikhyātā gaṅgayā saṃgatā nadī // 144.23 //
gośatārpaṇajaṃ puṇyaṃ paruṣṇīsnānato bhavet /
tatra cāṅgirasāś cakrur yajñāṃś ca bahudakṣiṇān // 144.24 //
tatra trīṇi sahasrāṇi tīrthāny āhuḥ purāṇagāḥ /
ubhayos tīrayos tāta pṛthag yāgaphalaṃ viduḥ // 144.25 //
teṣu snānaṃ ca dānaṃ ca vājapeyādhikaṃ matam /
viśeṣatas tu gaṅgāyāḥ paruṣṇyā saha saṃgame // 144.26 //
snānadānādibhiḥ puṇyaṃ yat tad vaktuṃ na śakyate // 144.27 //
mārkaṇḍeyaṃ nāma tīrthaṃ sarvapāpavimocanam /
sarvakratuphalaṃ puṇyam aghaughavinivāraṇam // 145.1 //
tasya prabhāvaṃ vakṣyāmi śṛṇu nārada yatnataḥ /
mārkaṇḍeyo bharadvājo vasiṣṭho 'triś ca gautamaḥ // 145.2 //
yājñavalkyaś ca jābālir munayo 'nye 'pi nārada /
ete śāstrapraṇetāro vedavedāṅgapāragāḥ // 145.3 //
purāṇanyāyamīmāṃsākathāsu pariniṣṭhitāḥ /
mithaḥ samūcur vidvāṃso muktiṃ prati yathāmati // 145.4 //
kecij jñānaṃ praśaṃsanti kecit karma tathobhayam /
evaṃ vivadamānās te mām ūcur ubhayaṃ matam // 145.5 //
madīyaṃ tu mataṃ jñātvā yayuś cakragadādharam /
tasya cāpi mataṃ jñātvā ṛṣayas te mahaujasaḥ // 145.6 //
punar vivadamānās te śaṃkaraṃ praṣṭum udyatāḥ /
gaṅgāyāṃ ca bhavaṃ pūjya tam evārthaṃ śaśaṃsire // 145.7 //
karmaṇas tu pradhānatvam uvāca tripurāntakaḥ /
kriyārūpaṃ ca taj jñānaṃ kriyā saiva tad ucyate // 145.8 //
tasmāt sarvāṇi bhūtāni karmaṇā siddhim āpnuyuḥ /
karmaiva viśvatovyāpi tadṛte nāsti kiṃcana // 145.9 //
vidyābhyāso yajñakṛtir yogābhyāsaḥ śivārcanam /
sarvaṃ karmaiva nākarmī prāṇī kvāpy atra vidyate // 145.10 //
karmaiva kāraṇaṃ tasmād anyad unmattaceṣṭitam /
ṛṣīṇāṃ yatra saṃvādo yatra devo maheśvaraḥ // 145.11 //
cakāra nirṇayaṃ sarvaṃ karmaṇāvāpyate nṛbhiḥ /
mārkaṇḍaṃ mukhyataḥ kṛtvā tato mārkaṇḍam ucyate // 145.12 //
tīrtham ṛṣigaṇākīrṇaṃ gaṅgāyā uttare taṭe /
pitṝṇāṃ pāvanaṃ puṇyaṃ smaraṇād api sarvadā // 145.13 //
tatrāṣṭau navatis tāta tīrthāny āha jaganmayaḥ /
vedena cāpi tat proktam ṛṣayo menire ca tat // 145.14 //
yāyātam aparaṃ tīrthaṃ yatra kālañjaraḥ śivaḥ /
sarvapāpapraśamanaṃ tadvṛttam ucyate mayā // 146.1 //
yayātir nāhuṣo rājā sākṣād indra ivāparaḥ /
tasya bhāryādvayaṃ cāsīt kulalakṣaṇabhūṣitam // 146.2 //
jyeṣṭhā tu devayānīti nāmnā śukrasutā śubhā /
śarmiṣṭheti dvitīyā sā sutā syād vṛṣaparvaṇaḥ // 146.3 //
brāhmaṇy api mahāprājñā devayānī sumadhyamā /
yayāter abhavad bhāryā sā tu śukraprasādataḥ // 146.4 //
śarmiṣṭhā cāpi tasyaiva bhāryā yā vṛṣaparvajā /
devayānī śukrasutā dvau putrau samajījanat // 146.5 //
yaduṃ ca turvasuṃ caiva devaputrasamāv ubhau /
śarmiṣṭhā ca nṛpāl lebhe trīn putrān devasaṃnibhān // 146.6 //
druhyuṃ cānuṃ ca pūruṃ ca yayāter nṛpasattamāt /
devayānyāḥ sutau brahman sadṛśau śukrarūpataḥ // 146.7 //
śarmiṣṭhāyās tu tanayāḥ śakrāgnivaruṇaprabhāḥ /
devayānī kadācit tu pitaraṃ prāha duḥkhitā // 146.8 //
mama tv apatyadvitayam abhāgyāyā bhṛgūdvaha /
mama dāsyāḥ sabhāgyāyā apatyatritayaṃ pitaḥ // 146.9 //
tad etad anumṛśyāyaṃ duḥkham atyantam āgatā /
mariṣye dānavaguro yayātikṛtavipriyāt /
mānabhaṅgād varaṃ tāta maraṇaṃ hi manasvinām // 146.10 //
tad etat putrikāvākyaṃ śrutvā śukraḥ pratāpavān /
kupito 'bhyāyayau śīghraṃ yayātim idam abravīt // 146.11 //
yad idaṃ vipriyaṃ me tvaṃ sutāyāḥ kṛtavān asi /
rūponmattena rājendra tasmād vṛddho bhaviṣyasi // 146.12 //
na ca bhoktuṃ na ca tyaktuṃ śaknoti viṣayāturaḥ /
spṛhayan manasaivāste niḥśvāsocchvāsanaṣṭadhīḥ // 146.13 //
vṛddhatvam eva maraṇaṃ jīvatām api dehinām /
tasmāc chīghraṃ prayāhi tvaṃ jarāṃ bhūpātidurdharām // 146.14 //
etac chrutvā yayātis tu śāpaṃ śukrasya dhīmataḥ /
kṛtāñjalipuṭo rājā yayātiḥ śukram abravīt // 146.15 //
nāparādhye na saṃkupye naivādharmaṃ pravartaye /
adharmakāriṇaḥ pāpāḥ śāsyā eva mahātmanām // 146.16 //
dharmam eva carantaṃ vai kathaṃ māṃ śaptavān asi /
devayānī dvijaśreṣṭha vṛthā māṃ vakti kiṃcana // 146.17 //
tasmān na mama viprendra śāpaṃ dātuṃ tvam arhasi /
vidvāṃso 'pi hi nirdoṣe yadi kupyanti mohitāḥ /
tadā na doṣo mūrkhāṇāṃ dveṣāgnipluṣṭacetasām // 146.18 //
yayātivākyāc chukro 'pi sasmāra sutayā kṛtam /
asakṛd vipriyaṃ tasya divā rātrau pracaṇḍayā // 146.19 //
gatakopo 'ham ity uktvā kāvyo rājānam abravīt // 146.20 //
jñātaṃ mayānayākāri vipriyaṃ na vade 'nṛtam /
śāpasyemaṃ kariṣyāmi śṛṇuṣvānugrahaṃ nṛpa // 146.21 //
yasmai putrāya saṃdātuṃ jarām icchasi mānada /
tasya sā yātv iyaṃ rājañ jarā putrāya madvarāt // 146.22 //
punar yayātiḥ śvaśuraṃ śukraṃ prāha vinītavat // 146.23 //
yo gṛhṇāti mayā dattāṃ jarāṃ bhaktisamanvitaḥ /
sa rājā syād daityaguro tad etad anumanyatām // 146.24 //
yo madvākyaṃ nābhinandet suto daityaguro dṛḍham /
taṃ śapeyam anujñātra dātavyaiva tvayā guro // 146.25 //
evam astv iti rājānam uvāca bhṛgunandanaḥ /
tato yayātiḥ svaṃ putram āhūyedaṃ vaco 'bravīt // 146.26 //
yado gṛhāṇa me śāpāj jarāṃ jātāṃ suto bhavān /
jyeṣṭhaḥ sarvārthavit prauḍhaḥ putrāṇāṃ dhuri saṃsthitaḥ /
putrī tenaiva janako yas tadājñāvaśe sthitaḥ // 146.27 //
nety uvāca yadus tātaṃ yayātiṃ bhūridakṣiṇam /
yayātiś ca yaduṃ śaptvā turvasuṃ kāmam abravīt // 146.28 //
nāgṛhṇāt turvasuś cāpi pitrā dattāṃ jarāṃ tadā /
taṃ śaptvā cābravīd druhyuṃ gṛhāṇemāṃ jarāṃ mama // 146.29 //
druhyuś ca naicchat tāṃ dattāṃ jarāṃ rūpavināśinīm /
anum apy abravīd rājā gṛhāṇemāṃ jarāṃ mama // 146.30 //
anur neti tadovāca śaptvā taṃ pūrum abravīt /
abhinandya tadā pūrur jarāṃ tāṃ jagṛhe pituḥ // 146.31 //
sahasram ekaṃ varṣāṇāṃ yāvat prīto 'bhavat pitā /
yauvane yāni bhogyāni vastūni vividhāni ca // 146.32 //
putrayauvanasaṃtuṣṭo yayātir bubhuje sukham /
tatas tṛpto 'bhavad rājā sarvabhogeṣu nāhuṣaḥ /
tato harṣāt samāhūya pūruṃ putram athābravīt // 146.33 //
tṛpto 'smi sarvabhogeṣu yauvanena tavānagha /
gṛhāṇa yauvanaṃ putra jarāṃ me dehi kaśmalām // 146.34 //
nety uvāca tadā pūrur jarayā kṣīyate mayā /
vikārās tāta bhāvānāṃ durnivārāḥ śarīriṇām // 146.35 //
balāt kālāgatā sahyā jarāpy akhiladehibhiḥ /
sā ced gurūpakārāya gṛhītā tyajyate katham // 146.36 //
svīkṛtatyāgapāpād dhi dehināṃ maraṇaṃ varam /
athavā tu jarāṃ rājaṃs tapasā nāśayāmy aham // 146.37 //
evam uktvā tu pitaraṃ yayau gaṅgām anuttamām /
gautamyā dakṣiṇe pāre tatas tepe tapo mahat // 146.38 //
tataḥ prīto 'bhavad devaḥ kālena mahatā śivaḥ /
lokātītamahodāraguṇasanmaṇibhūṣitam /
kiṃ dadāmīti taṃ prāha pūruṃ sa surasattamaḥ // 146.39 //
śāpaprāptāṃ jarāṃ nātha pitur mama surādhipa /
tāṃ nāśayasva deveśa pitṛśaptāṃś ca kopataḥ /
madbhrātṝñ śāpato muktān kuruṣva surapūjita // 146.40 //
tathety uktvā jagannāthaḥ śāpāj jātāṃ jarāṃ tathā /
anāśayaj jagannātho bhrātṝṃś cakre viśāpinaḥ // 146.41 //
tataḥ prabhṛti tat tīrthaṃ jarārogavināśanam /
akālajajarādīnāṃ smaraṇād api nāśanam // 146.42 //
tannāmnā cāpi vikhyātaṃ kālañjaram udāhṛtam /
yāyātaṃ nāhuṣaṃ pauraṃ śaukraṃ śārmiṣṭham eva ca // 146.43 //
evamādīni tīrthāni tatrāṣṭottaram eva ca /
śataṃ vidyān mahābuddhe sarvasiddhikaraṃ tathā // 146.44 //
teṣu snānaṃ ca dānaṃ ca śravaṇaṃ paṭhanaṃ tathā /
sarvapāpapraśamanaṃ bhuktimuktipradaṃ bhavet // 146.45 //
apsaroyugam ākhyātam apsarāsaṃgamaṃ tataḥ /
tīre ca dakṣiṇe puṇyaṃ smaraṇāt subhago bhavet // 147.1 //
mukto bhavaty asaṃdehaṃ tatra snānādinā naraḥ /
strī satī saṃgame tasminn ṛtusnātā ca nārada // 147.2 //
vandhyāpi janayet putraṃ trimāsāt patinā saha /
snānadānena vartantī nānyathā madvaco bhavet // 147.3 //
apsaroyugam ākhyātaṃ tīrthaṃ yena ca hetunā /
tatredaṃ kāraṇaṃ vakṣye śṛṇu nārada yatnataḥ // 147.4 //
spardhāsīn mahatī brahman viśvāmitravasiṣṭhayoḥ /
tapasyantaṃ gādhisutaṃ brāhmaṇyārthe yatavratam // 147.5 //
gaṅgādvāre samāsīnaṃ preritendreṇa menakā /
taṃ gatvā tapaso bhraṣṭaṃ kuru bhadre mamājñayā // 147.6 //
tadoktendreṇa sā menā viśvāmitraṃ tapaścyutam /
kṛtvā kanyāṃ tathā dattvā jagāmendrapuraṃ punaḥ // 147.7 //
tasyāṃ gatāyāṃ sasmāra gādhiputro 'khilaṃ kṛtam /
taṃ tu deśaṃ parityajya tīrthaṃ tu suravallabham // 147.8 //
jagāma dakṣiṇāṃ gaṅgāṃ yatra kālañjaro haraḥ /
tapasyantaṃ tadovāca punar indraḥ sahasradṛk // 147.9 //
urvaśīṃ ca tato menāṃ rambhāṃ cāpi tilottamām /
naivety ūcur bhayatrastāḥ punar āha śacīpatiḥ // 147.10 //
gambhīrāṃ cātigambhīrām ubhe ye garvite tadā /
te ūcatur ubhe devaṃ sahasrākṣaṃ puraṃdaram // 147.11 //
āvāṃ gatvā tapasyantaṃ gādhiputraṃ mahādyutim /
cyāvayāvo nṛtyagītai rūpayauvanasaṃpadā // 147.12 //
yāsām apāṅge hasite vāci vibhramasaṃpadi /
nityaṃ vasati pañceṣus tābhiḥ ko 'tra na jīyate // 147.13 //
tathety ukte sahasrākṣe te āgatya mahānadīm /
dadṛśāte tapasyantaṃ viśvāmitraṃ mahāmunim // 147.14 //
mṛtyor api durādharṣaṃ bhūmistham iva dhūrjaṭim /
sahasram ekaṃ varṣāṇām īkṣituṃ na ca śaknutaḥ // 147.15 //
dūre sthite nṛtyagītacāṭukārarate tadā /
vilokya muniśārdūlas tataḥ kopākulo 'bhavat // 147.16 //
pratīpācaraṇaṃ dṛṣṭvā krodhaḥ kasya na jāyate /
nispṛho 'pi mahābāhus tam indraṃ prahasann iva // 147.17 //
ābhyāṃ muktaḥ sahasrākṣo hy apsarobhyāṃ bruvann iva /
śaśāpa te sa gādheyo dravarūpe bhaviṣyathaḥ // 147.18 //
dravituṃ māṃ samāyāte yatas tv iha tato laghu /
tataḥ prasāditas tābhyāṃ śāpamokṣaṃ cakāra saḥ // 147.19 //
bhavetāṃ divyarūpe vāṃ gaṅgayā saṃgate yadā /
tacchāpāt te nadīrūpe tatkṣaṇāt saṃbabhūvatuḥ // 147.20 //
apsaroyugam ākhyātaṃ nadīdvayam ato 'bhavat /
tābhyāṃ parasparaṃ cāpi tābhyāṃ gaṅgāsusaṃgamaḥ // 147.21 //
sarvalokeṣu vikhyāto bhuktimuktipradaḥ śivaḥ /
tatrāste dṛṣṭa evāsau sarvasiddhipradāyakaḥ // 147.22 //
tatra snātvā tu taṃ dṛṣṭvā mucyate sarvabandhanāt // 147.23 //
koṭitīrtham iti khyātaṃ gaṅgāyā dakṣiṇe taṭe /
yasyānusmaraṇād eva sarvapāpaiḥ pramucyate // 148.1 //
yatra koṭīśvaro devaḥ sarvaṃ koṭiguṇaṃ bhavet /
koṭidvayaṃ tatra pūrṇaṃ tīrthānāṃ śubhadāyinām // 148.2 //
tatra vyuṣṭiṃ pravakṣyāmi śṛṇu nārada tanmanāḥ /
kaṇvasya tu suto jyeṣṭho bāhlīka iti viśrutaḥ // 148.3 //
kāṇvaś ceti janaiḥ khyāto vedavedāṅgapāragaḥ /
iṣṭīḥ pārvāyaṇānīr yāḥ sabhāryo vedapāragaḥ // 148.4 //
kurvann āste sa gautamyās tīrastho lokapūjitaḥ /
prātaḥkāle sabhāryo 'sau juhvad agnau samāhitaḥ // 148.5 //
sarvadāste kadācit tu havanāya samudyataḥ /
ekāhutiṃ sa hutvā tu samiddhe havyavāhane // 148.6 //
āhutyantaradānāya havir dravyaṃ kare 'grahīt /
etasminn antare vahnir upaśānto 'bhavat tadā // 148.7 //
tataś cintāparaḥ kāṇvaḥ kartavyaṃ kiṃ bhaved iti /
antar vicārayām āsa viṣādaṃ paramaṃ gataḥ // 148.8 //
āhutyoś ca dvayor madhya upaśānto hutāśanaḥ /
agnyantaram upādeyaṃ vaidikaṃ laukikaṃ tathā // 148.9 //
kva hoṣyaṃ syād dvitīyaṃ tu āhutyantaram eva ca /
evaṃ mīmāṃsamāne tu daivī vāg abravīt tadā // 148.10 //
agnyantaraṃ naiva te 'tra upādeyaṃ bhaviṣyati /
yāni tatra bhaviṣyanti śakalāni samīpataḥ // 148.11 //
ardhadagdheṣu kāṣṭheṣu viprarāja prahūyatām /
nety uvāca tadā kāṇvaḥ saiva vāg abravīt punaḥ // 148.12 //
agneḥ putro hiraṇyas tu pitā putraḥ sa eva tu /
putre dattaṃ priyāyaiva pituḥ prītyai bhaviṣyati // 148.13 //
pitre deyaṃ sute dadyāt koṭiprītiguṇaṃ bhavet /
daivī vāg abravīd evaṃ tataḥ sarve maharṣayaḥ // 148.14 //
niścitya dharmasarvasvaṃ tathā cakrur yathoditam /
etaj jñātvā jagaty atra putre dattaṃ pitur bhavet // 148.15 //
apatyādyupakāreṇa pitroḥ prītir yathā bhavet /
tathā nānyena kenāpi jagaty etad dhi viśrutam // 148.16 //
suprasiddhaṃ jagaty etat sarvalokeṣu pūjitam /
tasmin datte bhavet puṇyaṃ sarvaṃ koṭiguṇaṃ suta // 148.17 //
manoglāninivṛttiś ca jāyate ca mahat sukham /
punar apy āha sā vāṇī kāṇve 'smiṃs tīrtha uttame // 148.18 //
abhavat tan mahat tīrthaṃ kāṇva puṇyaprabhāvataḥ /
lokatrayāśrayāśeṣatīrthebhyo 'pi mahāphalam // 148.19 //
snānadānādikaṃ kiṃcid bhaktyā kurvan samāhitaḥ /
phalaṃ prāpsyasy aśeṣeṇa sarvaṃ koṭiguṇaṃ mune // 148.20 //
yat kiṃcit kriyate cātra snānadānādikaṃ naraiḥ /
sarvaṃ koṭiguṇaṃ vidyāt koṭitīrthaṃ tato viduḥ // 148.21 //
yatraitad vṛttam āgneyaṃ kāṇvaṃ pautraṃ hiraṇyakam /
vāṇīsaṃjñaṃ koṭitīrthaṃ koṭitīrthaphalaṃ yataḥ // 148.22 //
koṭitīrthasya māhātmyam atra vaktuṃ na śakyate /
vācaspatiprabhṛtibhir athavānyaiḥ surair api // 148.23 //
yatrānuṣṭhīyamānaṃ hi sarvaṃ karma yathā tathā /
godāvaryāḥ prasādena sarvaṃ koṭiguṇaṃ bhavet // 148.24 //
koṭitīrthe dvijāgryāya gām ekāṃ yaḥ prayacchati /
tasya tīrthasya māhātmyād gokoṭiphalam aśnute // 148.25 //
tasmiṃs tīrthe śucir bhūtvā bhūmidānaṃ karoti yaḥ /
śraddhāyuktena manasā syāt tatkoṭiguṇottaram // 148.26 //
sarvatra gautamītīre pitṝṇāṃ dānam uttamam /
viśeṣataḥ koṭitīrthe tad anantaphalapradam /
atraikanyūnapañcāśat tīrthāni munayo viduḥ // 148.27 //
nārasiṃham iti khyātaṃ gaṅgāyā uttare taṭe /
tasyānubhāvaṃ vakṣyāmi sarvarakṣāvidhāyakam // 149.1 //
hiraṇyakaśipuḥ pūrvam abhavad balināṃ varaḥ /
tapasā vikrameṇāpi devānām aparājitaḥ // 149.2 //
haribhaktātmajadveṣakaluṣīkṛtamānasaḥ /
āvirbhūya sabhāstambhād viśvātmatvaṃ pradarśayan // 149.3 //
taṃ hatvā narasiṃhas tatsainyam adrāvayat tadā /
sarvān hatvā mahādaityān krameṇājau mahāmṛgaḥ // 149.4 //
rasātalasthāñ śatrūṃś ca jitvā svarlokam īyivān /
tatra jitvā bhuvaṃ gatvā daityān hatvā nagasthitān // 149.5 //
samudrasthān nadīsaṃsthān grāmasthān vanavāsinaḥ /
nānārūpadharān daityān nijaghāna mṛgākṛtiḥ // 149.6 //
ākāśagān vāyusaṃsthāñ jyotirlokam upāgatān /
vajrapātādhikanakhaḥ samuddhūtamahāsaṭaḥ // 149.7 //
daityagarbhasrāvigarjī nirjitāśeṣarākṣasaḥ /
mahānādair vīkṣitaiś ca pralayānalasaṃnibhaiḥ // 149.8 //
capeṭair aṅgavikṣepair asurān paryacūrṇayat /
evaṃ hatvā bahuvidhān gautamīm agamad dhariḥ // 149.9 //
svapadāmbujasaṃbhūtāṃ manonayananandinīm /
tatrāmbarya iti khyāto daṇḍakādhipate ripuḥ // 149.10 //
devānāṃ durjayo yoddhā balena mahatāvṛtaḥ /
tenābhavan mahāraudraṃ bhīṣaṇaṃ lomaharṣaṇam // 149.11 //
śastrāstravarṣaṇaṃ yuddhaṃ hariṇā daityasūnunā /
nijaghāna hariḥ śrīmāṃs taṃ ripuṃ hy uttare taṭe // 149.12 //
gaṅgāyāṃ nārasiṃhaṃ tu tīrthaṃ trailokyaviśrutam /
snānadānādikaṃ tatra sarvapāpagrahārdanam // 149.13 //
sarvarakṣākaraṃ nityaṃ jarāmaraṇavāraṇam /
yathā surāṇāṃ sarveṣāṃ na kopi hariṇā samaḥ // 149.14 //
tīrthānām apy aśeṣāṇāṃ tathā tat tīrtham uttamam /
tatra tīrthe naraḥ snātvā kuryān nṛharipūjanam // 149.15 //
svarge martye tale vāpi tasya kiṃcin na durlabham /
ityādy aṣṭau mune tatra mahātīrthāni nārada // 149.16 //
pṛthak pṛthak tīrthakoṭiphalam āhur manīṣiṇaḥ /
aśraddhayāpi yannāmni smṛte sarvāghasaṃkṣayaḥ // 149.17 //
bhavet sākṣān nṛsiṃho 'sau sarvadā yatra saṃsthitaḥ /
tat tīrthasevāsaṃjātaṃ phalaṃ kair iha varṇyate // 149.18 //
yathā na devo nṛharer adhikaḥ kvāpi vartate /
tathā nṛsiṃhatīrthena samaṃ tīrthaṃ na kutracit // 149.19 //
paiśācaṃ tīrtham ākhyātaṃ gaṅgāyā uttare taṭe /
piśācatvāt purā vipro muktim āpa mahāmate // 150.1 //
suyavasyātmajo loke jīgartir iti viśrutaḥ /
kuṭumbabhāraduḥkhārto durbhikṣeṇa tu pīḍitaḥ // 150.2 //
madhyamaṃ tu śunaḥśepaṃ putraṃ brahmavidāṃ varam /
vikrītavān kṣatriyāya vadhāya bahulair dhanaiḥ // 150.3 //
kiṃ nāmāpadgataḥ pāpaṃ nācaraty api paṇḍitaḥ /
śamitṛtve dhanaṃ cāpi jagṛhe bahulaṃ muniḥ // 150.4 //
vidāraṇārthaṃ ca dhanaṃ jagṛhe brāhmaṇādhamaḥ /
tato 'pratisamādheyamahāroganipīḍitaḥ // 150.5 //
sa mṛtaḥ kālaparyāye narakeṣv atha pātitaḥ /
bhogād ṛte na kṣayo 'sti prāktanānām ihāṃhasām // 150.6 //
kiṃkarair yamavākyena bahuyonyantaraṃ gataḥ /
tataḥ piśāco hy abhavad dāruṇo dāruṇākṛtiḥ // 150.7 //
śuṣkakāṣṭheṣv athāraṇye nirjale nirjane tathā /
grīṣme grīṣmadavavyāpte kṣipyate yamakiṃkaraiḥ // 150.8 //
kanyāputramahīvājigavāṃ vikrayakāriṇaḥ /
narakān na nivartante yāvad ābhūtasaṃplavam // 150.9 //
svakṛtāghavipākena dāruṇair yamakiṃkaraiḥ /
saṃghāte pacyamāno 'sau rurodoccaiḥ kṛtaṃ smaran // 150.10 //
pathi gacchan kadācit sa jīgarter madhyamaḥ sutaḥ /
śuśrāva rudato vāṇīṃ piśācasya muhur muhuḥ // 150.11 //
putrakretur brahmahantur jīgartes tu pitus tadā /
pāpinaḥ putravikretur brahmahantuḥ pituś ca tām // 150.12 //
śunaḥśepas tadovāca ko bhavān atiduḥkhitaḥ /
jīgartir abravīd duḥkhāc chunaḥśepapitā hy aham // 150.13 //
pāpīyasīṃ kriyāṃ kṛtvā yoniṃ prāpto 'smi dāruṇām /
narakeṣv atha pakvaś ca punaḥ prāpto 'ntarālakam /
ye ye duṣkṛtakarmāṇas teṣāṃ teṣām iyaṃ gatiḥ // 150.14 //
jīgartiputras tam uvāca duḥkhāt so 'haṃ sutas te mama doṣeṇa tāta /
vikrītvā māṃ narakān evam āptas tataḥ kariṣye svargataṃ tvām idānīm // 150.15 //
evaṃ pratijñāya sa gādhiputra putratvam āpto 'tha munipravīraḥ /
gaṅgām abhidhyāya pituś ca lokān anuttamān īhamāno jagāma // 150.16 //
aśeṣaduḥkhānaladhūpitānāṃ nimajjatāṃ mohamahāsamudre /
śarīriṇāṃ nānyad aho trilokyām ālambanaṃ viṣṇupadīṃ vihāya // 150.17 //
evaṃ viniścitya munir mahātmā samuddidhīrṣuḥ pitaraṃ sa durgateḥ /
śucis tato gautamīm āśu gatvā tatra snātvā saṃsmarañ chaṃbhuviṣṇū // 150.18 //
dadau jalaṃ pretarūpāya pitre piśācarūpāya suduḥkhitāya /
taddānamātreṇa tadaiva pūto jīgartir āvāpa vapuḥ supuṇyam // 150.19 //
vimānayuktaḥ surasaṃghajuṣṭaṃ viṣṇoḥ padaṃ prāpa sutaprabhāvāt /
gaṅgāprabhāvāc ca hareś ca śaṃbhor vidhātur arkāyutatulyatejāḥ // 150.20 //
tataḥ prabhṛty etad atiprasiddhaṃ paiśācanāśaṃ ca mahāgadaṃ ca /
mahānti pāpāni ca nāśam āśu prayānti yasya smaraṇena puṃsām // 150.21 //
tīrthasya cedaṃ gaditaṃ tavādya māhātmyam etat triśatāni yatra /
tīrthāny athānyāni bhavanti bhukti muktipradāyīni kim anyad atra // 150.22 //
sarvasiddhidam ākhyātam ityādy atra śatatrayam /
tīrthānāṃ munijuṣṭānāṃ smaraṇād apy abhīṣṭadam // 150.23 //
nimnabhedam iti khyātaṃ sarvapāpapraṇāśanam /
gaṅgāyā uttare pāre tīrthaṃ trailokyaviśrutam // 151.1 //
yasya saṃsmaraṇenāpi sarvapāpakṣayo bhavet /
vedadvīpaś ca tatraiva darśanād vedavid bhavet // 151.2 //
urvaśīṃ cakame rājā ailaḥ paramadhārmikaḥ /
ko na moham upāyāti vilokya madirekṣaṇām // 151.3 //
sā prāyād yatra rājāsau ghṛtaṃ stokaṃ samaśnute /
ānagnadarśanāt kṛtvā tasyāḥ kālāvadhiṃ nṛpaḥ // 151.4 //
tāṃ svīcakāra lalanāṃ yūnāṃ ramyāṃ navāṃ navām /
suptāyāṃ śayane tasyāṃ samuttasthau purūravāḥ // 151.5 //
vilokya taṃ vivasanaṃ tadaivāsau vinirgatā /
vidyuccañcalacittānāṃ kva sthairyaṃ nanu yoṣitām // 151.6 //
īkṣāṃ cakre sa śarvaryāṃ vivastro vismito mahān /
etasminn antare rājā yuddhāyāgād ripūn prati // 151.7 //
tāñ jitvā punar apy āgād devalokaṃ supūjitam /
sa cāgatya mahārājo vasiṣṭhāc ca purodhasaḥ // 151.8 //
urvaśyā gamanaṃ śrutvā tato duḥkhasamanvitaḥ /
na juhoti na cāśnāti na śṛṇoti na paśyati // 151.9 //
etasminn antare tatra mṛtāvasthaṃ nṛpottamam /
bodhayām āsa vākyaiś ca hetubhūtaiḥ purohitaḥ // 151.10 //
sā mṛtādya mahārāja mā vyathasva mahāmate /
evaṃ sthitaṃ tu mā tvāṃ vai aśivāḥ spṛśyur āśugāḥ // 151.11 //
na vai straiṇāni jānīṣe hṛdayāni mahāmate /
śālāvṛkāṇāṃ yādṝṃśi tasmāt tvaṃ bhūpa mā śucaḥ // 151.12 //
ko nāma loke rājendra kāminībhir na vañcitaḥ /
vañcakatvaṃ nṛśaṃsatvaṃ cañcalatvaṃ kuśīlatā // 151.13 //
iti svābhāvikaṃ yāsāṃ tāḥ kathaṃ sukhahetavaḥ /
kālena ko na nihataḥ ko 'rthī gauravam āgataḥ // 151.14 //
śriyā na bhrāmitaḥ ko vā yoṣidbhiḥ ko na khaṇḍitaḥ /
svapnamāyopamā rājan madaviplutacetasaḥ // 151.15 //
sukhāya yoṣitaḥ kasya jñātvaitad vijvaro bhava /
vihāya śaṃkaraṃ viṣṇuṃ gautamīṃ vā mahāmate /
duḥkhināṃ śaraṇaṃ nānyad vidyate bhuvanatraye // 151.16 //
etac chrutvā tato rājā duḥkhaṃ saṃhṛtya yatnataḥ /
gautamyā madhyasaṃstho 'sāv ailaḥ paramadhārmikaḥ // 151.17 //
tatra cārādhayām āsa śivaṃ devaṃ janārdanam /
brahmāṇaṃ bhāskaraṃ gaṅgāṃ devān anyāṃś ca yatnataḥ // 151.18 //
yo vipanno na tīrthāni devatāś ca na sevate /
sa kālavaśago jantuḥ kāṃ daśām anuyāsyati // 151.19 //
tadīśvaraikaśaraṇo gautamīsevanotsukaḥ /
parāṃ śraddhām upagataḥ saṃsārāsthāparāṅmukhaḥ // 151.20 //
īje yajñāṃś ca bahulān ṛtvigbhir bahudakṣiṇān /
vedadvīpo 'bhavat tena yajñadvīpaḥ sa ucyate // 151.21 //
paurṇamāsyāṃ tu śarvaryāṃ tatrāyāti sadorvaśī /
tasya dīpasya yaḥ kuryāt pradakṣiṇam atho naraḥ // 151.22 //
pradakṣiṇīkṛtā tena pṛthivī sāgarāmbarā /
vedānāṃ smaraṇaṃ tatra yajñānāṃ smaraṇaṃ tathā // 151.23 //
sukṛtī tatra yaḥ kuryād vedayajñaphalaṃ labhet /
ailatīrthaṃ tu taj jñeyaṃ tad eva ca purūravam // 151.24 //
vāsiṣṭhaṃ cāpi tat tu syān nimnabhedaṃ tad ucyate /
aile rājñi na kiṃcit syān nimnaṃ sarveṣu karmasu // 151.25 //
yad etan nimnam urvaśyāṃ sarvabhāvena vartanam /
tac cāpi bheditaṃ nimnaṃ vasiṣṭhena ca gaṅgayā // 151.26 //
nimnabhedam abhūt tena dṛṣṭādṛṣṭeṣṭasiddhidam /
tatra sapta śatāny āhus tīrthāni guṇavanti ca // 151.27 //
teṣu snānaṃ ca dānaṃ ca sarvakratuphalapradam /
snānaṃ kṛtvā nimnabhede yaḥ paśyati surān imān // 151.28 //
iha cāmutra vā nimnaṃ na kiṃcit tasya vidyate /
sarvonnatim avāpyāsau modate divi śakravat // 151.29 //
nandītaṭam iti khyātaṃ tīrthaṃ vedavido viduḥ /
tasya prabhāvaṃ vakṣyāmi śṛṇu yatnena nārada // 152.1 //
atriputro mahātejāś candramā iti viśrutaḥ /
sarvān vedāṃś ca vidhivad dhanurvedaṃ yathāvidhi // 152.2 //
adhītya jīvāt sarvāś ca vidyāś cānyā mahāmate /
gurupūjāṃ karomīti jīvam āha sa candramāḥ /
bṛhaspatis tadā prāha candraṃ śiṣyaṃ mudānvitaḥ // 152.3 //
mama priyā tu jānīte tārā ratisamaprabhā // 152.4 //
praṣṭuṃ tāṃ ca tadā prāyād antar veśma sa candramāḥ /
tārāṃ tārāmukhīṃ dṛṣṭvā jagṛhe tāṃ kareṇa saḥ // 152.5 //
svaveśma prati tāṃ lobhād balād ākarṣayat tadā /
tāvad dhairyanidhir jñānī matimān vijitendriyaḥ // 152.6 //
yāvan na kāminīnetravāgurābhir nibadhyate /
viśeṣato rahaḥsaṃsthāṃ kāminīm āyatekṣaṇām // 152.7 //
vilokya na mano yāti kasya kāmeṣu vaśyatām /
ata evānyapuruṣadarśanaṃ na kadācana // 152.8 //
kulavadhvā rahaḥ kāryaṃ bhītayā śīlavipluteḥ /
vijñāya tat parijanāt sahasotthāya nirgataḥ // 152.9 //
dṛṣṭvā tad duṣkṛtaṃ karma bṛhaspatir udāradhīḥ /
śaśāpa kopāc cākṣipya vāgbhir vipriyakāribhiḥ // 152.10 //
parābhibhūtām ālokya kāntāṃ kaḥ soḍhum īśvaraḥ /
yuyudhe tena jīvo 'pi devaś candramasā ruṣā // 152.11 //
na śāpair hanyate candro nāyudhaiḥ suramantritaiḥ /
bṛhaspatipraṇītaiś ca na mantrair hanyate śaśī // 152.12 //
tadā candras tu tāṃ tārāṃ nītvā saṃsthāpya mandire /
bubhuje bahuvarṣāṇi rohiṇīṃ cākutobhayaḥ // 152.13 //
na jīyeta tadā devair na kopaiḥ śāpamantrakaiḥ /
na rājabhir na ṛṣibhir na sāmnā bhedadaṇḍanaiḥ // 152.14 //
yadā bhāryāṃ na lebhe 'sau guruḥ sarvaprayatnataḥ /
sarvopāyakṣaye jīvas tadā nītim athāsmarat // 152.15 //
apamānaṃ puraskṛtya mānaṃ kṛtvā tu pṛṣṭhataḥ /
svārtham uddharate prājñaḥ svārthabhraṃśo hi mūrkhatā // 152.16 //
sādhyaṃ kenāpy upāyena jānadbhiḥ puruṣaiḥ phalam /
vṛthābhimāninaḥ śīghraṃ vipadyante vimohitāḥ // 152.17 //
evaṃ niścitya medhāvī śukraṃ gatvā nyavedayat /
tam āgataṃ kavir jñātvā saṃmānenābhyanandayat // 152.18 //
upaviṣṭaṃ suviśrāntaṃ pūjitaṃ ca yathāvidhi /
paryapṛcchad daityagurus tadāgamanakāraṇam // 152.19 //
gṛhāgatasya vimukhāḥ śatravo 'py uttamā nahi /
tasmai sa vistareṇāha bhāryāharaṇam āditaḥ // 152.20 //
bṛhaspates tadā vākyaṃ śrutvā kopānvitaḥ kaviḥ /
aparādhaṃ tu candrasya mene śiṣyasya nārada /
atikramam imaṃ śrutvā kopāt kavir athābravīt // 152.21 //
tadā bhokṣye tadā pāsye tadā svapsye tadā vade /
yadānaye priyāṃ bhrātas tava bhāryāṃ parārditām // 152.22 //
tām ānīya bhavaṃ pūjya candraṃ śaptvā gurudruham /
paścād bhokṣye mahābāho śṛṇu vācaṃ graheśvara // 152.23 //
evam uktvā sa jīvena daityācāryo jagāma ha /
śivam ārādhya yatnena paraṃ sāmarthyam āptavān // 152.24 //
varān avāpya vividhāñ śaṃkarād bhāvapūjitāt /
śivaprasādāt kiṃ nāma dehinām iha durlabham // 152.25 //
jagāma śukro jīvena tārayā yatra candramāḥ /
vartate taṃ śaśāpoccaiḥ śṛṇu tvaṃ candra me vacaḥ // 152.26 //
yasmāt pāpataraṃ karma tvayā pāpa madāt kṛtam /
kuṣṭhī bhūyās tataś candraṃ śaśāpaivaṃ ruṣā kaviḥ // 152.27 //
kaviśāpapradagdho 'bhūt tadaiva mṛgalāñchanaḥ /
prāpuḥ kṣayaṃ na ke nāma gurusvāmisakhidruhaḥ // 152.28 //
tatyāja tāṃ sa candro 'pi tāṃ tārāṃ jagṛhe kaviḥ /
śukro 'pi devān āhūya ṛṣīn pitṛgaṇāṃs tathā // 152.29 //
nadīr nadāṃś ca vividhān oṣadhīś ca pativratāḥ /
tataḥ saṃpraṣṭum ārebhe tārāvṛttaviniṣkrayam // 152.30 //
tataḥ śrutiḥ surān āha gautamyāṃ bhaktitas tv iyam /
snānaṃ karotu jīvena tārā pūtā bhaviṣyati // 152.31 //
rahasyam etat paramaṃ na kathyaṃ yasya kasyacit /
sarvāsv api daśāsv eha śaraṇaṃ gautamī nṛṇām // 152.32 //
tathākaroc caiva tārā bhartrā snānaṃ yathāvidhi /
puṣpavṛṣṭir abhūt tatra jayaśabdo vyavartata // 152.33 //
punar vai devā adaduḥ punar manuṣyā uta /
rājānaḥ satyaṃ kṛṇvānā brahmajāyāṃ punar daduḥ // 152.34 //
punar dattvā brahmajāyāṃ kṛtāṃ devair akalmaṣām /
sarvaṃ kṣemam abhūt tatra tasmāt tīrthaṃ mahāmune // 152.35 //
punar dattvā brahmajāyāṃ kṛtāṃ devair akalmaṣām sarvaṃ kṣemam abhūt tatra tasmāt tīrthaṃ mahāmune /
tad abhūt sakalāghaughadhvaṃsanaṃ sarvakāmadam ānandaṃ kṣemam abhavat surāṇām asurāriṇām // 152.36 //
bṛhaspateś ca śukrasya tārāyāś ca viśeṣataḥ /
paramānandam āpanno gurur gaṅgām abhāṣata // 152.37 //
tvaṃ gautami sadā pūjyā sarveṣām api muktidā /
viśeṣatas tu siṃhasthe mayi trailokyapāvanī // 152.38 //
bhaviṣyasi saricchreṣṭhe sarvatīrthaiḥ samanvitā /
yāni kāni ca tīrthāni svargamṛtyurasātale /
tvāṃ snātuṃ tāni yāsyanti mayi siṃhasthite 'mbike // 152.39 //
dhanyaṃ yaśasyam āyuṣyam ārogyaśrīvivardhanam /
saubhāgyaiśvaryajananaṃ tīrtham ānandanāmakam // 152.40 //
tatra pañca sahasrāṇi tīrthāny āha sa gautamaḥ /
smaraṇāt paṭhanād vāpi iṣṭaiḥ saṃyujyate sadā // 152.41 //
śivasyātra niviṣṭasya nandī gaṅgātaṭe 'niśam /
sākṣāc caraty asau dharmas tasmān nandītaṭaṃ smṛtam /
ānandam api tat tīrthaṃ sarvānandavivardhanāt // 152.42 //
bhāvatīrtham iti proktaṃ yatra sākṣād bhavaḥ sthitaḥ /
aśeṣajagadantastho bhūtātmā saccidākṛtiḥ // 153.1 //
tatremāṃ śṛṇu vakṣyāmi kathāṃ puṇyatamāṃ śubhām /
sūryavaṃśakaraḥ śrīmān kṣatriyāṇāṃ dhuraṃdharaḥ // 153.2 //
prācīnabarhir ākhyātaḥ sarvadharmeṣu pāragaḥ /
tisraḥ koṭyo 'rdhakoṭiś ca varṣāṇāṃ rājya āsthitaḥ // 153.3 //
tasyedṛśaṃ vrataṃ cāsīd yad ahaṃ yauvanacyutaḥ /
bhaveyaṃ priyayā vāpi putrair vā priyavastubhiḥ // 153.4 //
viyujyeyaṃ tato rājyaṃ tyakṣye 'haṃ nātra saṃśayaḥ /
vivekināṃ kulīnānām idam evocitaṃ nṛṇām // 153.5 //
sthīyate vijane kvāpi viraktair vibhavakṣaye /
tasmin praśāsati mahīṃ na viyogaḥ priyaiḥ kvacit // 153.6 //
nādhivyādhī na durbhikṣaṃ na bandhukalaho nṛṇām /
tasmiñ śāsati rājyaṃ tu na ca kaścid viyujyate // 153.7 //
tataḥ putrārtham akarod yajñaṃ rājā mahāmatiḥ /
tataḥ prasanno bhagavān varaṃ prādād yathepsitam // 153.8 //
gautamītīrasaṃsthāya rājñe devo maheśvaraḥ /
putraṃ dehīti rājā vai bhavaṃ prāha sa bhāryayā // 153.9 //
bhavaḥ prāha nṛpaṃ prītyā paśya netraṃ tṛtīyakam /
tataḥ paśyati rājendre bhavasyākṣi tu mānada // 153.10 //
cakṣurdīptyābhavat putro mahimā nāma viśrutaḥ /
yenākāri stutiḥ puṇyā mahimna iti viśrutā // 153.11 //
kim alabhyaṃ bhagavati prasanne tripurāntake /
yaṃ nityam anuvartante haribrahmādayaḥ surāḥ // 153.12 //
prāptaputraś ca nṛpatis tīrthaśraiṣṭhyam ayācata /
mahāpāpamahārogamahāvyasanināṃ nṛṇām // 153.13 //
nānāvipadgaṇārtānāṃ sarvābhimatalabdhaye /
prādāj jyaiṣṭhyaṃ bhavaś cāpi bhāvatīrthaṃ tad ucyate // 153.14 //
tatra snānena dānena sarvān kāmān avāpnuyāt /
bhavaprasādād abhavat sutaḥ prācīnabarhiṣaḥ // 153.15 //
mahimā gautamītīre bhāvatīrthaṃ tad ucyate /
tatra saptati tīrthāni puṇyāny akhiladāni ca // 153.16 //
sahasrakuṇḍam ākhyātaṃ tīrthaṃ vedavido viduḥ /
yasya smaraṇamātreṇa sukhī saṃpadyate naraḥ // 154.1 //
purā dāśarathī rāmaḥ setuṃ baddhvā mahārṇave /
laṅkāṃ dagdhvā ripūn hatvā rāvaṇādīn raṇe śaraiḥ // 154.2 //
vaidehīṃ ca samāsādya rāmo vacanam abravīt /
paśyatsu lokapāleṣu tasyācārye puraḥ sthite // 154.3 //
agnau śuddhigatāṃ sītāṃ rāmo lakṣmaṇasaṃnidhau /
ehi vaidehi śuddhāsi aṅkam āroḍhum arhasi // 154.4 //
nety uvāca tadā śrīmān aṅgado hanumāṃs tathā /
ayodhyāyāṃ tu vaidehi sārdhaṃ yāmaḥ suhṛjjanaiḥ // 154.5 //
tatra śuddhim avāpyātha punar bhrātṛṣu mātṛṣu /
laukikeṣv api paśyatsu tataḥ śuddhā nṛpātmajā // 154.6 //
ayodhyāyāṃ supuṇye 'hni aṅkam āroḍhum arhasi /
asyāś caritraviṣaye saṃdehaḥ kasya jāyate // 154.7 //
lokāpavādas tad api nirasyaḥ svajaneṣu hi /
tayor vākyam anādṛtya lakṣmaṇaḥ savibhīṣaṇaḥ // 154.8 //
rāmaś ca jāmbavāṃś caiva tām āhvayan nṛpātmajām /
svastīty uktā devatābhī rājño 'ṅkaṃ cāruroha sā // 154.9 //
muditās te yayuḥ śīghraṃ puṣpakeṇa virājatā /
ayodhyāṃ nagarīṃ prāpya tathā rājyaṃ svakaṃ tu yat // 154.10 //
muditās te 'bhavan sarve sadā rāmānuvartinaḥ /
tataḥ katipayāheṣu anāryebhyo virūpikām // 154.11 //
vācaṃ śrutvā sa tatyāja gurviṇīṃ tām ayonijām /
mithyāpavādam api hi na sahante kulonnatāḥ // 154.12 //
vālmīker munimukhyasya āśramasya samīpataḥ /
tatyāja lakṣmaṇaḥ sītām aduṣṭāṃ rudatīṃ rudan // 154.13 //
nollaṅghyājñā gurūṇām ity asau tad akarod bhiyā /
tataḥ katipayāheṣu vyatīteṣu nṛpātmajaḥ // 154.14 //
rāmaḥ saumitriṇā sārdhaṃ hayamedhāya dīkṣitaḥ /
tatraivājagmatur ubhau rāmaputrau yaśasvinau // 154.15 //
lavaḥ kuśaś ca vikhyātau nāradāv iva gāyakau /
rāmāyaṇaṃ samagraṃ tad gandharvāv iva susvarau // 154.16 //
rāmasya caritaṃ sarvaṃ gāyamānau samīyatuḥ /
yajñavāṭaṃ rājasutau hetubhir lakṣitau tadā // 154.17 //
rāmaputrāv ubhau śūrau vaidehyās tanayāv iti /
tāv ānīya tataḥ putrāv abhiṣicya yathākramam // 154.18 //
aṅkārūḍhau tataḥ kṛtvā sasvaje tau punaḥ punaḥ /
saṃsāraduḥkhakhinnānām agatīnāṃ śarīriṇām // 154.19 //
putrāliṅganam evātra paraṃ viśrāntikāraṇam /
muhur āliṅgya tau putrau muhuḥ svajati cumbati // 154.20 //
kim apy antar dhyāyati ca niḥśvasaty api vai muhuḥ /
etasminn antare prāptā rākṣasā laṅkavāsinaḥ // 154.21 //
sugrīvo hanumāṃś caiva aṅgado jāmbavāṃs tathā /
anye ca vānarāḥ sarve vibhīṣaṇapuraḥsarāḥ // 154.22 //
te cāgatya nṛpaṃ prāptāḥ siṃhāsanam upasthitam /
sītām adṛṣṭvā hanumān aṅgadaḥ kanakāṅgadaḥ // 154.23 //
kva gatāyonijā mātā eko rāmo 'tra dṛśyate /
rāmeṇa sā parityaktā ity ūcur dvārapālakāḥ // 154.24 //
paśyatsu lokapāleṣu ārye tatra pravādini /
agnau śuddhigatāṃ sītāṃ kiṃ tu rājā niraṅkuśaḥ // 154.25 //
utpannair laukikair vākyai rāmas tyajati tāṃ priyām /
mariṣyāva iti hy uktvā gautamīṃ punar īyatuḥ // 154.26 //
rāmas tau pṛṣṭhato 'bhyetya ayodhyāvāsibhiḥ saha /
āgatya gautamīṃ tatra 'kurvaṃs te paramaṃ tapaḥ // 154.27 //
smāraṃ smāraṃ niśvasantas tāṃ sītāṃ lokamātaram /
saṃsārāsthāvirahitā gautamīsevanotsukāḥ // 154.28 //
lokatrayapatiḥ sākṣād rāmo 'nujasamanvitaḥ /
prāptaḥ snātvā ca gautamyāṃ śivārādhanatatparaḥ // 154.29 //
paritāpaṃ jahau sarvaṃ sahasraparivāritaḥ /
yatra cāsīt sa vṛttāntaḥ sahasrakuṇḍam ucyate // 154.30 //
daśāparāṇi tīrthāni tatra sarvārthadāni ca /
tatra snānaṃ ca dānaṃ ca sahasraphaladāyakam // 154.31 //
yatra śrīgautamītīre vasiṣṭhādimunīśvaraiḥ /
sarvāpattārakaṃ homam akārayad aghāntakam // 154.32 //
sahasrasaṃkhyāyukteṣu kuṇḍeṣu vasudhārayā /
sarvān apekṣitān kāmān avāpāsau mahātapāḥ // 154.33 //
gautamyāḥ saridambāyāḥ prasādād rākṣasāntakaḥ /
sahasrakuṇḍābhidhaṃ tad abhūt tīrthaṃ mahāphalam // 154.34 //
kapilatīrtham ākhyātaṃ tad evāṅgirasaṃ smṛtam /
tad evādityam ākhyātaṃ saiṃhikeyaṃ tad ucyate // 155.1 //
gautamyā dakṣiṇe pāre ādityān munisattama /
ayājayann aṅgiraso dakṣiṇāṃ te bhuvaṃ daduḥ // 155.2 //
aṅgirobhyas tadādityās tapase 'ṅgiraso yayuḥ /
sā bhūmiḥ saiṃhikī bhūtvā janān sarvān abhakṣayat // 155.3 //
tatrasus te janāḥ sarve aṅgirobhyo nyavedayan /
vibhītā jñānato jñātvā bhuvaṃ tāṃ saiṃhikīm iti // 155.4 //
ādityān anugatvātha vācam aṅgiraso 'bruvan /
bhuvaṃ gṛhṇantu yā dattā nety ādityās tadābruvan // 155.5 //
nivṛttāṃ dakṣiṇāṃ naiva pratigṛhṇanti sūrayaḥ /
svadattāṃ paradattāṃ vā yo hareta vasuṃdharām // 155.6 //
ṣaṣṭir varṣasahasrāṇi viṣṭhāyāṃ jāyate kṛmiḥ /
bhūmeḥ svaparadattāyā haraṇān nādhikaṃ kvacit // 155.7 //
pāpam asti mahāraudraṃ na svīkurmaḥ punas tu tām /
evaṃ yadā svadattāyā haraṇe kiṃ tadā bhavet // 155.8 //
tathāpi krayarūpeṇa gṛhṇīmo dakṣiṇāṃ bhuvam /
tathety ukte tu te devāḥ kapilāṃ śubhalakṣaṇām // 155.9 //
gaṅgāyā dakṣiṇe pāre bhuvaḥ sthāne tu tāṃ daduḥ /
bhuktimuktipradaḥ sākṣād viṣṇus tiṣṭhati mūrtimān // 155.10 //
kapilāsaṃgamaṃ tac ca sarvāghaughavināśanam /
tatrābhavad dānatoyād āpagā kapilābhidhā // 155.11 //
sasyavatyā api bhuvo dānād godānam uttamam /
lokarakṣāṃ cakārāsau kṛtvā vinimayaṃ muniḥ // 155.12 //
yatra tīrthe ca tad vṛttaṃ gotīrthaṃ tad udāhṛtam /
puṇyadaṃ tatra tīrthānāṃ śatam uktaṃ manīṣibhiḥ // 155.13 //
tatra snānena dānena bhūmidānaphalaṃ labhet /
saṃgatā gaṅgayā tac ca kapilāsaṃgamaṃ viduḥ // 155.14 //
śaṅkhahradaṃ nāma tīrthaṃ yatra śaṅkhagadādharaḥ /
tatra snātvā ca taṃ dṛṣṭvā mucyate bhavabandhanāt // 156.1 //
tatredaṃ vṛttam ākhyāsye bhuktimuktipradāyakam /
purā kṛtayugasyādau brahmaṇaḥ sāmagāyinaḥ // 156.2 //
brahmāṇḍāgārasaṃbhūtā rākṣasā bahurūpiṇaḥ /
brahmāṇaṃ khādituṃ prāptā balonmattā dhṛtāyudhāḥ // 156.3 //
tadāham abravaṃ viṣṇuṃ rakṣaṇāya jagadgurum /
sa viṣṇus tāni rakṣāṃsi hantuṃ cakreṇa codyataḥ // 156.4 //
chittvā cakreṇa rakṣāṃsi śaṅkham āpūrayat tadā /
niṣkaṇṭakaṃ talaṃ kṛtvā svargaṃ nirvairam eva ca // 156.5 //
tato harṣaprakarṣeṇa śaṅkham āpūrayad dhariḥ /
tato rakṣāṃsi sarvāṇi hy anīnaśur aśeṣataḥ // 156.6 //
yatraitad vṛttam akhilaṃ viṣṇuśaṅkhaprabhāvataḥ /
śaṅkhatīrthaṃ tu tat proktaṃ sarvakṣemakaraṃ nṛṇām // 156.7 //
sarvābhīṣṭapradaṃ puṇyaṃ smaraṇān maṅgalapradam /
āyurārogyajananaṃ lakṣmīputrapravardhanam // 156.8 //
smaraṇāt paṭhanād vāpi sarvakāmān avāpnuyāt /
tīrthānām ayutaṃ tatra sarvapāpanudaṃ mune // 156.9 //
tīrthāny ayutasaṃkhyāni sarvapāpaharāṇi ca /
yeṣāṃ prabhāvaṃ jānāti vaktuṃ devo maheśvaraḥ // 156.10 //
pāpakṣayapratinidhir naitebhyo 'sty aparaḥ kvacit // 156.11 //
kiṣkindhātīrtham ākhyātaṃ sarvakāmapradaṃ nṛṇām /
sarvapāpapraśamanaṃ yatra saṃnihito bhavaḥ // 157.1 //
tasya svarūpaṃ vakṣyāmi yatnena śṛṇu nārada /
purā dāśarathī rāmo rāvaṇaṃ lokarāvaṇam // 157.2 //
kiṣkindhāvāsibhiḥ sārdhaṃ jaghāna raṇamūrdhani /
saputraṃ sabalaṃ hatvā sītām ādāya śatruhā // 157.3 //
bhrātrā saumitriṇā sārdhaṃ vānaraiś ca mahābalaiḥ /
vibhīṣaṇena balinā devaiḥ pratyāgato nṛpaḥ // 157.4 //
kṛtasvastyayanaḥ śrīmān puṣpakeṇa virājitaḥ /
yad āsīd dhanarājasya kāmagenāśugāminā // 157.5 //
ayodhyām agaman sarve gacchan gaṅgām apaśyata /
rāmo virāmaḥ śatrūṇāṃ śaraṇyaḥ śaraṇārthinām // 157.6 //
gautamīṃ tu jagatpuṇyāṃ sarvakāmapradāyinīm /
manonayanasaṃtāpanivāraṇaparāyaṇām // 157.7 //
tāṃ dṛṣṭvā nṛpatiḥ śrīmān gaṅgātīram athāviśat /
tāṃ dṛṣṭvā prāha nṛpatir harṣagadgadayā girā /
harīn sarvān athāmantrya hanumatpramukhān mune // 157.8 //
asyāḥ prabhāvād dharayo yo 'sau mama pitā prabhuḥ /
sarvapāpavinirmuktas tato yātas triviṣṭapam // 157.9 //
iyaṃ janitrī sakalasya jantor bhuktipradā muktim athāpi dadyāt /
pāpāni hanyād api dāruṇāni kānyānayāsty atra nadī samānā // 157.10 //
hatāni śaśvad duritāni caiva asyāḥ prabhāvād arayaḥ sakhāyaḥ /
vibhīṣaṇo maitram upaiti nityaṃ sītā ca labdhā hanumāṃś ca bandhuḥ // 157.11 //
laṅkā ca bhagnā sagaṇaṃ hi rakṣo hataṃ hi yasyāḥ parisevanena /
yāṃ gautamo devavaraṃ prapūjya śivaṃ śaraṇyaṃ sajaṭām avāpa // 157.12 //
seyaṃ janitrī sakalepsitānām amaṅgalānām api saṃnihantrī /
jagatpavitrīkaraṇaikadakṣā dṛṣṭādya sākṣāt saritāṃ savitrī // 157.13 //
kāyena vācā manasā sadaināṃ vrajāmi gaṅgāṃ śaraṇaṃ śaraṇyām // 157.14 //
etat samākarṇya vaco nṛpasya tatrāplavan harayaḥ sarva eva /
pūjāṃ cakrur vidhivat te pṛthak ca puṣpair anekaiḥ sarvalokopahāraiḥ // 157.15 //
saṃpūjya śarvaṃ nṛpatir yathāvat stutvā vākyaiḥ sarvabhāvopayuktaiḥ /
te vānarā muditāḥ sarva eva nṛtyaṃ ca gītaṃ ca tathaiva cakruḥ // 157.16 //
sukhoṣitas tāṃ rajanīṃ mahātmā priyānuyuktaḥ saṃvṛtaḥ premavadbhiḥ /
duḥkhaṃ jahau sarvam amitrasaṃbhavaṃ kiṃ nāpyate gautamīsevanena // 157.17 //
savismayaḥ paśyati bhṛtyavargaṃ godāvarīṃ stauti ca saṃprahṛṣṭaḥ /
saṃmānayan bhṛtyagaṇaṃ samagram avāpa rāmaḥ kamapi pramodam /
punaḥ prabhāte vimale tu sūrye vibhīṣaṇo dāśarathiṃ babhāṣe // 157.18 //
nādyāpi tṛptās tu bhavāma tīrthe kaṃcic ca kālaṃ nivasāma cātra /
vatsyāma cātraiva parāś catasro rātrīr atho yāma vṛtās tv ayodhyām // 157.19 //
tasyātha vākyaṃ harayo 'numenire tathaiva rātrīr aparāś catasraḥ /
saṃpūjya devaṃ sakaleśvaraṃ taṃ bhrātṛpriyaṃ tīrtham atho jagāma // 157.20 //
siddheśvaraṃ nāma jagatprasiddhaṃ yasya prabhāvāt prabalo daśāsyaḥ /
evaṃ tu pañcāham athoṣire te svaṃ svaṃ pratiṣṭhāpitaliṅgam arcya // 157.21 //
śuśrūṣaṇaṃ tatra karoti vāyoḥ suto 'nugāmī hanumān nṛpasya /
gacchan nṛpendro hanumantam āha liṅgāni sarvāṇi visarjayasva // 157.22 //
matsthāpitāny uttamamantravidbhis tathetaraiḥ śaṃkarakiṃkaraiś ca /
nodvāsya pūjāṃ paraśaṃkareṇa bāhyaṃ samāyojyam aho bhavasya // 157.23 //
tiṣṭhanti susthās tadanādareṇa te khaḍgapattrādiṣu saṃbhavanti /
ye 'śraddadhānāḥ śivaliṅgapūjāṃ vidhāya kṛtyaṃ na samācaranti // 157.24 //
yathocitaṃ te yamakiṃkarair hi pacyanta evākhiladurgatīṣu /
rāmājñayā vāyusuto jagāma dorbhyāṃ na cotpāṭayituṃ śaśāka // 157.25 //
tataḥ svapucchena grahītukāmaḥ saṃveṣṭya liṅgaṃ tu visṛṣṭakāmaḥ /
naivāśakat tan mahad adbhutaṃ syāt kapīśvarāṇāṃ nṛpates tathaiva // 157.26 //
kaś cālayel labdhamahānubhāvaṃ maheśaliṅgaṃ puruṣo manasvī /
tan niścalaṃ prekṣya mahānubhāvo nṛpapravīraḥ sahasā jagāma // 157.27 //
viprān athāmantrya vidhāya pūjāṃ pradakṣiṇīkṛtya ca rāmacandraḥ /
śuddhātiśuddhena hṛdākhilais tair liṅgāni sarvāṇi nanāma rāmaḥ // 157.28 //
kiṣkindhavāsipravarair aśeṣaiḥ saṃsevitaṃ tīrtham ato babhūva /
atrāplavād eva mahānti pāpāny api kṣayaṃ yānti na saṃśayo 'tra // 157.29 //
punaś ca gaṅgāṃ praṇanāma bhaktyā prasīda mātar mama gautamīti /
jalpan muhur vismitacittavṛttir vilokayan praṇaman gautamīṃ tām // 157.30 //
tataḥ prabhṛty etad atīva puṇyaṃ kiṣkindhatīrthaṃ vibudhā vadanti /
paṭhet smared vāpi śṛṇoti bhaktyā pāpāpahaṃ kiṃ punaḥ snānadānaiḥ // 157.31 //
vyāsatīrtham iti khyātaṃ prācetasam ataḥ param /
nātaḥ parataraṃ kiṃcit pāvanaṃ sarvasiddhidam // 158.1 //
daśa me mānasāḥ putrāḥ sraṣṭāro jagatām api /
antaṃ jijñāsavas te vai pṛthivyā jagmur ojasā // 158.2 //
punaḥ sṛṣṭāḥ punas te 'pi yātās tān samavekṣitum /
naiva te 'pi samāyātā ye gatās te gatā gatāḥ // 158.3 //
tadotpannā mahāprājñā divyā āṅgiraso mune /
vedavedāṅgatattvajñāḥ sarvaśāstraviśāradāḥ // 158.4 //
te 'nujñātā aṅgirasā guruṃ natvā tapodhanāḥ /
tapase niścitāḥ sarve naiva pṛṣṭvā tu mātaram // 158.5 //
sarvebhyo hy adhikā mātā gurubhyo gauraveṇa hi /
tadā nārada kopena sā śaśāpa tadātmajān // 158.6 //
mām anādṛtya ye putrāḥ pravṛttāś carituṃ tapaḥ /
sarvair api prakārais tan na teṣāṃ siddhim eṣyati // 158.7 //
nānādeśāṃś ca cinvānās tapaḥsiddhiṃ na yānti ca /
vighnam anveti tān sarvān itaś cetaś ca dhāvataḥ // 158.8 //
kvāpi tad rākṣasair vighnaṃ kvāpi tan mānuṣair abhūt /
pramadābhiḥ kvacic cāpi kvāpi taddehadoṣataḥ // 158.9 //
evaṃ tu bhramamāṇās te yayuḥ sarve taponidhim /
agastyaṃ tapatāṃ śreṣṭhaṃ kumbhayoniṃ jagadgurum // 158.10 //
namaskṛtvā hy āṅgirasā hy agnivaṃśasamudbhavāḥ /
dakṣiṇāśāpatiṃ śāntaṃ vinītāḥ praṣṭum udyatāḥ // 158.11 //
bhagavan kena doṣeṇa tapo 'smākaṃ na sidhyati /
nānāvidhair apy upāyaiḥ kurvatāṃ ca punaḥ punaḥ // 158.12 //
kiṃ kurmaḥ kaḥ prakāro 'tra tapasy eva bhavāma kim /
upāyaṃ brūhi viprendra jyeṣṭho 'si tapasā dhruvam // 158.13 //
jñātāsi jñānināṃ brahman vaktāsi vadatāṃ varaḥ /
śānto 'si yamināṃ nityaṃ dayāvān priyakṛt tathā // 158.14 //
akrodhanaś ca na dveṣṭā tasmād brūhi vivakṣitam /
sāhaṃkārā dayāhīnā gurusevāvivarjitāḥ /
asatyavādinaḥ krūrā na te tattvaṃ vijānate // 158.15 //
agastyaḥ prāha tān sarvān kṣaṇaṃ dhyātvā śanaiḥ śanaiḥ // 158.16 //
śāntātmāno bhavanto vai sraṣṭāro brahmaṇā kṛtāḥ /
na paryāptaṃ tapaś cābhūt smaradhvaṃ smayakāraṇam // 158.17 //
brahmaṇā nirmitāḥ pūrvaṃ ye gatāḥ sukham edhate /
ye gatāḥ punar anveṣṭuṃ te ca tv āṅgiraso 'bhavan // 158.18 //
te yūyaṃ ca punaḥ kāle yātā yātāḥ śanaiḥ śanaiḥ /
prajāpater apy adhikā bhavitāro na saṃśayaḥ // 158.19 //
ito yāntu tapas taptuṃ gaṅgāṃ trailokyapāvanīm /
nopāyo 'nyo 'sti saṃsāre vinā gaṅgāṃ śivapriyām // 158.20 //
tatrāśrame puṇyadeśe jñānadaṃ pūjayiṣyatha /
sa cchedayiṣyaty akhilaṃ saṃśayaṃ vo mahāmatiḥ /
na siddhiḥ kvāpi keṣāṃcid vinā sadguruṇā yataḥ // 158.21 //
te tam ūcur munivaraṃ jñānadaḥ ko 'bhidhīyate /
brahmā viṣṇur maheśo vā ādityo vāpi candramāḥ // 158.22 //
agniś ca varuṇaḥ kaḥ syāj jñānado munisattama /
agastyaḥ punar apy āha jñānadaḥ śrūyatām ayam // 158.23 //
yā āpaḥ so 'gnir ity ukto yo 'gniḥ sūryaḥ sa ucyate /
yaś ca sūryaḥ sa vai viṣṇur yaś ca viṣṇuḥ sa bhāskaraḥ // 158.24 //
yaś ca brahmā sa vai rudro yo rudraḥ sarvam eva tat /
yasya sarvaṃ tu taj jñānaṃ jñānadaḥ so 'tra kīrtyate // 158.25 //
deśikaprerakavyākhyākṛdupādhyāyadehadāḥ /
guravaḥ santi bahavas teṣāṃ jñānaprado mahān // 158.26 //
tad eva jñānam atroktaṃ yena bhedo vihanyate /
eka evādvayaḥ śaṃbhur indramitrāgnināmabhiḥ /
vadanti bahudhā viprā bhrāntopakṛtihetave // 158.27 //
etac chrutvā muner vākyaṃ gāthā gāyanta eva te /
jagmuḥ pañcottarāṃ gaṅgāṃ pañca jagmuś ca dakṣiṇām // 158.28 //
agastyenoditān devān pūjayanto yathāvidhi /
āsaneṣu viśeṣeṇa hy āsīnās tattvacintakāḥ // 158.29 //
teṣāṃ sarve suragaṇāḥ prītimanto 'bhavan mune /
sraṣṭṛtvaṃ tu yugādau yat kalpitaṃ viśvayoninā // 158.30 //
adharmāṇāṃ nivṛttyarthaṃ vedānāṃ sthāpanāya ca /
lokānām upakārārthaṃ dharmakāmārthasiddhaye // 158.31 //
purāṇasmṛtivedārthadharmaśāstrārthaniścaye /
sraṣṭṛtvaṃ jagatām iṣṭaṃ tādṛgrūpā bhaviṣyatha // 158.32 //
prajāpatitvaṃ teṣāṃ vai bhaviṣyati śanaiḥ kramāt /
yadā hy adharmo bhavitā vedānāṃ ca parābhavaḥ // 158.33 //
vedānāṃ vyasanaṃ tebhyo bhāvivyāsās tatas tu te /
yadā yadā tu dharmasya glānir vedasya dṛśyate // 158.34 //
tadā tadā tu te vyāsā bhaviṣyanty upakāriṇaḥ /
teṣāṃ yat tapasaḥ sthānaṃ gaṅgāyās tīram uttamam // 158.35 //
tatra tatra śivo viṣṇur aham āditya eva ca /
agnir āpaḥ sarvam iti tatra saṃnihitaṃ sadā // 158.36 //
naitebhyaḥ pāvanaṃ kiṃcin naitebhyas tv adhikaṃ kvacit /
tattadākāratāṃ prāptaṃ paraṃ brahmaiva kevalam // 158.37 //
sarvātmakaḥ śivo vyāpī sarvabhāvasvarūpadhṛk /
viśeṣatas tatra tīrthe sarvaprāṇyanukampayā // 158.38 //
sarvair devair anuvṛtas tadanugrahakārakaḥ /
dharmavyāsās tu te jñeyā vedavyāsās tathaiva ca // 158.39 //
teṣāṃ tīrthaṃ tena nāmnā vyapadiṣṭaṃ jagattraye /
pāpapaṅkakṣālanāmbho mohadhvāntamadāpaham /
sarvasiddhipradaṃ puṃsāṃ vyāsatīrtham anuttamam // 158.40 //
vañjarāsaṃgamaṃ nāma tīrthaṃ trailokyaviśrutam /
ṛṣibhiḥ sevitaṃ nityaṃ siddhai rājarṣibhis tathā // 159.1 //
dāsatvam agamat pūrvaṃ nāgānāṃ garuḍaḥ khagaḥ /
mātṛdāsyāt tadā duḥkhaparisaṃtaptamānasaḥ /
kadācic cintayām āsa rahaḥ sthitvā viniśvasan // 159.2 //
ta eva dhanyā loke 'smin kṛtapuṇyās ta eva hi /
nānyasevā kṛtā yais tu na yeṣāṃ vyasanāgamaḥ // 159.3 //
sukhaṃ tiṣṭhanti gāyanti svapanti ca hasanti ca /
svadehaprabhavo dhanyā dhig dhig anyavaśe sthitān // 159.4 //
iti cintāsamāviṣṭo jananīm etya duḥkhitaḥ /
paryapṛcchad ameyātmā vainateyo 'tha mātaram // 159.5 //
kasyāparādhān mātas tvaṃ pitur vā mama vānyataḥ /
dāsītvam āptā vada tatkāraṇaṃ mama pṛcchataḥ // 159.6 //
sābravīt putram ātmīyam aruṇasyānujaṃ priyam // 159.7 //
naiva kasyāparādho 'sti svāparādho mayoditaḥ /
yasyā vākyaṃ viparyeti sā dāsī syān mayoditam // 159.8 //
kadrūś cāpi tathaivāhaṃ sā mayā saṃyutā yayau /
kadrvā mamābhavad vādaś chadmanāhaṃ tayā jitā // 159.9 //
vidhir hi balavāṃs tāta kāṃ kāṃ ceṣṭāṃ na ceṣṭate /
evaṃ dāsītvam agamaṃ kadrvāḥ kaśyapanandana /
yadā dāsī tu jātāhaṃ dāso 'bhūs tvaṃ dvijanmaja // 159.10 //
tūṣṇīṃ tadā babhūvāsau garuḍo 'tīva duḥkhitaḥ /
na kiṃcid ūce jananīṃ cintayan bhavitavyatām // 159.11 //
kadrūḥ kadācit sā prāha putrāṇāṃ hitam icchatī /
ātmano bhūtim icchantī vinatāṃ khagamātaram // 159.12 //
putraḥ sūryaṃ namaskartuṃ tava yāty anivāritaḥ /
aho lokatraye 'py asmin dhanyāsi bata dāsy api // 159.13 //
svaduḥkhaṃ gūhamānā sā kadrūṃ prāha suvismitā // 159.14 //
tava putrās tu kim iti raviṃ draṣṭuṃ na yānti ca // 159.15 //
putrān madīyān subhage naya nāgālayaṃ prati /
samudrasya samīpe tu tad āste śītalaṃ saraḥ // 159.16 //
suparṇas tv avahan nāgān kadrūṃ ca vinatā tathā /
tataḥ provāca muditā vainateyasya mātaram // 159.17 //
surāṇāṃ netu nilayaṃ garuḍo matsutān iti /
punaḥ prāha sarpamātā garuḍaṃ vinayānvitam // 159.18 //
putrā me draṣṭum icchanti haṃsaṃ trijagatāṃ gurum /
namaskṛtvā tataḥ sūryam eṣyanti nilayaṃ mama /
haṇḍe tvaṃ naya putrān me sūryamaṇḍalam anvaham // 159.19 //
sā vepamānā vinatā dīnā kadrūm abhāṣata // 159.20 //
nāhaṃ kṣamā sarpamātaḥ putro me neṣyate sutān /
dṛṣṭvā dinakaraṃ devaṃ punar eva prayāntu te // 159.21 //
vinatā svasutaṃ prāha vihagānām adhīśvaram /
namaskartum athecchanti nāgāḥ svāmitvam āgatāḥ // 159.22 //
bhāsvantam ity uvāceyaṃ māṃ sarpajananī haṭhāt /
tathety uktvā sa garuḍo mām ārohantu pannagāḥ // 159.23 //
tadārūḍhaṃ sarpasainyaṃ garuḍaṃ vihagādhipam /
śanaiḥ śanair upagamad yatra devo divākaraḥ /
te dahyamānās tīkṣṇena bhānutāpena vivyathuḥ // 159.24 //
nivartasva mahāprājña pataṃgāya namo namaḥ /
alaṃ sūryasya sadanaṃ dagdhāḥ sūryasya tejasā /
yāmas tvayā vā garuḍa vihāya tvām athāpi vā // 159.25 //
evaṃ nāgair ucyamāna ādityaṃ darśayāmi vaḥ /
ity uktvā gaganaṃ śīghraṃ jagāmādityasaṃmukhaḥ // 159.26 //
dagdhabhogā nipetus te dvīpaṃ taṃ vīraṇaṃ prati /
bahavaḥ śatasāhasrāḥ pīḍitā dagdhavigrahāḥ // 159.27 //
putrāṇām ārtasaṃnādaṃ patitānāṃ mahītale /
āśvāsituṃ samāyātā tān sā kadrūḥ suvihvalā // 159.28 //
uvāca vinatāṃ kadrūs tava putro 'tiduṣkṛtam /
kṛtavān atidurmedhā yeṣāṃ śāntir na vidyate // 159.29 //
nānyathā kartum āyāti svāmivākyaṃ phaṇīśvaraḥ /
sa kāśyapo bṛhattejā yady atra syād anāmayam // 159.30 //
bhavec caivaṃ kathaṃ śāntiḥ putrāṇāṃ mama bhāmini /
kadrvās tad vacanaṃ śrutvā vinatā hy atibhītavat // 159.31 //
putram āha mahātmānaṃ garuḍaṃ vihagādhipam // 159.32 //
nedaṃ yuktataraṃ putra bhūṣaṇaṃ vinayena hi /
vartituṃ yuktam ity uktaṃ vaiparītyaṃ na yujyate // 159.33 //
nāmitreṣv api kartavyaṃ sadbhir jihmaṃ kadācana /
śrotriye cāntyaje vāpi samaṃ candraḥ prakāśate // 159.34 //
kurvanty aniṣṭaṃ kapaṭais ta eva mama putraka /
prasahya kartuṃ ye sākṣād aśaktāḥ puruṣādhamāḥ // 159.35 //
vinatā ca tataḥ prāha kadrūṃ tāṃ sarpamātaram // 159.36 //
kiṃ kṛtvā śāntir abhyeti putrāṇāṃ te karomi tat /
jarayā tu gṛhītās te vada śāntiṃ karomi tat // 159.37 //
kadrūr apy āha vinatāṃ rasātalagataṃ payaḥ /
tenābhiṣecitānāṃ me putrāṇāṃ śāntir eṣyati // 159.38 //
kadrvās tad vacanaṃ śrutvā rasātalagataṃ payaḥ /
kṣaṇenaiva samānīya nāgāṃs tān abhyaṣecayat /
tataḥ provāca garuḍo maghavānaṃ śatakratum // 159.39 //
meghāś cāpy atra varṣantu trailokyasyopakāriṇaḥ // 159.40 //
tathā vavarṣa parjanyo nāgānām abhavac chivam /
rasātalabhavaṃ gāṅgaṃ nāgasaṃjīvanaṃ payaḥ // 159.41 //
jarāśokavināśārtham ānītaṃ garuḍena yat /
yatrābhiṣecitā nāgās tan nāgālayam ucyate // 159.42 //
garuḍena yato vāri ānītaṃ tad rasātalāt /
tad gāṅgaṃ vāri sarveṣāṃ sarvapāpapraṇāśanam // 159.43 //
jarāyā vāraṇaṃ yasmān nāgānām abhavac chivam /
rasātalabhavaṃ gāṅgaṃ nāgasaṃjīvanaṃ yataḥ // 159.44 //
jarāśokavināśārthaṃ gaṅgāyā dakṣiṇe taṭe /
sākṣād amṛtasaṃvāhā vañjarā sābhavan nadī // 159.45 //
jarādāridryasaṃtāpahāriṇī kleśavāriṇī /
rasātalabhavā gaṅgā martyalokabhavā tu yā // 159.46 //
tayoś ca saṃgamo yaḥ syāt kiṃ punas tatra varṇyate /
yasyānusmaraṇād eva nāśaṃ yānty aghasaṃcayāḥ // 159.47 //
tatra ca snānadānānāṃ phalaṃ ko vaktum īśvaraḥ /
sapādaṃ tatra tīrthānāṃ lakṣam āhur manīṣiṇaḥ // 159.48 //
sarvasaṃpattidātṝṇāṃ sarvapāpaughahāriṇām /
vañjarāsaṃgamasamaṃ tīrthaṃ kvāpi na vidyate /
yadanusmaraṇenāpi vipadyante vipattayaḥ // 159.49 //
devāgamaṃ nāma tīrthaṃ sarvakāmapradaṃ śivam /
bhuktimuktipradaṃ nṝṇāṃ pitṝṇāṃ tṛptikārakam // 160.1 //
tatra vṛttaṃ samākhyāsye tava yatnena nārada /
devānām asurāṇāṃ ca spardhābhūd dhanahetave // 160.2 //
svargaḥ surāṇām abhavad asurāṇām ilābhavat /
karmabhūmim avaṣṭabhya asurāḥ sarvato 'bhavan // 160.3 //
devānāṃ yajñabhāgāṃś ca dātṝn ghnanty asurās tataḥ /
tataḥ suragaṇāḥ sarve yajñabhāgair vinā kṛtāḥ // 160.4 //
vyathitā mām upājagmuḥ kiṃ kṛtyam iti cābruvan /
mayā coktāḥ suragaṇā yuddhe jitvāsurān balāt // 160.5 //
bhuvaṃ prāpsyatha karmāṇi havīṃṣi ca yaśāṃsi ca /
tathety uktvā gatā devā bhūmiṃ te samarārthinaḥ // 160.6 //
daityāś ca dānavāś caiva rākṣasā baladarpitāḥ /
ekībhūtvā yayus te 'pi jayino yuddhakāṅkṣiṇaḥ // 160.7 //
ahir vṛtro balis tvāṣṭrir namuciḥ śambaro mayaḥ /
ete cānye ca bahavo yoddhāro baladarpitāḥ // 160.8 //
agnir indro 'tha varuṇas tvaṣṭā pūṣā tathāśvinau /
maruto lokapālāś ca nānāyuddhaviśāradāḥ // 160.9 //
te dānavāḥ sarva eva yāmyāṃ vai diśi saṃgare /
akurvanta mahāyatnaṃ dakṣiṇārṇavasaṃsthitāḥ // 160.10 //
trikūṭaḥ parvataśreṣṭho rākṣasānāṃ purābhavat /
tadvanena yayuḥ sarve taiḥ sārdhaṃ dakṣiṇārṇavam // 160.11 //
sarveṣāṃ melanaṃ yatra parvato malayas tu saḥ /
malayasyāpi deśo 'sau devārīṇām abhūt tadā // 160.12 //
devānāṃ gautamītīre tatra saṃnihitaḥ śivaḥ /
iti teṣāṃ samāyogo devānām abhavat kila // 160.13 //
devāḥ svaratham ārūḍhās tatra tatra samāgaman /
gautamyāḥ saridambāyāḥ puline vimalāśayāḥ // 160.14 //
prasannābhīṣṭadā yā syāt pitṝṇām akhilasya tu /
tato devagaṇāḥ sarve stutvā devaṃ maheśvaram /
abhayaṃ cintayām āsus te sarve 'tha parasparam // 160.15 //
atrāpy upāyaḥ ko 'smākaṃ nirjitānāṃ parair haṭhāt /
ekam evātra naḥ śreyo vijayo vāthavā mṛtiḥ /
sapatnair abhibhūtānāṃ jīvitaṃ dhiṅ manasvinām // 160.16 //
etasminn antare putra vāg uvācāśarīriṇī // 160.17 //
kleśenālaṃ suragaṇā gautamīm āśu gacchata /
bhaktyā hariharau tatra samārādhayateśvarau // 160.18 //
godāvaryās tayoś caiva prasādāt kiṃ tu duṣkaram // 160.19 //
prasannābhyāṃ harīśābhyāṃ devā jayam abhīpsitam /
avāpya sarvato jagmuḥ pālayanto divaukasaḥ // 160.20 //
yatra devāgamo jātas tat tīrthaṃ tena viśrutam /
devāgamaṃ praśaṃsanti munayas tattvadarśinaḥ // 160.21 //
tatrāśītisahasrāṇi śivaliṅgāni nārada /
devāgamaḥ parvato 'sau priya ity api kathyate /
tataḥ prabhṛti tat tīrthaṃ devapriyam ato viduḥ // 160.22 //
kuśatarpaṇam ākhyātaṃ praṇītāsaṃgamaṃ tathā /
tīrthaṃ sarveṣu lokeṣu bhuktimuktipradāyakam // 161.1 //
tasya svarūpaṃ vakṣyāmi śṛṇu pāpaharaṃ śubham /
vindhyasya dakṣiṇe pārśve sahyo nāma mahāgiriḥ // 161.2 //
yadaṅghribhyo 'bhavan nadyo godābhīmarathīmukhāḥ /
yatrābhavat tad virajam ekavīrā ca yatra sā // 161.3 //
na tasya mahimā kaiścid api śakyo 'nuvarṇitum /
tasmin girau puṇyadeśe śṛṇu nārada yatnataḥ // 161.4 //
guhyād guhyataraṃ vakṣye sākṣād vedoditaṃ śubham /
yan na jānanti munayo devāś ca pitaro 'surāḥ // 161.5 //
tad ahaṃ prītaye vakṣye śravaṇāt sarvakāmadam /
paraḥ sa puruṣo jñeyo hy avyakto 'kṣara eva tu // 161.6 //
aparaś ca kṣaras tasmāt prakṛtyanvita eva ca /
nirākārāt sāvayavaḥ puruṣaḥ samajāyata // 161.7 //
tasmād āpaḥ samudbhūtā adbhyaś ca puruṣas tathā /
tābhyām abjaṃ samudbhūtaṃ tatrāham abhavaṃ mune // 161.8 //
pṛthivī vāyur ākāśa āpo jyotis tathaiva ca /
ete mattaḥ pūrvatarā ekadaivābhavan mune // 161.9 //
etān eva prapaśyāmi nānyat sthāvarajaṅgamam /
naiva vedās tadā cāsan nāhaṃ draṣṭāsmi kiṃcana // 161.10 //
yasmād ahaṃ samudbhūto na paśyeyaṃ tam apy atha /
tūṣṇīṃ sthite mayi tadā aśrauṣaṃ vācam uttamām // 161.11 //
brahman kuru jagatsṛṣṭiṃ sthāvarasya carasya ca // 161.12 //
tato 'ham abravaṃ vācaṃ paruṣāṃ tatra nārada /
kathaṃ srakṣye kva vā srakṣye kena srakṣya idaṃ jagat // 161.13 //
saiva vāg abravīd daivī prakṛtir yābhidhīyate /
viṣṇunā preritā mātā jagadīśā jaganmayī // 161.14 //
yajñaṃ kuru tataḥ śaktis te bhavitrī na saṃśayaḥ /
yajño vai viṣṇur ity eṣā śrutir brahman sanātanī // 161.15 //
kiṃ yajvanām asādhyaṃ syād iha loke paratra ca // 161.16 //
punas tām abravaṃ devīṃ kva vā keneti tad vada /
yajñaḥ kāryo mahābhāge tataḥ sovāca māṃ prati // 161.17 //
oṃkārabhūtā yā devī mātṛkalpā jaganmayī /
karmabhūmau yajasveha yajñeśaṃ yajñapūruṣam // 161.18 //
sa eva sādhanaṃ te syāt tena taṃ yaja suvrata /
yajñaḥ svāhā svadhā mantrā brāhmaṇā havirādikam // 161.19 //
harir evākhilaṃ tena sarvaṃ viṣṇor avāpyate // 161.20 //
punas tām abravaṃ devīṃ karmabhūḥ kva vidhīyate /
tadā nārada naivāsīd bhāgīrathy atha narmadā // 161.21 //
yamunā naiva tāpī sā sarasvaty atha gautamī /
samudro vā nadaḥ kaścin na saraḥ sarito 'malāḥ /
sā śaktiḥ punar apy evaṃ mām uvāca punaḥ punaḥ // 161.22 //
sumeror dakṣiṇe pārśve tathā himavato gireḥ /
dakṣiṇe cāpi vindhyasya sahyāc caivātha dakṣiṇe /
sarvasya sarvakāle tu karmabhūmiḥ śubhodayā // 161.23 //
tat tu vākyam atho śrutvā tyaktvā meruṃ mahāgirim /
taṃ pradeśam athāgatya sthātavyaṃ kvety acintayam /
tato mām abravīt saiva viṣṇor vāṇy aśarīriṇī // 161.24 //
ito gaccha itas tiṣṭha tathopaviśa cātra hi /
saṃkalpaṃ kuru yajñasya sa te yajñaḥ samāpyate // 161.25 //
kṛte caivātha saṃkalpe yajñārthe surasattama /
yad vadanty akhilā vedā vidhe tat tat samācara // 161.26 //
itihāsapurāṇāni yad anyac chabdagocaram /
svato mukhe mama prāyād abhūc ca smṛtigocaram // 161.27 //
vedārthaś ca mayā sarvo jñāto 'sau tatkṣaṇena ca /
tataḥ puruṣasūktaṃ tad asmaraṃ lokaviśrutam // 161.28 //
yajñopakaraṇaṃ sarvaṃ tad uktaṃ ca tv akalpayam /
taduktena prakāreṇa yajñapātrāṇy akalpayam // 161.29 //
ahaṃ sthitvā yatra deśe śucir bhūtvā yatātmavān /
dīkṣito vipradeśo 'sau mannāmnā tu prakīrtitaḥ // 161.30 //
maddevayajanaṃ puṇyaṃ nāmnā brahmagiriḥ smṛtaḥ /
caturaśītiparyantaṃ yojanāni mahāmune // 161.31 //
maddevayajanaṃ puṇyaṃ pūrvato brahmaṇo gireḥ /
tatra madhye vedikā syād gārhapatyo 'sya dakṣiṇe // 161.32 //
tatra cāhavanīyasya evam agnīṃs tv akalpayam /
vinā patnyā na sidhyeta yajñaḥ śrutinidarśanāt // 161.33 //
śarīram ātmano 'haṃ vai dvedhā cākaravaṃ mune /
pūrvārdhena tataḥ patnī mamābhūd yajñasiddhaye // 161.34 //
uttareṇa tv ahaṃ tadvad ardho jāyā iti śruteḥ /
kālaṃ vasantam utkṛṣṭam ājyarūpeṇa nārada // 161.35 //
akalpayaṃ tathā cedhmaṃ grīṣmaṃ cāpi śarad dhaviḥ /
ṛtuṃ ca prāvṛṣaṃ putra tadā barhir akalpayam // 161.36 //
chandāṃsi sapta vai tatra tadā paridhayo 'bhavan /
kalākāṣṭhānimeṣā hi samitpātrakuśāḥ smṛtāḥ // 161.37 //
yo 'nādiś ca tv anantaś ca svayaṃ kālo 'bhavat tadā /
yūparūpeṇa devarṣe yoktraṃ ca paśubandhanam // 161.38 //
sattvāditriguṇāḥ pāśā naiva tatrābhavat paśuḥ /
tato 'ham abravaṃ vācaṃ vaiṣṇavīm aśarīriṇīm // 161.39 //
vinaiva paśunā nāyaṃ yajñaḥ parisamāpyate /
tato mām avadad devī saiva nityāśarīriṇī // 161.40 //
pauruṣeṇātha sūktena stuhi taṃ puruṣaṃ param // 161.41 //
tathety uktvā stūyamāne devadeve janārdane /
mama cotpādake bhaktyā sūktena puruṣasya hi // 161.42 //
sā ca mām abravīd devī brahman māṃ tvaṃ paśuṃ kuru /
tadā vijñāya puruṣaṃ janakaṃ mama cāvyayam // 161.43 //
kālayūpasya pārśve taṃ guṇapāśair niveśitam /
barhisthitam ahaṃ praukṣaṃ puruṣaṃ jātam agrataḥ // 161.44 //
etasminn antare tatra tasmāt sarvam abhūd idam /
brāhmaṇās tu mukhāt tasya 'bhavan bāhvoś ca kṣatriyāḥ // 161.45 //
mukhād indras tathāgniś ca śvasanaḥ prāṇato 'bhavat /
diśaḥ śrotrāt tathā śīrṣṇaḥ sarvaḥ svargo 'bhavat tadā // 161.46 //
manasaś candramā jātaḥ sūryo 'bhūc cakṣuṣas tathā /
antarikṣaṃ tathā nābher ūrubhyāṃ viśa eva ca // 161.47 //
padbhyāṃ śūdraś ca saṃjātas tathā bhūmir ajāyata /
ṛṣayo romakūpebhya oṣadhyaḥ keśato 'bhavan // 161.48 //
grāmyāraṇyāś ca paśavo nakhebhyaḥ sarvato 'bhavan /
kṛmikīṭapataṃgādi pāyūpasthād ajāyata // 161.49 //
sthāvaraṃ jaṅgamaṃ kiṃcid dṛśyādṛśyaṃ ca kiṃcana /
tasmāt sarvam abhūd devā mattaś cāpy abhavan punaḥ /
etasminn antare saiva viṣṇor vāg abravīc ca mām // 161.50 //
sarvaṃ saṃpūrṇam abhavat sṛṣṭir jātā tathepsitā /
idānīṃ juhudhi hy agnau pātrāṇi ca samāni ca // 161.51 //
visarjaya tathā yūpaṃ praṇītāṃ ca kuśāṃs tathā /
ṛtvigrūpaṃ yajñarūpam uddeśyaṃ dhyeyam eva ca // 161.52 //
sruvaṃ ca puruṣaṃ pāśān sarvaṃ brahman visarjaya // 161.53 //
tadvākyasamakālaṃ tu kramaśo yajñayoniṣu /
gārhapatye dakṣiṇāgnau tathā caiva mahāmune // 161.54 //
pūrvasminn api caivāgnau kramaśo juhvatas tadā /
tatra tatra jagadyonim anusaṃdhāya pūruṣam // 161.55 //
mantrapūtaṃ śuciḥ samyag yajñadevo jaganmayaḥ /
lokanātho viśvakartā kuṇḍānāṃ tatra saṃnidhau // 161.56 //
śuklarūpadharo viṣṇur bhaved āhavanīyake /
śyāmo viṣṇur dakṣiṇāgneḥ pīto gṛhapateḥ kaveḥ // 161.57 //
sarvakālaṃ teṣu viṣṇur ato deśeṣu saṃsthitaḥ /
na tena rahitaṃ kiṃcid viṣṇunā viśvayoninā // 161.58 //
praṇītāyāḥ praṇayanaṃ mantraiś cākaravaṃ tataḥ /
praṇītodakam apy etat praṇīteti nadī śubhā // 161.59 //
vyasarjayaṃ praṇītāṃ tāṃ mārjayitvā kuśair atha /
mārjane kriyamāṇe tu praṇītodakabindavaḥ // 161.60 //
patitās tatra tīrthāni jātāni guṇavanti ca /
saṃjātā muniśārdūla snānāt kratuphalapradā // 161.61 //
yālaṃkṛtā sarvakālaṃ devadevena śārṅgiṇā /
sopānapaṅktiḥ sarveṣāṃ vaikuṇṭhārohaṇāya sā // 161.62 //
saṃmārjitāḥ kuśā yatra patitā bhūtale śubhe /
kuśatarpaṇam ākhyātaṃ bahupuṇyaphalapradam // 161.63 //
kuśaiś ca tarpitāḥ sarve kuśatarpaṇam ucyate /
paścāc ca saṃgatā tatra gautamī kāraṇāntarāt // 161.64 //
praṇītāyāṃ mahābuddhe praṇītāsaṃgamo 'bhavat /
kuśatarpaṇadeśe tu tat tīrthaṃ kuśatarpaṇam // 161.65 //
tatraiva kalpito yūpo mayā vindhyasya cottare /
visṛṣṭo lokapūjyo 'sau viṣṇor āsīt samāśrayaḥ // 161.66 //
akṣayaś cābhavac chrīmān akṣayo 'sau vaṭo 'bhavat /
nityaś ca kālarūpo 'sau smaraṇāt kratupuṇyadaḥ // 161.67 //
maddevayajanaṃ cedaṃ daṇḍakāraṇyam ucyate /
saṃpūrṇe tu kratau viṣṇur mayā bhaktyā prasāditaḥ // 161.68 //
yo virāḍ ucyate vede yasmān mūrtam ajāyata /
yasmāc ca mama cotpattir yasyedaṃ vikṛtaṃ jagat // 161.69 //
tam ahaṃ devadeveśam abhivandya vyasarjayam /
yojanāni caturviṃśan maddevayajanaṃ śubham // 161.70 //
tasmād adyāpi kuṇḍāni santi ca trīṇi nārada /
yajñeśvarasvarūpāṇi viṣṇor vai cakrapāṇinaḥ // 161.71 //
tataḥ prabhṛti cākhyātaṃ maddevayajanaṃ ca tat /
tatrasthaḥ kṛmikīṭādiḥ so 'py ante muktibhājanam // 161.72 //
dharmabījaṃ muktibījaṃ daṇḍakāraṇyam ucyate /
viśeṣād gautamīśliṣṭo deśaḥ puṇyatamo 'bhavat // 161.73 //
praṇītāsaṃgame cāpi kuśatarpaṇa eva vā /
snānadānādi yaḥ kuryāt sa gacchet paramaṃ padam // 161.74 //
smaraṇaṃ paṭhanaṃ vāpi śravaṇaṃ cāpi bhaktitaḥ /
sarvakāmapradaṃ puṃsāṃ bhuktimuktipradaṃ viduḥ // 161.75 //
ubhayos tīrayos tatra tīrthāny āhur manīṣiṇaḥ /
ṣaḍaśītisahasrāṇi teṣu puṇyaṃ puroditam // 161.76 //
vārāṇasyā api mune kuśatarpaṇam uttamam /
nānena sadṛśaṃ tīrthaṃ vidyate sacarācare // 161.77 //
brahmahatyādipāpānāṃ smaraṇād api nāśanam /
tīrtham etan mune proktaṃ svargadvāraṃ mahītale // 161.78 //
manyutīrtham iti khyātaṃ sarvapāpapraṇāśanam /
sarvakāmapradaṃ nṝṇāṃ smaraṇād aghanāśanam // 162.1 //
tasya prabhāvaṃ vakṣyāmi śṛṇuṣvāvahito mune /
devānāṃ dānavānāṃ ca saṃgaro 'bhūn mithaḥ purā // 162.2 //
tatrājayan naiva surā dānavā jayino 'bhavan /
parāṅmukhāḥ suragaṇāḥ saṃgarād gatacetasaḥ // 162.3 //
mām abhyetya samūcus te dehi no 'bhayakāraṇam /
tān ahaṃ pratyavocaṃ vai gaṅgāṃ gacchata sarvaśaḥ // 162.4 //
tatra vai gautamītīre stutvā devaṃ maheśvaram /
anapāyanirāyāsasahajānandasundaram // 162.5 //
lapsyate sarvavibudhā jayahetur maheśvarāt /
tathety uktvā suragaṇāḥ stuvanti sma maheśvaram // 162.6 //
tapo 'tapyanta kecid vai nanṛtuś ca tathāpare /
asnāpayaṃś ca kecic ca 'pūjayaṃś ca tathāpare // 162.7 //
tataḥ prasanno bhagavāñ śūlapāṇir maheśvaraḥ /
devān athābravīt tuṣṭo vriyatāṃ yad abhīpsitam // 162.8 //
devā ūcuḥ surapatiṃ vijayāya dadasva naḥ /
puruṣaṃ paramaślāghyaṃ raṇeṣu purataḥ sthitam // 162.9 //
yadbāhubalam āśritya bhavāmaḥ sukhino vayam /
tathety uvāca bhagavān devān prati maheśvaraḥ // 162.10 //
ātmanas tejasā kaścin nirmitaḥ parameṣṭhinā /
manyunāmānam atyugraṃ devasainyapurogamam // 162.11 //
taṃ natvā tridaśāḥ sarve śivaṃ natvā svam ālayam /
manyunā saha cābhyetya punar yuddhāya tasthire // 162.12 //
yuddhe sthitvā tu danujair daiteyaiś ca mahābalaiḥ /
vibudhā jātasaṃnaddhā manyum ūcuḥ puraḥ sthitāḥ // 162.13 //
sāmarthyaṃ tava paśyāmaḥ paścād yotsyāmahe paraiḥ /
tasmād darśaya cātmānaṃ manyo 'smākaṃ yuyutsatām // 162.14 //
tad devavacanaṃ śrutvā manyur āha smayann iva // 162.15 //
janitā mama deveśaḥ sarvajñaḥ sarvadṛk prabhuḥ /
yaḥ sarvaṃ vetti sarveṣāṃ dhāmanāma manaḥsthitam // 162.16 //
naiva kaścic ca taṃ vetti yaḥ sarvaṃ vetti sarvadā /
amūrtaṃ mūrtam apy etad vetti kartā jaganmayaḥ // 162.17 //
paro 'sau bhagavān sākṣāt tathā divy antarikṣagaḥ /
kas tasya rūpaṃ yo veda kasya kartā jaganmayaḥ // 162.18 //
evaṃvidhād ahaṃ jāto māṃ kathaṃ vettum arhatha /
athavā draṣṭukāmā vai bhavanto mānupaśyata // 162.19 //
ity uktvā darśayām āsa manyū rūpaṃ svakaṃ mahat /
tārtīyacakṣuṣodbhūtaṃ bhavasya parameṣṭhinaḥ // 162.20 //
tejasā saṃbhṛtaṃ rūpaṃ yataḥ sarvaṃ tad ucyate /
pauruṣaṃ puruṣeṣv eva ahaṃkāraś ca jantuṣu // 162.21 //
krodhaḥ sarvasya yo bhīma upasaṃhārakṛd bhavet /
taṃ śaṃkarapratinidhiṃ jvalantaṃ nijatejasā // 162.22 //
sarvāyudhadharaṃ dṛṣṭvā praṇemuḥ sarvadevatāḥ /
vitresur daityadanujāḥ kṛtāñjalipuṭāḥ surāḥ // 162.23 //
bhūtvā manyum athocus te tvaṃ senānīḥ prabho bhava /
tvayā dattam idaṃ rājyaṃ manyo bhokṣyāmahe vayam // 162.24 //
tasmāt sarveṣu kāryeṣu jetā tvaṃ jayavardhanaḥ /
tvam indras tvaṃ ca varuṇo lokapālās tvam eva ca // 162.25 //
asmāsu sarvadeveṣu praviśa tvaṃ jayāya vai /
manyuḥ provāca tān sarvān vinā matto na kiṃcana // 162.26 //
sarveṣv antaḥ praviṣṭo 'haṃ na māṃ jānāti kaścana /
sa eva bhagavān manyus tato jātaḥ pṛthak pṛthak // 162.27 //
sa eva rudrarūpī syād rudro manyuḥ śivo 'bhavat /
sthāvaraṃ jaṅgamaṃ caiva sarvaṃ vyāptaṃ hi manyunā // 162.28 //
tam avāpya surāḥ sarve jayam āpuś ca saṃgare /
jayo manyuś ca śauryaṃ ca īśatejaḥsamudbhavam // 162.29 //
manyunā jayam āpyātha kṛtvā daityaiś ca saṃgamam /
yathāgataṃ yayuḥ sarve manyunā parirakṣitāḥ // 162.30 //
yatra vai gautamītīre śivam ārādhya te surāḥ /
manyum āpur jayaṃ caiva manyutīrthaṃ tad ucyate // 162.31 //
utpattiṃ ca tathā manyor yo naraḥ prayataḥ smaret /
vijayo jāyate tasya na kaiścit paribhūyate // 162.32 //
na manyutīrthasadṛśaṃ pāvanaṃ hi mahāmune /
yatra sākṣān manyurūpī sarvadā śaṃkaraḥ sthitaḥ /
tatra snānaṃ ca dānaṃ ca smaraṇaṃ sarvakāmadam // 162.33 //
sārasvataṃ nāma tīrthaṃ sarvakāmapradaṃ śubham /
bhuktimuktipradaṃ nṝṇāṃ sarvapāpapraṇāśanam // 163.1 //
sarvarogapraśamanaṃ sarvasiddhipradāyakam /
tatremaṃ śṛṇu vṛttāntaṃ vistareṇātha nārada // 163.2 //
puṣpotkaṭāt pūrvabhāge parvato lokaviśrutaḥ /
śubhro nāma giriśreṣṭho gautamyā dakṣiṇe taṭe // 163.3 //
śākalya iti vikhyāto muniḥ paramanaiṣṭhikaḥ /
tasmiñ śubhre puṇyagirau tapas tepe hy anuttamam // 163.4 //
tapasyantaṃ dvijaśreṣṭhaṃ gautamītīram āśritam /
sarve bhūtagaṇā nityaṃ praṇamanti stuvanti tam // 163.5 //
agniśuśrūṣaṇaparaṃ vedādhyayanatatparam /
ṛṣigandharvasumanaḥsevite tatra parvate // 163.6 //
tasmin girau mahāpuṇye devadvijabhayaṃkaraḥ /
yajñadveṣī brahmahantā paraśur nāma rākṣasaḥ // 163.7 //
kāmarūpī vicarati nānārūpadharo vane /
kṣaṇaṃ ca brahmarūpeṇa kadācid vyāghrarūpadhṛk // 163.8 //
kadācid devarūpeṇa kadācit paśurūpadhṛk /
kadācit pramadārūpaḥ kadācin mṛgarūpataḥ // 163.9 //
kadācid bālarūpeṇa evaṃ carati pāpakṛt /
yatrāste brāhmaṇo vidvāñ śākalyo munisattamaḥ // 163.10 //
tam āyāti mahāpāpī paraśū rākṣasādhamaḥ /
śuciṣmantaṃ dvijaśreṣṭhaṃ paraśur nityam eva ca // 163.11 //
netuṃ hantuṃ pravṛtto 'pi na śaśāka sa pāpakṛt /
sa kadācid dvijaśreṣṭho devān abhyarcya yatnataḥ // 163.12 //
bhoktukāmaḥ kilāyātas tatrāyāt paraśur mune /
brahmarūpadharo bhūtvā śithilaḥ palito 'balī /
kanyām ādāya kāṃcic ca śākalyaṃ vākyam abravīt // 163.13 //
bhojanasyārthinaṃ viddhi māṃ ca kanyām imāṃ dvija /
ātithyakāle saṃprāptaṃ kṛtakṛtyo 'si mānada // 163.14 //
ta eva dhanyā loke 'smin yeṣām atithayo gṛhāt /
pūrṇābhilāṣā niryānti jīvanto 'pi mṛtāḥ pare // 163.15 //
bhojane tūpaviṣṭe tu ātmārthaṃ kalpitaṃ tu yat /
atithibhyas tu yo dadyād dattā tena vasuṃdharā // 163.16 //
etac chrutvā tu śākalyo dadāmīty evam abravīt /
āsane copaveśyāthājñānāt taṃ paraśuṃ dvijam // 163.17 //
yathānyāyaṃ pūjayitvā śākalyo bhojanaṃ dadau /
āpośanaṃ kare kṛtvā paraśur vākyam abravīt // 163.18 //
dūrād abhyāgataṃ śrāntam anugacchanti devatāḥ /
tasmiṃs tṛpte tu tṛptāḥ syur atṛpte tu viparyayaḥ // 163.19 //
atithiś cāpavādī ca dvāv etau viśvabāndhavau /
apavādī haret pāpam atithiḥ svargasaṃkramaḥ // 163.20 //
abhyāgataṃ pathi śrāntaṃ sāvajñaṃ yo 'bhivīkṣate /
tatkṣaṇād eva naśyanti tasya dharmayaśaḥśriyaḥ // 163.21 //
tasmād abhyāgataḥ śrānto yāce 'haṃ tvāṃ dvijottama /
dāsyase yadi me kāmaṃ tad bhokṣye 'haṃ na cānyathā // 163.22 //
dattam ity eva śākalyo bhuṅkṣvety evāha rākṣasam /
tataḥ provāca paraśur ahaṃ rākṣasasattamaḥ // 163.23 //
nāhaṃ dvijas tava ripur na vṛddhaḥ palitaḥ kṛśaḥ /
bahūni me vyatītāni varṣāṇi tvāṃ prapaśyataḥ // 163.24 //
śuṣyanti mama gātrāṇi grīṣme svalpodakaṃ yathā /
tasmān neṣye sānugaṃ tvāṃ bhakṣayiṣye dvijottama // 163.25 //
śrutvā paraśuvākyaṃ tac chākalyo vākyam abravīt // 163.26 //
ye mahākulasaṃbhūtā vijñātasakalāgamāḥ /
tat pratiśrutam abhyeti na jātv atra viparyayam // 163.27 //
yathocitaṃ kuru sakhe tathāpi śṛṇu me vacaḥ /
nihantum apy udyateṣu vaktavyaṃ hitam uttamaiḥ // 163.28 //
brāhmaṇo 'haṃ vajratanuḥ sarvato rakṣako hariḥ /
pādau rakṣatu me viṣṇuḥ śiro devo janārdanaḥ // 163.29 //
bāhū rakṣatu vārāhaḥ pṛṣṭhaṃ rakṣatu kūrmarāṭ /
hṛdayaṃ rakṣatāt kṛṣṇo hy aṅgulī rakṣatān mṛgaḥ // 163.30 //
mukhaṃ rakṣatu vāgīśo netre rakṣatu pakṣigaḥ /
śrotraṃ rakṣatu vitteśaḥ sarvato rakṣatād bhavaḥ /
nānāpatsv ekaśaraṇaṃ devo nārāyaṇaḥ svayam // 163.31 //
evam uktvā tu śākalyo naya vā bhakṣa vā sukham /
māṃ rākṣasendra paraśo tvam idānīm atandritaḥ // 163.32 //
rākṣasas tasya vacanād bhakṣaṇāya samudyataḥ /
nāsty eva hṛdaye nūnaṃ pāpināṃ karuṇākaṇaḥ // 163.33 //
daṃṣṭrākarālavadano gatvā tasyāntikaṃ tadā /
brāhmaṇaṃ taṃ nirīkṣyaivaṃ paraśur vākyam abravīt // 163.34 //
śaṅkhacakragadāpāṇiṃ tvāṃ paśye 'haṃ dvijottama /
sahasrapādaśirasaṃ sahasrākṣakaraṃ vibhum // 163.35 //
sarvabhūtaikanilayaṃ chandorūpaṃ jaganmayam /
tvām adya vipra paśyāmi nāsti te pūrvakaṃ vapuḥ // 163.36 //
tasmāt prasādaye vipra tvam eva śaraṇaṃ bhava /
jñānaṃ dehi mahābuddhe tīrthaṃ brūhy aghaniṣkṛtim // 163.37 //
mahatāṃ darśanaṃ brahmañ jāyate nahi niṣphalam /
dveṣād ajñānato vāpi prasaṅgād vā pramādataḥ // 163.38 //
ayasaḥ sparśasaṃsparśo rukmatvāyaiva jāyate // 163.39 //
etad vākyaṃ samākarṇya rākṣasena samīritam /
śākalyaḥ kṛpayā prāha varadā sā sarasvatī // 163.40 //
tavācirād daityapate tataḥ stuhi janārdanam /
manorathaphalaprāptau nānyan nārāyaṇastuteḥ // 163.41 //
kiṃcid apy asti loke 'smin kāraṇaṃ śṛṇu rākṣasa /
prasannā tava sā devī madvākyāc ca bhaviṣyati // 163.42 //
tathety uktvā sa paraśur gaṅgāṃ trailokyapāvanīm /
snātvā śucir yatamanā gaṅgām abhimukhaḥ sthitaḥ // 163.43 //
tatrāpaśyad divyarūpāṃ divyagandhānulepanām /
sarasvatīṃ jagaddhātrīṃ śākalyavacane sthitām // 163.44 //
jagajjāḍyaharāṃ viśvajananīṃ bhuvaneśvarīm /
tām uvāca vinītātmā paraśur gatakalmaṣaḥ // 163.45 //
guruḥ śākalya ity āha mākāntaṃ stuhi vidhvajam /
tava prasādāt sā śaktir yathā me syāt tathā kuru // 163.46 //
tathāstv iti ca sā prāha paraśuṃ śrīsarasvatī /
sarasvatyāḥ prasādena paraśus taṃ janārdanam // 163.47 //
tuṣṭāva vividhair vākyais tatas tuṣṭo 'bhavad dhariḥ /
varaṃ prādād rākṣasāya kṛpāsindhur janārdanaḥ // 163.48 //
yad yan manogataṃ rakṣas tat tat sarvaṃ bhaviṣyati // 163.49 //
śākalyasya prasādena gautamyāś ca prasādataḥ /
sarasvatyāḥ prasādena narasiṃhaprasādataḥ // 163.50 //
pāpiṣṭho 'pi tadā rakṣaḥ paraśur divam eyivān /
sarvatīrthāṅghripadmasya prasādāc chārṅgadhanvanaḥ // 163.51 //
tataḥ prabhṛti tat tīrthaṃ sārasvatam iti śrutam /
tatra snānena dānena viṣṇuloke mahīyate // 163.52 //
vāgjavaiṣṇavaśākalyaparaśuprabhavāṇi hi /
bahūny abhūvaṃs tīrthāni tasmin vai śvetaparvate // 163.53 //
ciccikātīrtham ity uktaṃ sarvarogavināśanam /
sarvacintāpraharaṇaṃ sarvaśāntikaraṃ nṛṇām // 164.1 //
tasya svarūpaṃ vakṣyāmi śubhre tasmin nagottame /
gaṅgāyā uttare pāre yatra devo gadādharaḥ // 164.2 //
ciccikaḥ pakṣirāṭ tatra bheruṇḍo yo 'bhidhīyate /
sadā vasati tatraiva māṃsāśī śvetaparvate // 164.3 //
nānāpuṣpaphalākīrṇaiḥ sarvartukusumair nagaiḥ /
sevite dvijamukhyaiś ca gautamyā copaśobhite // 164.4 //
siddhacāraṇagandharvakiṃnarāmarasaṃkule /
tatsamīpe nagaḥ kaścid dvipadāṃ ca catuṣpadām // 164.5 //
rogārtikṣuttṛṣācintāmaraṇānāṃ na bhājanam /
evaṃ guṇānvite śaile nānāmunigaṇāvṛte // 164.6 //
pūrvadeśādhipaḥ kaścit pavamāna iti śrutaḥ /
kṣatradharmarataḥ śrīmān devabrāhmaṇapālakaḥ // 164.7 //
balena mahatā yuktaḥ sapurodhā vanaṃ yayau /
reme strībhir manojñābhir nṛtyavāditrajaiḥ sukhaiḥ // 164.8 //
sa ca evaṃ dhanuṣpāṇir mṛgayāśīlibhir vṛtaḥ /
evaṃ bhraman kadācit sa śrānto drumam upāgataḥ // 164.9 //
gautamītīrasaṃbhūtaṃ nānāpakṣigaṇair vṛtam /
āśramāṇāṃ gṛhapatiṃ dharmajñam iva sevitam // 164.10 //
tam āśritya nagaśreṣṭhaṃ pavamāno nṛpottamaḥ /
sa viśrānto janavṛta īkṣāṃ cakre nagottamam // 164.11 //
tatrāpaśyad dvijaṃ sthūlaṃ dvimukhaṃ śobhanākṛtim /
cintāviṣṭaṃ tathā śrāntaṃ tam apṛcchan nṛpottamaḥ // 164.12 //
ko bhavān dvimukhaḥ pakṣī cintāvān iva lakṣyase /
naivātra kaścid duḥkhārtaḥ kasmāt tvaṃ duḥkham āgataḥ // 164.13 //
tataḥ provāca nṛpatiṃ pavamānaṃ śanaiḥ śanaiḥ /
samāśvastamanāḥ pakṣī cicciko niḥśvasan muhuḥ // 164.14 //
matto bhayaṃ na cānyeṣāṃ mama vānyopapāditam /
nānāpuṣpaphalākīrṇaṃ munibhiḥ parisevitam // 164.15 //
paśyeyaṃ śūnyam evādriṃ tataḥ śocāmi mām aham /
na labhāmi sukhaṃ kiṃcin na tṛpyāmi kadācana /
nidrāṃ prāpnomi na kvāpi na viśrāntiṃ na nirvṛtim // 164.16 //
dvimukhasya dvijasyoktaṃ śrutvā rājātivismitaḥ // 164.17 //
ko bhavān kiṃ kṛtaṃ pāpaṃ kasmāc chūnyaś ca parvataḥ /
ekenāsyena tṛpyanti prāṇino 'tra nagottame // 164.18 //
kim utāsyadvayena tvaṃ na tṛptim upayāsyasi /
kiṃ vā te duṣkṛtaṃ prāptam iha janmany atho purā // 164.19 //
tat sarvaṃ śaṃsa me satyaṃ trāsye tvāṃ mahato bhayāt // 164.20 //
rājānaṃ taṃ dvijaḥ prāha niḥśvasann atha ciccikaḥ // 164.21 //
vakṣye 'haṃ tvāṃ pūrvavṛttaṃ pavamāna śṛṇuṣva tat /
ahaṃ dvijātipravaro vedavedāṅgapāragaḥ // 164.22 //
kulīno viditaprājñaḥ kāryahantā kalipriyaḥ /
vade puras tathā pṛṣṭhe anyad anyac ca jantuṣu // 164.23 //
paravṛddhyā sadā duḥkhī māyayā viśvavañcakaḥ /
kṛtaghnaḥ satyarahitaḥ paranindāvicakṣaṇaḥ // 164.24 //
mitrasvāmigurudrohī dambhācāro 'tinirghṛṇaḥ /
manasā karmaṇā vācā tāpayāmi janān bahūn // 164.25 //
ayam eva vinodo me sadā yat parahiṃsanam /
yugmabhedaṃ gaṇocchedaṃ maryādābhedanaṃ sadā // 164.26 //
karomi nirvicāro 'haṃ vidvatsevāparāṅmukhaḥ /
na mayā sadṛśaḥ kaścit pātakī bhavanatraye // 164.27 //
tenāhaṃ dvimukho jātas tāpanād duḥkhabhāgy aham /
tasmād duḥkhena saṃtaptaḥ śūnyo 'yaṃ parvato mama // 164.28 //
anyac ca śṛṇu bhūpāla vākyaṃ dharmārthasaṃhitam /
brahmahatyāsamaṃ pāpaṃ tad vinā tad avāpyate // 164.29 //
kṣatriyaḥ saṃgaraṃ gatvā athavānyatra saṃgarāt /
palāyantaṃ nyastaśastraṃ viśvastaṃ ca parāṅmukham // 164.30 //
avijñātaṃ copaviṣṭaṃ bibhemīti ca vādinam /
taṃ yadi kṣatriyo hanyāt sa tu syād brahmaghātakaḥ // 164.31 //
adhītaṃ vismarati yas tvaṃ karoti tathottamam /
anādaraṃ ca guruṣu tam āhur brahmaghātakam // 164.32 //
pratyakṣe ca priyaṃ vakti parokṣe paruṣāṇi ca /
anyad dhṛdi vacasy anyat karoty anyat sadaiva yaḥ // 164.33 //
gurūṇāṃ śapathaṃ kartā dveṣṭā brāhmaṇanindakaḥ /
mithyā vinītaḥ pāpātmā sa tu syād brahmaghātakaḥ // 164.34 //
devaṃ vedam athādhyātmaṃ dharmabrāhmaṇasaṃgatim /
etān nindati yo dveṣāt sa tu syād brahmaghātakaḥ // 164.35 //
evaṃ bhūto 'py ahaṃ rājan dambhārthaṃ lajjayā tathā /
sadvṛtta iva varte 'haṃ tasmād rājan dvijo 'bhavam // 164.36 //
evaṃ bhūto 'pi satkarma kiṃcit kartāsmi kutracit /
tenāhaṃ karmaṇā rājan svataḥ smartā purā kṛtam // 164.37 //
tac ciccikavacaḥ śrutvā pavamānaḥ suvismitaḥ /
karmaṇā kena te muktir ity āha nṛpatir dvijam // 164.38 //
iti tasya vacaḥ śrutvā nṛpatiṃ prāha pakṣirāṭ // 164.39 //
asminn eva nagaśreṣṭhe gautamyā uttare taṭe /
gadādharaṃ nāma tīrthaṃ tatra māṃ naya suvrata // 164.40 //
tad dhi tīrthaṃ puṇyatamaṃ sarvapāpapraṇāśanam /
sarvakāmapradaṃ ceti mahadbhir munibhiḥ śrutam // 164.41 //
na gautamyās tathā viṣṇor aparaṃ kleśanāśanam /
sarvabhāvena tat tīrthaṃ paśyeyam iti me matiḥ // 164.42 //
matkṛtena prayatnena naitac chakyaṃ kadācana /
katham ākāṅkṣitaprāptir bhaved duṣkṛtakarmaṇām // 164.43 //
saprayatno 'py ahaṃ vīra na paśye tat suduṣkaram /
tasmāt tava prasādāc ca paśyeyaṃ hi gadādharam // 164.44 //
avijñāpitaduḥkhajñaṃ karuṇāvaruṇālayam /
yasmin dṛṣṭe bhavakleśā na dṛśyante punar naraiḥ // 164.45 //
dṛṣṭvaiva taṃ divaṃ yāsye prasādāt tava suvrata // 164.46 //
evam uktaḥ sa nṛpatiś ciccikena dvijanmanā /
darśayām āsa taṃ devaṃ tāṃ ca gaṅgāṃ dvijanmane // 164.47 //
tataḥ sa ciccikaḥ snātvā gaṅgāṃ trailokyapāvanīm // 164.48 //
gaṅge gautami yāvat tvāṃ trijagatpāvanīṃ naraḥ /
na paśyaty ucyate tāvad ihāmutrāpi pātakī // 164.49 //
tasmāt sarvāgasam api mām uddhara saridvare /
saṃsāre dehinām anyā na gatiḥ kāpi kutracit /
tvāṃ vinā viṣṇucaraṇasaroruhasamudbhave // 164.50 //
iti śraddhāviśuddhātmā gaṅgaikaśaraṇo dvijaḥ /
snānaṃ cakre smarann antar gaṅge trāyasva mām iti // 164.51 //
gadādharaṃ tato natvā paśyatsu nagavāsiṣu /
pavamānābhyanujñātas tadaiva divam ākramat // 164.52 //
pavamānaḥ svanagaraṃ prayayau sānugas tataḥ /
tataḥ prabhṛti tat tīrthaṃ pāvamānaṃ saciccikam // 164.53 //
gadādharaṃ koṭitīrtham iti vedavido viduḥ /
koṭikoṭiguṇaṃ karma kṛtaṃ tatra bhaven nṛṇām // 164.54 //
bhadratīrtham iti proktaṃ sarvāniṣṭanivāraṇam /
sarvapāpapraśamanaṃ mahāśāntipradāyakam // 165.1 //
ādityasya priyā bhāryā uṣā tvāṣṭrī pativratā /
chāyāpi bhāryā savitus tasyāḥ putraḥ śanaiścaraḥ // 165.2 //
tasya svasā viṣṭir iti bhīṣaṇā pāparūpiṇī /
tāṃ kanyāṃ savitā kasmai dadāmīti matiṃ dadhe // 165.3 //
yasmai yasmai dātukāmaḥ sūryo lokaguruḥ prabhuḥ /
tac chrutvā bhīṣaṇā ceti kiṃ kurmo bhāryayānayā /
evaṃ tu vartamāne sā pitaraṃ prāha duḥkhitā // 165.4 //
bālām eva pitā yas tu dadyāt kanyāṃ surūpiṇe /
sa kṛtārtho bhavel loke na ced duṣkṛtavān pitā // 165.6 //
caturthād vatsarād ūrdhvaṃ yāvan na daśamātyayaḥ /
tāvad vivāhaḥ kanyāyāḥ pitrā kāryaḥ prayatnataḥ // 165.7 //
śrīmate viduṣe yūne kulīnāya yaśasvine /
udārāya sanāthāya kanyā deyā varāya vai // 165.8 //
etac ced anyathā kuryāt pitā sa nirayī sadā /
dharmasya sādhanaṃ kanyā viduṣām api bhāskara // 165.9 //
narakasyeva mūrkhāṇāṃ kāmopahatacetasām /
ekataḥ pṛthivī kṛtsnā saśailavanakānanā // 165.10 //
svalaṃkṛtopādhihīnā sukanyā caikataḥ smṛtā /
vikrīṇīte yaś ca kanyām aśvaṃ vā gāṃ tilān api // 165.11 //
na tasya rauravādibhyaḥ kadācin niṣkṛtir bhavet /
vivāhātikramaḥ kāryo na kanyāyāḥ kadācana // 165.12 //
tasmin kṛte yat pituḥ syāt pāpaṃ tat kena kathyate /
yāval lajjāṃ na jānāti yāvat krīḍati pāṃśubhiḥ // 165.13 //
tāvat kanyā pradātavyā no cet pitror adhogatiḥ /
pituḥ svarūpaṃ putraḥ syād yaḥ pitā putra eva saḥ // 165.14 //
ātmanaḥ sukhitāṃ loke ko na kuryāt karoti ca /
yat kanyāyāṃ pitā kuryād dānaṃ pūjanam īkṣaṇam // 165.15 //
yat kṛtaṃ tat kṛtaṃ vidyāt tāsu dattaṃ tad akṣayam /
yad dattaṃ tāsu kanyāsu tad ānantyāya kalpate // 165.16 //
putreṣu caiva pautreṣu ko na kuryāt sukhaṃ rave /
karoti yaḥ kanyakānāṃ sa saṃpadbhājanaṃ bhavet // 165.17 //
evaṃ tāṃ vādinīṃ kanyāṃ viṣṭiṃ provāca bhāskaraḥ // 165.18 //
kiṃ karomi na gṛhṇāti tvāṃ kaścid bhīṣaṇākṛtim /
kulaṃ rūpaṃ vayo vittaṃ vidyāṃ vṛttaṃ suśīlatām // 165.19 //
mithaḥ paśyanti saṃbandhe vivāhe strīṣu puṃsu ca /
asmāsu sarvam apy asti vinā tava guṇaiḥ śubhe /
kiṃ karomi kva dāsyāmi vṛthā māṃ dhik karoṣi kim // 165.20 //
evam uktvā punas tāṃ ca viṣṭiṃ provāca bhāskaraḥ // 165.21 //
yasmai kasmai ca dātavyā tvaṃ vai yady anumanyase /
dīyase 'dya mayā viṣṭe anujānīhi māṃ tataḥ // 165.22 //
pitaraṃ prāha sā viṣṭir bhartā putrā dhanaṃ sukham /
āyū rūpaṃ ca saṃprītir jāyate prāktanānugam // 165.23 //
yat purā vihitaṃ karma prāṇinā sādhv asādhu vā /
phalaṃ tadanurodhena prāpyate 'pi bhavāntare // 165.24 //
svadoṣa eva tat pitrā parihartavya ādarāt /
tādṛg eva phalaṃ tu syād yādṛg ācaritaṃ purā // 165.25 //
tasmāt taddānasaṃbandhaṃ svavaṃśānugataṃ pitā /
karoti śeṣaṃ daivena yad bhāvyaṃ tad bhaviṣyati // 165.26 //
tac chrutvā duhitur vākyaṃ tvaṣṭuḥ putrāya bhīṣaṇām /
viśvarūpāya tāṃ prādād viṣṭiṃ lokabhayaṃkarīm // 165.27 //
viśvarūpo 'pi tadvac ca bhīṣaṇo bhīṣaṇākṛtiḥ /
evaṃ mithaḥ saṃcaratoḥ śīlarūpasamānayoḥ // 165.28 //
prītiḥ kadācid vaiṣamyaṃ daṃpatyor abhavan mithaḥ /
gaṇḍo nāmābhavat putro hy atigaṇḍas tathaiva ca // 165.29 //
raktākṣaḥ krodhanaś caiva vyayo durmukha eva ca /
tebhyaḥ kanīyān abhavad dharṣaṇo nāma puṇyabhāk // 165.30 //
sutaḥ suśīlaḥ subhagaḥ śāntaḥ śuddhamatiḥ śuciḥ /
sa kadācid yamagṛhaṃ draṣṭuṃ mātulam abhyagāt // 165.31 //
sa dadarśa bahūñ jantūn svargasthān iva duḥkhinaḥ /
sa mātulaṃ tu papraccha natvā dharmaṃ sanātanam // 165.32 //
ka ime sukhinas tāta pacyante narake ca ke // 165.33 //
evaṃ pṛṣṭo dharmarājaḥ sarvaṃ prāha yathārthavat /
tatkarmaṇāṃ gatiṃ sarvām aśeṣeṇa nyavedayat // 165.34 //
vihitasya na kurvanti ye kadācid atikramam /
na te paśyanti nirayaṃ kadācid api mānavāḥ // 165.35 //
na mānayanti ye śāstraṃ nācāraṃ na bahuśrutān /
vihitātikramaṃ kuryur ye te narakagāminaḥ // 165.36 //
sa tu śrutvā dharmavākyaṃ harṣaṇaḥ punar abravīt // 165.37 //
pitā tvāṣṭro bhīṣaṇaś ca mātā viṣṭiś ca bhīṣaṇā /
bhrātaraś ca mahātmāno yena te śāntabuddhayaḥ // 165.38 //
surūpāś ca bhaviṣyanti nirdoṣā maṅgalapradāḥ /
tan me karma vadasvādya tatkartāsmi surottama // 165.39 //
anyathā tān na gaccheyam ity uktaḥ prāha dharmarāṭ /
harṣaṇaṃ śuddhabuddhiṃ taṃ harṣaṇo 'si na saṃśayaḥ // 165.40 //
bahavaḥ syuḥ sutāḥ kecin naiva te kulatantavaḥ /
eka eva sutaḥ kaścid yena tad dhriyate kulam // 165.41 //
kulasyādhārabhūto yo yaḥ pitroḥ priyakārakaḥ /
yaḥ pūrvajān uddharati sa putras tv itaro gadaḥ // 165.42 //
yasmāt tvayānurūpaṃ me proktaṃ mātāmaha priyam /
tasmāt tvaṃ gautamīṃ gaccha snātvā niyatamānasaḥ // 165.43 //
stuhi viṣṇuṃ jagadyoniṃ śāntaṃ prītena cetasā /
sa tu prīto yadi bhavet sarvam iṣṭaṃ pradāsyati // 165.44 //
iti śrutvā dharmavākyaṃ harṣaṇo gautamīṃ yayau /
śucis tuṣṭāva deveśaṃ hariṃ prīto 'bhavad dhariḥ // 165.45 //
harṣaṇāya tataḥ prādāt kulabhadraṃ tatas tu saḥ /
sarvābhadrapraśamanapūrvakaṃ bhadram astu te // 165.46 //
tad bhadrā procyate viṣṭiḥ pitā bhadras tathā sutāḥ /
tataḥ prabhṛti tat tīrthaṃ bhadratīrthaṃ tad ucyate // 165.47 //
sarvamaṅgaladaṃ puṃsāṃ tatra bhadrapatir hariḥ /
tattīrthasevināṃ puṃsāṃ sarvasiddhipradāyakam /
maṅgalaikanidhiḥ sākṣād devadevo janārdanaḥ // 165.48 //
patatritīrtham ākhyātaṃ rogaghnaṃ pāpanāśanam /
tasya śravaṇamātreṇa kṛtakṛtyo bhaven naraḥ // 166.1 //
babhūvatuḥ kaśyapasya sutāv aruṇāv īśvarau /
saṃpātiś ca jaṭāyuś ca saṃbhavetāṃ tadanvaye // 166.2 //
tārkṣyaprajāpateḥ putrāv aruṇo garuḍas tathā /
tadanvaye saṃbhūtaḥ ca saṃpātiḥ patagottamaḥ // 166.3 //
jaṭāyur iti vikhyāto hy aparaḥ sodaro 'nujaḥ /
anyonyaspardhayā yuktāv unmattau svabalena tau // 166.4 //
saṃjagmatur dinakaraṃ namaskartuṃ vihāyasi /
yāvat sūryasya sāmīpyaṃ prāptau tau vihagottamau // 166.5 //
dagdhapakṣāv ubhau śrāntau patitau girimūrdhani /
bāndhavau patitau dṛṣṭvā niśceṣṭau gatacetasau // 166.6 //
tāvad duḥkhābhibhūto 'sāv aruṇaḥ prāha bhāskaram /
tau dṛṣṭvā tv aruṇaḥ sūry.am prāhedaṃ patitau bhuvi /
āśvāsayaitau tigmāṃśo yāvan naitau mariṣyataḥ // 166.7 //
tathety uktvā dinakaro jīvayām āsa tau khagau /
garuḍo 'pi tayoḥ śrutvā avasthāṃ saha viṣṇunā // 166.8 //
āgatyāśvāsayām āsa sukhaṃ cakre ca nārada /
sarva eva tadā jagmur gaṅgāṃ tāpāpanuttaye // 166.9 //
jaṭāyuś cāruṇaś caiva saṃpātir garuḍas tathā /
sūryo viṣṇus tat prayayau tat tīrthaṃ bahupuṇyadam // 166.10 //
patatritīrtham ākhyātaṃ viṣaghnaṃ sarvakāmadam /
svayaṃ sūryas tathā viṣṇuḥ suparṇenāruṇena ca // 166.11 //
āsate gautamītīre tathaiva vṛṣabhadhvajaḥ /
trayāṇām api devānāṃ sthites tat tīrtham uttamam // 166.12 //
tatra snātvā śucir bhūtvā namaskuryāt surān imān /
ādhivyādhivinirmuktaḥ sa paraṃ saukhyam āpnuyāt // 166.13 //
vipratīrtham iti khyātaṃ tathā nārāyaṇaṃ viduḥ /
tasyākhyānaṃ pravakṣyāmi śṛṇu vismayakārakam // 167.1 //
antarvedyāṃ dvijaḥ kaścid brāhmaṇo vedapāragaḥ /
tasya putrā mahāprājñā guṇarūpadayānvitāḥ // 167.2 //
teṣāṃ kanīyān yo bhrātā śānto guṇagaṇair vṛtaḥ /
āsandiva iti khyātaḥ sarvajñāno mahāmatiḥ // 167.3 //
vivāhāya pitā tasmāai āsandivāya yatnavān /
etasminn antare rātrau suptaṃ taṃ dvijaputrakam // 167.4 //
aviṣṇusmaraṇaṃ saumyaśiraskam asamāhitam /
āsandivaṃ krūrarūpā rākṣasī kāmarūpiṇī // 167.5 //
tam ādāyāgamac chīghraṃ gautamyā dakṣiṇe taṭe /
śrīgirer uttare pāre bahubrāhmaṇasevitam // 167.6 //
nagaraṃ dharmanilayaṃ lakṣmyā nilayam eva ca /
tatra rājā bṛhatkīrtiḥ sarvakṣatraguṇānvitaḥ // 167.7 //
tasyāmitakṣemasubhikṣayuktaṃ niśāvasāne dvijaputrayuktā /
sā rākṣasī tat puram āsasāda manojñarūpāṇi bibharti nityam // 167.8 //
sā kāmarūpeṇa caraty aśeṣāṃ mahīm imāṃ tena samaṃ dvijena /
godāvarīdakṣiṇatīrabhāge vṛddhākṛtis taṃ dvijam āha bhīmā // 167.9 //
eṣā tu gaṅgā dvijamukhya saṃdhyā upāsyatāṃ vipravaraiḥ sametya /
yathocitaṃ vipravarās tu kāle nopāsate yatnata eva saṃdhyām // 167.10 //
nīcās ta evābhihitāḥ sureśair antyāvasāyipravarās ta ete /
ahaṃ janitrī tava ceti vācyaṃ no ced idānīṃ tvam upaiṣi nāśam // 167.11 //
madvākyakartāsi yadi dvijendra sukhaṃ kariṣye tava yat priyaṃ ca /
punaś ca deśaṃ nilayaṃ gurūṃś ca saṃprāpayiṣye nanu satyam etat // 167.12 //
sa prāha kā tvaṃ dvijapuṃgavo 'pi sovāca taṃ rākṣasī kāmarūpā /
viśvāsayantī śapathair anekais taṃ bhrāntacittaṃ munirājaputram // 167.13 //
kaṅkālinī nāma jagatprasiddhā vipro 'pi tām āha niveditaṃ yat /
tad eva kartāsmi na saṃśayo 'tra yat tat priyaṃ vacmi karomi caiva // 167.14 //
tad vipravacanaṃ śrutvā rākṣasī kāmarūpiṇī /
vṛddhā tathāpi cārvaṅgī divyālaṃkārabhūṣaṇā // 167.15 //
dvijam ādāya sarvatra matsuto 'yaṃ guṇākaraḥ /
evaṃ vadantī sarvatra yāti vakti karoti ca // 167.16 //
taṃ vipraṃ rūpasaubhāgyavayovidyāvibhūṣitam /
tāṃ ca vṛddhāṃ guṇopetām asya māteti menire // 167.17 //
tatra dvijavaraḥ kaścit svāṃ kanyāṃ bhūṣaṇānvitām /
rākṣasīṃ tāṃ puraskṛtya prādāt tasmai dvijātaye // 167.18 //
sā kanyā taṃ patiṃ prāpya kṛtārthāsmīty acintayat /
sa dvijo 'pi guṇair yuktāṃ patnīṃ dṛṣṭvā suduḥkhitaḥ // 167.19 //
mām iyaṃ bhakṣayed eva rākṣasī pāparūpiṇī /
kiṃ karomi kva gacchāmi kasyaitat kathayāmi vā // 167.20 //
mahat saṃkaṭam āpannaṃ rakṣayiṣyati ko 'tra mām /
bhāryā mameyaṃ kalyāṇī guṇarūpavayoyutā /
enām apy aśubhākasmād bhakṣayiṣyati rākṣasī // 167.21 //
etasminn antare tatra bhāryā sā guṇaśālinī /
vṛddhāpy atidurādharṣā sā gatā kutracit tadā // 167.22 //
praśrayāvanatā bhūtvā bālā cāpi pativratā /
bhartāraṃ duḥkhitaṃ jñātvā patiṃ prāha rahaḥ śanaiḥ // 167.23 //
kasmāt te duḥkham āpannaṃ svāmiṃs tattvaṃ vadasva me // 167.24 //
śanaiḥ provāca tāṃ bhāryāṃ yathāvat pūrvavistaram /
kim akathyaṃ priye mitre kulīnāyāṃ ca yoṣiti // 167.25 //
bhartṛvākyaṃ niśamyedaṃ provāca vadatāṃ varā // 167.26 //
anātmanaḥ sarvato 'pi bhayam asti gṛheṣv api /
kuto bhayaṃ hy ātmavatāṃ kiṃ punar gautamītaṭe // 167.27 //
vasatāṃ viṣṇubhaktānāṃ viraktānāṃ vivekinām /
atra snātvā śucir bhūtvā stuhi devam anāmayam // 167.28 //
etad ākarṇya gaṅgāyāṃ snātvā vigatakalmaṣaḥ /
tuṣṭāva gautamītīre dvijo nārāyaṇaṃ tathā // 167.29 //
tvam antarātmā jagato 'sya nātha tvam eva kartāsya mukunda hartā /
tvaṃ pālakaḥ pālayase na dīnam anāthabandho narasiṃha kasmāt // 167.30 //
śrutvaitat prārthanaṃ tasya jagacchokanivāraṇaḥ /
nārāyaṇo 'pi tāṃ pāpāṃ nijaghāna sa rākṣasīm // 167.31 //
sudarśanena cakreṇa sahasrāreṇa bhāsvatā /
tasmai prādād varān iṣṭān prāpayac ca guruṃ prabhuḥ // 167.32 //
tataḥ prabhṛti tat tīrthaṃ vipraṃ nārāyaṇaṃ viduḥ /
snānadānena pūjādyair yatra sidhyati vāñchitam // 167.33 //
bhānutīrtham iti khyātaṃ tvāṣṭraṃ māheśvaraṃ tathā /
aindraṃ yāmyaṃ tathāgneyaṃ sarvapāpapraṇāśanam // 168.1 //
abhiṣṭuta iti khyāto rājāsīt priyadarśanaḥ /
hayamedhena puṇyena yaṣṭum ārabdhavān surān // 168.2 //
tatrartvijaḥ ṣoḍaśa syur vasiṣṭhātripurogamāḥ /
kṣatriye yajamāne tu yajñabhūmiḥ kathaṃ bhavet // 168.3 //
brāhmaṇe dīkṣite rājā bhuvaṃ dāsyati yajñiyām /
bhūpatau dīkṣite dātā ko bhavet ko nu yācate // 168.4 //
yācñeyam akhilāśarmajananī pāparūpiṇī /
kenāpy ato na kāryaiva kṣatriyeṇa viśeṣataḥ // 168.5 //
evaṃ mīmāṃsamāneṣu brāhmaṇeṣu parasparam /
tatra prāha mahāprājño vasiṣṭho dharmavittamaḥ // 168.6 //
rājñi dīkṣāyamāṇe tu sūryo yācyo bhuvaṃ prati /
dehi me deva savitar yajanaṃ devatocitam // 168.7 //
daivaṃ kṣatram asi brahman bhūtanātha namo 'stu te /
yācitaḥ savitā rājñā devānāṃ yajanaṃ śubham // 168.8 //
dadāty eva tato rājan prārthayeśaṃ divākaram // 168.9 //
tathety uktvābhiṣṭuto 'pi devadevaṃ divākaram /
śraddhayā prārthayām āsa harīśājātmakaṃ ravim // 168.10 //
devānāṃ yajanaṃ dehi savitas te namo 'stu te // 168.11 //
kṣatraṃ daivaṃ yataḥ sūryo dattā bhūr bhūpates tataḥ /
savitā devadeveśo dadāmīty abhyabhāṣata // 168.12 //
evaṃ karoti yo yajñaṃ tasya riṣṭir na kācana /
tathā vājimakhe sattre brāhmaṇair vedapāragaiḥ // 168.13 //
prārabdhe 'bhiṣṭutā rājñā yatrāgād bhūpatiṃ raviḥ /
devānāṃ yajanaṃ dātuṃ bhānutīrthaṃ tad ucyate // 168.14 //
taṃ devakratum utkṛṣṭaṃ hayamedhaṃ surair yutam /
daityāś ca danujāś caiva tathānye yajñaghātakāḥ // 168.15 //
brahmaveṣadharāḥ sarve gāyantaḥ sāmagā iva /
te 'pi tatra mahāprājñāḥ prāviśann anivāritāḥ // 168.16 //
camasāni ca pātrāṇi somaṃ caṣālam eva ca /
somapānaṃ havis tyāgam ṛtvijo bhūpatiṃ tathā // 168.17 //
nindanti nikṣipanty anye hasanty anye tathāsurāḥ /
teṣāṃ ceṣṭāṃ na jānanti viśvarūpaṃ vinā mune // 168.18 //
viśvarūpo 'pi pitaraṃ prāha daityā ime iti /
tat putravacanaṃ śrutvā tvaṣṭā prāha surān idam // 168.19 //
gṛhītvā vāridarbhāṃś ca prokṣayadhvaṃ samantataḥ /
ye nindanti makhaṃ puṇyaṃ camasaṃ somam eva ca // 168.20 //
mayā tv apahatāḥ sarva ity uktvā pariṣiñcata // 168.21 //
tathā cakruḥ suragaṇās tvaṣṭā cāpi tathākarot /
bhasmībhūtās tataḥ sarve kāṃdiśīkās tato 'bhavan // 168.22 //
hatā mayā mahāpāpā ity uktvā vāry avākṣipat /
tataḥ kṣīṇāyuṣo daityāḥ prātiṣṭhan kupitās tataḥ // 168.23 //
yatraitat prākṣipad vāri tvaṣṭā lokaprajāpatiḥ /
tvāṣṭraṃ tīrthaṃ tad ākhyātaṃ sarvapāpapraṇāśanam // 168.24 //
tvaṣṭur vākyāc cyutān daityān nijaghāna yamas tadā /
kāladaṇḍena cakreṇa kālapāśena manyunā // 168.25 //
yatra te nihatā daityās tat tīrthaṃ yāmyam ucyate /
yatrābhavat kratuḥ pūrṇo hutvāgnau cāmṛtaṃ bahu // 168.26 //
dhārābhiḥ śaramānābhir akhaṇḍābhir mahādhvare /
yatrābhavad dhavyavāhas tṛptas tasya hy abhiṣṭutaḥ // 168.27 //
agnitīrthaṃ tad ākhyātam aśvamedhaphalapradam /
indro marudbhir nṛpatiṃ prāhedaṃ vacanaṃ śubham // 168.28 //
tvaṃ saṃrāḍ bhavitā rājann ubhayor api lokayoḥ /
sakhā mama priyo nityaṃ bhavitā nātra saṃśayaḥ // 168.29 //
sa kṛtārtho martyaloka indratīrthe ca tarpaṇam /
kuryāt pitṝṇāṃ prītyarthaṃ yamatīrthe viśeṣataḥ // 168.30 //
māheśvaraṃ tu tat tīrthaṃ pūjito 'bhiṣṭutaḥ śivaḥ /
bhaktiyuktena vipraiś ca sarvakarmaviśāradaiḥ // 168.31 //
vaidikair laukikaiś caiva mantraiḥ pūjyaṃ maheśvaram /
nṛtyair gītais tathā vādyair amṛtaiḥ pañcasaṃbhavaiḥ // 168.32 //
upacāraiś ca bahubhir daṇḍapātapradakṣiṇaiḥ /
dhūpair dīpaiś ca naivedyaiḥ puṣpair gandhaiḥ sugandhibhiḥ // 168.33 //
pūjayām āsa deveśaṃ viṣṇuṃ śaṃbhuṃ dhiyaikayā /
tataḥ prasannau deveśau varān dadatur ojasā // 168.34 //
abhiṣṭute narendrāya bhuktimuktī ubhe api /
māhātmyam asya tīrthasya tathā dadatur uttamam // 168.35 //
tataḥprabhṛti tat tīrthaṃ śaivaṃ vaiṣṇavam ucyate /
tatra snānaṃ ca dānaṃ ca sarvakāmapradaṃ viduḥ // 168.36 //
imāni sarvatīrthāni smared api paṭheta vā /
vimuktaḥ sarvapāpebhyaḥ śivaviṣṇupuraṃ vrajet // 168.37 //
bhānutīrthe viśeṣeṇa snānaṃ sarvārthasiddhidam /
tatra tīrthe mahāpuṇyaṃ tīrthānāṃ śatam atra hi // 168.38 //
bhillatīrtham iti khyātaṃ rogaghnaṃ pāpanāśanam /
mahādevapadāmbhojayugabhaktipradāyakam // 169.1 //
tatrāpy evaṃvidhāṃ puṇyāṃ kathāṃ śṛṇu mahāmate /
gaṅgāyā dakṣiṇe tīre śrīgirer uttare taṭe // 169.2 //
ādikeśa iti khyāta ṛṣibhiḥ paripūjitaḥ /
mahādevo liṅgarūpī sadāste sarvakāmadaḥ // 169.3 //
sindhudvīpa iti khyāto muniḥ paramadhārmikaḥ /
tasya bhrātā veda iti sa cāpi paramo ṛṣiḥ // 169.4 //
tam ādikeśaṃ vai devaṃ tripurāriṃ trilocanam /
nityaṃ pūjayate bhaktyā prāpte madhyaṃdine ravau // 169.5 //
bhikṣāṭanāya vedo 'pi yāti grāmaṃ vicakṣaṇaḥ /
yāte tasmin dvijavare vyādhaḥ paramadhārmikaḥ // 169.6 //
tasmin girivare puṇye mṛgayāṃ yāti nityaśaḥ /
aṭitvā vividhān deśān mṛgān hatvā yathāsukham // 169.7 //
mukhe gṛhītvā pānīyam abhiṣekāya śūlinaḥ /
nyasya māṃsaṃ dhanuṣkoṭyāṃ śrānto vyādhaḥ śivaṃ prabhum // 169.8 //
ādikeśaṃ samāgatya nyasya māṃsaṃ tato bahiḥ /
gaṅgāṃ gatvā mukhe vāri gṛhītvāgatya taṃ śivam // 169.9 //
yasya kasyāpi pattrāṇi kareṇādāya bhaktitaḥ /
apareṇa ca māṃsāni naivedyārthaṃ ca tanmanāḥ // 169.10 //
ādikeśaṃ samāgatya vedenārcitam ojasā /
pādenāhatya tāṃ pūjāṃ mukhānītena vāriṇā // 169.11 //
snāpayitvā śivaṃ devam arcayitvā tu pattrakaiḥ /
kalpayitvā tu tan māṃsaṃ śivo me prīyatām iti // 169.12 //
naiva kiṃcit sa jānāti śivabhaktiṃ vinā śubhām /
tato yāti svakaṃ sthānaṃ māṃsena tu yathāgatam // 169.13 //
karoty etādṛg āgatyāgatya pratyaham eva saḥ /
tathāpīśas tutoṣāsya vicitrā hīśvarasthitiḥ // 169.14 //
yāvan nāyāty asau bhillaḥ śivas tāvan na saukhyabhāk /
bhaktānukampitāṃ śaṃbhor mānātītāṃ tu vetti kaḥ // 169.15 //
saṃpūjayaty ādikeśam umayā pratyahaṃ śivam /
evaṃ bahutithe kāle yāte vedaś cukopa ha // 169.16 //
pūjāṃ mantravatīṃ citrāṃ śivabhaktisamanvitām /
ko nu vidhvaṃsate pāpo mattaḥ sa vadham āpnuyāt // 169.17 //
gurudevadvijasvāmidrohī vadhyo muner api /
sarvasyāpi vadhārho 'sau śivasya drohakṛn naraḥ // 169.18 //
evaṃ niścitya medhāvī vedaḥ sindhos tathānujaḥ /
kasyeyaṃ pāpaceṣṭā syāt pāpiṣṭhasya durātmanaḥ // 169.19 //
puṣpair vanyabhavair divyaiḥ kandair mūlaphalaiḥ śubhaiḥ /
kṛtāṃ pūjāṃ sa vidhvasya hy anyāṃ pūjāṃ karoti yaḥ // 169.20 //
māṃsena tarupattraiś ca sa ca vadhyo bhaven mama /
evaṃ saṃcintya medhāvī gopayitvā tanuṃ tadā // 169.21 //
taṃ paśyeyam ahaṃ pāpaṃ pūjākartāram īśvare /
etasminn antare prāyād vyādho devaṃ yathā purā // 169.22 //
nityavat pūjayantaṃ tam ādikeśas tadābravīt // 169.23 //
bho bho vyādha mahābuddhe śrānto 'sīti punaḥ punaḥ /
cirāya katham āyātas tvāṃ vinā tāta duḥkhitaḥ /
na vindāmi sukhaṃ kiṃcit samāśvasihi putraka // 169.24 //
tam evaṃvādinaṃ devaṃ vedaḥ śrutvā vilokya tu /
cukopa vismayāviṣṭo na ca kiṃcid uvāca ha // 169.25 //
vyādhaś ca nityavat pūjāṃ kṛtvā svabhavanaṃ yayau /
vedaś ca kupito bhūtvā āgatyeśam uvāca ha // 169.26 //
ayaṃ vyādhaḥ pāparataḥ kriyājñānavivarjitaḥ /
prāṇihiṃsārataḥ krūro nirdayaḥ sarvajantuṣu // 169.27 //
hīnajātir akiṃcijjño gurukramavivarjitaḥ /
sadānucitakārī cānirjitākhilagogaṇaḥ // 169.28 //
tasyātmānaṃ darśitavān na māṃ kiṃcana vakṣyasi /
pūjāṃ mantravidhānena karomīśa yatavrataḥ // 169.29 //
tvadekaśaraṇo nityaṃ bhāryāputravivarjitaḥ /
vyādho māṃsena duṣṭena pūjāṃ tava karoty asau // 169.30 //
tasya prasanno bhagavān na mameti mahādbhutam /
śāstim asya kariṣyāmi bhillasya hy apakāriṇaḥ // 169.31 //
mṛdoḥ kopi bhavet prītaḥ kopi tadvad durātmanaḥ /
tasmād ahaṃ mūrdhni śilāṃ pātayeyam asaṃśayam // 169.32 //
ity uktavati vai vede vihasyeśo 'bravīd idam // 169.33 //
śvaḥ pratīkṣasva paścān me śilāṃ pātaya mūrdhani // 169.34 //
tathety uktvā sa vedo 'pi śilāṃ saṃtyajya bāhunā /
upasaṃhṛtya taṃ kopaṃ śvaḥ karomīty uvāca ha // 169.35 //
tataḥ prātaḥ samāgatya kṛtvā snānādikarma ca /
vedo 'pi nityavat pūjāṃ kurvan paśyati mastake // 169.36 //
liṅgasya savraṇāṃ bhīmāṃ dhārāṃ ca rudhiraplutām /
vedaḥ sa vismito bhūtvā kim idaṃ liṅgamūrdhani // 169.37 //
mahotpāto bhavet kasya sūcayed ity acintayat /
mṛdbhiś ca gomayenāpi kuśais taṃ gāṅgavāribhiḥ // 169.38 //
prakṣālayitvā tāṃ pūjāṃ kṛtavān nityavat tadā /
etasminn antare prāyād vyādho vigatakalmaṣaḥ // 169.39 //
mūrdhānaṃ vraṇasaṃyuktaṃ saraktaṃ liṅgamastake /
śaṃkarasyādikeśasya dadṛśe 'ntargatas tadā // 169.40 //
dṛṣṭvaiva kim idaṃ citram ity uktvā niśitaiḥ śaraiḥ /
ātmānaṃ bhedayām āsa śatadhā ca sahasradhā // 169.41 //
svāmino vaikṛtaṃ dṛṣṭvā kaḥ kṣametottamāśayaḥ /
muhur nininda cātmānaṃ mayi jīvaty abhūd idam // 169.42 //
kaṣṭam āpatitaṃ kīdṛg aho durvidhivaiśasāt /
tat karma tasya saṃvīkṣya mahādevo 'tivismitaḥ /
tataḥ provāca bhagavān vedaṃ vedavidāṃ varam // 169.43 //
paśya vyādhaṃ mahābuddhe bhaktaṃ bhāvena saṃyutam /
tvaṃ tu mṛdbhiḥ kuśair vārbhir mūrdhānaṃ spṛṣṭavān asi // 169.44 //
anena sahasā brahman mamātmāpi niveditaḥ /
bhaktiḥ premāthavā śaktir vicāro yatra vidyate /
tasmād asmai varān dāsye paścāt tubhyaṃ dvijottama // 169.45 //
vareṇa cchandayām āsa vyādhaṃ devo maheśvaraḥ /
vyādhaḥ provāca deveśaṃ nirmālyaṃ tava yad bhavet // 169.46 //
tad asmākaṃ bhaven nātha mannāmnā tīrtham ucyatām /
sarvakratuphalaṃ tīrthaṃ smaraṇād eva jāyatām // 169.47 //
tathety uvāca deveśas tatas tat tīrtham uttamam /
bhillatīrthaṃ samastāghasaṃghavicchedakāraṇam // 169.48 //
śrīmahādevacaraṇamahābhaktividhāyakam /
abhavat snānadānādyair bhuktimuktipradāyakam /
vedasyāpi varān prādāc chivo nānāvidhān bahūn // 169.49 //
cakṣustīrtham iti khyātaṃ rūpasaubhāgyadāyakam /
yatra yogeśvaro devo gautamyā dakṣiṇe taṭe // 170.1 //
puraṃ bhauvanam ākhyātaṃ girimūrdhny abhidhīyate /
yatrāsau bhauvano rājā kṣatradharmaparāyaṇaḥ // 170.2 //
tasmin puravare kaścid brāhmaṇo vṛddhakauśikaḥ /
tatputro gautama iti khyāto vedaviduttamaḥ // 170.3 //
tasya mātur manodoṣād viparīto 'bhavad dvijaḥ /
sakhā tasya vaṇik kaścin maṇikuṇḍala ucyate // 170.4 //
tena sakhyaṃ dvijasyāsīd viṣamaṃ dvijavaiśyayoḥ /
śrīmaddaridrayor nityaṃ parasparahitaiṣiṇoḥ // 170.5 //
kadācid gautamo vaiśyaṃ vitteśaṃ maṇikuṇḍalam /
prāhedaṃ vacanaṃ prītyā rahaḥ sthitvā punaḥ punaḥ // 170.6 //
gacchāmo dhanam ādātuṃ parvatān udadhīn api /
yauvanaṃ tad vṛthā jñeyaṃ vinā saukhyānukūlyataḥ /
dhanaṃ vinā tat kathaṃ syād aho dhiṅ nirdhanaṃ naram // 170.7 //
kuṇḍalo dvijam āhedaṃ matpitropārjitaṃ dhanam /
bahv asti kiṃ dhanenādya kariṣye dvijasattama /
dvijaḥ punar uvācedaṃ maṇikuṇḍalam ojasā // 170.8 //
dharmārthajñānakāmānāṃ ko nu tṛptaḥ praśasyate /
utkarṣaprāptir evaiṣāṃ sakhe ślāghyā śarīriṇām // 170.9 //
svenaiva vyavasāyena dhanyā jīvanti jantavaḥ /
paradattārthasaṃtuṣṭāḥ kaṣṭajīvina eva te // 170.10 //
sa putraḥ śasyate loke pitṛbhiś cābhinandyate /
yaḥ paitryam abhilipseta na vācāpi tu kuṇḍala // 170.11 //
svabāhubalam āśritya yo 'rthān arjayate sutaḥ /
sa kṛtārtho bhavel loke paitryaṃ vittaṃ na tu spṛśet // 170.12 //
svayam ārjya suto vittaṃ pitre dāsyati bandhave /
taṃ tu putraṃ vijānīyād itaro yonikīṭakaḥ // 170.13 //
etac chrutvā tu tad vākyaṃ brāhmaṇasyābhilāṣiṇaḥ /
tatheti matvā tadvākyaṃ ratnāny ādāya satvaraḥ // 170.14 //
ātmakīyāni vittāni gautamāya nyavedayat /
dhanenaitena deśāṃś ca paribhramya yathāsukham // 170.15 //
dhanāny ādāya vittāni punar eṣyāmahe gṛham /
satyam eva vaṇig vakti sa tu vipraḥ pratārakaḥ // 170.16 //
pāpātmā pāpacittaṃ ca na bubodha vaṇig dvijam /
tau parasparam āmantrya mātāpitror ajānatoḥ // 170.17 //
deśād deśāntaraṃ yātau dhanārthaṃ tau vaṇigdvijau /
vaṇigghastasthitaṃ vittaṃ brāhmaṇo hartum icchati // 170.18 //
yena kenāpy upāyena tad dhanaṃ hi samāhare /
aho pṛthivyāṃ ramyāṇi nagarāṇi sahasraśaḥ // 170.19 //
iṣṭapradātryaḥ kāmasya devatā iva yoṣitaḥ /
manoharās tatra tatra santi kiṃ kriyate mayā // 170.20 //
dhanam āhṛtya yatnena yoṣidbhyo yadi dīyate /
bhujyante tās tato nityaṃ saphalaṃ jīvitaṃ hi tat // 170.21 //
nṛtyagītarato nityaṃ paṇyastrībhir alaṃkṛtaḥ /
bhokṣye kathaṃ tu tad vittaṃ vaiśyān maddhastam āgatam // 170.22 //
evaṃ cintayamāno 'sau gautamaḥ prahasann iva /
maṇikuṇḍalam āhedam adharmād eva jantavaḥ // 170.23 //
vṛddhiṃ sukham abhīṣṭāni prāpnuvanti na saṃśayaḥ /
dharmiṣṭhāḥ prāṇino loke dṛśyante duḥkhabhāginaḥ // 170.24 //
tasmād dharmeṇa kiṃ tena duḥkhaikaphalahetunā // 170.25 //
nety uvāca tato vaiśyaḥ sukhaṃ dharme pratiṣṭhitam /
pāpe duḥkhaṃ bhayaṃ śoko dāridryaṃ kleśa eva ca /
yato dharmas tato muktiḥ svadharmaḥ kiṃ vinaśyati // 170.26 //
evaṃ vivadatos tatra saṃparāyas tayor abhūt /
yasya pakṣo bhavej jyāyān sa parārtham avāpnuyāt // 170.27 //
pṛcchāvaḥ kasya prābalyaṃ dharmiṇo vāpy adharmiṇaḥ /
vedāt tu laukikaṃ jyeṣṭhaṃ loke dharmāt sukhaṃ bhavet // 170.28 //
evaṃ vivadamānau tāv ūcatuḥ sakalāñ janān /
dharmasya vāpy adharmasya prābalyam anayor bhuvi // 170.29 //
tad vadantu yathāvṛttam evam ūcatur ojasā /
evaṃ tatrocire kecid ye dharmeṇānuvartinaḥ // 170.30 //
tair duḥkham anubhūyate pāpiṣṭhāḥ sukhino janāḥ /
saṃparāye dhanaṃ sarvaṃ jitaṃ vipre nyavedayat // 170.31 //
maṇimān dharmavicchreṣṭhaḥ punar dharmaṃ praśaṃsati /
maṇimantaṃ dvijaḥ prāha kiṃ dharmam anuśaṃsasi /
tatheti cety āha vaiśyo brāhmaṇaḥ punar abravīt // 170.32 //
jitaṃ mayā dhanaṃ vaiśya nirlajjaḥ kiṃ nu bhāṣase /
mayaiva vijito dharmo yatheṣṭacaraṇātmanā // 170.33 //
tad brāhmaṇavacaḥ śrutvā vaiśyaḥ sasmita ūcivān // 170.34 //
pulākā iva dhānyeṣu puttikā iva pakṣiṣu /
tathaiva tān sakhe manye yeṣāṃ dharmo na vidyate // 170.35 //
caturṇāṃ puruṣārthānāṃ dharmaḥ prathama ucyate /
paścād arthaś ca kāmaś ca sa dharmo mayi tiṣṭhati /
kathaṃ brūṣe dvijaśreṣṭha mayā vijitam ity adaḥ // 170.36 //
dvijo vaiśyaṃ punaḥ prāha hastābhyāṃ jāyatāṃ paṇaḥ /
tatheti manyate vaiśyas tau gatvā punar ūcatuḥ // 170.37 //
pūrvaval laukikān gatvā jitam ity abravīd dvijaḥ /
karau chittvā tataḥ prāha kathaṃ dharmaṃ tu manyase /
ākṣipto brāhmaṇenaivaṃ vaiśyo vacanam abravīt // 170.38 //
dharmam eva paraṃ manye prāṇaiḥ kaṇṭhagatair api /
mātā pitā suhṛd bandhur dharma eva śarīriṇām // 170.39 //
evaṃ vivadamānau tāv arthavān brāhmaṇo 'bhavat /
vimukto vaiśyakas tatra bāhubhyāṃ ca dhanena ca // 170.40 //
evaṃ bhramantau saṃprāptau gaṅgāṃ yogeśvaraṃ harim /
yadṛcchayā muniśreṣṭha mithas tāv ūcatuḥ punaḥ // 170.41 //
vaiśyo gaṅgāṃ tu yogeśaṃ dharmam eva praśaṃsati /
atikopād dvijo vaiśyam ākṣipan punar abravīt // 170.42 //
gataṃ dhanaṃ karau chinnāv avaśiṣṭo śubhir bhavān /
tvam anyathā yadi brūṣa āhariṣye 'sinā śiraḥ // 170.43 //
vihasya punar āhedaṃ vaiśyo gautamam añjasā // 170.44 //
dharmam eva paraṃ manye yathecchasi tathā kuru /
brāhmaṇāṃś ca gurūn devān vedān dharmaṃ janārdanam // 170.45 //
yas tu nindayate pāpo nāsau spṛśyo 'tha pāpakṛt /
upekṣaṇīyo durvṛttaḥ pāpātmā dharmadūṣakaḥ // 170.46 //
tataḥ prāha sa kopena dharmaṃ yady anuśaṃsasi /
āvayoḥ prāṇayor atra paṇaḥ syād iti vai mune // 170.47 //
evam ukte gautamena tathety āha vaṇik tadā /
punar apy ūcatur ubhau lokāṃl lokās tathocire // 170.48 //
yogeśvarasya purato gautamyā dakṣiṇe taṭe /
taṃ nipātya viśaṃ vipraś cakṣur utpāṭya cābravīt // 170.49 //
gato 'sīmāṃ daśāṃ vaiśya nityaṃ dharmapraśaṃsayā /
gataṃ dhanaṃ gataṃ cakṣuś cheditau karapallavau /
pṛṣṭo 'si mitra gacchāmi maivaṃ brūyāḥ kathāntare // 170.50 //
tasmin prayāte vaiśyo 'sau cintayām āsa cetasi /
hā kaṣṭaṃ me kim abhavad dharmaikamanaso hare // 170.51 //
sa kuṇḍalo vaṇikśreṣṭho nirdhano gatabāhukaḥ /
gatanetraḥ śucaṃ prāpto dharmam evānusaṃsmaran // 170.52 //
evaṃ bahuvidhāṃ cintāṃ kurvann āste mahītale /
niśceṣṭo 'tha nirutsāhaḥ patitaḥ śokasāgare // 170.53 //
dināvasāne śarvaryām udite candramaṇḍale /
ekādaśyāṃ śuklapakṣe tatrāyāti vibhīṣaṇaḥ // 170.54 //
sa tu yogeśvaraṃ devaṃ pūjayitvā yathāvidhi /
snātvā tu gautamīṃ gaṅgāṃ saputro rākṣasair vṛtaḥ // 170.55 //
vibhīṣaṇasya hi suto vibhīṣaṇa ivāparaḥ /
vaibhīṣaṇir iti khyātas tam apaśyad uvāca ha // 170.56 //
vaiśyasya vacanaṃ śrutvā yathāvṛttaṃ sa dharmavit /
pitre nivedayām āsa laṅkeśāya mahātmane /
sa tu laṅkeśvaraḥ prāha putraṃ prītyā guṇākaram // 170.57 //
śrīmān rāmo mama gurus tasya mānyaḥ sakhā mama /
hanumān iti vikhyātas tenānīto girir mahān // 170.58 //
purā kāryāntare prāpte sarvauṣadhyāśrayo 'calaḥ /
jāte kārye tam ādāya himavantam athāgamat // 170.59 //
viśalyakaraṇī ceti mṛtasaṃjīvanīti ca /
tadānīya mahābuddhī rāmāyākliṣṭakarmaṇe // 170.60 //
nivedayitvā tat sādhyaṃ tasmin vṛtte samāgataḥ /
punar giriṃ samādāya āgacchad devaparvatam // 170.61 //
tām ānīyāsya hṛdaye niveśaya hariṃ smaran /
tataḥ prāpsyaty ayaṃ sarvam apekṣitam udāradhīḥ // 170.62 //
gacchatas tasya vegena viśalyakaraṇī punaḥ /
apatad gautamītīre yatra yogeśvaro hariḥ // 170.63 //
tām oṣadhīṃ mama pitar darśayāśu vilamba mā /
parārtiśamanād anyac chreyo na bhuvanatraye // 170.64 //
vibhīṣaṇas tathety uktvā tāṃ putrasyāpy adarśayat /
iṣe tvety asya vṛkṣasya śākhāṃ ciccheda tatsutaḥ /
vaiśyasya cāpi vai prītyā santaḥ parahite ratāḥ // 170.65 //
yatrāpatan nage cāsmin sa vṛkṣas tu pratāpavān /
tasya śākhāṃ samādāya hṛdaye 'sya niveśaya /
tatspṛṣṭamātra evāsau svakaṃ rūpam avāpnuyāt // 170.66 //
etac chrutvā pitur vākyaṃ vaibhīṣaṇir udāradhīḥ /
tathā cakāra vai samyak kāṣṭhakhaṇḍaṃ nyaveśayat // 170.67 //
hṛdaye sa tu vaiśyo 'pi sacakṣuḥ sakaro 'bhavat /
maṇimantrauṣadhīnāṃ hi vīryaṃ ko 'pi na budhyate // 170.68 //
tad eva kāṣṭham ādāya dharmam evānusaṃsmaran /
snātvā tu gautamīṃ gaṅgāṃ tathā yogeśvaraṃ harim // 170.69 //
namaskṛtvā punar agāt kāṣṭhakhaṇḍena vaiśyakaḥ /
paribhraman nṛpapuraṃ mahāpuram iti śrutam // 170.70 //
mahārāja iti khyātas tatra rājā mahābalaḥ /
tasya nāsti sutaḥ kaścit putrikā naṣṭalocanā // 170.71 //
saiva tasya sutā putras tasyāpi vratam īdṛśam /
devo vā dānavo vāpi brāhmaṇaḥ kṣatriyo bhavet // 170.72 //
vaiśyo vā śūdrayonir vā saguṇo nirguṇo 'pi vā /
tasmai deyā iyaṃ putrī yo netre āhariṣyati // 170.73 //
rājyena saha deyeyam iti rājā hy aghoṣayat /
aharniśam asau vaiśyaḥ śrutvā ghoṣam athābravīt // 170.74 //
ahaṃ netre āhariṣye rājaputryā asaṃśayam // 170.75 //
taṃ vaiśyaṃ tarasādāya mahārājñe nyavedayat /
tatkāṣṭhasparśamātreṇa sanetrābhūn nṛpātmajā // 170.76 //
tataḥ savismayo rājā ko bhavān iti cābravīt /
vaiśyo rājñe yathāvṛttaṃ nyavedayad aśeṣataḥ // 170.77 //
brāhmaṇānāṃ prasādena dharmasya tapasas tathā /
dānaprabhāvād yajñaiś ca vividhair bhūridakṣiṇaiḥ /
divyauṣadhiprabhāvena mama sāmarthyam īdṛśam // 170.78 //
etad vaiśyavacaḥ śrutvā vismito 'bhūn mahīpatiḥ // 170.79 //
aho mahānubhāvo 'yaṃ prāyo vṛndārako bhavet /
anyathaitādṛg anyasya sāmarthyaṃ dṛśyate katham /
tasmād asmai tu tāṃ kanyāṃ pradāsye rājyapūrvikām // 170.80 //
iti saṃkalpya manasi kanyāṃ rājyaṃ ca dattavān /
vihārārthaṃ gataḥ svairaṃ paraṃ khedam upāgataḥ // 170.81 //
na mitreṇa vinā rājyaṃ na mitreṇa vinā sukham /
tam eva satataṃ vipraṃ cintayan vaiśyanandanaḥ // 170.82 //
etad eva sujātānāṃ lakṣaṇaṃ bhuvi dehinām /
kṛpārdraṃ yan mano nityaṃ teṣām apy ahiteṣu hi // 170.83 //
mahānṛpo vanaṃ prāyāt sa rājā maṇikuṇḍalaḥ /
tasmiñ śāsati rājyaṃ tu kadācid gautamaṃ dvijam // 170.84 //
hṛtasvaṃ dyūtakaiḥ pāpair apaśyan maṇikuṇḍalaḥ /
tam ādāya dvijaṃ mitraṃ pūjayām āsa dharmavit // 170.85 //
dharmāṇāṃ tu prabhāvaṃ taṃ tasmai sarvaṃ nyavedayat /
snāpayām āsa gaṅgāyāṃ taṃ sarvāghanivṛttaye // 170.86 //
tena vipreṇa sarvais taiḥ svakīyair gotrajair vṛtaḥ /
vaiśyaiḥ svadeśasaṃbhūtair brāhmaṇasya tu bāndhavaiḥ // 170.87 //
vṛddhakauśikamukhyaiś ca tasmin yogeśvarāntike /
yajñān iṣṭvā surān pūjya tataḥ svargam upeyivān // 170.88 //
tataḥ prabhṛti tat tīrthaṃ mṛtasaṃjīvanaṃ viduḥ /
cakṣustīrthaṃ sayogeśaṃ smaraṇād api puṇyadam /
manaḥprasādajananaṃ sarvadurbhāvanāśanam // 170.89 //
urvaśītīrtham ākhyātam aśvamedhaphalapradam /
snānadānamahādevavāsudevārcanādibhiḥ // 171.1 //
maheśvaro yatra devo yatra śārṅgadharo hariḥ /
pramatir nāma rājāsīt sārvabhaumaḥ pratāpavān // 171.2 //
ripūñ jitvā jagāmāśu indralokaṃ surair vṛtam /
tatrāpaśyat surapatiṃ marudbhiḥ saha nārada // 171.3 //
jahāsendraṃ pāśahastaṃ pramatiḥ kṣatriyarṣabhaḥ /
taṃ hasantam athālakṣya hariḥ pramatim abravīt // 171.4 //
devālaye mahābuddhe marudbhiḥ krīḍitair alam /
diśo jitvā divaṃ prāptaḥ kuru krīḍāṃ mayā saha // 171.5 //
sakaṣāyaṃ harivaco niśamya pramatir nṛpaḥ /
tathety uvāca devendraṃ niṣkṛtiṃ kāṃ tu manyase /
tac chrutvā pramater vākyaṃ surarāṇ nṛpam abravīt // 171.6 //
urvaśy eva paṇo 'smākaṃ prāpyā yā nikhilair makhaiḥ // 171.7 //
etac chrutvendravacanaṃ pramatiḥ prāha garvitaḥ /
urvaśīṃ niṣkṛtiṃ manye tvaṃ rājan kiṃ nu manyase // 171.8 //
yad bravīṣi sureśāna tan manye 'haṃ śatakrato /
prāhendraṃ pramatis tadvan niṣkṛtyai dakṣiṇaṃ karam /
savarma saśaraṃ dharmyaṃ dehi dīvyāmahe vayam // 171.9 //
tāv evaṃ saṃvidaṃ kṛtvā devanāyopatasthatuḥ /
pramatir jitavāṃs tatra urvaśīṃ daivatastriyam /
tāṃ jitvā pramatiḥ prāha saṃrambhāt taṃ śatakratum // 171.10 //
niṣkṛtyai punar anyan me paścād dīvye tvayā vibho // 171.11 //
devayogyam atho vajraṃ jaitraṃ saratham uttamam /
dīvye 'haṃ tena nṛpate kareṇāpy avicārayan // 171.12 //
sa gṛhītvā tadā pāśān anyāṃś ca maṇibhūṣitān /
jitam ity abravīc chakraṃ pramatiḥ prahasaṃs tadā // 171.13 //
etasminn antare prāyād akṣajñas tatra nārada /
viśvāvasur iti khyāto gandharvāṇāṃ maheśvaraḥ // 171.14 //
gandharvavidyayā rājaṃs tayā dīvyāmahe tvayā /
tathety uktvā sa nṛpatir jitam ity abravīt tadā // 171.15 //
tau jitvā nṛpatir maurkhyād devendraṃ prāha kaśmalam // 171.16 //
raṇe vā devane vāpi na tvaṃ jetā kathaṃcana /
mahendra satataṃ tasmād asmadārādhako bhava /
vada kena prakāreṇa jātā devendratā tava // 171.17 //
tathā prāhorvaśīṃ garvād gaccha karmakarī bhava /
urvaśī prāha deveṣu yathā varte tathā tvayi /
varteya sarvabhāvena na māṃ dhikkartum arhasi // 171.18 //
tatas tāṃ pramatiḥ prāha tvādṛśyaḥ santi cārikāḥ /
tvaṃ kiṃ vilajjase bhadre gaccha karmakarī bhava // 171.19 //
etac chrutvā nṛpeṇoktaṃ gandharvādhipatis tadā /
citrasena iti khyātaḥ suto viśvāvasor balī // 171.20 //
dīvye 'haṃ vai tvayā rājan sarveṇānena bhūpate /
rājyena jīvitenāpi madīyena tavāpi ca // 171.21 //
tathety uktvā punar ubhau citrasenanṛpottamau /
dīvyetām abhisaṃrabdhau citraseno 'jayat tadā // 171.22 //
gāndharvais taṃ mahāpāśair babandha nṛpatiṃ tadā /
citraseno 'jayat sarvam urvaśīmukhyataḥ paṇaiḥ // 171.23 //
rājyaṃ kośaṃ balaṃ caiva yad anyad vasu kiṃcana /
citrasenasya taj jātaṃ yad āsīt pramater dhanam // 171.24 //
tasya putro bāla eva purodhasam uvāca ha /
vaiśvāmitraṃ mahāprājñaṃ madhucchandasam ojasā // 171.25 //
kiṃ me pitrā kṛtaṃ pāpaṃ kva vā baddho mahāmatiḥ /
katham eṣyati svaṃ sthānaṃ kathaṃ pāśair vimokṣyate // 171.26 //
sumater vacanaṃ śrutvā dhyātvā sa munisattamaḥ /
madhucchandā jagādedaṃ pramater vartanaṃ tadā // 171.27 //
devaloke tava pitā baddha āste mahāmate /
kaitavair bahudoṣaiś ca bhraṣṭarājyo babhūva ha // 171.28 //
yo yāti kaitavasabhāṃ sa cāpi kleśabhāg bhavet /
dyūtamadyāmiṣādīni vyasanāni nṛpātmaja // 171.29 //
pāpinām eva jāyante sadā pāpātmakāni hi /
ekaikam apy anarthāya pāpāya narakāya ca // 171.30 //
yānāsanābhilāpādyaiḥ kṛtaiḥ kaitavavartibhiḥ /
kulīnāḥ kaluṣībhūtāḥ kiṃ punaḥ kitavo janaḥ // 171.31 //
kitavasya tu yā jāyā tapyate nityam eva sā /
sa cāpi kitavaḥ pāpo yoṣitaṃ vīkṣya tapyate // 171.32 //
tāṃ dṛṣṭvā vigatānando nityaṃ vadati pāpakṛt /
aho saṃsāracakre 'smin mayā tulyo na pātakī // 171.33 //
na kiṃcid api yasyāste loke viṣayajaṃ sukham /
lokadvaye 'pi na sukhī kitavaḥ kopi dṛśyate // 171.34 //
vibhāti ca tathā nityaṃ lajjayā dagdhamānasaḥ /
gatadharmo nirānando grastagarvas tathāṭati // 171.35 //
akaitavī ca yā vṛttiḥ sā praśastā dvijanmanām /
kṛṣigorakṣyavāṇijyam api kuryān na kaitavam // 171.36 //
yas tu kaitavavṛttyā hi dhanam āhartum icchati /
dharmārthakāmābhijanaiḥ sa vimucyeta pauruṣāt // 171.37 //
vede 'pi dūṣitaṃ karma tava pitrā tadādṛtam /
tasmāt kiṃ kurmahe vatsa yad uktaṃ te vidhīyate // 171.38 //
vidhātṛvihitaṃ mārgaṃ ko nu vātyeti paṇḍitaḥ // 171.39 //
etat purodhaso vākyaṃ śrutvā sumatir abravīt // 171.40 //
kiṃ kṛtvā pramatis tātaḥ punā rājyam avāpnuyāt // 171.41 //
punar dhyātvā madhucchandāḥ sumatiṃ cedam abravīt // 171.42 //
gautamīṃ yāhi vatsa tvaṃ tatra pūjaya śaṃkaram /
aditiṃ varuṇaṃ viṣṇuṃ tataḥ pāśād vimokṣyate // 171.43 //
tathety uktvā jagāmāśu gaṅgāṃ natvā janārdanam /
pūjayām āsa śaṃbhuṃ ca tapas tepe yatavrataḥ // 171.44 //
sahasram ekaṃ varṣāṇāṃ baddhaṃ pitaram ātmanaḥ /
mocayām āsa devebhyaḥ punā rājyam avāpa saḥ // 171.45 //
śiveśābhyāṃ muktapāśo rājyaṃ prāpa sutāt svakāt /
avāpya vidyāṃ gāndharvīṃ priyaś cāsīc chatakratoḥ // 171.46 //
śāṃbhavaṃ vaiṣṇavaṃ caiva urvaśītīrtham eva ca /
tataḥprabhṛti tat tīrthaṃ kaitavaṃ ceti viśrutam // 171.47 //
śivaviṣṇusarinmātuprasādād āpyate na kim /
tatra snānaṃ ca dānaṃ ca bahupuṇyaphalapradam /
pāpapāśavimokṣaṃ tu sarvadurgatināśanam // 171.48 //
sāmudraṃ tīrtham ākhyātaṃ sarvatīrthaphalapradam /
tasya svarūpaṃ vakṣyāmi śṛṇu nārada tanmanāḥ // 172.1 //
visṛṣṭā gautamenāsau gaṅgā pāpapraṇāśanī /
lokānām upakārārthaṃ prāyāt pūrvārṇavaṃ prati // 172.2 //
āgacchantī devanadī kamaṇḍaludhṛtā mayā /
śirasā ca dhṛtā devī śaṃbhunā paramātmanā // 172.3 //
viṣṇupādāt prasūtāṃ tāṃ brāhmaṇena mahātmanā /
ānītāṃ martyabhavanaṃ smaraṇād aghanāśanīm // 172.4 //
guror gurutamāṃ sindhur dṛṣṭvā kṛtyam acintayat /
yā vandyā jagatām īśā brahmeśādyair namaskṛtā // 172.5 //
tām ahaṃ pratigaccheyaṃ no cet syād dharmadūṣaṇam /
āgacchantaṃ mahātmānaṃ yo mohān nopatiṣṭhate // 172.6 //
na tasya kopi trātāsti pāpino lokayor dvayoḥ /
evaṃ vimṛśya ratneśo mūrtimān vinayānvitaḥ /
kṛtāñjalipuṭo gaṅgām āhedaṃ saritāṃpatiḥ // 172.7 //
rasātalagataṃ vāri pṛthivyāṃ yan nabhastale /
tan mām evātra viśatu nāhaṃ vakṣyāmi kiṃcana // 172.8 //
mayi ratnāni pīyūṣaṃ parvatā rākṣasāsurāḥ /
etān apy akhilān anyān bhīmān saṃdhārayāmy aham // 172.9 //
mamāntaḥ kamalāyukto viṣṇuḥ svapiti nityadā /
mamāśakyaṃ na kimapi vidyate sacarācare // 172.10 //
mahaty abhyāgate kuryāt pratyutthānaṃ na yo madāt /
sa dharmādiparibhraṣṭo nirayaṃ tu samāpnuyāt // 172.11 //
na tān me bibhrataḥ khedo vināgastyaparābhavāt /
kiṃ tu tvaṃ gauraveṇaiṣām atiriktā tatas tv aham // 172.12 //
bravīmi devi gaṅge māṃ tvaṃ sāmyāt saṃgatā bhava /
naikarūpām ahaṃ śaktaḥ saṃgantuṃ bahudhā yadi // 172.13 //
saṅgam eṣyasi devi tvaṃ saṃgacche 'haṃ na cānyathā /
gaṅge sameṣyasi yadi bahudhā tad vicāraye // 172.14 //
tam evaṃvādinaṃ sindhum apām īśaṃ tadābravīt /
gaṅgā sā gautamī devī kuru caitad vaco mama // 172.15 //
saptarṣīṇāṃ ca yā bhāryā arundhatipurogamāḥ /
bhartṛbhiḥ sahitāḥ sarvā ānaya tvaṃ tadā tv aham // 172.16 //
alpabhūtā bhaviṣyāmi tataḥ syāṃ tava saṃgatā /
tathety uktvā saptarṣīṇāṃ bhāryābhir ṛṣibhir vṛtaḥ // 172.17 //
ānayām āsa tāṃ devī saptadhā sā vyabhajyata /
sā ceyaṃ gautamī gaṅgā saptadhā sāgaraṃ gatā // 172.18 //
saptarṣīṇāṃ tu nāmnā tu sapta gaṅgās tato 'bhavan /
tatra snānaṃ ca dānaṃ ca śravaṇaṃ paṭhanaṃ tathā // 172.19 //
smaraṇaṃ cāpi yad bhaktyā sarvakāmapradaṃ bhavet /
nāsmād anyat paraṃ tīrthaṃ samudrād bhuvanatraye /
pāpahānau bhuktimuktiprāptau ca manaso mude // 172.20 //
ṛṣisattram iti khyātam ṛṣayaḥ sapta nārada /
niṣedus tapase yatra yatra bhīmeśvaraḥ śivaḥ // 173.1 //
tatredaṃ vṛttam ākhyāsye devarṣipitṛbṛṃhitam /
śṛṇu yatnena vakṣyāmi sarvakāmapradaṃ śubham // 173.2 //
saptadhā vyabhajan gaṅgām ṛṣayaḥ sapta nārada /
vāsiṣṭhī dākṣiṇeyī syād vaiśvāmitrī taduttarā // 173.3 //
vāmadevy aparā jñeyā gautamī madhyataḥ śubhā /
bhāradvājī smṛtā cānyā ātreyī cety athāparā // 173.4 //
jāmadagnī tathā cānyā vyapadiṣṭā tu saptadhā /
taiḥ sarvair ṛṣibhis tatra yaṣṭum iṣṭair mahātmabhiḥ // 173.5 //
niṣpāditaṃ mahāsattram ṛṣibhiḥ pāradarśibhiḥ /
etasminn antare tatra devānāṃ prabalo ripuḥ // 173.6 //
viśvarūpa iti khyāto munīnāṃ sattram abhyagāt /
brahmacaryeṇa tapasā tān ārādhya yathāvidhi /
vinayenātha papraccha ṛṣīn sarvān anukramāt // 173.7 //
dhruvaṃ sarve yathākāmaṃ mama svāsthyena hetunā /
yathā syād balavān putro devānām api durdharaḥ /
yajñair vā tapasā vāpi munayo vaktum arhatha // 173.8 //
tatra prāha mahābuddhir viśvāmitro mahāmanāḥ // 173.9 //
karmaṇā tāta labhyante phalāni vividhāni ca /
trayāṇāṃ kāraṇānāṃ ca karma prathamakāraṇam // 173.10 //
tataś ca kāraṇaṃ kartā tataś cānyat prakīrtitam /
upādānaṃ tathā bījaṃ na ca karma vidur budhāḥ // 173.11 //
karmaṇāṃ kāraṇatvaṃ ca kāraṇe puṣkale sati /
bhāvābhāvau phale dṛṣṭau tasmāt karmāśritaṃ phalam // 173.12 //
karmāpi dvividhaṃ jñeyaṃ kriyamāṇaṃ tathā kṛtam /
kartavyaṃ kriyamāṇasya sādhanaṃ yad yad ucyate // 173.13 //
tadbhāvāḥ karmasiddhau ca ubhayatrāpi kāraṇam /
yad yad bhāvayate jantuḥ karma kurvan vicakṣaṇaḥ // 173.14 //
tadbhāvanānurūpeṇa phalaniṣpattir ucyate /
karoti karma vidhivad vinā bhāvanayā yadi // 173.15 //
anyathā syāt phalaṃ sarvaṃ tasya bhāvānurūpataḥ /
tasmāt tapo vrataṃ dānaṃ japayajñādikāḥ kriyāḥ // 173.16 //
karmaṇas tv anurūpeṇa phalaṃ dāsyanti bhāvataḥ /
tasmād bhāvānurūpeṇa karma vai dāsyate phalam // 173.17 //
bhāvas tu trividho jñeyaḥ sāttviko rājasas tathā /
tāmasas tu tathā jñeyaḥ phalaṃ karmānusārataḥ // 173.18 //
bhāvanānuguṇaṃ ceti vicitrā karmaṇāṃ sthitiḥ /
tasmād icchānusāreṇa bhāvaṃ kuryād vicakṣaṇaḥ // 173.19 //
paścāt karmāpi kartavyaṃ phaladātāpi tadvidham /
phalaṃ dadāti phalināṃ phale yadi pravartate // 173.20 //
karmakāro na tatrāsti kuryāt karma svabhāvataḥ /
tad eva copadānādi sattvādiguṇabhedataḥ // 173.21 //
bhāvāt prārabhate tadvad bhāvaiḥ phalam avāpyate /
dharmārthakāmamokṣāṇāṃ karma caiva hi kāraṇam // 173.22 //
bhāvasthitaṃ bhavet karma muktidaṃ bandhakāraṇam /
svabhāvānuguṇaṃ karma svasyaiveha paratra ca // 173.23 //
phalāni vividhāny āśu karoti samatānugam /
eka eva padārtho 'sau bhāvair bhedaḥ pradṛśyate // 173.24 //
kriyate bhujyate vāpi tasmād bhāvo viśiṣyate /
yathābhāvaṃ karma kuru yathepsitam avāpsyasi // 173.25 //
etac chrutvā ṛṣer vākyaṃ viśvāmitrasya dhīmataḥ /
tapas taptvā bahukālaṃ tāmasaṃ bhāvam āśritaḥ // 173.26 //
viśvarūpaḥ karma bhīmaṃ cakāra surabhīṣaṇam /
paśyatsu ṛṣimukhyeṣu vāryamāṇo 'pi nityaśaḥ // 173.27 //
ātmakopānusāreṇa bhīmaṃ karma tathākarot /
bhīṣaṇe kuṇḍakhāte tu bhīṣaṇe jātavedasi // 173.28 //
bhīṣaṇaṃ raudrapuruṣaṃ dhyātvātmānaṃ guhāśayam /
evaṃ tapantam ālakṣya vāg uvācāśarīriṇī // 173.29 //
jaṭājūṭaṃ vinātmānaṃ na ca vṛtro vyajīyata /
vṛthātmānaṃ viśvarūpo juhuyāj jātavedasi // 173.30 //
sa evendraḥ sa varuṇaḥ sa ca syāt sarvam eva ca /
tyaktvātmānaṃ jaṭāmātraṃ hutavān vṛjinodbhavaḥ // 173.31 //
vṛtra ity ucyate vede sa cāpi vṛjino 'bhavat /
bhīmasya mahimānaṃ ko jānāti jagadīśituḥ // 173.32 //
sṛjaty aśeṣam api yo na ca saṅgena lipyate /
virarāmeti saṃkīrtya sā vāṇy enaṃ munīśvarāḥ // 173.33 //
bhīmeśvaraṃ namaskṛtya jagmuḥ svaṃ svam athāśramam /
viśvarūpo mahābhīmo bhīmakarmā tathākṛtiḥ // 173.34 //
bhīmabhāvo bhīmatanuṃ dhyātvātmānaṃ juhāva ha /
tasmād bhīmeśvaro devaḥ purāṇe paripaṭhyate /
tatra snānaṃ ca dānaṃ ca muktidaṃ nātra saṃśayaḥ // 173.35 //
iti paṭhati śṛṇoti yaś ca bhaktyā vibudhapatiṃ śivam atra bhīmarūpam /
jagati viditam aśeṣapāpahāri smṛtipadaśaraṇena muktidaś ca // 173.36 //
godāvarī tāvad aśeṣapāpa samūhahantrī paramārthadātrī /
sadaiva sarvatra viśeṣatas tu yatrāmburāśiṃ samanupraviṣṭā // 173.37 //
snātvā tu tasmin sukṛtī śarīrī godāvarīvāridhisaṃgame yaḥ /
uddhṛtya tīvrān nirayād aśeṣāt sa pūrvajān yāti puraṃ purāreḥ // 173.38 //
vedāntavedyaṃ yad upāsitavyaṃ tad brahma sākṣāt khalu bhīmanāthaḥ /
dṛṣṭe hi tasmin na punar viśanti śarīriṇaḥ saṃsmṛtim ugraduḥkhām // 173.39 //
sā saṃgatā pūrvam apāṃpatiṃ taṃ gaṅgā surāṇām api vandanīyā /
devaiś ca sarvair anugamyamānā saṃstūyamānā munibhir marudbhiḥ // 174.1 //
vasiṣṭhajābālisayājñavalkya kratvaṅgirodakṣamarīcivaiṣṇavāḥ /
śātātapaḥ śaunakadevarāta bhṛgvagniveśyātrimarīcimukhyāḥ // 174.2 //
sudhūtapāpā manugautamādayaḥ sakauśikās tumbaruparvatādyāḥ /
agastyamārkaṇḍasapippalādyāḥ sagālavā yogaparāyaṇāś ca // 174.3 //
savāmadevāṅgiraso 'tha bhārgavāḥ smṛtipravīṇāḥ śrutibhir manojñāḥ /
sarve purāṇārthavido bahujñās te gautamīṃ devanadīṃ tu gatvā // 174.4 //
stoṣyanti mantraiḥ śrutibhiḥ prabhūtair hṛdyaiś ca tuṣṭair muditair manobhiḥ /
tāṃ saṃgatāṃ vīkṣya śivo hariś ca ātmānam ādarśayatāṃ munibhyaḥ // 174.5 //
tathāmarās tau pitṛbhiś ca dṛṣṭau stuvanti devau sakalārtihāriṇau // 174.6 //
ādityā vasavo rudrā maruto lokapālakāḥ /
kṛtāñjalipuṭāḥ sarve stuvanti hariśaṃkarau // 174.7 //
saṃgameṣu prasiddheṣu nityaṃ saptasu nārada /
samudrasya ca gaṅgāyā nityaṃ devau pratiṣṭhitau // 174.8 //
gautameśvara ākhyāto yatra devo maheśvaraḥ /
nityaṃ saṃnihitas tatra mādhavo ramayā saha // 174.9 //
brahmeśvara iti khyāto mayaiva sthāpitaḥ śivaḥ /
lokānām upakārārtham ātmanaḥ kāraṇāntare // 174.10 //
cakrapāṇir iti khyātaḥ stuto devair mayā saha /
tatra saṃnihito viṣṇur devaiḥ saha marudgaṇaiḥ // 174.11 //
aindratīrtham iti khyātaṃ tad eva hayamūrdhakam /
hayamūrdhā tatra viṣṇus tanmūrdhani surā api /
somatīrtham iti khyātaṃ yatra someśvaraḥ śivaḥ // 174.12 //
indrasya somaśravaso devaiś ca ṛṣibhis tathā /
prārthitaḥ soma evādāv indrāyendo parisrava // 174.13 //
sapta diśo nānāsūryāḥ sapta hotāra ṛtvijaḥ /
devā ādityā ye sapta tebhiḥ somābhirakṣa na // 174.14 //
indrāyendo parisrava // 174.14e //
yat te rājañ chṛtaṃ havis tena somābhirakṣa naḥ /
arātīvā mā nas tārīn mo ca naḥ kiṃcanāmamad // 174.15 //
indrāyendo parisrava // 174.15e //
ṛṣe mantrakṛtāṃ stomaiḥ kaśyapodvardhayan giraḥ /
somaṃ namasya rājānaṃ yo jajñe vīrudhāṃ patir // 174.16 //
indrāyendo parisrava // 174.16e //
kārur ahaṃ tato bhiṣag upalaprakṣiṇī nanā /
nānādhiyo vasūyavo 'nu gā iva tasthima // 174.17 //
indrāyendo parisrava // 174.17e //
evam uktvā ca ṛṣibhiḥ somaṃ prāpya ca vajriṇe /
tebhyo dattvā tato yajñaḥ pūrṇo jātaḥ śatakratoḥ // 174.18 //
tat somatīrtham ākhyātam āgneyaṃ puratas tu tat /
agnir iṣṭvā mahāyajñair mām ārādhya manīṣitam // 174.19 //
saṃprāptavān matprasādād ahaṃ tatraiva nityaśaḥ /
sthito lokopakārārthaṃ tatra viṣṇuḥ śivas tathā // 174.20 //
tasmād āgneyam ākhyātam ādityaṃ tadanantaram /
yatrādityo vedamayo nityam eti upāsitum // 174.21 //
rūpāntareṇa madhyāhne draṣṭuṃ māṃ śaṃkaraṃ harim /
namaskāryas tatra sadā madhyāhne sakalo janaḥ // 174.22 //
rūpeṇa kena savitā samāyātīty aniścayāt /
tasmād ādityam ākhyātaṃ bārhaspatyam anantaram // 174.23 //
bṛhaspatiḥ suraiḥ pūjāṃ tasmāt tīrthād avāpa ha /
īje ca yajñān vividhān bārhaspatyaṃ tato viduḥ // 174.24 //
tattīrthasmaraṇād eva grahaśāntir bhaviṣyati /
tasmād apy aparaṃ tīrtham indragope nagottame // 174.25 //
pratiṣṭhitaṃ mahāliṅgaṃ kasmiṃścit kāraṇāntare /
himālayena tat tīrtham adritīrthaṃ tad ucyate // 174.26 //
tatra snānaṃ ca dānaṃ ca sarvakāmapradaṃ śubham /
evaṃ sā gautamī gaṅgā brahmādreś ca viniḥsṛtā // 174.27 //
yāvat sāgaragā devī tatra tīrthāni kānicit /
saṃkṣepeṇa mayoktāni rahasyāni śubhāni ca // 174.28 //
vede purāṇe ṛṣibhiḥ prasiddhā yā gautamī lokanamaskṛtā ca /
vaktuṃ kathaṃ tām atisuprabhāvām aśeṣato nārada kasya śaktiḥ // 174.29 //
bhaktyā pravṛttasya yathākathaṃcin naivāparādho 'sti na saṃśayo 'tra /
tasmāc ca diṅmātramatiprayāsāt saṃsūcitaṃ lokahitāya tasyāḥ // 174.30 //
kas tasyāḥ pratitīrthaṃ tu prabhāvaṃ vaktum īśvaraḥ /
api lakṣmīpatir viṣṇur alaṃ someśvaraḥ śivaḥ // 174.31 //
kvacit kasmiṃś ca tīrthāni kālayoge bhavanti hi /
guṇavanti mahāprājña gautamī tu sadā nṛṇām // 174.32 //
sarvatra sarvadā puṇyā ko nv asyā guṇakīrtanam /
vaktuṃ śaktas tatas tasyai nama ity eva yujyate // 174.33 //
tridaivatyāṃ sureśāna gaṅgāṃ brūṣe sureśvara /
brāhmaṇenāhṛtāṃ puṇyāṃ jagataḥ pāvanīṃ śubhām // 175.1 //
ādimadhyāvasāne ca ubhayos tīrayor api /
yā vyāptā viṣṇuneśena tvayā ca surasattama /
punaḥ saṃkṣepato brūhi na me tṛptiḥ prajāyate // 175.2 //
kamaṇḍalusthitā pūrvaṃ tato viṣṇupadānugā /
maheśvarajaṭājūṭe sthitā saiva namaskṛtā // 175.3 //
brahmatejaḥprabhāveṇa śivam ārādhya yatnataḥ /
tataḥ prāptā giriṃ puṇyaṃ tataḥ pūrvārṇavaṃ prati // 175.4 //
āgatya saṃgatā devī sarvatīrthamayī nṛṇām /
īpsitānāṃ tathā dātrī prabhāvo 'syā viśiṣyate // 175.5 //
etasyā nādhikaṃ manye kiṃcit tīrthaṃ jagattraye /
asyāś caiva prabhāveṇa bhāvyaṃ yac ca manaḥsthitam // 175.6 //
adyāpy asyā hi māhātmyaṃ vaktuṃ kaiścin na śakyate /
bhaktito vakṣyate nityaṃ yā brahma paramārthataḥ // 175.7 //
tasyāḥ parataraṃ tīrthaṃ na syād iti matir mama /
anyatīrthena sādharmyaṃ na yujyeta kathaṃcana // 175.8 //
śrutvā madvākyapīyūṣair gaṅgāyā guṇakīrtanam /
sarveṣāṃ na matiḥ kasmāt tatraivoparatiṃ gatā /
iti bhāti vicitraṃ me mune khalu jagattraye // 175.9 //
dharmārthakāmamokṣāṇāṃ tvaṃ vettā copadeśakaḥ /
chandāṃsi sarahasyāni purāṇasmṛtayo 'pi ca // 175.10 //
dharmaśāstrāṇi yac cānyat tava vākye pratiṣṭhitam /
tīrthānām atha dānānāṃ yajñānāṃ tapasāṃ tathā // 175.11 //
devatāmantrasevānām adhikaṃ kiṃ vada prabho /
yad brūṣe bhagavan bhaktyā tathā bhāvyaṃ na cānyathā // 175.12 //
etaṃ me saṃśayaṃ brahman vākyāt tvaṃ chettum arhasi /
iṣṭaṃ manogataṃ śrutvā tasmād vismayam āgataḥ // 175.13 //
śṛṇu nārada vakṣyāmi rahasyaṃ dharmam uttamam /
caturvidhāni tīrthāni tāvanty eva yugāni ca // 175.14 //
guṇās trayaś ca puruṣās trayo devāḥ sanātanāḥ /
vedāś ca smṛtibhir yuktāś catvāras te prakīrtitāḥ // 175.15 //
puruṣārthāś ca catvāro vāṇī cāpi caturvidhā /
guṇā hy api tu catvāraḥ samatveneti nārada // 175.16 //
sarvatra dharmaḥ sāmānyo yato dharmaḥ sanātanaḥ /
sādhyasādhanabhāvena sa eva bahudhā mataḥ // 175.17 //
tasyāśrayaś ca dvividho deśaḥ kālaś ca sarvadā /
kālāśrayaś ca yo dharmo hīyate vardhate sadā // 175.18 //
yugānām anurūpeṇa pādaḥ pādo 'sya hīyate /
dharmasyeti mahāprājña deśāpekṣā tathobhayam // 175.19 //
kālena cāśrito dharmo deśe nityaṃ pratiṣṭhitaḥ /
yugeṣu kṣīyamāṇeṣu na deśeṣu sa hīyate // 175.20 //
ubhayatra vihīne ca dharmasya syād abhāvatā /
tasmād deśāśrito dharmaś catuṣpāt supratiṣṭhitaḥ // 175.21 //
sa cāpi dharmo deśeṣu tīrtharūpeṇa tiṣṭhati /
kṛte deśaṃ ca kālaṃ ca dharmo 'vaṣṭabhya tiṣṭhati // 175.22 //
tretāyāṃ pādahīnena sa tu pādaḥ pradeśataḥ /
dvāpare cārdhataḥ kāle dharmo deśe samāsthitaḥ // 175.23 //
kalau pādena caikena dharmaś calati saṃkaṭam /
evaṃvidhaṃ tu yo dharmaṃ vetti tasya na hīyate // 175.24 //
yugānām anubhāvena jātibhedāś ca saṃsthitāḥ /
guṇebhyo guṇakartṛbhyo vicitrā dharmasaṃsthitiḥ // 175.25 //
guṇānām anubhāvena udbhavābhibhavau tathā /
tīrthānām api varṇānāṃ vedānāṃ svargamokṣayoḥ // 175.26 //
tādṛgrūpapravṛttyā tu tad eva ca viśiṣyate /
kālo 'bhivyañjakaḥ prokto deśo 'bhivyaṅgya ucyate // 175.27 //
yadā yadā abhivyaktiṃ kālo dhatte tadā tadā /
tad eva vyañjanaṃ brahmaṃs tasmān nāsty atra saṃśayaḥ // 175.28 //
yugānurūpā mūrtiḥ syād devānāṃ vaidikī tathā /
karmaṇām api tīrthānāṃ jātīnām āśramasya tu // 175.29 //
tridaivatyaṃ satyayuge tīrthaṃ lokeṣu pūjyate /
dvidaivatyaṃ yuge 'nyasmin dvāpare caikadaivikam // 175.30 //
kalau na kiṃcid vijñeyam athānyad api tac chṛṇu /
daivaṃ kṛtayuge tīrthaṃ tretāyām āsuraṃ viduḥ // 175.31 //
ārṣaṃ ca dvāpare proktaṃ kalau mānuṣam ucyate /
athānyad api vakṣyāmi śṛṇu nārada kāraṇam // 175.32 //
gautamyāṃ yat tvayā pṛṣṭaṃ tat te vakṣyāmi vistarāt /
yadā ceyaṃ haraśiraḥ prāptā gaṅgā mahāmune // 175.33 //
tadā prabhṛti sā gaṅgā śaṃbhoḥ priyatarābhavat /
tad devasya mataṃ jñātvā gajavaktram uvāca sā // 175.34 //
umā lokatrayeśānā mātā ca jagato hitā /
śāntā śrutir iti khyātā bhuktimuktipradāyinī // 175.35 //
tan mātur vacanaṃ śrutvā gajavaktro 'bhyabhāṣata // 175.36 //
kiṃ kṛtyaṃ śādhi māṃ mātas tatkartāham asaṃśayam // 175.37 //
umā sutam uvācedaṃ maheśvarajaṭāsthitā /
tvayāvatāryatāṃ gaṅgā satyam īśapriyā satī // 175.38 //
punaś ceśas tatra citram adhyāste sarvadā suta /
śivo yatra surās tatra tatra vedāḥ sanātanāḥ // 175.39 //
tatraiva ṛṣayaḥ sarve manuṣyāḥ pitaras tathā /
tasmān nivartayeśānaṃ devadevaṃ maheśvaram // 175.40 //
tasyā nivartite deve gaṅgāyāḥ sarva eva hi /
nivṛttās te bhaviṣyanti śṛṇu cedaṃ vaco mama /
nivartaya tatas tasyāḥ sarvabhāvena śaṃkaram // 175.41 //
mātus tad vacanaṃ śrutvā punar āha gaṇeśvaraḥ // 175.42 //
naiva śakyaḥ śivo devo mayā tasyā nivartitum /
anivṛtte śive tasyā devā api nivartitum // 175.43 //
na śakyā jagatāṃ mātar athānyac cāpi kāraṇam /
gaṅgāvatāritā pūrvaṃ gautamena mahātmanā // 175.44 //
ṛṣiṇā lokapūjyena trailokyahitakāriṇā /
sāmopāyena tadvākyāt pūjyena brahmatejasā // 175.45 //
ārādhayitvā deveśaṃ tapobhiḥ stutibhir bhavam /
tuṣṭena śaṃkareṇedam ukto 'sau gautamas tadā // 175.46 //
varān varaya puṇyāṃś ca priyāṃś ca manasepsitān /
yad yad icchasi tat sarvaṃ dātā te 'dya mahāmate // 175.47 //
evam uktaḥ śivenāsau gautamo mayi śṛṇvati /
idam eva tadovāca sajaṭāṃ dehi śaṃkara /
gaṅgāṃ me yācate puṇyāṃ kim anyena vareṇa me // 175.48 //
punaḥ provāca taṃ śaṃbhuḥ sarvalokopakārakaḥ // 175.49 //
uktaṃ na cātmanaḥ kiṃcit tasmād yācasva duṣkaram // 175.50 //
gautamo 'dīnasattvas taṃ bhavam āha kṛtāñjaliḥ // 175.51 //
etad eva ca sarveṣāṃ duṣkaraṃ tava darśanam /
mayā tad adya saṃprāptaṃ kṛpayā tava śaṃkara // 175.52 //
smaraṇād eva te padbhyāṃ kṛtakṛtyā manīṣiṇaḥ /
bhavanti kiṃ punaḥ sākṣāt tvayi dṛṣṭe maheśvare // 175.53 //
evam ukte gautamena bhavo harṣasamanvitaḥ /
trayāṇām upakārārthaṃ lokānāṃ yācitaṃ tvayā // 175.54 //
na cātmano mahābuddhe yācety āha śivo dvijam /
evaṃ proktaḥ punar vipro dhyātvā prāha śivaṃ tathā // 175.55 //
vinītavad adīnātmā śivabhaktisamanvitaḥ /
sarvalokopakārāya punar yācitavān idam /
śṛṇvatsu lokapāleṣu jagādedaṃ sa gautamaḥ // 175.56 //
yāvat sāgaragā devī nisṛṣṭā brahmaṇo gireḥ /
sarvatra sarvadā tasyāṃ sthātavyaṃ vṛṣabhadhvaja // 175.57 //
phalepsūnāṃ phalaṃ dātā tvam eva jagataḥ prabho /
tīrthāny anyāni deveśa kvāpi kvāpi śubhāni ca // 175.58 //
yatra te saṃnidhir nityaṃ tad eva śubhadaṃ viduḥ /
yatra gaṅgā tvayā dattā jaṭāmukuṭasaṃsthitā /
sarvatra tava sāṃnidhyāt sarvatīrthāni śaṃkara // 175.59 //
tad gautamavacaḥ śrutvā punar harṣāc chivo 'bravīt // 175.60 //
yatra kvāpi ca yat kiṃcid yo vā bhavati bhaktitaḥ /
yātrāṃ snānam atho dānaṃ pitṝṇāṃ vāpi tarpaṇam // 175.61 //
śravaṇaṃ paṭhanaṃ vāpi smaraṇaṃ vāpi gautama /
yaḥ karoti naro bhaktyā godāvaryā yatavrataḥ // 175.62 //
saptadvīpavatī pṛthvī saśailavanakānanā /
saratnā sauṣadhī ramyā sārṇavā dharmabhūṣitā // 175.63 //
dattvā bhavati yo dharmaḥ sa bhaved gautamīsmṛteḥ /
evaṃvidhā ilā vipra godānād yābhidhīyate // 175.64 //
candrasūryagrahe kāle matsāṃnidhye yatavrataḥ /
bhūbhṛte viṣṇave bhaktyā sarvakālaṃ kṛtā sudhīḥ // 175.65 //
gāḥ sundarāḥ savatsāś ca saṃgame lokaviśrute /
yo dadāti dvijaśreṣṭha tatra yat puṇyam āpnuyāt // 175.66 //
tasmād varaṃ puṇyam eti snānadānādinā naraḥ /
gautamyāṃ viśvavandyāyāṃ mahānadyāṃ tu bhaktitaḥ // 175.67 //
tasmād godāvarī gaṅgā tvayā nītā bhaviṣyati /
sarvapāpakṣayakarī sarvābhīṣṭapradāyinī // 175.68 //
etac chrutaṃ mayā mātar vadato gautamaṃ śivāt /
etasmāt kāraṇāc chaṃbhur gaṅgāyāṃ niyataḥ sthitaḥ // 175.69 //
ko nivartayituṃ śaktas tam amba karuṇodadhim /
athāpi mātar etat syān mānuṣā vighnapāśakaiḥ // 175.70 //
vinibaddhā na gacchanti godām apy antikasthitām /
na namanti śivaṃ devaṃ na smaranti stuvanti na // 175.71 //
tathā mātaḥ kariṣyāmi tava saṃtoṣahetave /
saṃniroddhum atho kleśas tava vākyaṃ kṣamasva me // 175.72 //
tataḥ prabhṛti vighneśo mānuṣān prati kiṃcana /
vighnam ācarate yas tu tam upāsya pravartate // 175.73 //
atho vighnam anādṛtya gautamīṃ yāti bhaktitaḥ /
sa kṛtārtho bhavel loke na kṛtyam avaśiṣyate // 175.74 //
vighnāny anekāni bhavanti gehān nirgantukāmasya narādhamasya /
nidhāya tanmūrdhni padaṃ prayāti gaṅgāṃ na kiṃ tena phalaṃ pralabdham // 175.75 //
asyāḥ prabhāvaṃ ko brūyād api sākṣāt sadāśivaḥ /
saṃkṣepeṇa mayā proktam itihāsapadānugam // 175.76 //
dharmārthakāmamokṣāṇāṃ sādhanaṃ yac carācare /
tad atra vidyate sarvam itihāse savistare // 175.77 //
vedoditaṃ śrutisakalarahasyam uktaṃ satkāraṇaṃ samabhidhānam idaṃ sadaiva /
samyak ca dṛṣṭaṃ jagatāṃ hitāya proktaṃ purāṇaṃ bahudharmayuktam // 175.78 //
asya ślokaṃ padaṃ vāpi bhaktitaḥ śṛṇuyāt paṭhet /
gaṅgā gaṅgeti vā vākyaṃ sa tu puṇyam avāpnuyāt // 175.79 //
kalikalaṅkavināśanadakṣam idaṃ sakalasiddhikaraṃ śubhadaṃ śivam /
jagati pūjyam abhīṣṭaphalapradaṃ gāṅgam etad udīritam uttamam // 175.80 //
sādhu gautama bhadraṃ te ko 'nyo 'sti sadṛśas tvayā /
ya enāṃ gautamīṃ gaṅgāṃ daṇḍakāraṇyam āpnuyāt // 175.81 //
gaṅgā gaṅgeti yo brūyād yojanānāṃ śatair api /
mucyate sarvapāpebhyo viṣṇulokaṃ sa gacchati // 175.82 //
tisraḥ koṭyo 'rdhakoṭī ca tīrthāni bhuvanatraye /
tāni snātuṃ samāyānti gaṅgāyāṃ siṃhage gurau // 175.83 //
ṣaṣṭir varṣasahasrāṇi bhāgīrathyavagāhanam /
sakṛd godāvarīsnānaṃ siṃhayukte bṛhaspatau // 175.84 //
iyaṃ tu gautamī putra yatra kvāpi mamājñayā /
sarveṣāṃ sarvadā nṝṇāṃ snānān muktiṃ pradāsyati // 175.85 //
aśvamedhasahasrāṇi vājapeyaśatāni ca /
kṛtvā yat phalam āpnoti tad asya śravaṇād bhavet // 175.86 //
yasyaitat tiṣṭhati gṛhe purāṇaṃ brahmaṇoditam /
na bhayaṃ vidyate tasya kalikālasya nārada // 175.87 //
yasya kasyāpi nākhyeyaṃ purāṇam idam uttamam /
śraddadhānāya śāntāya vaiṣṇavāya mahātmane // 175.88 //
idaṃ kīrtyaṃ bhuktimuktidāyakaṃ pāpanāśakam /
etacchravaṇamātreṇa kṛtakṛtyo bhaven naraḥ // 175.89 //
likhitvā pustakam idaṃ brāhmaṇāya prayacchati /
sarvapāpavinirmuktaḥ punar garbhaṃ na saṃviśet // 175.90 //
nahi nas tṛptir astīha śṛṇvatāṃ bhagavatkathām /
punar eva paraṃ guhyaṃ vaktum arhasy aśeṣataḥ // 176.1 //
anantavāsudevasya na samyag varṇitaṃ tvayā /
śrotum icchāmahe deva vistareṇa vadasva naḥ // 176.2 //
pravakṣyāmi muniśreṣṭhāḥ sārāt sārataraṃ param /
anantavāsudevasya māhātmyaṃ bhuvi durlabham // 176.3 //
ādikalpe purā viprās tv aham avyaktajanmavān /
viśvakarmāṇam āhūya vacanaṃ proktavān idam // 176.4 //
variṣṭhaṃ devaśilpīndraṃ viśvakarmāgrakarmiṇam /
pratimāṃ vāsudevasya kuru śailamayīṃ bhuvi // 176.5 //
yāṃ prekṣya vidhivad bhaktāḥ sendrā vai mānuṣādayaḥ /
yena dānavarakṣobhyo vijñāya sumahad bhayam // 176.6 //
tridivaṃ samanuprāpya sumeruśikharaṃ ciram /
vāsudevaṃ samārādhya nirātaṅkā vasanti te // 176.7 //
mama tad vacanaṃ śrutvā viśvakarmā tu tatkṣaṇāt /
cakāra pratimāṃ śuddhāṃ śaṅkhacakragadādharām // 176.8 //
sarvalakṣaṇasaṃyuktāṃ puṇḍarīkāyatekṣaṇām /
śrīvatsalakṣmasaṃyuktām atyugrāṃ pratimottamām // 176.9 //
vanamālāvṛtoraskāṃ mukuṭāṅgadadhāriṇīm /
pītavastrāṃ supīnāṃsāṃ kuṇḍalābhyām alaṃkṛtām // 176.10 //
evaṃ sā pratimā divyā guhyamantrais tadā svayam /
pratiṣṭhākālam āsādya mayāsau nirmitā purā // 176.11 //
tasmin kāle tadā śakro devarāṭ khecaraiḥ saha /
jagāma brahmasadanam āruhya gajam uttamam // 176.12 //
prasādya pratimāṃ śakraḥ snānadānaiḥ punaḥ punaḥ /
pratimāṃ tāṃ samārādhya svapuraṃ punar āgamat // 176.13 //
tāṃ samārādhya suciraṃ yatavākkāyamānasaḥ /
vṛtrādyān asurān krūrān namucipramukhān sa ca // 176.14 //
nihatya dānavān bhīmān bhuktavān bhuvanatrayam /
dvitīye ca yuge prāpte tretāyāṃ rākṣasādhipaḥ // 176.15 //
babhūva sumahāvīryo daśagrīvaḥ pratāpavān /
daśa varṣasahasrāṇi nirāhāro jitendriyaḥ // 176.16 //
cacāra vratam atyugraṃ tapaḥ paramaduścaram /
tapasā tena tuṣṭo 'haṃ varaṃ tasmai pradattavān // 176.17 //
avadhyaḥ sarvadevānāṃ sa daityoragarakṣasām /
śāpapraharaṇair ugrair avadhyo yamakiṃkaraiḥ // 176.18 //
varaṃ prāpya tadā rakṣo yakṣān sarvagaṇān imān /
dhanādhyakṣaṃ vinirjitya śakraṃ jetuṃ samudyataḥ // 176.19 //
saṃgrāmaṃ sumahāghoraṃ kṛtvā devaiḥ sa rākṣasaḥ /
devarājaṃ vinirjitya tadā indrajiteti vai // 176.20 //
rākṣasas tatsuto nāma meghanādaḥ pralabdhavān /
amarāvatīṃ tataḥ prāpya devarājagṛhe śubhe // 176.21 //
dadarśāñjanasaṃkāśāṃ rāvaṇas tu balānvitaḥ /
pratimāṃ vāsudevasya sarvalakṣaṇasaṃyutām // 176.22 //
śrīvatsalakṣmasaṃyuktāṃ padmapattrāyatekṣaṇām /
vanamālāvṛtoraskāṃ mukuṭāṅgadabhūṣitām // 176.23 //
śaṅkhacakragadāhastāṃ pītavastrāṃ caturbhujām /
sarvābharaṇasaṃyuktāṃ sarvakāmaphalapradām // 176.24 //
vihāya ratnasaṃghāṃś ca pratimāṃ śubhalakṣaṇām /
puṣpakeṇa vimānena laṅkāṃ prāsthāpayad drutam // 176.25 //
purādhyakṣaḥ sthitaḥ śrīmān dharmātmā sa vibhīṣaṇaḥ /
rāvaṇasyānujo mantrī nārāyaṇaparāyaṇaḥ // 176.26 //
dṛṣṭvā tāṃ pratimāṃ divyāṃ devendrabhavanacyutām /
romāñcitatanur bhūtvā vismayaṃ samapadyata // 176.27 //
praṇamya śirasā devaṃ prahṛṣṭenāntarātmanā /
adya me saphalaṃ janma adya me saphalaṃ tapaḥ // 176.28 //
ity uktvā sa tu dharmātmā praṇipatya muhur muhuḥ /
jyeṣṭhaṃ bhrātaram āsādya kṛtāñjalir abhāṣata // 176.29 //
rājan pratimayā tvaṃ me prasādaṃ kartum arhasi /
yām ārādhya jagannātha nistareyaṃ bhavārṇavam // 176.30 //
bhrātur vacanam ākarṇya rāvaṇas taṃ tadābravīt /
gṛhāṇa pratimāṃ vīra tv anayā kiṃ karomy aham // 176.31 //
svayaṃbhuvaṃ samārādhya trailokyaṃ vijaye tv aham /
nānāścaryamayaṃ devaṃ sarvabhūtabhavodbhavam // 176.32 //
vibhīṣaṇo mahābuddhis tadā tāṃ pratimāṃ śubhām /
śatam aṣṭottaraṃ cābdaṃ samārādhya janārdanam // 176.33 //
ajarāmaraṇaṃ prāptam aṇimādiguṇair yutam /
rājyaṃ laṅkādhipatyaṃ ca bhogān bhuṅkte yathepsitān // 176.34 //
aho no vismayo jātaḥ śrutvedaṃ paramāmṛtam /
anantavāsudevasya saṃbhavaṃ bhuvi durlabham // 176.35 //
śrotum icchāmahe deva vistareṇa yathātatham /
tasya devasya māhātmyaṃ vaktum arhasy aśeṣataḥ // 176.36 //
tadā sa rākṣasaḥ krūro devagandharvakiṃnarān /
lokapālān samanujān munisiddhāṃś ca pāpakṛt // 176.37 //
vijitya samare sarvān ājahāra tadaṅganāḥ /
saṃsthāpya nagarīṃ laṅkāṃ punaḥ sītārthamohitaḥ // 176.38 //
śaṅkito mṛgarūpeṇa sauvarṇena ca rāvaṇaḥ /
tataḥ kruddhena rāmeṇa raṇe saumitriṇā saha // 176.39 //
rāvaṇasya vadhārthāya hatvā vāliṃ manojavam /
abhiṣiktaś ca sugrīvo yuvarājo 'ṅgadas tathā // 176.40 //
hanumān nalanīlaś ca jāmbavān panasas tathā /
gavayaś ca gavākṣaś ca pāṭhīnaḥ paramaujasaḥ // 176.41 //
etaiś cānyaiś ca bahubhir vānaraiḥ samahābalaiḥ /
samāvṛto mahāghorai rāmo rājīvalocanaḥ // 176.42 //
girīṇāṃ sarvasaṃghātaiḥ setuṃ baddhvā mahodadhau /
balena mahatā rāmaḥ samuttīrya mahodadhim // 176.43 //
saṃgrāmam atulaṃ cakre rakṣogaṇasamanvitaḥ /
yamahastaṃ prahastaṃ ca nikumbhaṃ kumbham eva ca // 176.44 //
narāntakaṃ mahāvīryaṃ tathā caiva yamāntakam /
mālāḍhyaṃ mālikāḍhyaṃ ca hatvā rāmas tu vīryavān // 176.45 //
punar indrajitaṃ hatvā kumbhakarṇaṃ sarāvaṇam /
vaidehīṃ cāgnināśodhya dattvā rājyaṃ vibhīṣaṇe // 176.46 //
vāsudevaṃ samādāya yānaṃ puṣpakam āruhat /
līlayā samanuprāpad ayodhyāṃ pūrvapālitām // 176.47 //
kaniṣṭhaṃ bharataṃ snehāc chatrughnaṃ bhaktavatsalaḥ /
abhiṣicya tadā rāmaḥ sarvarājye 'dhirājavat // 176.48 //
purātanīṃ svamūrtiṃ ca samārādhya tato hariḥ /
daśa varṣasahasrāṇi daśa varṣaśatāni ca // 176.49 //
bhuktvā sāgaraparyantāṃ medinīṃ sa tu rāghavaḥ /
rājyam āsādya sugatiṃ vaiṣṇavaṃ padam āviśat // 176.50 //
tāṃ cāpi pratimāṃ rāmaḥ samudreśāya dattavān /
dhanyo rakṣayitāsi tvaṃ toyaratnasamanvitaḥ // 176.51 //
dvāparaṃ yugam āsādya yadā devo jagatpatiḥ /
dharaṇyāś cānurodhena bhāvaśaithilyakāraṇāt // 176.52 //
avatīrṇaḥ sa bhagavān vasudevakule prabhuḥ /
kaṃsādīnāṃ vadhārthāya saṃkarṣaṇasahāyavān // 176.53 //
tadā tāṃ pratimāṃ viprāḥ sarvavāñchāphalapradām /
sarvalokahitārthāya kasyacit kāraṇāntare // 176.54 //
tasmin kṣetravare puṇye durlabhe puruṣottame /
ujjahāra svayaṃ toyāt samudraḥ saritāṃ patiḥ // 176.55 //
tadā prabhṛti tatraiva kṣetre muktiprade dvijāḥ /
āste sa devo devānāṃ sarvakāmaphalapradaḥ // 176.56 //
ye saṃśrayanti cānantaṃ bhaktyā sarveśvaraṃ prabhum /
vāṅmanaḥkarmabhir nityaṃ te yānti paramaṃ padam // 176.57 //
dṛṣṭvānantaṃ sakṛd bhaktyā saṃpūjya praṇipatya ca /
rājasūyāśvamedhābhyāṃ phalaṃ daśaguṇaṃ labhet // 176.58 //
sarvakāmasamṛddhena kāmagena suvarcasā /
vimānenārkavarṇena kiṅkiṇījālamālinā // 176.59 //
triḥsaptakulam uddhṛtya divyastrīgaṇasevitaḥ /
upagīyamāno gandharvair naro viṣṇupuraṃ vrajet // 176.60 //
tatra bhuktvā varān bhogāñ jarāmaraṇavarjitaḥ /
divyarūpadharaḥ śrīmān yāvad ābhūtasaṃplavam // 176.61 //
puṇyakṣayād ihāyātaś caturvedī dvijottamaḥ /
vaiṣṇavaṃ yogam āsthāya tato mokṣam avāpnuyāt // 176.62 //
evaṃ mayā tv ananto 'sau kīrtito munisattamāḥ /
kaḥ śaknoti guṇān vaktuṃ tasya varṣaśatair api // 176.63 //
evaṃ vo 'nantamāhātmyaṃ kṣetraṃ ca puruṣottamam /
bhuktimuktipradaṃ nṝṇāṃ mayā proktaṃ sudurlabham // 177.1 //
yatrāste puṇḍarīkākṣaḥ śaṅkhacakragadādharaḥ /
pītāmbaradharaḥ kṛṣṇaḥ kaṃsakeśiniṣūdanaḥ // 177.2 //
ye tatra kṛṣṇaṃ paśyanti surāsuranamaskṛtam /
saṃkarṣaṇaṃ subhadrāṃ ca dhanyās te nātra saṃśayaḥ // 177.3 //
trailokyādhipatiṃ devaṃ sarvakāmaphalapradam /
ye dhyāyanti sadā kṛṣṇaṃ muktās te nātra saṃśayaḥ // 177.4 //
kṛṣṇe ratāḥ kṛṣṇam anusmaranti rātrau ca kṛṣṇaṃ punar utthitā ye /
te bhinnadehāḥ praviśanti kṛṣṇaṃ havir yathā mantrahutaṃ hutāśam // 177.5 //
tasmāt sadā muniśreṣṭhāḥ kṛṣṇaḥ kamalalocanaḥ /
tasmin kṣetre prayatnena draṣṭavyo mokṣakāṅkṣibhiḥ // 177.6 //
śayanotthāpane kṛṣṇaṃ ye paśyanti manīṣiṇaḥ /
halāyudhaṃ subhadrāṃ ca hareḥ sthānaṃ vrajanti te // 177.7 //
sarvakāle 'pi ye bhaktyā paśyanti puruṣottamam /
rauhiṇeyaṃ subhadrāṃ ca viṣṇulokaṃ vrajanti te // 177.8 //
āste yaś caturo māsān vārṣikān puruṣottame /
pṛthivyās tīrthayātrāyāḥ phalaṃ prāpnoti cādhikam // 177.9 //
ye sarvakālaṃ tatraiva nivasanti manīṣiṇaḥ /
jitendriyā jitakrodhā labhante tapasaḥ phalam // 177.10 //
tapas taptvānyatīrtheṣu varṣāṇām ayutaṃ naraḥ /
yad āpnoti tad āpnoti māsena puruṣottame // 177.11 //
tapasā brahmacaryeṇa saṅgatyāgena yat phalam /
tat phalaṃ satataṃ tatra prāpnuvanti manīṣiṇaḥ // 177.12 //
sarvatīrtheṣu yat puṇyaṃ snānadānena kīrtitam /
tat phalaṃ satataṃ tatra prāpnuvanti manīṣiṇaḥ // 177.13 //
samyak tīrthena yat proktaṃ vratena niyamena ca /
tat phalaṃ labhate tatra pratyahaṃ prayataḥ śuciḥ // 177.14 //
yas tu nānāvidhair yajñair yat phalaṃ labhate naraḥ /
tat phalaṃ labhate tatra pratyahaṃ saṃyatendriyaḥ // 177.15 //
dehaṃ tyajanti puruṣās tatra ye puruṣottame /
kalpavṛkṣaṃ samāsādya muktās te nātra saṃśayaḥ // 177.16 //
vaṭasāgarayor madhye ye tyajanti kalevaram /
te durlabhaṃ paraṃ mokṣaṃ prāpnuvanti na saṃśayaḥ // 177.17 //
anicchann api yas tatra prāṇāṃs tyajati mānavaḥ /
so 'pi duḥkhavinirmukto muktiṃ prāpnoti durlabhām // 177.18 //
kṛmikīṭapataṃgādyās tiryagyonigatāś ca ye /
tatra dehaṃ parityajya te yānti paramāṃ gatim // 177.19 //
bhrāntiṃ lokasya paśyadhvam anyatīrthaṃ prati dvijāḥ /
puruṣākhyena yat prāptam anyatīrthaphalādikam // 177.20 //
sakṛt paśyati yo martyaḥ śraddhayā puruṣottamam /
puruṣāṇāṃ sahasreṣu sa bhaved uttamaḥ pumān // 177.21 //
prakṛteḥ sa paro yasmāt puruṣād api cottamaḥ /
tasmād vede purāṇe ca loke 'smin puruṣottamaḥ // 177.22 //
yo 'sau purāṇe vedānte paramātmety udāhṛtaḥ /
āste viśvopakārāya tenāsau puruṣottamaḥ // 177.23 //
pāthe śmaśāne gṛhamaṇḍape vā rathyāpradeśeṣv api yatra kutra /
icchann anicchann api tatra dehaṃ saṃtyajya mokṣaṃ labhate manuṣyaḥ // 177.24 //
tasmāt sarvaprayatnena tasmin kṣetre dvijottamāḥ /
dehatyāgo naraiḥ kāryaḥ samyaṅ mokṣābhikāṅkṣibhiḥ // 177.25 //
puruṣākhyasya māhātmyaṃ na bhūtaṃ na bhaviṣyati /
tyaktvā yatra naro dehaṃ muktiṃ prāpnoti durlabhām // 177.26 //
guṇānām ekadeśo 'yaṃ mayā kṣetrasya kīrtitaḥ /
kaḥ samastān guṇān vaktuṃ śakto varṣaśatair api // 177.27 //
yadi yūyaṃ muniśreṣṭhā mokṣam icchatha śāśvatam /
tasmin kṣetravare puṇye nivasadhvam atandritāḥ // 177.28 //
te tasya vacanaṃ śrutvā brahmaṇo 'vyaktajanmanaḥ /
nivāsaṃ cakrire tatra avāpuḥ paramaṃ padam // 177.29 //
tasmād yūyaṃ prayatnena nivasadhvaṃ dvijottamāḥ /
puruṣākhye vare kṣetre yadi muktim abhīpsatha // 177.30 //
tasmin kṣetre muniśreṣṭhāḥ sarvasattvasukhāvahe /
dharmārthakāmamokṣāṇāṃ phalade puruṣottame // 178.1 //
kaṇḍur nāma mahātejā ṛṣiḥ paramadhārmikaḥ /
satyavādī śucir dāntaḥ sarvabhūtahite rataḥ // 178.2 //
jitendriyo jitakrodho vedavedāṅgapāragaḥ /
avāpa paramāṃ siddhim ārādhya puruṣottamam // 178.3 //
anye 'pi tatra saṃsiddhā munayaḥ saṃśitavratāḥ /
sarvabhūtahitā dāntā jitakrodhā vimatsarāḥ // 178.4 //
ko 'sau kaṇḍuḥ kathaṃ tatra jagāma paramāṃ gatim /
śrotum icchāmahe tasya caritaṃ brūhi sattama // 178.5 //
śṛṇudhvaṃ muniśārdūlāḥ kathāṃ tasya manoharām /
pravakṣyāmi samāsena munes tasya viceṣṭitam // 178.6 //
pavitre gomatītīre vijane sumanohare /
kandamūlaphalaiḥ pūrṇe samitpuṣpakuśānvitaiḥ // 178.7 //
nānādrumalatākīrṇe nānāpuṣpopaśobhite /
nānāpakṣirute ramye nānāmṛgagaṇānvite // 178.8 //
tatrāśramapadaṃ kaṇḍor babhūva munisattamāḥ /
sarvartuphalapuṣpāḍhyaṃ kadalīkhaṇḍamaṇḍitam // 178.9 //
tapas tepe munis tatra sumahat paramādbhutam /
vratopavāsair niyamaiḥ snānamaunasusaṃyamaiḥ // 178.10 //
grīṣme pañcatapā bhūtvā varṣāsu sthaṇḍileśayaḥ /
ārdravāsās tu hemante sa tepe sumahat tapaḥ // 178.11 //
dṛṣṭvā tu tapaso vīryaṃ munes tasya suvismitāḥ /
babhūvur devagandharvāḥ siddhavidyādharās tathā // 178.12 //
bhūmiṃ tathāntarikṣaṃ ca divaṃ ca munisattamāḥ /
kaṇḍuḥ saṃtāpayām āsa trailokyaṃ tapaso balāt // 178.13 //
aho 'sya paramaṃ dhairyam aho 'sya paramaṃ tapaḥ /
ity abruvaṃs tadā dṛṣṭvā devās taṃ tapasi sthitam // 178.14 //
mantrayām āsur avyagrāḥ śakreṇa sahitās tadā /
bhayāt tasya samudvignās tapovighnam abhīpsavaḥ // 178.15 //
jñātvā teṣām abhiprāyaṃ śakras tribhuvaneśvaraḥ /
pramlocākhyāṃ varārohāṃ rūpayauvanagarvitām // 178.16 //
sumadhyāṃ cārujaṅghāṃ tāṃ pīnaśroṇipayodharām /
sarvalakṣaṇasaṃpannāṃ provāca phalasūdanaḥ // 178.17 //
pramloce gaccha śīghraṃ tvaṃ yadāsau tapyate muniḥ /
vighnārthaṃ tasya tapasaḥ kṣobhayasvāṃśu suprabhe // 178.18 //
tava vākyaṃ suraśreṣṭha karomi satataṃ prabho /
kiṃtu śaṅkā mamaivātra jīvitasya ca saṃśayaḥ // 178.19 //
bibhemi taṃ munivaraṃ brahmacaryavrate sthitam /
atyugraṃ dīptatapasaṃ jvalanārkasamaprabham // 178.20 //
jñātvā māṃ sa muniḥ krodhād vighnārthaṃ samupāgatām /
kaṇḍuḥ paramatejasvī śāpaṃ dāsyati duḥsaham // 178.21 //
urvaśī menakā rambhā ghṛtācī puñjikasthalā /
viśvācī sahajanyā ca pūrvacittis tilottamā // 178.22 //
alambuṣā miśrakeśī śaśilekhā ca vāmanā /
anyāś cāpsarasaḥ santi rūpayauvanagarvitāḥ // 178.23 //
sumadhyāś cāruvadanāḥ pīnonnatapayodharāḥ /
kāmapradhānakuśalās tās tatra saṃniyojaya // 178.24 //
tasyās tad vacanaṃ śrutvā punaḥ prāha śacīpatiḥ /
tiṣṭhantu nāma cānyās tās tvaṃ cātra kuśalā śubhe // 178.25 //
kāmaṃ vasantaṃ vāyuṃ ca sahāyārthe dadāmi te /
taiḥ sārdhaṃ gaccha suśroṇi yatrāste sa mahāmuniḥ // 178.26 //
śakrasya vacanaṃ śrutvā tadā sā cārulocanā /
jagāmākāśamārgeṇa taiḥ sārdhaṃ cāśramaṃ muneḥ // 178.27 //
gatvā sā tatra ruciraṃ dadarśa vanam uttamam /
muniṃ ca dīptatapasam āśramastham akalmaṣam // 178.28 //
apaśyat sā vanaṃ ramyaṃ taiḥ sārdhaṃ nandanopamam /
sarvartuvarapuṣpāḍhyaṃ śākhāmṛgagaṇākulam // 178.29 //
puṇyaṃ padmabalopetaṃ sapallavamahābalam /
śrotraramyān sumadhurāñ śabdān khagamukheritān // 178.30 //
sarvartuphalabhārāḍhyān sarvartukusumojjvalān /
apaśyat pādapāṃś caiva vihaṃgair anunāditān // 178.31 //
āmrān āmrātakān bhavyān nārikerān satindukān /
atha bilvāṃs tathā jīvān dāḍimān bījapūrakān // 178.32 //
panasāṃl lakucān nīpāñ śirīṣān sumanoharān /
pārāvatāṃs tathā kolān arimedāmlavetasān // 178.33 //
bhallātakān āmalakāñ śataparṇāṃś ca kiṃśukān /
iṅgudān karavīrāṃś ca harītakīvibhītakān // 178.34 //
etān anyāṃś ca sā vṛkṣān dadarśa pṛthulocanā /
tathaivāśokapuṃnāgaketakībakulān atha // 178.35 //
pārijātān kovidārān mandārendīvarāṃs tathā /
pāṭalāḥ puṣpitā ramyā devadārudrumāṃs tathā // 178.36 //
śālāṃs tālāṃs tamālāṃś ca niculāṃl lomakāṃs tathā /
anyāṃś ca pādapaśreṣṭhān apaśyat phalapuṣpitān // 178.37 //
cakoraiḥ śatapattraiś ca bhṛṅgarājais tathā śukaiḥ /
kokilaiḥ kalaviṅkaiś ca hārītair jīvajīvakaiḥ // 178.38 //
priyaputraiś cātakaiś ca tathānyair vividhaiḥ khagaiḥ /
śrotraramyaṃ sumadhuraṃ kūjadbhiś cāpy adhiṣṭhitam // 178.39 //
sarāṃsi ca manojñāni prasannasalilāni ca /
kumudaiḥ puṇḍarīkaiś ca tathā nīlotpalaiḥ śubhaiḥ // 178.40 //
kahlāraiḥ kamalaiś caiva ācitāni samantataḥ /
kādambaiś cakravākaiś ca tathaiva jalakukkuṭaiḥ // 178.41 //
kāraṇḍavair bakair haṃsaiḥ kūrmair madgubhir eva ca /
etaiś cānyaiś ca kīrṇāni samantāj jalacāribhiḥ // 178.42 //
krameṇaiva tathā sā tu vanaṃ babhrāma taiḥ saha /
evaṃ dṛṣṭvā vanaṃ ramyaṃ taiḥ sārdhaṃ paramādbhutam // 178.43 //
vismayotphullanayanā sā babhūva varāṅganā /
provāca vāyuṃ kāmaṃ ca vasantaṃ ca dvijottamāḥ // 178.44 //
kurudhvaṃ mama sāhāyyaṃ yūyaṃ sarve pṛthak pṛthak // 178.45 //
evam uktvā tadā sā tu tathety uktā surair dvijāḥ /
pratyuvācādya yāsyāmi yatrāsau saṃsthito muniḥ // 178.46 //
adya taṃ dehayantāraṃ prayuktendriyavājinam /
smaraśastragaladraśmiṃ kariṣyāmi kusārathim // 178.47 //
brahmā janārdano vāpi yadi vā nīlalohitaḥ /
tathāpy adya kariṣyāmi kāmabāṇakṣatāntaram // 178.48 //
ity uktvā prayayau sātha yatrāsau tiṣṭhate muniḥ /
munes tapaḥprabhāveṇa praśāntaśvāpadāśramam // 178.49 //
sā puṃskokilamādhurye nadītīre vyavasthitā /
stokamātraṃ sthitā tasmād agāyata varāpsarāḥ // 178.50 //
tato vasantaḥ sahasā balaṃ samakarot tadā /
kokilārāvamadhuram akālikamanoharam // 178.51 //
vavau gandhavahaś caiva malayādriniketanaḥ /
puṣpān uccāvacān medhyān pātayaṃś ca śanaiḥ śanaiḥ // 178.52 //
puṣpabāṇadharaś caiva gatvā tasya samīpataḥ /
muneś ca kṣobhayām āsa kāmas tasyāpi mānasam // 178.53 //
tato gītadhvaniṃ śrutvā munir vismitamānasaḥ /
jagāma yatra sā subhrūḥ kāmabāṇaprapīḍitaḥ // 178.54 //
dṛṣṭvā tām āha saṃdṛṣṭo vismayotphullalocanaḥ /
bhraṣṭottarīyo vikalaḥ pulakāñcitavigrahaḥ // 178.55 //
kāsi kasyāsi suśroṇi subhage cāruhāsini /
mano harasi me subhru brūhi satyaṃ sumadhyame // 178.56 //
tava karmakarā cāhaṃ puṣpārtham aham āgatā /
ādeśaṃ dehi me kṣipraṃ kiṃ karomi tavājñayā // 178.57 //
śrutvaivaṃ vacanaṃ tasyās tyaktvā dhairyaṃ vimohitaḥ /
ādāya haste tāṃ bālāṃ praviveśa svam āśramam // 178.58 //
tataḥ kāmaś ca vāyuś ca vasantaś ca dvijottamāḥ /
jagmur yathāgataṃ sarve kṛtakṛtyās triviṣṭapam // 178.59 //
śaśaṃsuś ca hariṃ gatvā tasyās tasya ca ceṣṭitam /
śrutvā śakras tadā devāḥ prītāḥ sumanaso 'bhavan // 178.60 //
sa ca kaṇḍus tayā sārdhaṃ praviśann eva cāśramam /
ātmanaḥ paramaṃ rūpaṃ cakāra madanākṛti // 178.61 //
rūpayauvanasaṃpannam atīva sumanoharam /
divyālaṃkārasaṃyuktaṃ ṣoḍaśavatsarākṛti // 178.62 //
divyavastradharaṃ kāntaṃ divyasraggandhabhūṣitam /
sarvopabhogasaṃpannaṃ sahasā tapaso balāt // 178.63 //
dṛṣṭvā sā tasya tad vīryaṃ paraṃ vismayam āgatā /
aho 'sya tapaso vīryam ity uktvā muditābhavat // 178.64 //
snānaṃ saṃdhyāṃ japaṃ homaṃ svādhyāyaṃ devatārcanam /
vratopavāsaniyamaṃ dhyānaṃ ca munisattamāḥ // 178.65 //
tyaktvā sa reme muditas tayā sārdham aharniśam /
manmathāviṣṭahṛdayo na bubodha tapaḥkṣayam // 178.66 //
saṃdhyārātridivāpakṣamāsartvayanahāyanam /
na bubodha gataṃ kālaṃ viṣayāsaktamānasaḥ // 178.67 //
sā ca taṃ kāmajair bhāvair vidagdhā rahasi dvijāḥ /
varayām āsa suśroṇiḥ pralāpakuśalā tadā // 178.68 //
evaṃ kaṇḍus tayā sārdhaṃ varṣāṇām adhikaṃ śatam /
atiṣṭhan mandaradroṇyāṃ grāmyadharmarato muniḥ // 178.69 //
sā taṃ prāha mahābhāgaṃ gantum icchāmy ahaṃ divam /
prasādasumukho brahmann anujñātuṃ tvam arhasi // 178.70 //
tayaivam uktaḥ sa munis tasyām āsaktamānasaḥ /
dināni katicid bhadre sthīyatām ity abhāṣata // 178.71 //
evam uktā tatas tena sāgraṃ varṣaśataṃ punaḥ /
bubhuje viṣayāṃs tanvī tena sārdhaṃ mahātmanā // 178.72 //
anujñāṃ dehi bhagavan vrajāmi tridaśālayam /
uktas tayeti sa punaḥ sthīyatām ity abhāṣata // 178.73 //
punar gate varṣaśate sādhike sā śubhānanā /
yāmy ahaṃ tridivaṃ brahman praṇayasmitaśobhanam // 178.74 //
uktas tayaivaṃ sa muniḥ punar āhāyatekṣaṇām /
ihāsyatāṃ mayā subhru ciraṃ kālaṃ gamiṣyasi // 178.75 //
tacchāpabhītā suśroṇī saha tenarṣiṇā punaḥ /
śatadvayaṃ kiṃcid ūnaṃ varṣāṇāṃ samatiṣṭhata // 178.76 //
gamanāya mahābhāgo devarājaniveśanam /
proktaḥ proktas tayā tanvyā sthīyatām ity abhāṣata // 178.77 //
tasya śāpabhayād bhīrur dākṣiṇyena ca dakṣiṇā /
proktā praṇayabhaṅgārtivedinī na jahau munim // 178.78 //
tayā ca ramatas tasya paramarṣer aharniśam /
navaṃ navam abhūt prema manmathāsaktacetasaḥ // 178.79 //
ekadā tu tvarāyukto niścakrāmoṭajān muniḥ /
niṣkrāmantaṃ ca kutreti gamyate prāha sā śubhā // 178.80 //
ity uktaḥ sa tayā prāha parivṛttam ahaḥ śubhe /
saṃdhyopāstiṃ kariṣyāmi kriyālopo 'nyathā bhavet // 178.81 //
tataḥ prahasya muditā sā taṃ prāha mahāmunim /
kim adya sarvadharmajña parivṛttam ahas tava /
gatam etan na kurute vismayaṃ kasya kathyate // 178.82 //
prātas tvam āgatā bhadre nadītīram idaṃ śubham /
mayā dṛṣṭāsi suśroṇi praviṣṭā ca mamāśramam // 178.83 //
iyaṃ ca vartate saṃdhyā pariṇāmam aho gatam /
avahāsaḥ kimartho 'yaṃ sadbhāvaḥ kathyatāṃ mama // 178.84 //
pratyūṣasy āgatā brahman satyam etan na me mṛṣā /
kiṃtv adya tasya kālasya gatāny abdaśatāni te // 178.85 //
tataḥ sasādhvaso vipras tāṃ papracchāyatekṣaṇām /
kathyatāṃ bhīru kaḥ kālas tvayā me ramataḥ sadā // 178.86 //
saptottarāṇy atītāni navavarṣaśatāni ca /
māsāś ca ṣaṭ tathaivānyat samatītaṃ dinatrayam // 178.87 //
satyaṃ bhīru vadasy etat parihāso 'thavā śubhe /
dinam ekam ahaṃ manye tvayā sārdham ihoṣitam // 178.88 //
vadiṣyāmy anṛtaṃ brahman katham atra tavāntike /
viśeṣād adya bhavatā pṛṣṭā mārgānugāminā // 178.89 //
niśamya tad vacas tasyāḥ sa munir dvijasattamāḥ /
dhig dhiṅ mām ity anācāraṃ vinindyātmānam ātmanā // 178.90 //
tapāṃsi mama naṣṭāni hataṃ brahmavidāṃ dhanam /
hṛto vivekaḥ kenāpi yoṣin mohāya nirmitā // 178.91 //
ūrmiṣaṭkātigaṃ brahma jñeyam ātmajayena me /
gatir eṣā kṛtā yena dhik taṃ kāmamahāgraham // 178.92 //
vratāni sarvavedāś ca kāraṇāny akhilāni ca /
narakagrāmamārgeṇa kāmenādya hatāni me // 178.93 //
vinindyetthaṃ sa dharmajñaḥ svayam ātmānam ātmanā /
tām apsarasam āsīnām idaṃ vacanam abravīt /
gaccha pāpe yathākāmaṃ yat kāryaṃ tat tvayā kṛtam devarājasya yat kṣobhaṃ kurvantyā bhāvaceṣṭitaiḥ // 178.94 //
na tvāṃ karomy ahaṃ bhasma krodhatīvreṇa vahninā /
satāṃ sāptapadaṃ maitryam uṣito 'haṃ tvayā saha // 178.95 //
athavā tava doṣaḥ kaḥ kiṃ vā kuryām ahaṃ tava /
mamaiva doṣo nitarāṃ yenāham ajitendriyaḥ // 178.96 //
yathā śakrapriyārthinyā kṛto mattapaso vyayaḥ /
tvayā dṛṣṭimahāmohamanunāhaṃ jugupsitaḥ // 178.97 //
yāvad itthaṃ sa viprarṣis tāṃ bravīti sumadhyamām /
tāvat skhalatsvedajalā sā babhūvātivepathuḥ // 178.98 //
pravepamānāṃ sa ca tāṃ svinnagātralatāṃ satīm /
gaccha gaccheti sakrodham uvāca munisattamaḥ // 178.99 //
sā tu nirbhartsitā tena viniṣkramya tadāśramāt /
ākāśagāminī svedaṃ mamārja tarupallavaiḥ // 178.100 //
vṛkṣād vṛkṣaṃ yayau bālā udagrāruṇapallavaiḥ /
nirmamārja ca gātrāṇi galatsvedajalāni vai // 178.101 //
ṛṣiṇā yas tadā garbhas tasyā dehe samāhitaḥ /
nirjagāma saromāñcasvedarūpī tadaṅgataḥ // 178.102 //
taṃ vṛkṣā jagṛhur garbham ekaṃ cakre ca mārutaḥ /
somenāpyāyito gobhiḥ sa tadā vavṛddhe śanaiḥ // 178.103 //
māriṣā nāma kanyābhūd vṛkṣāṇāṃ cārulocanā /
prācetasānāṃ sā bhāryā dakṣasya jananī dvijāḥ // 178.104 //
sa cāpi bhagavān kaṇḍuḥ kṣīṇe tapasi sattamaḥ /
puruṣottamākhyaṃ bho viprā viṣṇor āyatanaṃ yayau // 178.105 //
dadarśa paramaṃ kṣetraṃ muktidaṃ bhuvi durlabham /
dakṣiṇasyodadhes tīre sarvakāmaphalapradam // 178.106 //
suramyaṃ vālukākīrṇaṃ ketakīvanaśobhitam /
nānādrumalatākīrṇaṃ nānāpakṣirutaṃ śivam // 178.107 //
sarvatra sukhasaṃcāraṃ sarvartukusumānvitam /
sarvasaukhyapradaṃ nṝṇāṃ dhanyaṃ sarvaguṇākaram // 178.108 //
bhṛgvādyaiḥ sevitaṃ pūrvaṃ munisiddhavarais tathā /
gandharvaiḥ kiṃnarair yakṣais tathānyair mokṣakāṅkṣibhiḥ // 178.109 //
dadarśa ca hariṃ tatra devaiḥ sarvair alaṃkṛtam /
brāhmaṇādyais tathā varṇair āśramasthair niṣevitam // 178.110 //
dṛṣṭvaiva sa tadā kṣetraṃ devaṃ ca puruṣottamam /
kṛtakṛtyam ivātmānaṃ mene sa munisattamaḥ // 178.111 //
tatraikāgramanā bhūtvā cakārārādhanaṃ hareḥ /
brahmapāramayaṃ kurvañ japam ekāgramānasaḥ /
ūrdhvabāhur mahāyogī sthitvāsau munisattamaḥ // 178.112 //
brahmapāraṃ mune śrotum icchāmaḥ paramaṃ śubham /
japatā kaṇḍunā devo yenārādhyata keśavaḥ // 178.113 //
pāraṃ paraṃ viṣṇur apārapāraḥ paraḥ parebhyaḥ paramātmarūpaḥ /
sa brahmapāraḥ parapārabhūtaḥ paraḥ parāṇām api pārapāraḥ // 178.114 //
sa kāraṇaṃ kāraṇasaṃśrito 'pi tasyāpi hetuḥ parahetuhetuḥ /
kāryo 'pi caiṣa saha karmakartṛ rūpair anekair avatīha sarvam // 178.115 //
brahma prabhur brahma sa sarvabhūto brahma prajānāṃ patir acyuto 'sau /
brahmāvyayaṃ nityam ajaṃ sa viṣṇur apakṣayādyair akhilair asaṅgaḥ // 178.116 //
brahmākṣaram ajaṃ nityaṃ yathāsau puruṣottamaḥ /
tathā rāgādayo doṣāḥ prayāntu praśamaṃ mama // 178.117 //
śrutvā tasya muner jāpyaṃ brahmapāraṃ dvijottamāḥ /
bhaktiṃ ca paramāṃ jñātvā sudṛḍhāṃ puruṣottamaḥ // 178.118 //
prītyā sa parayā devas tadāsau bhaktavatsalaḥ /
gatvā tasya samīpaṃ tu provāca madhusūdanaḥ // 178.119 //
meghagambhīrayā vācā diśaḥ saṃnādayann iva /
āruhya garuḍaṃ viprā vinatākulanandanam // 178.120 //
mune brūhi paraṃ kāryaṃ yat te manasi vartate /
varado 'ham anuprāpto varaṃ varaya suvrata // 178.121 //
śrutvaivaṃ vacanaṃ tasya devadevasya cakriṇaḥ /
cakṣur unmīlya sahasā dadarśa purato harim // 178.122 //
atasīpuṣpasaṃkāśaṃ padmapattrāyatekṣaṇam /
śaṅkhacakragadāpāṇiṃ mukuṭāṅgadadhāriṇam // 178.123 //
caturbāhum udārāṅgaṃ pītavastradharaṃ śubham /
śrīvatsalakṣmasaṃyuktaṃ vanamālāvibhūṣitam // 178.124 //
sarvalakṣaṇasaṃyuktaṃ sarvaratnavibhūṣitam /
divyacandanaliptāṅgaṃ divyamālyavibhūṣitam // 178.125 //
tataḥ sa vismayāviṣṭo romāñcitatanūruhaḥ /
daṇḍavat praṇipatyorvyāṃ praṇāmam akarot tadā // 178.126 //
adya me saphalaṃ janma adya me saphalaṃ tapaḥ /
ity uktvā muniśārdūlās taṃ stotum upacakrame // 178.127 //
nārāyaṇa hare kṛṣṇa śrīvatsāṅka jagatpate /
jagadbīja jagaddhāma jagatsākṣin namo 'stu te // 178.128 //
avyakta jiṣṇo prabhava pradhānapuruṣottama /
puṇḍarīkākṣa govinda lokanātha namo 'stu te // 178.129 //
hiraṇyagarbha śrīnātha padmanātha sanātana /
bhūgarbha dhruva īśāna hṛṣīkeśa namo 'stu te // 178.130 //
anādyantāmṛtājeya jaya tvaṃ jayatāṃ vara /
ajitākhaṇḍa śrīkṛṣṇa śrīnivāsa namo 'stu te // 178.131 //
parjanyadharmakartā ca duṣpāra duradhiṣṭhita /
duḥkhārtināśana hare jalaśāyin namo 'stu te // 178.132 //
bhūtapāvyakta bhūteśa bhūtatattvair anākula /
bhūtādhivāsa bhūtātman bhūtagarbha namo 'stu te // 178.133 //
yajñayajvan yajñadhara yajñadhātābhayaprada /
yajñagarbha hiraṇyāṅga pṛśnigarbha namo 'stu te // 178.134 //
kṣetrajñaḥ kṣetrabhṛt kṣetrī kṣetrahā kṣetrakṛd vaśī /
kṣetrātman kṣetrarahita kṣetrasraṣṭre namo 'stu te // 178.135 //
guṇālaya guṇāvāsa guṇāśraya guṇāvaha /
guṇabhoktṛ guṇārāma guṇatyāgin namo 'stu te // 178.136 //
tvaṃ viṣṇus tvaṃ hariś cakrī tvaṃ jiṣṇus tvaṃ janārdanaḥ /
tvaṃ bhūtas tvaṃ vaṣaṭkāras tvaṃ bhavyas tvaṃ bhavatprabhuḥ // 178.137 //
tvaṃ bhūtakṛt tvam avyaktas tvaṃ bhavo bhūtabhṛd bhavān /
tvaṃ bhūtabhāvano devas tvām āhur ajam īśvaram // 178.138 //
tvam anantaḥ kṛtajñas tvaṃ prakṛtis tvaṃ vṛṣākapiḥ /
tvaṃ rudras tvaṃ durādharṣas tvam amoghas tvam īśvaraḥ // 178.139 //
tvaṃ viśvakarmā jiṣṇus tvaṃ tvaṃ śaṃbhus tvaṃ vṛṣākṛtiḥ /
tvaṃ śaṃkaras tvam uśanā tvaṃ satyaṃ tvaṃ tapo janaḥ // 178.140 //
tvaṃ viśvajetā tvaṃ śarma tvaṃ śaraṇyas tvam akṣaram /
tvaṃ śaṃbhus tvaṃ svayaṃbhūś ca tvaṃ jyeṣṭhas tvaṃ parāyaṇaḥ // 178.141 //
tvam ādityas tvam oṃkāras tvaṃ prāṇas tvaṃ tamisrahā /
tvaṃ parjanyas tvaṃ prathitas tvaṃ vedhās tvaṃ sureśvaraḥ // 178.142 //
tvam ṛg yajuḥ sāma caiva tvam ātmā saṃmato bhavān /
tvam agnis tvaṃ ca pavanas tvam āpo vasudhā bhavān // 178.143 //
tvaṃ sraṣṭā tvaṃ tathā bhoktā hotā tvaṃ ca haviḥ kratuḥ /
tvaṃ prabhus tvaṃ vibhuḥ śreṣṭhas tvaṃ lokapatir acyutaḥ // 178.144 //
tvaṃ sarvadarśanaḥ śrīmāṃs tvaṃ sarvadamano 'rihā /
tvam ahas tvaṃ tathā rātris tvām āhur vatsaraṃ budhāḥ // 178.145 //
tvaṃ kālas tvaṃ kalā kāṣṭhā tvaṃ muhūrtaḥ kṣaṇā lavāḥ /
tvaṃ bālas tvaṃ tathā vṛddhas tvaṃ pumān strī napuṃsakaḥ // 178.146 //
tvaṃ viśvayonis tvaṃ cakṣus tvaṃ sthāṇus tvaṃ śuciśravāḥ /
tvaṃ śāśvatas tvam ajitas tvam upendras tvam uttamaḥ // 178.147 //
tvaṃ sarvaviśvasukhadas tvaṃ vedāṅgaṃ tvam avyayaḥ /
tvaṃ vedavedas tvaṃ dhātā vidhātā tvaṃ samāhitaḥ // 178.148 //
tvaṃ jalanidhir āmūlaṃ tvaṃ dhātā tvaṃ punar vasuḥ /
tvaṃ vaidyas tvaṃ dhṛtātmā ca tvam atīndriyagocaraḥ // 178.149 //
tvam agraṇīr grāmaṇīs tvaṃ tvaṃ suparṇas tvam ādimān /
tvaṃ saṃgrahas tvaṃ sumahat tvaṃ dhṛtātmā tvam acyutaḥ // 178.150 //
tvaṃ yamas tvaṃ ca niyamas tvaṃ prāṃśus tvaṃ caturbhujaḥ /
tvam evānnāntarātmā tvaṃ paramātmā tvam ucyate // 178.151 //
tvaṃ gurus tvaṃ gurutamas tvaṃ vāmas tvaṃ pradakṣiṇaḥ /
tvaṃ pippalas tvam agamas tvaṃ vyaktas tvaṃ prajāpatiḥ // 178.152 //
hiraṇyanābhas tvaṃ devas tvaṃ śaśī tvaṃ prajāpatiḥ /
anirdeśyavapus tvaṃ vai tvaṃ yamas tvaṃ surārihā // 178.153 //
tvaṃ ca saṃkarṣaṇo devas tvaṃ kartā tvaṃ sanātanaḥ /
tvaṃ vāsudevo 'meyātmā tvam eva guṇavarjitaḥ // 178.154 //
tvaṃ jyeṣṭhas tvaṃ variṣṭhas tvaṃ tvaṃ sahiṣṇuś ca mādhavaḥ /
sahasraśīrṣā tvaṃ devas tvam avyaktaḥ sahasradṛk // 178.155 //
sahasrapādas tvaṃ devas tvaṃ virāṭ tvaṃ suraprabhuḥ /
tvam eva tiṣṭhase bhūyo devadeva daśāṅgulaḥ // 178.156 //
yad bhūtaṃ tat tvam evoktaḥ puruṣaḥ śakra uttamaḥ /
yad bhāvyaṃ tat tvam īśānas tvam ṛtas tvaṃ tathāmṛtaḥ // 178.157 //
tvatto rohaty ayaṃ loko mahīyāṃs tvam anuttamaḥ /
tvaṃ jyāyān puruṣas tvaṃ ca tvaṃ deva daśadhā sthitaḥ // 178.158 //
viśvabhūtaś caturbhāgo navabhāgo 'mṛto divi /
navabhāgo 'ntarikṣasthaḥ pauruṣeyaḥ sanātanaḥ // 178.159 //
bhāgadvayaṃ ca bhūsaṃsthaṃ caturbhāgo 'py abhūd iha /
tvatto yajñāḥ saṃbhavanti jagato vṛṣṭikāraṇam // 178.160 //
tvatto virāṭ samutpanno jagato hṛdi yaḥ pumān /
so 'tiricyata bhūtebhyas tejasā yaśasā śriyā // 178.161 //
tvattaḥ surāṇām āhāraḥ pṛṣadājyam ajāyata /
grāmyāraṇyāś cauṣadhayas tvattaḥ paśumṛgādayaḥ // 178.162 //
dhyeyadhyānaparas tvaṃ ca kṛtavān asi cauṣadhīḥ /
tvaṃ devadeva saptāsya kālākhyo dīptavigrahaḥ // 178.163 //
jaṅgamājaṅgamaṃ sarvaṃ jagad etac carācaram /
tvattaḥ sarvam idaṃ jātaṃ tvayi sarvaṃ pratiṣṭhitam // 178.164 //
aniruddhas tvaṃ mādhavas tvaṃ pradyumnaḥ surārihā /
deva sarvasuraśreṣṭha sarvalokaparāyaṇa // 178.165 //
trāhi mām aravindākṣa nārāyaṇa namo 'stu te /
namas te bhagavan viṣṇo namas te puruṣottama // 178.166 //
namas te sarvalokeśa namas te kamalālaya /
guṇālaya namas te 'stu namas te 'stu guṇākara // 178.167 //
vāsudeva namas te 'stu namas te 'stu surottama /
janārdana namas te 'stu namas te 'stu sanātana // 178.168 //
namas te yogināṃ gamya yogāvāsa namo 'stu te /
gopate śrīpate viṣṇo namas te 'stu marutpate // 178.169 //
jagatpate jagatsūte namas te jñānināṃ pate /
divaspate namas te 'stu namas te 'stu mahīpate // 178.170 //
namas te madhuhantre ca namas te puṣkarekṣaṇa /
kaiṭabhaghna namas te 'stu subrahmaṇya namo 'stu te // 178.171 //
namo 'stu te mahāmīna śrutipṛṣṭhadharācyuta /
samudrasalilakṣobha padmajāhlādakāriṇe // 178.172 //
aśvaśīrṣa mahāghoṇa mahāpuruṣavigraha /
madhukaiṭabhahantre ca namas te turagānana // 178.173 //
mahākamaṭhabhogāya pṛthivyuddharaṇāya ca /
vidhṛtādrisvarūpāya mahākūrmāya te namaḥ // 178.174 //
namo mahāvarāhāya pṛthivyuddhārakāriṇe /
namaś cādivarāhāya viśvarūpāya vedhase // 178.175 //
namo 'nantāya sūkṣmāya mukhyāya ca varāya ca /
paramāṇusvarūpāya yogigamyāya te namaḥ // 178.176 //
tasmai namaḥ kāraṇakāraṇāya yogīndravṛttanilayāya sudurvidāya /
kṣīrārṇavāśritamahāhisutalpagāya tubhyaṃ namaḥ kanakaratnasukuṇḍalāya // 178.177 //
itthaṃ stutas tadā tena prītaḥ provāca mādhavaḥ /
kṣipraṃ brūhi muniśreṣṭha matto yad abhivāñchasi // 178.178 //
saṃsāre 'smiñ jagannātha dustare lomaharṣaṇe /
anitye duḥkhabahule kadalīdalasaṃnibhe // 178.179 //
nirāśraye nirālambe jalabudbudacañcale /
sarvopadravasaṃyukte dustare cātibhairave // 178.180 //
bhramāmi suciraṃ kālaṃ māyayā mohitas tava /
na cāntam abhigacchāmi viṣayāsaktamānasaḥ // 178.181 //
tvām ahaṃ cādya deveśa saṃsārabhayapīḍitaḥ /
gato 'smi śaraṇaṃ kṛṣṇa mām uddhara bhavārṇavāt // 178.182 //
gantum icchāmi paramaṃ padaṃ yat te sanātanam /
prasādāt tava deveśa punarāvṛttidurlabham // 178.183 //
bhakto 'si me muniśreṣṭha mām ārādhaya nityaśaḥ /
matprasādād dhruvaṃ mokṣaṃ prāpyasi tvaṃ samīhitam // 178.184 //
madbhaktāḥ kṣatriyā vaiśyāḥ striyaḥ śūdrāntyajātijāḥ /
prāpnuvanti parāṃ siddhiṃ kiṃ punas tvaṃ dvijottama // 178.185 //
śvapāko 'pi ca madbhaktaḥ samyak śraddhāsamanvitaḥ /
prāpnoty abhimatāṃ siddhim anyeṣāṃ tatra kā kathā // 178.186 //
evam uktvā tu taṃ viprāḥ sa devo bhaktavatsalaḥ /
durvijñeyagatir viṣṇus tatraivāntaradhīyata // 178.187 //
gate tasmin muniśreṣṭhāḥ kaṇḍuḥ saṃhṛṣṭamānasaḥ /
sarvān kāmān parityajya svasthacitto bhavat punaḥ // 178.188 //
sarvendriyāṇi saṃyamya nirmamo nirahaṃkṛtiḥ /
ekāgramānasaḥ samyag dhyātvā taṃ puruṣottamam // 178.189 //
nirlepaṃ nirguṇaṃ śāntaṃ sattāmātravyavasthitam /
avāpa paramaṃ mokṣaṃ surāṇām api durlabham // 178.190 //
yaḥ paṭhec chṛṇuyād vāpi kathāṃ kaṇḍor mahātmanaḥ /
vimuktaḥ sarvapāpebhyaḥ svargalokaṃ sa gacchati // 178.191 //
evaṃ mayā muniśreṣṭhāḥ karmabhūmir udāhṛtā /
mokṣakṣetraṃ ca paramaṃ devaṃ ca puruṣottamam // 178.192 //
ye paśyanti vibhuṃ stuvanti varadaṃ dhyāyanti muktipradaṃ /
bhaktyā śrīpuruṣottamākhyam ajaraṃ saṃsāraduḥkhāpaham // 178.193 //
te bhuktvā manujendrabhogam amalāḥ svarge ca divyaṃ sukhaṃ /
paścād yānti samastadoṣarahitāḥ sthānaṃ harer avyayam // 178.194 //
vyāsasya vacanaṃ śrutvā munayaḥ saṃyatendriyāḥ /
prītā babhūvuḥ saṃhṛṣṭā vismitāś ca punaḥ punaḥ // 179.1 //
aho bhāratavarṣasya tvayā saṃkīrtitā guṇāḥ /
tadvac chrīpuruṣākhyasya kṣetrasya puruṣottama // 179.2 //
vismayo hi na caikasya śrutvā māhātmyam uttamam /
puruṣākhyasya kṣetrasya prītiś ca vadatāṃ vara // 179.3 //
cirāt prabhṛti cāsmākaṃ saṃśayo hṛdi vartate /
tvadṛte saṃśayasyāsya cchettā nānyo 'sti bhūtale // 179.4 //
utpattiṃ baladevasya kṛṣṇasya ca mahītale /
bhadrāyāś caiva kārtsnyena pṛcchāmas tvāṃ mahāmune // 179.5 //
kimarthaṃ tau samutpannau kṛṣṇasaṃkarṣaṇāv ubhau /
vasudevasutau vīrau sthitau nandagṛhe mune // 179.6 //
niḥsāre mṛtyuloke 'smin duḥkhaprāye 'ticañcale /
jalabudbudasaṃkāśe bhairave lomaharṣaṇe // 179.7 //
viṇmūtrapicchalaṃ kaṣṭaṃ saṃkaṭaṃ duḥkhadāyakam /
kathaṃ ghorataraṃ teṣāṃ garbhavāsam arocata // 179.8 //
yāni karmāṇi cakrus te samutpannā mahītale /
vistareṇa mune tāni brūhi no vadatāṃ vara // 179.9 //
samagraṃ caritaṃ teṣām adbhutaṃ cātimānuṣam /
kathaṃ sa bhagavān devaḥ sureśaḥ surasattamaḥ // 179.10 //
vasudevakule dhīmān vāsudevatvam āgataḥ /
amaraiś cāvṛtaṃ puṇyaṃ puṇyakṛdbhir alaṃkṛtam // 179.11 //
devalokaṃ kim utsṛjya martyaloka ihāgataḥ /
devamānuṣayor netā dyor bhuvaḥ prabhavo 'vyayaḥ // 179.12 //
kimarthaṃ divyam ātmānaṃ mānuṣeṣu nyayojayat /
yaś cakraṃ vartayaty eko mānuṣāṇām anāmayam // 179.13 //
sa mānuṣye kathaṃ buddhiṃ cakre cakragadādharaḥ /
gopāyanaṃ yaḥ kurute jagataḥ sārvabhautikam // 179.14 //
sa kathaṃ gāṃ gato viṣṇur gopatvam akarot prabhuḥ /
mahābhūtāni bhūtātmā yo dadhāra cakāra ca // 179.15 //
śrīgarbhaḥ sa kathaṃ garbhe striyā bhūcarayā dhṛtaḥ /
yena lokān kramair jitvā tribhir vai tridaśepsayā // 179.16 //
sthāpitā jagato mārgās trivargāś cābhavaṃs trayaḥ /
yo 'ntakāle jagat pītvā kṛtvā toyamayaṃ vapuḥ // 179.17 //
lokam ekārṇavaṃ cakre dṛśyādṛśyena cātmanā /
yaḥ purāṇaḥ purāṇātmā vārāhaṃ rūpam āsthitaḥ // 179.18 //
viṣāṇāgreṇa vasudhām ujjahārārisūdanaḥ /
yaḥ purā puruhūtārthe trailokyam idam avyayam // 179.19 //
dadau jitvā vasumatīṃ surāṇāṃ surasattamaḥ /
yena saiṃhavapuḥ kṛtvā dvidhā kṛtvā ca tat punaḥ // 179.20 //
pūrvadaityo mahāvīryo hiraṇyakaśipur hataḥ /
yaḥ purā hy analo bhūtvā aurvaḥ saṃvartako vibhuḥ // 179.21 //
pātālastho 'rṇavarasaṃ papau toyamayaṃ hariḥ /
sahasracaraṇaṃ brahma sahasrāṃśusahasradam // 179.22 //
sahasraśirasaṃ devaṃ yam āhur vai yuge yuge /
nābhyāṃ padmaṃ samudbhūtaṃ yasya paitāmahaṃ gṛham // 179.23 //
ekārṇave nāgaloke saddhiraṇmayapaṅkajam /
yena te nihatā daityāḥ saṃgrāme tārakāmaye // 179.24 //
yena devamayaṃ kṛtvā sarvāyudhadharaṃ vapuḥ /
guhāsaṃsthena cotsiktaḥ kālanemir nipātitaḥ // 179.25 //
uttarānte samudrasya kṣīrodasyāmṛtodadhau /
yaḥ śete śāśvataṃ yogam āsthāya timiraṃ mahat // 179.26 //
surāraṇī garbham adhatta divyaṃ tapaḥprakarṣād aditiḥ purāṇam /
śakraṃ ca yo daityagaṇāvaruddhaṃ garbhāvadhānena kṛtaṃ cakāra // 179.27 //
padāni yo yogamayāni kṛtvā cakāra daityān salileśayasthān /
kṛtvā ca devāṃs tridaśeśvarāṃs tu cakre sureśaṃ puruhūtam eva // 179.28 //
gārhapatyena vidhinā anvāhāryeṇa karmaṇā /
agnim āhavanīyaṃ ca vedaṃ dīkṣāṃ samid dhruvam // 179.29 //
prokṣaṇīyaṃ sruvaṃ caiva āvabhṛthyaṃ tathaiva ca /
avākpāṇis tu yaś cakre havyabhāgabhujas tathā // 179.30 //
havyādāṃś ca surāṃś cakre kavyādāṃś ca pitṝn atha /
bhogārthe yajñavidhinā 'yojayad yajñakarmaṇi // 179.31 //
pātrāṇi dakṣiṇāṃ dīkṣāṃ carūṃś colūkhalāni ca /
yūpaṃ samit sruvaṃ somaṃ pavitrān paridhīn api // 179.32 //
yajñiyāni ca dravyāṇi camasāṃś ca tathāparān /
sadasyān yajamānāṃś ca medhādīṃś ca kratūttamān // 179.33 //
vibabhāja purā yas tu pārameṣṭhyena karmaṇā /
yugānurūpaṃ yaḥ kṛtvā lokān anuparākramāt // 179.34 //
kṣaṇā nimeṣāḥ kāṣṭhāś ca kalās traikālyam eva ca /
muhūrtās tithayo māsā dinaṃ saṃvatsaras tathā // 179.35 //
ṛtavaḥ kālayogāś ca pramāṇaṃ trividhaṃ triṣu /
āyuḥkṣetrāṇy upacayo lakṣaṇaṃ rūpasauṣṭhavam // 179.36 //
trayo lokās trayo devās traividyaṃ pāvakās trayaḥ /
traikālyaṃ trīṇi karmāṇi trayo varṇās trayo guṇāḥ // 179.37 //
sṛṣṭā lokāḥ purā sarve yenānantena karmaṇā /
sarvabhūtagataḥ sraṣṭā sarvabhūtaguṇātmakaḥ // 179.38 //
nṛṇām indriyapūrveṇa yogena ramate ca yaḥ /
gatāgatābhyāṃ yogena ya eva vidhir īśvaraḥ // 179.39 //
yo gatir dharmayuktānām agatiḥ pāpakarmaṇām /
cāturvarṇyasya prabhavaś cāturvarṇyasya rakṣitā // 179.40 //
cāturvidyasya yo vettā cāturāśramyasaṃśrayaḥ /
digantaraṃ nabho bhūmir vāyur vāpi vibhāvasuḥ // 179.41 //
candrasūryamayaṃ jyotir yugeśaḥ kṣaṇadācaraḥ /
yaḥ paraṃ śrūyate jyotir yaḥ paraṃ śrūyate tapaḥ // 179.42 //
yaṃ paraṃ prāhur aparaṃ yaḥ paraḥ paramātmavān /
ādityānāṃ tu yo devo yaś ca daityāntako vibhuḥ // 179.43 //
yugānteṣv antako yaś ca yaś ca lokāntakāntakaḥ /
setur yo lokasetūnāṃ medhyo yo medhyakarmaṇām // 179.44 //
vedyo yo vedaviduṣāṃ prabhur yaḥ prabhavātmanām /
somabhūtaś ca saumyānām agnibhūto 'gnivarcasām // 179.45 //
yaḥ śakrāṇām īśabhūtas tapobhūtas tapasvinām /
vinayo nayavṛttīnāṃ tejas tejasvinām api // 179.46 //
vigraho vigrahārhāṇāṃ gatir gatimatām api /
ākāśaprabhavo vāyur vāyoḥ prāṇād dhutāśanaḥ // 179.47 //
divo hutāśanaḥ prāṇaḥ prāṇo 'gnir madhusūdanaḥ /
rasāc choṇitasaṃbhūtiḥ śoṇitān māṃsam ucyate // 179.48 //
māṃsāt tu medaso janma medaso 'sthi nirucyate /
asthno majjā samabhavan majjātaḥ śukrasaṃbhavaḥ // 179.49 //
śukrād garbhaḥ samabhavad rasamūlena karmaṇā /
tatrāpāṃ prathamo bhāgaḥ sa saumyo rāśir ucyate // 179.50 //
garbhoṣmasaṃbhavo jñeyo dvitīyo rāśir ucyate /
śukraṃ somātmakaṃ vidyād ārtavaṃ pāvakātmakam // 179.51 //
bhāvā rasānugāś caiṣāṃ bīje ca śaśipāvakau /
kaphavarge bhavec chukraṃ pittavarge ca śoṇitam // 179.52 //
kaphasya hṛdayaṃ sthānaṃ nābhyāṃ pittaṃ pratiṣṭhitam /
dehasya madhye hṛdayaṃ sthānaṃ tan manasaḥ smṛtam // 179.53 //
nābhikoṣṭhāntaraṃ yat tu tatra devo hutāśanaḥ /
manaḥ prajāpatir jñeyaḥ kaphaḥ somo vibhāvyate // 179.54 //
pittam agniḥ smṛtaṃ tv evam agnisomātmakaṃ jagat /
evaṃ pravartite garbhe vardhite 'rbudasaṃnibhe // 179.55 //
vāyuḥ praveśaṃ saṃcakre saṃgataḥ paramātmanaḥ /
sa pañcadhā śarīrastho bhidyate vartate punaḥ // 179.56 //
prāṇāpānau samānaś ca udāno vyāna eva ca /
prāṇo 'sya paramātmānaṃ vardhayan parivartate // 179.57 //
apānaḥ paścimaṃ kāyam udāno 'rdhaṃ śarīriṇaḥ /
vyānas tu vyāpyate yena samānaḥ saṃnivartate // 179.58 //
bhūtāvāptis tatas tasya jāyetendriyagocarā /
pṛthivī vāyur ākāśam āpo jyotiś ca pañcamam // 179.59 //
tasyendriyaniviṣṭāni svaṃ svaṃ bhāgaṃ pracakrire /
pārthivaṃ deham āhus tu prāṇātmānaṃ ca mārutam // 179.60 //
chidrāṇy ākāśayonīni jalāt srāvaḥ pravartate /
jyotiś cakṣūṃṣi tejaś ca ātmā teṣāṃ manaḥ smṛtam // 179.61 //
grāmāś ca viṣayāś caiva yasya vīryāt pravartitāḥ /
ity etān puruṣaḥ sarvān sṛjaṃl lokān sanātanaḥ // 179.62 //
naidhane 'smin kathaṃ loke naratvaṃ viṣṇur āgataḥ /
eṣa naḥ saṃśayo brahmann eṣa no vismayo mahān // 179.63 //
kathaṃ gatir gatimatām āpanno mānuṣīṃ tanum /
āścaryaṃ paramaṃ viṣṇur devair daityaiś ca kathyate // 179.64 //
viṣṇor utpattim āścaryaṃ kathayasva mahāmune /
prakhyātabalavīryasya viṣṇor amitatejasaḥ // 179.65 //
karmaṇāścaryabhūtasya viṣṇos tattvam ihocyatām /
kathaṃ sa devo devānām ārtihā puruṣottamaḥ // 179.66 //
sarvavyāpī jagannāthaḥ sarvalokamaheśvaraḥ /
sargasthityantakṛd devaḥ sarvalokasukhāvahaḥ // 179.67 //
akṣayaḥ śāśvato 'nantaḥ kṣayavṛddhivivarjitaḥ /
nirlepo nirguṇaḥ sūkṣmo nirvikāro nirañjanaḥ // 179.68 //
sarvopādhivinirmuktaḥ sattāmātravyavasthitaḥ /
avikārī vibhur nityaḥ paramātmā sanātanaḥ // 179.69 //
acalo nirmalo vyāpī nityatṛpto nirāśrayaḥ /
viśuddhaṃ śrūyate yasya haritvaṃ ca kṛte yuge // 179.70 //
vaikuṇṭhatvaṃ ca deveṣu kṛṣṇatvaṃ mānuṣeṣu ca /
īśvarasya hi tasyemāṃ gahanāṃ karmaṇo gatim // 179.71 //
samatītāṃ bhaviṣyaṃ ca śrotum icchā pravartate /
avyakto vyaktaliṅgastho ya eṣa bhagavān prabhuḥ // 179.72 //
nārāyaṇo hy anantātmā prabhavo 'vyaya eva ca /
eṣa nārāyaṇo bhūtvā harir āsīt sanātanaḥ // 179.73 //
brahmā śakraś ca rudraś ca dharmaḥ śukro bṛhaspatiḥ /
pradhānātmā purā hy eṣa brahmāṇam asṛjat prabhuḥ // 179.74 //
so 'sṛjat pūrvapuruṣaḥ purā kalpe prajāpatīn /
evaṃ sa bhagavān viṣṇuḥ sarvalokamaheśvaraḥ /
kimarthaṃ martyaloke 'smin yāto yadukule hariḥ // 179.75 //
namaskṛtvā sureśāya viṣṇave prabhaviṣṇave /
puruṣāya purāṇāya śāśvatāyāvyayāya ca // 180.1 //
caturvyūhātmane tasmai nirguṇāya guṇāya ca /
variṣṭhāya gariṣṭhāya vareṇyāyāmitāya ca // 180.2 //
yajñāṅgāyākhilāṅgāya devādyair īpsitāya ca /
yasmād aṇutaraṃ nāsti yasmān nāsti bṛhattaram // 180.3 //
yena viśvam idaṃ vyāptam ajena sacarācaram /
āvirbhāvatirobhāvadṛṣṭādṛṣṭavilakṣaṇam // 180.4 //
vadanti yat sṛṣṭam iti tathaivāpy upasaṃhṛtam /
brahmaṇe cādidevāya namaskṛtya samādhinā // 180.5 //
avikārāya śuddhāya nityāya paramātmane /
sadaikarūparūpāya jiṣṇave viṣṇave namaḥ // 180.6 //
namo hiraṇyagarbhāya haraye śaṃkarāya ca /
vāsudevāya tārāya sargasthityantakāriṇe // 180.7 //
ekānekasvarūpāya sthūlasūkṣmātmane namaḥ /
avyaktavyaktabhūtāya viṣṇave muktihetave // 180.8 //
sargasthitivināśānāṃ jagato yo jaganmayaḥ /
mūlabhūto namas tasmai viṣṇave paramātmane // 180.9 //
ādhārabhūtaṃ viśvasyāpy aṇīyāṃsam aṇīyasām /
praṇamya sarvabhūtastham acyutaṃ puruṣottamam // 180.10 //
jñānasvarūpam atyantaṃ nirmalaṃ paramārthataḥ /
tam evārthasvarūpeṇa bhrāntidarśanataḥ sthitam // 180.11 //
viṣṇuṃ grasiṣṇuṃ viśvasya sthitisarge tathā prabhum /
anādiṃ jagatām īśam ajam akṣayam avyayam // 180.12 //
kathayāmi yathā pūrvaṃ yakṣādyair munisattamaiḥ /
pṛṣṭaḥ provāca bhagavān abjayoniḥ pitāmahaḥ // 180.13 //
ṛksāmāny udgiran vaktrair yaḥ punāti jagattrayam /
praṇipatya tatheśānam ekārṇavavinirgatam // 180.14 //
yasyāsuragaṇā yajñān vilumpanti na yājinām /
pravakṣyāmi mataṃ kṛtsnaṃ brahmaṇo 'vyaktajanmanaḥ // 180.15 //
yena sṛṣṭiṃ samuddiśya dharmādyāḥ prakaṭīkṛtāḥ /
āpo nārā iti proktā munibhis tattvadarśibhiḥ // 180.16 //
ayanaṃ tasya tāḥ pūrvaṃ tena nārāyaṇaḥ smṛtaḥ /
sa devo bhagavān sarvaṃ vyāpya nārāyaṇo vibhuḥ // 180.17 //
caturdhā saṃsthito brahmā saguṇo nirguṇas tathā /
ekā mūrtir anuddeśyā śuklāṃ paśyanti tāṃ budhāḥ // 180.18 //
jvālāmālāvanaddhāṅgī niṣṭhā sā yogināṃ parā /
dūrasthā cāntikasthā ca vijñeyā sā guṇātigā // 180.19 //
vāsudevābhidhānāsau nirmamatvena dṛśyate /
rūpavarṇādayas tasyā na bhāvāḥ kalpanāmayāḥ // 180.20 //
āste ca sā sadā śuddhā supratiṣṭhaikarūpiṇī /
dvitīyā pṛthivīṃ mūrdhnā śeṣākhyā dhārayaty adhaḥ // 180.21 //
tāmasī sā samākhyātā tiryaktvaṃ samupāgatā /
tṛtīyā karma kurute prajāpālanatatparā // 180.22 //
sattvodriktā tu sā jñeyā dharmasaṃsthānakāriṇī /
caturthī jalamadhyasthā śete pannagatalpagā // 180.23 //
rajas tasyā guṇaḥ sargaṃ sā karoti sadaiva hi /
yā tṛtīyā harer mūrtiḥ prajāpālanatatparā // 180.24 //
sā tu dharmavyavasthānaṃ karoti niyataṃ bhuvi /
proddhatān asurān hanti dharmavyucchittikāriṇaḥ // 180.25 //
pāti devān sagandharvān dharmarakṣāparāyaṇān /
yadā yadā ca dharmasya glāniḥ samupajāyate // 180.26 //
abhyutthānam adharmasya tadātmānaṃ sṛjaty asau /
bhūtvā purā varāheṇa tuṇḍenāpo nirasya ca // 180.27 //
ekayā daṃṣṭrayotkhātā nalinīva vasuṃdharā /
kṛtvā nṛsiṃharūpaṃ ca hiraṇyakaśipur hataḥ // 180.28 //
vipracittimukhāś cānye dānavā vinipātitāḥ /
vāmanaṃ rūpam āsthāya baliṃ saṃyamya māyayā // 180.29 //
trailokyaṃ krāntavān eva vinirjitya diteḥ sutān /
bhṛgor vaṃśe samutpanno jāmadagnyaḥ pratāpavān // 180.30 //
jaghāna kṣatriyān rāmaḥ pitur vadham anusmaran /
tathātritanayo bhūtvā dattātreyaḥ pratāpavān // 180.31 //
yogam aṣṭāṅgam ācakhyāv alarkāya mahātmane /
rāmo dāśarathir bhūtvā sa tu devaḥ pratāpavān // 180.32 //
jaghāna rāvaṇaṃ saṃkhye trailokyasya bhayaṃkaram /
yadā caikārṇave supto devadevo jagatpatiḥ // 180.33 //
sahasrayugaparyantaṃ nāgaparyaṅkago vibhuḥ /
yoganidrāṃ samāsthāya sve mahimni vyavasthitaḥ // 180.34 //
trailokyam udare kṛtvā jagat sthāvarajaṅgamam /
janalokagataiḥ siddhaiḥ stūyamāno maharṣibhiḥ // 180.35 //
tasya nābhau samutpannaṃ padmaṃ dikpattramaṇḍitam /
marutkiñjalkasaṃyuktaṃ gṛhaṃ paitāmahaṃ varam // 180.36 //
yatra brahmā samutpanno devadevaś caturmukhaḥ /
tadā karṇamalodbhūtau dānavau madhukaiṭabhau // 180.37 //
mahābalau mahāvīryau brahmāṇaṃ hantum udyatau /
jaghāna tau durādharṣau utthāya śayanodadheḥ // 180.38 //
evamādīṃs tathaivānyān asaṃkhyātum ihotsahe /
avatāro hy ajasyeha māthuraḥ sāṃpratas tv ayam // 180.39 //
iti sā sāttvikī mūrtir avatāraṃ karoti ca /
pradyumneti samākhyātā rakṣākarmaṇy avasthitā // 180.40 //
devatve 'tha manuṣyatve tiryagyonau ca saṃsthitā /
gṛhṇāti tatsvabhāvaś ca vāsudevecchayā sadā // 180.41 //
dadāty abhimatān kāmān pūjitā sā dvijottamāḥ /
evaṃ mayā samākhyātaḥ kṛtakṛtyo 'pi yaḥ prabhuḥ /
mānuṣatvaṃ gato viṣṇuḥ śṛṇudhvaṃ cottaraṃ punaḥ // 180.42 //
śṛṇudhvaṃ muniśārdūlāḥ pravakṣyāmi samāsataḥ /
avatāraṃ hareś cātra bhārāvataraṇecchayā // 181.1 //
yadā yadā tv adharmasya vṛddhir bhavati bho dvijāḥ /
dharmaś ca hrāsam abhyeti tadā devo janārdanaḥ // 181.2 //
avatāraṃ karoty atra dvidhā kṛtvātmanas tanum /
sādhūnāṃ rakṣaṇārthāya dharmasaṃsthāpanāya ca // 181.3 //
duṣṭānāṃ nigrahārthāya anyeṣāṃ ca suradviṣām /
prajānāṃ rakṣaṇārthāya jāyate 'sau yuge yuge // 181.4 //
purā kila mahī viprā bhūribhārāvapīḍitā /
jagāma dharaṇī merau samāje tridivaukasām // 181.5 //
sabrahmakān surān sarvān praṇipatyātha medinī /
kathayām āsa tat sarvaṃ khedāt karuṇabhāṣiṇī // 181.6 //
agniḥ suvarṇasya gurur gavāṃ sūryo 'paro guruḥ /
mamāpy akhilalokānāṃ vandyo nārāyaṇo guruḥ // 181.7 //
tatsāṃpratam ime daityāḥ kālanemipurogamāḥ /
martyalokaṃ samāgamya bādhante 'harniśaṃ prajāḥ // 181.8 //
kālanemir hato yo 'sau viṣṇunā prabhaviṣṇunā /
ugrasenasutaḥ kaṃsaḥ saṃbhūtaḥ sumahāsuraḥ // 181.9 //
ariṣṭo dhenukaḥ keśī pralambo narakas tathā /
sundo 'suras tathātyugro bāṇaś cāpi baleḥ sutaḥ // 181.10 //
tathānye ca mahāvīryā nṛpāṇāṃ bhavaneṣu ye /
samutpannā durātmānas tān na saṃkhyātum utsahe // 181.11 //
akṣauhiṇyo hi bahulā divyamūrtidhṛtāḥ surāḥ /
mahābalānāṃ dṛptānāṃ daityendrāṇāṃ mamopari // 181.12 //
tadbhūribhārapīḍārtā na śaknomy amareśvarāḥ /
vibhartum ātmānam aham iti vijñāpayāmi vaḥ // 181.13 //
kriyatāṃ tan mahābhāgā mama bhārāvatāraṇam /
yathā rasātalaṃ nāhaṃ gaccheyam ativihvalā // 181.14 //
ity ākarṇya dharāvākyam aśeṣais tridaśais tataḥ /
bhuvo bhārāvatārārthaṃ brahmā prāha ca coditaḥ // 181.15 //
yad āha vasudhā sarvaṃ satyam etad divaukasaḥ /
ahaṃ bhavo bhavantaś ca sarvaṃ nārāyaṇātmakam // 181.16 //
vibhūtayas tu yās tasya tāsām eva parasparam /
ādhikyaṃ nyūnatā bādhyabādhakatvena vartate // 181.17 //
tad āgacchata gacchāmaḥ kṣīrābdhes taṭam uttamam /
tatrārādhya hariṃ tasmai sarvaṃ vijñāpayāma vai // 181.18 //
sarvadaiva jagatyarthe sa sarvātmā jaganmayaḥ /
svalpāṃśenāvatīryorvyāṃ dharmasya kurute sthitim // 181.19 //
ity uktvā prayayau tatra saha devaiḥ pitāmahaḥ /
samāhitamanā bhūtvā tuṣṭāva garuḍadhvajam // 181.20 //
namo namas te 'stu sahasramūrte sahasrabāho bahuvaktrapāda /
namo namas te jagataḥ pravṛtti vināśasaṃsthānaparāprameya // 181.21 //
sūkṣmātisūkṣmaṃ ca bṛhatpramāṇaṃ garīyasām apy atigauravātman /
pradhānabuddhīndriyavākpradhāna mūlāparātman bhagavan prasīda // 181.22 //
eṣā mahī deva mahīprasūtair mahāsuraiḥ pīḍitaśailabandhā /
parāyaṇaṃ tvāṃ jagatām upaiti bhārāvatārārtham apārapāram // 181.23 //
ete vayaṃ vṛtraripus tathāyaṃ nāsatyadasrau varuṇas tathaiṣaḥ /
ime ca rudrā vasavaḥ sasūryāḥ samīraṇāgnipramukhās tathānye // 181.24 //
surāḥ samastāḥ suranātha kāryam ebhir mayā yac ca tad īśa sarvam /
ājñāpayājñāṃ pratipālayantas tavaiva tiṣṭhāma sadāstadoṣāḥ // 181.25 //
evaṃ saṃstūyamānas tu bhagavān parameśvaraḥ /
ujjahārātmanaḥ keśau sitakṛṣṇau dvijottamāḥ // 181.26 //
uvāca ca surān etau matkeśau vasudhātale /
avatīrya bhuvo bhārakleśahāniṃ kariṣyataḥ // 181.27 //
surāś ca sakalāḥ svāṃśair avatīrya mahītale /
kurvantu yuddham unmattaiḥ pūrvotpannair mahāsuraiḥ // 181.28 //
tataḥ kṣayam aśeṣās te daiteyā dharaṇītale /
prayāsyanti na saṃdeho nānāyudhavicūrṇitāḥ // 181.29 //
vasudevasya yā patnī devakī devatopamā /
tasyā garbho 'ṣṭamo 'yaṃ tu matkeśo bhavitā surāḥ // 181.30 //
avatīrya ca tatrāyaṃ kaṃsaṃ ghātayitā bhuvi /
kālanemisamudbhūtam ity uktvāntardadhe hariḥ // 181.31 //
adṛśyāya tatas te 'pi praṇipatya mahātmane /
merupṛṣṭhaṃ surā jagmur avateruś ca bhūtale // 181.32 //
kaṃsāya cāṣṭamo garbho devakyā dharaṇītale /
bhaviṣyatīty ācacakṣe bhagavān nārado muniḥ // 181.33 //
kaṃso 'pi tad upaśrutya nāradāt kupitas tataḥ /
devakīṃ vasudevaṃ ca gṛhe guptāv adhārayat // 181.34 //
jātaṃ jātaṃ ca kaṃsāya tenaivoktaṃ yathā purā /
tathaiva vasudevo 'pi putram arpitavān dvijāḥ // 181.35 //
hiraṇyakaśipoḥ putrāḥ ṣaḍgarbhā iti viśrutāḥ /
viṣṇuprayuktā tān nidrā kramād garbhe nyayojayat // 181.36 //
yoganidrā mahāmāyā vaiṣṇavī mohitaṃ yayā /
avidyayā jagat sarvaṃ tām āha bhagavān hariḥ // 181.37 //
gaccha nidre mamādeśāt pātālatalasaṃśrayān /
ekaikaśyena ṣaḍgarbhān devakījaṭhare naya // 181.38 //
hateṣu teṣu kaṃsena śeṣākhyo 'ṃśas tato 'naghaḥ /
aṃśāṃśenodare tasyāḥ saptamaḥ saṃbhaviṣyati // 181.39 //
gokule vasudevasya bhāryā vai rohiṇī sthitā /
tasyāḥ prasūtisamaye garbho neyas tvayodaram // 181.40 //
saptamo bhojarājasya bhayād rodhoparodhataḥ /
devakyāḥ patito garbha iti loko vadiṣyati // 181.41 //
garbhasaṃkarṣaṇāt so 'tha loke saṃkarṣaṇeti vai /
saṃjñām avāpsyate vīraḥ śvetādriśikharopamaḥ // 181.42 //
tato 'haṃ saṃbhaviṣyāmi devakījaṭhare śubhe /
garbhe tvayā yaśodāyā gantavyam avilambitam // 181.43 //
prāvṛṭkāle ca nabhasi kṛṣṇāṣṭamyām ahaṃ niśi /
utpatsyāmi navamyāṃ ca prasūtiṃ tvam avāpsyasi // 181.44 //
yaśodāśayane māṃ tu devakyās tvām anindite /
macchaktipreritamatir vasudevo nayiṣyati // 181.45 //
kaṃsaś ca tvām upādāya devi śailaśilātale /
prakṣepsyaty antarikṣe ca tvaṃ sthānaṃ samavāpsyasi // 181.46 //
tatas tvāṃ śatadhā śakraḥ praṇamya mama gauravāt /
praṇipātānataśirā bhaginītve grahīṣyati // 181.47 //
tataḥ śumbhaniśumbhādīn hatvā daityān sahasraśaḥ /
sthānair anekaiḥ pṛthivīm aśeṣāṃ maṇḍayiṣyasi // 181.48 //
tvaṃ bhūtiḥ saṃnatiḥ kīrtiḥ kāntir vai pṛthivī dhṛtiḥ /
lajjā puṣṭir uṣā yā ca kācid anyā tvam eva sā // 181.49 //
ye tvām āryeti durgeti vedagarbhe 'mbiketi ca /
bhadreti bhadrakālīti kṣemyā kṣemaṃkarīti ca // 181.50 //
prātaś caivāparāhṇe ca stoṣyanty ānamramūrtayaḥ /
teṣāṃ hi vāñchitaṃ sarvaṃ matprasādād bhaviṣyati // 181.51 //
surāmāṃsopahārais tu bhakṣyabhojyaiś ca pūjitā /
nṛṇām aśeṣakāmāṃs tvaṃ prasannāyāṃ pradāsyasi // 181.52 //
te sarve sarvadā bhadrā matprasādād asaṃśayam /
asaṃdigdhaṃ bhaviṣyanti gaccha devi yathoditam // 181.53 //
yathoktaṃ sā jagaddhātrī devadevena vai purā /
ṣaḍgarbhagarbhavinyāsaṃ cakre cānyasya karṣaṇam // 182.1 //
saptame rohiṇīṃ prāpte garbhe garbhe tato hariḥ /
lokatrayopakārāya devakyāḥ praviveśa vai // 182.2 //
yoganidrā yaśodāyās tasminn eva tato dine /
saṃbhūtā jaṭhare tadvad yathoktaṃ parameṣṭhinā // 182.3 //
tato grahagaṇaḥ samyak pracacāra divi dvijāḥ /
viṣṇor aṃśe mahīṃ yāta ṛtavo 'py abhavañ śubhāḥ // 182.4 //
notsehe devakīṃ draṣṭuṃ kaścid apy atitejasā /
jājvalyamānāṃ tāṃ dṛṣṭvā manāṃsi kṣobham āyayuḥ // 182.5 //
adṛṣṭāṃ puruṣaiḥ strībhir devakīṃ devatāgaṇāḥ /
bibhrāṇāṃ vapuṣā viṣṇuṃ tuṣṭuvus tām aharniśam // 182.6 //
tvaṃ svāhā tvaṃ svadhā vidyā sudhā tvaṃ jyotir eva ca /
tvaṃ sarvalokarakṣārtham avatīrṇā mahītale // 182.7 //
prasīda devi sarvasya jagatas tvaṃ śubhaṃ kuru /
prītyarthaṃ dhārayeśānaṃ dhṛtaṃ yenākhilaṃ jagat // 182.8 //
evaṃ saṃstūyamānā sā devair devam adhārayat /
garbheṇa puṇḍarīkākṣaṃ jagatāṃ trāṇakāraṇam // 182.9 //
tato 'khilajagatpadmabodhāyācyutabhānunā /
devakyāḥ pūrvasaṃdhyāyām āvirbhūtaṃ mahātmanā // 182.10 //
madhyarātre 'khilādhāre jāyamāne janārdane /
mandaṃ jagarjur jaladāḥ puṣpavṛṣṭimucaḥ surāḥ // 182.11 //
phullendīvarapattrābhaṃ caturbāhum udīkṣya tam /
śrīvatsavakṣasaṃ jātaṃ tuṣṭāvānakadundubhiḥ // 182.12 //
abhiṣṭūya ca taṃ vāgbhiḥ prasannābhir mahāmatiḥ /
vijñāpayām āsa tadā kaṃsād bhīto dvijottamāḥ // 182.13 //
jñāto 'si devadeveśa śaṅkhacakragadādhara /
divyaṃ rūpam idaṃ deva prasādenopasaṃhara // 182.14 //
adyaiva deva kaṃso 'yaṃ kurute mama yātanām /
avatīrṇam iti jñātvā tvām asmin mandire mama // 182.15 //
yo 'nantarūpo 'khilaviśvarūpo garbhe 'pi lokān vapuṣā bibharti /
prasīdatām eṣa sa devadevaḥ svamāyayāviṣkṛtabālarūpaḥ // 182.16 //
upasaṃhara sarvātman rūpam etac caturbhujam /
jānātu māvatāraṃ te kaṃso 'yaṃ ditijāntaka // 182.17 //
stuto 'haṃ yat tvayā pūrvaṃ putrārthinyā tad adya te /
saphalaṃ devi saṃjātaṃ jāto 'haṃ yat tavodarāt // 182.18 //
ity uktvā bhagavāṃs tūṣṇīṃ babhūva munisattamāḥ /
vasudevo 'pi taṃ rātrāv ādāya prayayau bahiḥ // 182.19 //
mohitāś cābhavaṃs tatra rakṣiṇo yoganidrayā /
mathurādvārapālāś ca vrajaty ānakadundubhau // 182.20 //
varṣatāṃ jaladānāṃ ca tat toyam ulbaṇaṃ niśi /
saṃchādya taṃ yayau śeṣaḥ phaṇair ānakadundubhim // 182.21 //
yamunāṃ cātigambhīrāṃ nānāvartaśatākulām /
vasudevo vahan viṣṇuṃ jānumātravahāṃ yayau // 182.22 //
kaṃsasya karam ādāya tatraivābhyāgatāṃs taṭe /
nandādīn gopavṛddhāṃś ca yamunāyāṃ dadarśa saḥ // 182.23 //
tasmin kāle yaśodāpi mohitā yoganidrayā /
tām eva kanyāṃ munayaḥ prāsūta mohite jane // 182.24 //
vasudevo 'pi vinyasya bālam ādāya dārikām /
yaśodāśayane tūrṇam ājagāmāmitadyutiḥ // 182.25 //
dadarśa ca vibuddhvā sā yaśodā jātam ātmajam /
nīlotpaladalaśyāmaṃ tato 'tyarthaṃ mudaṃ yayau // 182.26 //
ādāya vasudevo 'pi dārikāṃ nijamandiram /
devakīśayane nyasya yathāpūrvam atiṣṭhata // 182.27 //
tato bāladhvaniṃ śrutvā rakṣiṇaḥ sahasotthitāḥ /
kaṃsam āvedayām āsur devakīprasavaṃ dvijāḥ // 182.28 //
kaṃsas tūrṇam upetyaināṃ tato jagrāha bālikām /
muñca muñceti devakyāsannakaṇṭhaṃ nivāritaḥ // 182.29 //
cikṣepa ca śilāpṛṣṭhe sā kṣiptā viyati sthitim /
avāpa rūpaṃ ca mahat sāyudhāṣṭamahābhujam /
prajahāsa tathaivoccaiḥ kaṃsaṃ ca ruṣitābravīt // 182.30 //
kiṃ mayākṣiptayā kaṃsa jāto yas tvāṃ haniṣyati /
sarvasvabhūto devānām āsīn mṛtyuḥ purā sa te /
tad etat saṃpradhāryāśu kriyatāṃ hitam ātmanaḥ // 182.31 //
ity uktvā prayayau devī divyasraggandhabhūṣaṇā /
paśyato bhojarājasya stutā siddhair vihāyasā // 182.32 //
kaṃsas tv athodvignamanāḥ prāha sarvān mahāsurān /
pralambakeśipramukhān āhūyāsurapuṃgavān // 183.1 //
he pralamba mahābāho keśin dhenuka pūtane /
ariṣṭādyais tathā cānyaiḥ śrūyatāṃ vacanaṃ mama // 183.2 //
māṃ hantum amarair yatnaḥ kṛtaḥ kila durātmabhiḥ /
madvīryatāpitān vīrān na tv etān gaṇayāmy aham // 183.3 //
āścaryaṃ kanyayā coktaṃ jāyate daityapuṃgavāḥ /
hāsyaṃ me jāyate vīrās teṣu yatnapareṣv api // 183.4 //
tathāpi khalu duṣṭānāṃ teṣām apy adhikaṃ mayā /
apakārāya daityendrā yatanīyaṃ durātmanām // 183.5 //
utpannaś cāpi mṛtyur me bhūtabhavyabhavatprabhuḥ /
ity etad bālikā prāha devakīgarbhasaṃbhavā // 183.6 //
tasmād bāleṣu paramo yatnaḥ kāryo mahītale /
yatrodriktaṃ balaṃ bāle sa hantavyaḥ prayatnataḥ // 183.7 //
ity ājñāpyāsurān kaṃsaḥ praviśyātmagṛhaṃ tataḥ /
uvāca vasudevaṃ ca devakīm avirodhataḥ // 183.8 //
yuvayor ghātitā garbhā vṛthaivaite mayādhunā /
ko 'py anya eva nāśāya bālo mama samudgataḥ // 183.9 //
tad alaṃ paritāpena nūnaṃ yad bhāvino hi te /
arbhakā yuvayoḥ ko vā āyuṣo 'nte na hanyate // 183.10 //
ity āśvāsya vimucyaiva kaṃsas tau paritoṣya ca /
antargṛhaṃ dvijaśreṣṭhāḥ praviveśa punaḥ svakam // 183.11 //
vimukto vasudevo 'pi nandasya śakaṭaṃ gataḥ /
prahṛṣṭaṃ dṛṣṭavān nandaṃ putro jāto mameti vai // 184.1 //
vasudevo 'pi taṃ prāha diṣṭyā diṣṭyeti sādaram /
vārdhake 'pi samutpannas tanayo 'yaṃ tavādhunā // 184.2 //
datto hi vārṣikaḥ sarvo bhavadbhir nṛpateḥ karaḥ /
yadartham āgatas tasmān nātra stheyaṃ mahātmanā // 184.3 //
yadartham āgataḥ kāryaṃ tan niṣpannaṃ kim āsyate /
bhavadbhir gamyatāṃ nanda tac chīghraṃ nijagokulam // 184.4 //
mamāpi bālakas tatra rohiṇīprasavo hi yaḥ /
sa rakṣaṇīyo bhavatā yathāyaṃ tanayo nijaḥ // 184.5 //
ity uktāḥ prayayur gopā nandagopapurogamāḥ /
śakaṭāropitair bhāṇḍaiḥ karaṃ dattvā mahābalāḥ // 184.6 //
vasatāṃ gokule teṣāṃ pūtanā bālaghātinī /
suptaṃ kṛṣṇam upādāya rātrau ca pradadau stanam // 184.7 //
yasmai yasmai stanaṃ rātrau pūtanā saṃprayacchati /
tasya tasya kṣaṇenāṅgaṃ bālakasyopahanyate // 184.8 //
kṛṣṇas tasyāḥ stanaṃ gāḍhaṃ karābhyām atipīḍitam /
gṛhītvā prāṇasahitaṃ papau krodhasamanvitaḥ // 184.9 //
sā vimuktamahārāvā vicchinnasnāyubandhanā /
papāta pūtanā bhūmau mriyamāṇātibhīṣaṇā // 184.10 //
tannādaśrutisaṃtrāsād vibuddhās te vrajaukasaḥ /
dadṛśuḥ pūtanotsaṅge kṛṣṇaṃ tāṃ ca nipātitām // 184.11 //
ādāya kṛṣṇaṃ saṃtrastā yaśodā ca tato dvijāḥ /
gopucchabhrāmaṇādyaiś ca bāladoṣam apākarot // 184.12 //
gopurīṣam upādāya nandagopo 'pi mastake /
kṛṣṇasya pradadau rakṣāṃ kurvann idam udairayat // 184.13 //
rakṣatu tvām aśeṣāṇāṃ bhūtānāṃ prabhavo hariḥ /
yasya nābhisamudbhūtāt paṅkajād abhavaj jagat // 184.14 //
yena daṃṣṭrāgravidhṛtā dhārayaty avanī jagat /
varāharūpadhṛg devaḥ sa tvāṃ rakṣatu keśavaḥ // 184.15 //
guhyaṃ sa jaṭharaṃ viṣṇur jaṅghāpādau janārdanaḥ /
vāmano rakṣatu sadā bhavantaṃ yaḥ kṣaṇād abhūt // 184.16 //
trivikramakramākrāntatrailokyasphuradāyudhaḥ /
śiras te pātu govindaḥ kaṇṭhaṃ rakṣatu keśavaḥ // 184.17 //
mukhabāhū prabāhū ca manaḥ sarvendriyāṇi ca /
rakṣatv avyāhataiśvaryas tava nārāyaṇo 'vyayaḥ // 184.18 //
tvāṃ dikṣu pātu vaikuṇṭho vidikṣu madhusūdanaḥ /
hṛṣīkeśo 'mbare bhūmau rakṣatu tvāṃ mahīdharaḥ // 184.19 //
evaṃ kṛtasvastyayano nandagopena bālakaḥ /
śāyitaḥ śakaṭasyādho bālaparyaṅkikātale // 184.20 //
te ca gopā mahad dṛṣṭvā pūtanāyāḥ kalevaram /
mṛtāyāḥ paramaṃ trāsaṃ vismayaṃ ca tadā yayuḥ // 184.21 //
kadācic chakaṭasyādhaḥ śayāno madhusūdanaḥ /
cikṣepa caraṇāv ūrdhvaṃ stanārthī praruroda ca // 184.22 //
tasya pādaprahāreṇa śakaṭaṃ parivartitam /
vidhvastabhāṇḍakumbhaṃ tad viparītaṃ papāta vai // 184.23 //
tato hāhākṛtaḥ sarvo gopagopījano dvijāḥ /
ājagāma tadā jñātvā bālam uttānaśāyinam // 184.24 //
gopāḥ keneti jagaduḥ śakaṭaṃ parivartitam /
tatraiva bālakāḥ procur bālenānena pātitam // 184.25 //
rudatā dṛṣṭam asmābhiḥ pādavikṣepatāḍitam /
śakaṭaṃ parivṛttaṃ vai naitad anyasya ceṣṭitam // 184.26 //
tataḥ punar atīvāsan gopā vismitacetasaḥ /
nandagopo 'pi jagrāha bālam atyantavismitaḥ // 184.27 //
yaśodā vismayārūḍhā bhagnabhāṇḍakapālakam /
śakaṭaṃ cārcayām āsa dadhipuṣpaphalākṣataiḥ // 184.28 //
gargaś ca gokule tatra vasudevapracoditaḥ /
pracchanna eva gopānāṃ saṃskāram akarot tayoḥ // 184.29 //
jyeṣṭhaṃ ca rāmam ity āha kṛṣṇaṃ caiva tathāparam /
gargo matimatāṃ śreṣṭho nāma kurvan mahāmatiḥ // 184.30 //
alpenaiva hi kālena vijñātau tau mahābalau /
ghṛṣṭajānukarau viprā babhūvatur ubhāv api // 184.31 //
karīṣabhasmadigdhāṅgau bhramamāṇāv itas tataḥ /
na nivārayituṃ śaktā yaśodā tau na rohiṇī // 184.32 //
govāṭamadhye krīḍantau vatsavāṭagatau punaḥ /
tadaharjātagovatsapucchākarṣaṇatatparau // 184.33 //
yadā yaśodā tau bālāv ekasthānacarāv ubhau /
śaśāka no vārayituṃ krīḍantāv aticañcalau // 184.34 //
dāmnā baddhvā tadā madhye nibabandha ulūkhale /
kṛṣṇam akliṣṭakarmāṇam āha cedam amarṣitā // 184.35 //
yadi śakto 'si gaccha tvam aticañcalaceṣṭita // 184.36 //
ity uktvā ca nijaṃ karma sā cakāra kuṭumbinī /
vyagrāyām atha tasyāṃ sa karṣamāṇa ulūkhalam // 184.37 //
yamalārjunayor madhye jagāma kamalekṣaṇaḥ /
karṣatā vṛkṣayor madhye tiryag evam ulūkhalam // 184.38 //
bhagnāv uttuṅgaśākhāgrau tena tau yamalārjunau /
tataḥ kaṭakaṭāśabdasamākarṇanakātaraḥ // 184.39 //
ājagāma vrajajano dadṛśe ca mahādrumau /
bhagnaskandhau nipātitau bhagnaśākhau mahītale // 184.40 //
dadarśa cālpadantāsyaṃ smitahāsaṃ ca bālakam /
tayor madhyagataṃ baddhaṃ dāmnā gāḍhaṃ tathodare // 184.41 //
tataś ca dāmodaratāṃ sa yayau dāmabandhanāt /
gopavṛddhās tataḥ sarve nandagopapurogamāḥ // 184.42 //
mantrayām āsur udvignā mahotpātātibhīravaḥ /
sthāneneha na naḥ kāryaṃ vrajāmo 'nyan mahāvanam // 184.43 //
utpātā bahavo hy atra dṛśyante nāśahetavaḥ /
pūtanāyā vināśaś ca śakaṭasya viparyayaḥ // 184.44 //
vinā vātādidoṣeṇa drumayoḥ patanaṃ tathā /
vṛndāvanam itaḥ sthānāt tasmād gacchāma mā ciram // 184.45 //
yāvad bhaumamahotpātadoṣo nābhibhaved vrajam /
iti kṛtvā matiṃ sarve gamane te vrajaukasaḥ // 184.46 //
ūcuḥ svaṃ svaṃ kulaṃ śīghraṃ gamyatāṃ mā vilambyatām /
tataḥ kṣaṇena prayayuḥ śakaṭair godhanais tathā // 184.47 //
yūthaśo vatsapālīś ca kālayanto vrajaukasaḥ /
sarvāvayavanirdhūtaṃ kṣaṇamātreṇa tat tadā // 184.48 //
kākakākīsamākīrṇaṃ vrajasthānam abhūd dvijāḥ /
vṛndāvanaṃ bhagavatā kṛṣṇenākliṣṭakarmaṇā // 184.49 //
śubhena manasā dhyātaṃ gavāṃ vṛddhim abhīpsatā /
tatas tatrātirukṣe 'pi dharmakāle dvijottamāḥ // 184.50 //
prāvṛṭkāla ivābhūc ca navaśaṣpaṃ samantataḥ /
sa samāvāsitaḥ sarvo vrajo vṛndāvane tataḥ // 184.51 //
śakaṭīvāṭaparyantacandrārdhākārasaṃsthitiḥ /
vatsabālau ca saṃvṛttau rāmadāmodarau tataḥ // 184.52 //
tatra sthitau tau ca goṣṭhe ceratur bālalīlayā /
barhipattrakṛtāpīḍau vanyapuṣpāvataṃsakau // 184.53 //
gopaveṇukṛtātodyapattravādyakṛtasvanau /
kākapakṣadharau bālau kumārāv iva pāvakau // 184.54 //
hasantau ca ramantau ca ceratus tan mahad vanam /
kvacid dhasantāv anyonyaṃ krīḍamānau tathā paraiḥ // 184.55 //
gopaputraiḥ samaṃ vatsāṃś cārayantau viceratuḥ /
kālena gacchatā tau tu saptavarṣau babhūvatuḥ // 184.56 //
sarvasya jagataḥ pālau vatsapālau mahāvraje /
prāvṛṭkālas tato 'tīva meghaughasthagitāmbaraḥ // 184.57 //
babhūva vāridhārābhir aikyaṃ kurvan diśām iva /
prarūḍhanavapuṣpāḍhyā śakragopavṛtā mahī // 184.58 //
yathā mārakate vāsīt padmarāgavibhūṣitā /
ūhur unmārgagāmīni nimnagāmbhāṃsi sarvataḥ // 184.59 //
manāṃsi durvinītānāṃ prāpya lakṣmīṃ navām iva /
vikāle ca yathākāmaṃ vrajam etya mahābalau /
gopaiḥ samānaiḥ sahitau cikrīḍāte 'marāv iva // 184.60 //
ekadā tu vinā rāmaṃ kṛṣṇo vṛndāvanaṃ yayau /
vicacāra vṛto gopair vanyapuṣpasragujjvalaḥ // 185.1 //
sa jagāmātha kālindīṃ lolakallolaśālinīm /
tīrasaṃlagnaphenaughair hasantīm iva sarvataḥ // 185.2 //
tasyāṃ cātimahābhīmaṃ viṣāgnikaṇadūṣitam /
hradaṃ kālīyanāgasya dadarśātivibhīṣaṇam // 185.3 //
viṣāgninā visaratā dagdhatīramahātarum /
vātāhatāmbuvikṣepasparśadagdhavihaṃgamam // 185.4 //
tam atīva mahāraudraṃ mṛtyuvaktram ivāparam /
vilokya cintayām āsa bhagavān madhusūdanaḥ // 185.5 //
asmin vasati duṣṭātmā kālīyo 'sau viṣāyudhaḥ /
yo mayā nirjitas tyaktvā duṣṭo naṣṭaḥ payonidhau // 185.6 //
teneyaṃ dūṣitā sarvā yamunā sāgaraṃgamā /
na narair godhanair vāpi tṛṣārtair upabhujyate // 185.7 //
tad asya nāgarājasya kartavyo nigraho mayā /
nityatrastāḥ sukhaṃ yena careyur vrajavāsinaḥ // 185.8 //
etadarthaṃ nṛloke 'sminn avatāro mayā kṛtaḥ /
yad eṣām utpathasthānāṃ kāryā śāstir durātmanām // 185.9 //
tad etan nātidūrasthaṃ kadambam uruśākhinam /
adhiruhyotpatiṣyāmi hrade 'smiñ jīvanāśinaḥ // 185.10 //
itthaṃ vicintya baddhvā ca gāḍhaṃ parikaraṃ tataḥ /
nipapāta hrade tatra sarparājasya vegataḥ // 185.11 //
tenāpi patatā tatra kṣobhitaḥ sa mahāhradaḥ /
atyarthadūrajātāṃś ca tāṃś cāsiñcan mahīruhān // 185.12 //
te 'hiduṣṭaviṣajvālātaptāmbutapanokṣitāḥ /
jajvaluḥ pādapāḥ sadyo jvālāvyāptadigantarāḥ // 185.13 //
āsphoṭayām āsa tadā kṛṣṇo nāgahradaṃ bhujaiḥ /
tacchabdaśravaṇāc cātha nāgarājo 'bhyupāgamat // 185.14 //
ātāmranayanaḥ kopād viṣajvālākulaiḥ phaṇaiḥ /
vṛto mahāviṣaiś cānyair aruṇair anilāśanaiḥ // 185.15 //
nāgapatnyaś ca śataśo hārihāropaśobhitāḥ /
prakampitatanūtkṣepacalatkuṇḍalakāntayaḥ // 185.16 //
tataḥ praveṣṭitaḥ sarpaiḥ sa kṛṣṇo bhogabandhanaiḥ /
dadaṃśuś cāpi te kṛṣṇaṃ viṣajvālāvilair mukhaiḥ // 185.17 //
taṃ tatra patitaṃ dṛṣṭvā nāgabhoganipīḍitam /
gopā vrajam upāgatya cukruśuḥ śokalālasāḥ // 185.18 //
eṣa kṛṣṇo gato mohamagno vai kāliye hrade /
bhakṣyate sarparājena tad āgacchata mā ciram // 185.19 //
etac chrutvā tato gopā vajrapātopamaṃ vacaḥ /
gopyaś ca tvaritā jagmur yaśodāpramukhā hradam // 185.20 //
hā hā kvāsāv iti jano gopīnām ativihvalaḥ /
yaśodayā samaṃ bhrānto drutaḥ praskhalito yayau // 185.21 //
nandagopaś ca gopāś ca rāmaś cādbhutavikramaḥ /
tvaritaṃ yamunāṃ jagmuḥ kṛṣṇadarśanalālasāḥ // 185.22 //
dadṛśuś cāpi te tatra sarparājavaśaṃgatam /
niṣprayatnaṃ kṛtaṃ kṛṣṇaṃ sarpabhogena veṣṭitam // 185.23 //
nandagopaś ca niśceṣṭaḥ paśyan putramukhaṃ bhṛśam /
yaśodā ca mahābhāgā babhūva munisattamāḥ // 185.24 //
gopyas tv anyā rudatyaś ca dadṛśuḥ śokakātarāḥ /
procuś ca keśavaṃ prītyā bhayakātaragadgadam // 185.25 //
sarvā yaśodayā sārdhaṃ viśāmo 'tra mahāhrade /
nāgarājasya no gantum asmākaṃ yujyate vraje // 185.26 //
divasaḥ ko vinā sūryaṃ vinā candreṇa kā niśā /
vinā dugdhena kā gāvo vinā kṛṣṇena ko vrajaḥ /
vinākṛtā na yāsyāmaḥ kṛṣṇenānena gokulam // 185.27 //
iti gopīvacaḥ śrutvā rauhiṇeyo mahābalaḥ /
uvāca gopān vidhurān vilokya stimitekṣaṇaḥ // 185.28 //
nandaṃ ca dīnam atyarthaṃ nyastadṛṣṭiṃ sutānane /
mūrchākulāṃ yaśodāṃ ca kṛṣṇamāhātmyasaṃjñayā // 185.29 //
kim ayaṃ devadeveśa bhāvo 'yaṃ mānuṣas tvayā /
vyajyate svaṃ tam ātmānaṃ kim anyaṃ tvaṃ na vetsi yat // 185.30 //
tvam asya jagato nābhiḥ surāṇām eva cāśrayaḥ /
kartāpahartā pātā ca trailokyaṃ tvaṃ trayīmayaḥ // 185.31 //
atrāvatīrṇayoḥ kṛṣṇa gopā eva hi bāndhavāḥ /
gopyaś ca sīdataḥ kasmāt tvaṃ bandhūn samupekṣase // 185.32 //
darśito mānuṣo bhāvo darśitaṃ bālaceṣṭitam /
tad ayaṃ damyatāṃ kṛṣṇa durātmā daśanāyudhaḥ // 185.33 //
iti saṃsmāritaḥ kṛṣṇaḥ smitabhinnauṣṭhasaṃpuṭaḥ /
āsphālya mocayām āsa svaṃ dehaṃ bhogabandhanāt // 185.34 //
ānāmya cāpi hastābhyām ubhābhyāṃ madhyamaṃ phaṇam /
āruhya bhugnaśirasaḥ prananartoruvikramaḥ // 185.35 //
vraṇāḥ phaṇe 'bhavaṃs tasya kṛṣṇasyāṅghrivikuṭṭanaiḥ /
yatronnatiṃ ca kurute nanāmāsya tataḥ śiraḥ // 185.36 //
mūrchām upāyayau bhrāntyā nāgaḥ kṛṣṇasya kuṭṭanaiḥ /
daṇḍapātanipātena vavāma rudhiraṃ bahu // 185.37 //
taṃ nirbhugnaśirogrīvam āsyaprasrutaśoṇitam /
vilokya śaraṇaṃ jagmus tatpatnyo madhusūdanam // 185.38 //
jñāto 'si devadeveśa sarveśas tvam anuttama /
paraṃ jyotir acintyaṃ yat tadaṃśaḥ parameśvaraḥ // 185.39 //
na samarthāḥ sura stotuṃ yam ananyabhavaṃ prabhum /
svarūpavarṇanaṃ tasya kathaṃ yoṣit kariṣyati // 185.40 //
yasyākhilamahīvyomajalāgnipavanātmakam /
brahmāṇḍam alpakāṃśāṃśaḥ stoṣyāmas taṃ kathaṃ vayam // 185.41 //
tataḥ kuru jagatsvāmin prasādam avasīdataḥ /
prāṇāṃs tyajati nāgo 'yaṃ bhartṛbhikṣā pradīyatām // 185.42 //
ity ukte tābhir āśvāsya klāntadeho 'pi pannagaḥ /
prasīda devadeveti prāha vākyaṃ śanaiḥ śanaiḥ // 185.43 //
tavāṣṭaguṇam aiśvaryaṃ nātha svābhāvikaṃ param /
nirastātiśayaṃ yasya tasya stoṣyāmi kiṃ nv aham // 185.44 //
tvaṃ paras tvaṃ parasyādyaḥ paraṃ tvaṃ tatparātmakam /
parasmāt paramo yas tvaṃ tasya stoṣyāmi kiṃ nv aham // 185.45 //
yathāhaṃ bhavatā sṛṣṭo jātyā rūpeṇa ceśvaraḥ /
svabhāvena ca saṃyuktas tathedaṃ ceṣṭitaṃ mayā // 185.46 //
yady anyathā pravarteya devadeva tato mayi /
nyāyyo daṇḍanipātas te tavaiva vacanaṃ yathā // 185.47 //
tathāpi yaṃ jagatsvāmī daṇḍaṃ pātitavān mayi /
sa soḍho 'yaṃ varo daṇḍas tvatto nānyo 'stu me varaḥ // 185.48 //
hatavīryo hataviṣo damito 'haṃ tvayācyuta /
jīvitaṃ dīyatām ekam ājñāpaya karomi kim // 185.49 //
nātra stheyaṃ tvayā sarpa kadācid yamunājale /
sabhṛtyaparivāras tvaṃ samudrasalilaṃ vraja // 185.50 //
matpadāni ca te sarpa dṛṣṭvā mūrdhani sāgare /
garuḍaḥ pannagaripus tvayi na prahariṣyati // 185.51 //
ity uktvā sarparājānaṃ mumoca bhagavān hariḥ /
praṇamya so 'pi kṛṣṇāya jagāma payasāṃ nidhim // 185.52 //
paśyatāṃ sarvabhūtānāṃ sabhṛtyāpatyabandhavaḥ /
samastabhāryāsahitaḥ parityajya svakaṃ hradam // 185.53 //
gate sarpe pariṣvajya mṛtaṃ punar ivāgatam /
gopā mūrdhani govindaṃ siṣicur netrajair jalaiḥ // 185.54 //
kṛṣṇam akliṣṭakarmāṇam anye vismitacetasaḥ /
tuṣṭuvur muditā gopā dṛṣṭvā śivajalāṃ nadīm // 185.55 //
gīyamāno 'tha gopībhiś caritaiś cāruceṣṭitaiḥ /
saṃstūyamāno gopālaiḥ kṛṣṇo vrajam upāgamat // 185.56 //
gāḥ pālayantau ca punaḥ sahitau rāmakeśavau /
bhramamāṇau vane tatra ramyaṃ tālavanaṃ gatau // 186.1 //
tac ca tālavanaṃ nityaṃ dhenuko nāma dānavaḥ /
nṛgomāṃsakṛtāhāraḥ sadādhyāste kharākṛtiḥ // 186.2 //
tatra tālavanaṃ ramyaṃ phalasaṃpatsamanvitam /
dṛṣṭvā spṛhānvitā gopāḥ phalādāne 'bruvan vacaḥ // 186.3 //
he rāma he kṛṣṇa sadā dhenukenaiva rakṣyate /
bhūpradeśo yatas tasmāt tyaktānīmāni santi vai // 186.4 //
phalāni paśya tālānāṃ gandhamodayutāni vai /
vayam etāny abhīpsāmaḥ pātyantāṃ yadi rocate // 186.5 //
iti gopakumārāṇāṃ śrutvā saṃkarṣaṇo vacaḥ /
kṛṣṇaś ca pātayām āsa bhuvi tālaphalāni vai // 186.6 //
tālānāṃ patatāṃ śabdam ākarṇyāsurarāṭ tataḥ /
ājagāma sa duṣṭātmā kopād daiteyagardabhaḥ // 186.7 //
padbhyām ubhābhyāṃ sa tadā paścimābhyāṃ ca taṃ balī /
jaghānorasi tābhyāṃ ca sa ca tenāpy agṛhyata // 186.8 //
gṛhītvā bhrāmaṇenaiva cāmbare gatajīvitam /
tasminn eva pracikṣepa vegena tṛṇarājani // 186.9 //
tataḥ phalāny anekāni tālāgrān nipatan kharaḥ /
pṛthivyāṃ pātayām āsa mahāvāto 'mbudān iva // 186.10 //
anyān apy asya vai jñātīn āgatān daityagardabhān /
kṛṣṇaś cikṣepa tālāgre balabhadraś ca līlayā // 186.11 //
kṣaṇenālaṃkṛtā pṛthvī pakvais tālaphalais tadā /
daityagardabhadehaiś ca munayaḥ śuśubhe 'dhikam // 186.12 //
tato gāvo nirābādhās tasmiṃs tālavane dvijāḥ /
navaśaṣpaṃ sukhaṃ cerur yatra bhuktam abhūt purā // 186.13 //
tasmin rāsabhadaiteye sānuje vinipātite /
sarvagopālagopīnāṃ ramyaṃ tālavanaṃ babhau // 187.1 //
tatas tau jātaharṣau tu vasudevasutāv ubhau /
śuśubhāte mahātmānau bālaśṛṅgāv ivarṣabhau // 187.2 //
cārayantau ca gā dūre vyāharantau ca nāmabhiḥ /
niyogapāśaskandhau tau vanamālāvibhūṣitau // 187.3 //
suvarṇāñjanacūrṇābhyāṃ tadā tau bhūṣitāmbarau /
mahendrāyudhasaṃkāśau śvetakṛṣṇāv ivāmbudau // 187.4 //
ceratur lokasiddhābhiḥ krīḍābhir itaretaram /
samastalokanāthānāṃ nāthabhūtau bhuvaṃ gatau // 187.5 //
manuṣyadharmābhiratau mānayantau manuṣyatām /
tajjātiguṇayuktābhiḥ krīḍābhiś ceratur vanam // 187.6 //
tatas tv āndolikābhiś ca niyuddhaiś ca mahābalau /
vyāyāmaṃ cakratus tatra kṣepaṇīyais tathāśmabhiḥ // 187.7 //
tallipsur asuras tatra ubhayo ramamāṇayoḥ /
ājagāma pralambākhyo gopaveṣatirohitaḥ // 187.8 //
so 'vagāhata niḥśaṅkaṃ teṣāṃ madhyamamānuṣaḥ /
mānuṣaṃ rūpam āsthāya pralambo dānavottamaḥ // 187.9 //
tayoś chidrāntaraprepsur atiśīghram amanyata /
kṛṣṇaṃ tato rauhiṇeyaṃ hantuṃ cakre manoratham // 187.10 //
hariṇā krīḍanaṃ nāma bālakrīḍanakaṃ tataḥ /
prakrīḍitās tu te sarve dvau dvau yugapad utpatan // 187.11 //
śrīdāmnā saha govindaḥ pralambena tathā balaḥ /
gopālair aparaiś cānye gopālāḥ saha pupluvuḥ // 187.12 //
śrīdāmānaṃ tataḥ kṛṣṇaḥ pralambaṃ rohiṇīsutaḥ /
jitavān kṛṣṇapakṣīyair gopair anyaiḥ parājitāḥ // 187.13 //
te vāhayantas tv anyonyaṃ bhāṇḍīraskandham etya vai /
punar nivṛttās te sarve ye ye tatra parājitāḥ // 187.14 //
saṃkarṣaṇaṃ tu skandhena śīghram utkṣipya dānavaḥ /
na tasthau prajagāmaiva sacandra iva vāridaḥ // 187.15 //
aśakto vahane tasya saṃrambhād dānavottamaḥ /
vavṛdhe sumahākāyaḥ prāvṛṣīva balāhakaḥ // 187.16 //
saṃkarṣaṇas tu taṃ dṛṣṭvā dagdhaśailopamākṛtim /
sragdāmalambābharaṇaṃ mukuṭāṭopamastakam // 187.17 //
raudraṃ śakaṭacakrākṣaṃ pādanyāsacalatkṣitim /
hriyamāṇas tataḥ kṛṣṇam idaṃ vacanam abravīt // 187.18 //
kṛṣṇa kṛṣṇa hriye tv eṣa parvatodagramūrtinā /
kenāpi paśya daityena gopālacchadmarūpiṇā // 187.19 //
yad atra sāṃprataṃ kāryaṃ mayā madhuniṣūdana /
tat kathyatāṃ prayāty eṣa durātmātitvarānvitaḥ // 187.20 //
tam āha rāmaṃ govindaḥ smitabhinnauṣṭhasaṃpuṭaḥ /
mahātmā rauhiṇeyasya balavīryapramāṇavit // 187.21 //
kim ayaṃ mānuṣo bhāvo vyaktam evāvalambyate /
sarvātman sarvaguhyānāṃ guhyād guhyātmanā tvayā // 187.22 //
smarāśeṣajagadīśa kāraṇaṃ kāraṇāgraja /
ātmānam ekaṃ tadvac ca jagaty ekārṇave ca yaḥ // 187.23 //
bhavān ahaṃ ca viśvātmann ekam eva hi kāraṇam /
jagato 'sya jagaty arthe bhedenāvāṃ vyavasthitau // 187.24 //
tat smaryatām ameyātmaṃs tvayātmā jahi dānavam /
mānuṣyam evam ālambya bandhūnāṃ kriyatāṃ hitam // 187.25 //
iti saṃsmārito viprāḥ kṛṣṇena sumahātmanā /
vihasya pīḍayām āsa pralambaṃ balavān balaḥ // 187.26 //
muṣṭinā cāhan mūrdhni kopasaṃraktalocanaḥ /
tena cāsya prahāreṇa bahir yāte vilocane // 187.27 //
sa niṣkāsitamastiṣko mukhāc choṇitam udvaman /
nipapāta mahīpṛṣṭhe daityavaryo mamāra ca // 187.28 //
pralambaṃ nihataṃ dṛṣṭvā balenādbhutakarmaṇā /
prahṛṣṭās tuṣṭuvur gopāḥ sādhu sādhv iti cābruvan // 187.29 //
saṃstūyamāno rāmas tu gopair daitye nipātite /
pralambe saha kṛṣṇena punar gokulam āyayau // 187.30 //
tayor viharator evaṃ rāmakeśavayor vraje /
prāvṛḍvyatītā vikasatsarojā cābhavac charat // 187.31 //
vimalāmbaranakṣatre kāle cābhyāgate vrajam /
dadarśendrotsavārambhapravṛttān vrajavāsinaḥ // 187.32 //
kṛṣṇas tān utsukān dṛṣṭvā gopān utsavalālasān /
kautūhalād idaṃ vākyaṃ prāha vṛddhān mahāmatiḥ // 187.33 //
ko 'yaṃ śakramaho nāma yena vo harṣa āgataḥ /
prāha taṃ nandagopaś ca pṛcchantam atisādaram // 187.34 //
meghānāṃ payasām īśo devarājaḥ śatakratuḥ /
yena saṃcoditā meghā varṣanty ambumayaṃ rasam // 187.35 //
tadvṛṣṭijanitaṃ sasyaṃ vayam anye ca dehinaḥ /
vartayāmopabhuñjānās tarpayāmaś ca devatāḥ // 187.36 //
kṣīravatya imā gāvo vatsavatyaś ca nirvṛtāḥ /
tena saṃvardhitaiḥ sasyaiḥ puṣṭās tuṣṭā bhavanti vai // 187.37 //
nāsasyā nānṛṇā bhūmir na bubhukṣārdito janaḥ /
dṛśyate yatra dṛśyante vṛṣṭimanto balāhakāḥ // 187.38 //
bhaumam etat payo gobhir dhatte sūryasya vāridaḥ /
parjanyaḥ sarvalokasya bhavāya bhuvi varṣati // 187.39 //
tasmāt prāvṛṣi rājānaḥ śakraṃ sarve mudānvitāḥ /
mahe sureśam arghanti vayam anye ca dehinaḥ // 187.40 //
nandagopasya vacanaṃ śrutvetthaṃ śakrapūjane /
kopāya tridaśendrasya prāha dāmodaras tadā // 187.41 //
na vayaṃ kṛṣikartāro vaṇijyājīvino na ca /
gāvo 'smaddaivataṃ tāta vayaṃ vanacarā yataḥ // 187.42 //
ānvīkṣikī trayī vārttā daṇḍanītis tathāparā /
vidyācatuṣṭayaṃ tv etad vārttām atra śṛṇuṣva me // 187.43 //
kṛṣir vaṇijyā tadvac ca tṛtīyaṃ paśupālanam /
vidyā hy etā mahābhāgā vārttā vṛttitrayāśrayā // 187.44 //
karṣakāṇāṃ kṛṣir vṛttiḥ paṇyaṃ tu paṇajīvinām /
asmākaṃ gāḥ parā vṛttir vārttā bhedair iyaṃ tribhiḥ // 187.45 //
vidyayā yo yayā yuktas tasya sā daivataṃ mahat /
saiva pūjyārcanīyā ca saiva tasyopakārikā // 187.46 //
yo 'nyasyāḥ phalam aśnan vai pūjayaty aparāṃ naraḥ /
iha ca pretya caivāsau tāta nāpnoti śobhanam // 187.47 //
pūjyantāṃ prathitāḥ sīmāḥ sīmāntaṃ ca punar vanam /
vanāntā girayaḥ sarve sā cāsmākaṃ parā gatiḥ // 187.48 //
giriyajñas tv ayaṃ tasmād goyajñaś ca pravartyatām /
kim asmākaṃ mahendreṇa gāvaḥ śailāś ca devatāḥ // 187.49 //
mantrayajñaparā viprāḥ sīrayajñāś ca karṣakāḥ /
girigoyajñaśīlāś ca vayam adrivanāśrayāḥ // 187.50 //
tasmād govardhanaḥ śailo bhavadbhir vividhārhaṇaiḥ /
arcyatāṃ pūjyatāṃ medhyaṃ paśuṃ hatvā vidhānataḥ // 187.51 //
sarvaghoṣasya saṃdohā gṛhyantāṃ mā vicāryatām /
bhojyantāṃ tena vai viprās tathānye cāpi vāñchakāḥ // 187.52 //
tam arcitaṃ kṛte home bhojiteṣu dvijātiṣu /
śaratpuṣpakṛtāpīḍāḥ parigacchantu gogaṇāḥ // 187.53 //
etan mama mataṃ gopāḥ saṃprītyā kriyate yadi /
tataḥ kṛtā bhavet prītir gavām adres tathā mama // 187.54 //
iti tasya vacaḥ śrutvā nandādyās te vrajaukasaḥ /
prītyutphullamukhā viprāḥ sādhu sādhv ity athābruvan // 187.55 //
śobhanaṃ te mataṃ vatsa yad etad bhavatoditam /
tat kariṣyāmy ahaṃ sarvaṃ giriyajñaḥ pravartyatām // 187.56 //
tathā ca kṛtavantas te giriyajñaṃ vrajaukasaḥ /
dadhipāyasamāṃsādyair daduḥ śailabaliṃ tataḥ // 187.57 //
dvijāṃś ca bhojayām āsuḥ śataśo 'tha sahasraśaḥ /
gāvaḥ śailaṃ tataś cakrur arcitās taṃ pradakṣiṇam // 187.58 //
vṛṣabhāś cābhinardantaḥ satoyā jaladā iva /
girimūrdhani govindaḥ śailo 'ham iti mūrtimān // 187.59 //
bubhuje 'nnaṃ bahuvidhaṃ gopavaryāhṛtaṃ dvijāḥ /
kṛṣṇas tenaiva rūpeṇa gopaiḥ saha gireḥ śiraḥ // 187.60 //
adhiruhyārcayām āsa dvitīyām ātmanas tanum /
antardhānaṃ gate tasmin gopā labdhvā tato varān /
kṛtvā girimahaṃ goṣṭhaṃ nijam abhyāyayuḥ punaḥ // 187.61 //
mahe pratihate śakro bhṛśaṃ kopasamanvitaḥ /
saṃvartakaṃ nāma gaṇaṃ toyadānām athābravīt // 188.1 //
bho bho meghā niśamyaitad vadato vacanaṃ mama /
ājñānantaram evāśu kriyatām avicāritam // 188.2 //
nandagopaḥ sudurbuddhir gopair anyaiḥ sahāyavān /
kṛṣṇāśrayabalādhmāto mahabhaṅgam acīkarat // 188.3 //
ājīvo yaḥ paraṃ teṣāṃ gopatvasya ca kāraṇam /
tā gāvo vṛṣṭipātena pīḍyantāṃ vacanān mama // 188.4 //
aham apy adriśṛṅgābhaṃ tuṅgam āruhya vāraṇam /
sāhāyyaṃ vaḥ kariṣyāmi vāyūnāṃ saṃgamena ca // 188.5 //
ity ājñaptāḥ surendreṇa mumucus te balāhakāḥ /
vātavarṣaṃ mahābhīmam abhāvāya gavāṃ dvijāḥ // 188.6 //
tataḥ kṣaṇena dharaṇī kakubho 'mbaram eva ca /
ekaṃ dhārāmahāsārapūraṇenābhavad dvijāḥ // 188.7 //
gāvas tu tena patatā varṣavātena veginā /
dhutāḥ prāṇāñ jahuḥ sarvās tiryaṅmukhaśirodharāḥ // 188.8 //
kroḍena vatsān ākramya tasthur anyā dvijottamāḥ /
gāvo vivatsāś ca kṛtā vāripūreṇa cāparāḥ // 188.9 //
vatsāś ca dīnavadanāḥ pavanākampikaṃdharāḥ /
trāhi trāhīty alpaśabdāḥ kṛṣṇam ūcur ivārtakāḥ // 188.10 //
tatas tad gokulaṃ sarvaṃ gogopīgopasaṃkulam /
atīvārtaṃ harir dṛṣṭvā trāṇāyācintayat tadā // 188.11 //
etat kṛtaṃ mahendreṇa mahabhaṅgavirodhinā /
tad etad akhilaṃ goṣṭhaṃ trātavyam adhunā mayā // 188.12 //
imam adrim ahaṃ vīryād utpāṭyoruśilātalam /
dhārayiṣyāmi goṣṭhasya pṛthucchattram ivopari // 188.13 //
iti kṛtvā matiṃ kṛṣṇo govardhanamahīdharam /
utpāṭyaikakareṇaiva dhārayām āsa līlayā // 188.14 //
gopāṃś cāha jagannāthaḥ samutpāṭitabhūdharaḥ /
viśadhvam atra sahitāḥ kṛtaṃ varṣanivāraṇam // 188.15 //
sunirvāteṣu deśeṣu yathāyogyam ihāsyatām /
praviśya nātra bhetavyaṃ giripātasya nirbhayaiḥ // 188.16 //
ity uktās tena te gopā viviśur godhanaiḥ saha /
śakaṭāropitair bhāṇḍair gopyaś cāsārapīḍitāḥ // 188.17 //
kṛṣṇo 'pi taṃ dadhāraivaṃ śailam atyantaniścalam /
vrajaukovāsibhir harṣavismitākṣair nirīkṣitaḥ // 188.18 //
gopagopījanair hṛṣṭaiḥ prītivistāritekṣaṇaiḥ /
saṃstūyamānacaritaḥ kṛṣṇaḥ śailam adhārayat // 188.19 //
saptarātraṃ mahāmeghā vavarṣur nandagokule /
indreṇa coditā meghā gopānāṃ nāśakāriṇā // 188.20 //
tato dhṛte mahāśaile paritrāte ca gokule /
mithyāpratijño balabhid vārayām āsa tān ghanān // 188.21 //
vyabhre nabhasi devendre vitathe śakramantrite /
niṣkramya gokulaṃ hṛṣṭaḥ svasthānaṃ punar āgamat // 188.22 //
mumoca kṛṣṇo 'pi tadā govardhanamahāgirim /
svasthāne vismitamukhair dṛṣṭas tair vrajavāsibhiḥ // 188.23 //
dhṛte govardhane śaile paritrāte ca gokule /
rocayām āsa kṛṣṇasya darśanaṃ pākaśāsanaḥ // 188.24 //
so 'dhiruhya mahānāgam airāvatam amitrajit /
govardhanagirau kṛṣṇaṃ dadarśa tridaśādhipaḥ // 188.25 //
cārayantaṃ mahāvīryaṃ gāś ca gopavapurdharam /
kṛtsnasya jagato gopaṃ vṛtaṃ gopakumārakaiḥ // 188.26 //
garuḍaṃ ca dadarśoccair antardhānagataṃ dvijāḥ /
kṛtacchāyaṃ harer mūrdhni pakṣābhyāṃ pakṣipuṃgavam // 188.27 //
avaruhya sa nāgendrād ekānte madhusūdanam /
śakraḥ sasmitam āhedaṃ prītivisphāritekṣaṇaḥ // 188.28 //
kṛṣṇa kṛṣṇa śṛṇuṣvedaṃ yadartham aham āgataḥ /
tvatsamīpaṃ mahābāho naitac cintyaṃ tvayānyathā // 188.29 //
bhārāvataraṇārdhāya pṛthivyāḥ pṛthivītalam /
avatīrṇo 'khilādhāras tvam eva parameśvara // 188.30 //
mahabhaṅgaviruddhena mayā gokulanāśakāḥ /
samādiṣṭā mahāmeghās taiś caitat kadanaṃ kṛtam // 188.31 //
trātās tāpāt tvayā gāvaḥ samutpāṭya mahāgirim /
tenāhaṃ toṣito vīra karmaṇātyadbhutena te // 188.32 //
sādhitaṃ kṛṣṇa devānām adya manye prayojanam /
tvayāyam adripravaraḥ kareṇaikena coddhṛtaḥ // 188.33 //
gobhiś ca noditaḥ kṛṣṇa tvatsamīpam ihāgataḥ /
tvayā trātābhir atyarthaṃ yuṣmatkāraṇakāraṇāt // 188.34 //
sa tvāṃ kṛṣṇābhiṣekṣyāmi gavāṃ vākyapracoditaḥ /
upendratve gavām indro govindas tvaṃ bhaviṣyasi // 188.35 //
athopavāhyād ādāya ghaṇṭām airāvatād gajāt /
abhiṣekaṃ tayā cakre pavitrajalapūrṇayā // 188.36 //
kriyamāṇe 'bhiṣeke tu gāvaḥ kṛṣṇasya tatkṣaṇāt /
prasravodbhūtadugdhārdrāṃ sadyaś cakrur vasuṃdharām // 188.37 //
abhiṣicya gavāṃ vākyād devendro vai janārdanam /
prītyā sapraśrayaṃ kṛṣṇaṃ punar āha śacīpatiḥ // 188.38 //
gavām etat kṛtaṃ vākyāt tathānyad api me śṛṇu /
yad bravīmi mahābhāga bhārāvataraṇecchayā // 188.39 //
mamāṃśaḥ puruṣavyāghraḥ pṛthivyāṃ pṛthivīdhara /
avatīrṇo 'rjuno nāma sa rakṣyo bhavatā sadā // 188.40 //
bhārāvataraṇe sakhyaṃ sa te vīraḥ kariṣyati /
sa rakṣaṇīyo bhavatā yathātmā madhusūdana // 188.41 //
jānāmi bhārate vaṃśe jātaṃ pārthaṃ tavāṃśataḥ /
tam ahaṃ pālayiṣyāmi yāvad asmi mahītale // 188.42 //
yāvan mahītale śakra sthāsyāmy aham ariṃdama /
na tāvad arjunaṃ kaścid devendra yudhi jeṣyati // 188.43 //
kaṃso nāma mahābāhur daityo 'riṣṭas tathā paraḥ /
keśī kuvalayāpīḍo narakādyās tathāpare // 188.44 //
hateṣu teṣu devendra bhaviṣyati mahāhavaḥ /
tatra viddhi sahasrākṣa bhārāvataraṇaṃ kṛtam // 188.45 //
sa tvaṃ gaccha na saṃtāpaṃ putrārthe kartum arhasi /
nārjunasya ripuḥ kaścin mamāgre prabhaviṣyati // 188.46 //
arjunārthe tv ahaṃ sarvān yudhiṣṭhirapurogamān /
nivṛtte bhārate yuddhe kuntyai dāsyāmi vikṣatān // 188.47 //
ity uktaḥ saṃpariṣvajya devarājo janārdanam /
āruhyairāvataṃ nāgaṃ punar eva divaṃ yayau // 188.48 //
kṛṣṇo 'pi sahito gobhir gopālaiś ca punar vrajam /
ājagāmātha gopīnāṃ dṛṣṭapūtena vartmanā // 188.49 //
gate śakre tu gopālāḥ kṛṣṇam akliṣṭakāriṇam /
ūcuḥ prītyā dhṛtaṃ dṛṣṭvā tena govardhanācalam // 189.1 //
vayam asmān mahābhāga bhavatā mahato bhayāt /
gāvaś ca bhavatā trātā giridhāraṇakarmaṇā // 189.2 //
bālakrīḍeyam atulā gopālatvaṃ jugupsitam /
divyaṃ ca karma bhavataḥ kim etat tāta kathyatām // 189.3 //
kāliyo damitas toye pralambo vinipātitaḥ /
dhṛto govardhanaś cāyaṃ śaṅkitāni manāṃsi naḥ // 189.4 //
satyaṃ satyaṃ hareḥ pādau śrayāmo 'mitavikrama /
yathā tvadvīryam ālokya na tvāṃ manyāmahe naram // 189.5 //
devo vā dānavo vā tvaṃ yakṣo gandharva eva vā /
kiṃ cāsmākaṃ vicāreṇa bāndhavo 'sti namo 'stu te // 189.6 //
prītiḥ sastrīkumārasya vrajasya tava keśava /
karma cedam aśakyaṃ yat samastais tridaśair api // 189.7 //
bālatvaṃ cātivīryaṃ ca janma cāsmāsv aśobhanam /
cintyamānam ameyātmañ śaṅkāṃ kṛṣṇa prayacchati // 189.8 //
kṣaṇaṃ bhūtvā tv asau tūṣṇīṃ kiṃcit praṇayakopavān /
ity evam uktas tair gopair āha kṛṣṇo dvijottamāḥ // 189.9 //
matsaṃbandhena vo gopā yadi lajjā na jāyate /
ślāghyo vāhaṃ tataḥ kiṃ vo vicāreṇa prayojanam // 189.10 //
yadi vo 'sti mayi prītiḥ ślāghyo 'haṃ bhavatāṃ yadi /
tad arghā bandhusadṛśī bāndhavāḥ kriyatāṃ mayi // 189.11 //
nāhaṃ devo na gandharvo na yakṣo na ca dānavaḥ /
ahaṃ vo bāndhavo jāto nātaś cintyam ato 'nyathā // 189.12 //
iti śrutvā harer vākyaṃ baddhamaunās tato balam /
yayur gopā mahābhāgās tasmin praṇayakopini // 189.13 //
kṛṣṇas tu vimalaṃ vyoma śaraccandrasya candrikām /
tathā kumudinīṃ phullām āmoditadigantarām // 189.14 //
vanarājīṃ tathā kūjadbhṛṅgamālāmanoramām /
vilokya saha gopībhir manaś cakre ratiṃ prati // 189.15 //
saha rāmeṇa madhuram atīva vanitāpriyam /
jagau kamalapādo 'sau nāma tatra kṛtavrataḥ // 189.16 //
ramyaṃ gītadhvaniṃ śrutvā saṃtyajyāvasathāṃs tadā /
ājagmus tvaritā gopyo yatrāste madhusūdanaḥ // 189.17 //
śanaiḥ śanair jagau gopī kācit tasya padānugā /
dattāvadhānā kācic ca tam eva manasāsmarat // 189.18 //
kācit kṛṣṇeti kṛṣṇeti coktvā lajjām upāyayau /
yayau ca kācit premāndhā tatpārśvam avilajjitā // 189.19 //
kācid āvasathasyāntaḥ sthitvā dṛṣṭvā bahir gurum /
tanmayatvena govindaṃ dadhyau mīlitalocanā // 189.20 //
gopīparivṛto rātriṃ śaraccandramanoramām /
mānayām āsa govindo rāsārambharasotsukaḥ // 189.21 //
gopyaś ca vṛndaśaḥ kṛṣṇaceṣṭābhyāyattamūrtayaḥ /
anyadeśagate kṛṣṇe cerur vṛndāvanāntaram // 189.22 //
babhramus tās tato gopyaḥ kṛṣṇadarśanalālasāḥ /
kṛṣṇasya caraṇaṃ rātrau dṛṣṭvā vṛndāvane dvijāḥ // 189.23 //
evaṃ nānāprakārāsu kṛṣṇaceṣṭāsu tāsu ca /
gopyo vyagrāḥ samaṃ cerū ramyaṃ vṛndāvanaṃ vanam // 189.24 //
nivṛttās tās tato gopyo nirāśāḥ kṛṣṇadarśane /
yamunātīram āgamya jagus taccaritaṃ dvijāḥ // 189.25 //
tato dadṛśur āyāntaṃ vikāśimukhapaṅkajam /
gopyas trailokyagoptāraṃ kṛṣṇam akliṣṭakāriṇam // 189.26 //
kācid ālokya govindam āyāntam atiharṣitā /
kṛṣṇa kṛṣṇeti kṛṣṇeti prāhotphullavilocanā // 189.27 //
kācid bhrūbhaṅguraṃ kṛtvā lalāṭaphalakaṃ harim /
vilokya netrabhṛṅgābhyāṃ papau tanmukhapaṅkajam // 189.28 //
kācid ālokya govindaṃ nimīlitavilocanā /
tasyaiva rūpaṃ dhyāyantī yogārūḍheva sā babhau // 189.29 //
tataḥ kāṃcit priyālāpaiḥ kāṃcid bhrūbhaṅgavīkṣitaiḥ /
ninye 'nunayam anyāś ca karasparśena mādhavaḥ // 189.30 //
tābhiḥ prasannacittābhir gopībhiḥ saha sādaram /
rarāma rāsagoṣṭhībhir udāracarito hariḥ // 189.31 //
rāsamaṇḍalabaddho 'pi kṛṣṇapārśvam anūdgatā /
gopījano na caivābhūd ekasthānasthirātmanā // 189.32 //
haste pragṛhya caikaikāṃ gopikāṃ rāsamaṇḍalam /
cakāra ca karasparśanimīlitadṛśaṃ hariḥ // 189.33 //
tataḥ pravavṛte ramyā caladvalayanisvanaiḥ /
anuyātaśaratkāvyageyagītir anukramām // 189.34 //
kṛṣṇaḥ śaraccandramasaṃ kaumudīkumudākaram /
jagau gopījanas tv ekaṃ kṛṣṇanāma punaḥ punaḥ // 189.35 //
parivṛttā śrameṇaikā caladvalayatāpinī /
dadau bāhulatāṃ skandhe gopī madhuvighātinaḥ // 189.36 //
kācit pravilasadbāhuḥ parirabhya cucumba tam /
gopī gītastutivyājanipuṇā madhusūdanam // 189.37 //
gopīkapolasaṃśleṣam abhipadya harer bhujau /
pulakodgamaśasyāya svedāmbughanatāṃ gatau // 189.38 //
rāsageyaṃ jagau kṛṣṇo yāvat tārataradhvaniḥ /
sādhu kṛṣṇeti kṛṣṇeti tāvat tā dviguṇaṃ jaguḥ // 189.39 //
gate 'nugamanaṃ cakrur valane saṃmukhaṃ yayuḥ /
pratilomānulomena bhejur gopāṅganā harim // 189.40 //
sa tadā saha gopībhī rarāma madhusūdanaḥ /
sa varṣakoṭipratimaḥ kṣaṇas tena vinābhavat // 189.41 //
tā vāryamāṇāḥ pitṛbhiḥ patibhir bhrātṛbhis tathā /
kṛṣṇaṃ gopāṅganā rātrau ramayanti ratipriyāḥ // 189.42 //
so 'pi kaiśorakavayā mānayan madhusūdanaḥ /
reme tābhir ameyātmā kṣapāsu kṣapitāhitaḥ // 189.43 //
tadbhartṛṣu tathā tāsu sarvabhūteṣu ceśvaraḥ /
ātmasvarūparūpo 'sau vyāpya sarvam avasthitaḥ // 189.44 //
yathā samastabhūteṣu nabho 'gniḥ pṛthivī jalam /
vāyuś cātmā tathaivāsau vyāpya sarvam avasthitaḥ // 189.45 //
pradoṣārdhe kadācit tu rāsāsakte janārdane /
trāsayan samado goṣṭhān ariṣṭaḥ samupāgataḥ // 189.46 //
satoyatoyadākāras tīkṣṇaśṛṅgo 'rkalocanaḥ /
khurāgrapātair atyarthaṃ dārayan dharaṇītalam // 189.47 //
lelihānaḥ saniṣpeṣaṃ jihvayauṣṭhau punaḥ punaḥ /
saṃrambhākṣiptalāṅgūlaḥ kaṭhinaskandhabandhanaḥ // 189.48 //
udagrakakudābhogaḥ pramāṇād duratikramaḥ /
viṇmūtrāliptapṛṣṭhāṅgo gavām udvegakārakaḥ // 189.49 //
pralambakaṇṭho 'bhimukhas tarughātāṅkitānanaḥ /
pātayan sa gavāṃ garbhān daityo vṛṣabharūpadhṛk // 189.50 //
sūdayaṃs tarasā sarvān vanāny aṭati yaḥ sadā /
tatas tam atighorākṣam avekṣyātibhayāturāḥ // 189.51 //
gopā gopastriyaś caiva kṛṣṇa kṛṣṇeti cukruśuḥ /
siṃhanādaṃ tataś cakre talaśabdaṃ ca keśavaḥ // 189.52 //
tacchabdaśravaṇāc cāsau dāmodaramukhaṃ yayau /
agranyastaviṣāṇāgraḥ kṛṣṇakukṣikṛtekṣaṇaḥ // 189.53 //
abhyadhāvata duṣṭātmā daityo vṛṣabharūpadhṛk /
āyāntaṃ daityavṛṣabhaṃ dṛṣṭvā kṛṣṇo mahābalam // 189.54 //
na cacāla tataḥ sthānād avajñāsmitalīlayā /
āsannaṃ caiva jagrāha grāhavan madhusūdanaḥ // 189.55 //
jaghāna jānunā kukṣau viṣāṇagrahaṇācalam /
tasya darpabalaṃ hatvā gṛhītasya viṣāṇayoḥ // 189.56 //
āpīḍayad ariṣṭasya kaṇṭhaṃ klinnam ivāmbaram /
utpāṭya śṛṅgam ekaṃ ca tenaivātāḍayat tataḥ // 189.57 //
mamāra sa mahādaityo mukhāc choṇitam udvaman /
tuṣṭuvur nihate tasmin gopā daitye janārdanam /
jambhe hate sahasrākṣaṃ purā devagaṇā yathā // 189.58 //
kakudmini hate 'riṣṭe dhenuke ca nipātite /
pralambe nidhanaṃ nīte dhṛte govardhanācale // 190.1 //
damite kāliye nāge bhagne tuṅgadrumadvaye /
hatāyāṃ pūtanāyāṃ ca śakaṭe parivartite // 190.2 //
kaṃsāya nāradaḥ prāha yathāvṛttam anukramāt /
yaśodādevakīgarbhaparivartādy aśeṣataḥ // 190.3 //
śrutvā tat sakalaṃ kaṃso nāradād devadarśanāt /
vasudevaṃ prati tadā kopaṃ cakre sa durmatiḥ // 190.4 //
so 'tikopād upālabhya sarvayādavasaṃsadi /
jagarhe yādavāṃś cāpi kāryaṃ caitad acintayat // 190.5 //
yāvan na balam ārūḍhau balakṛṣṇau subālakau /
tāvad eva mayā vadhyāv asādhyau rūḍhayauvanau // 190.6 //
cāṇūro 'tra mahāvīryo muṣṭikaś ca mahābalaḥ /
etābhyāṃ mallayuddhe tau ghātayiṣyāmi durmadau // 190.7 //
dhanurmahamahāyāgavyājenānīya tau vrajāt /
tathā tathā kariṣyāmi yāsyataḥ saṃkṣayaṃ yathā // 190.8 //
ity ālocya sa duṣṭātmā kaṃso rāmajanārdanau /
hantuṃ kṛtamatir vīram akrūraṃ vākyam abravīt // 190.9 //
bho bho dānapate vākyaṃ kriyatāṃ prītaye mama /
itaḥ syandanam āruhya gamyatāṃ nandagokulam // 190.10 //
vasudevasutau tatra viṣṇor aṃśasamudbhavau /
nāśāya kila saṃbhūtau mama duṣṭau pravardhataḥ // 190.11 //
dhanurmahamahāyāgaś caturdaśyāṃ bhaviṣyati /
āneyau bhavatā tau tu mallayuddhāya tatra vai // 190.12 //
cāṇūramuṣṭikau mallau niyuddhakuśalau mama /
tābhyāṃ sahānayor yuddhaṃ sarvaloko 'tra paśyatu // 190.13 //
nāgaḥ kuvalayāpīḍo mahāmātrapracoditaḥ /
sa tau nihaṃsyate pāpau vasudevātmajau śiśū // 190.14 //
tau hatvā vasudevaṃ ca nandagopaṃ ca durmatim /
haniṣye pitaraṃ caiva ugrasenaṃ ca durmatim // 190.15 //
tataḥ samastagopānāṃ godhanāny akhilāny aham /
vittaṃ cāpahariṣyāmi duṣṭānāṃ madvadhaiṣiṇām // 190.16 //
tvām ṛte yādavāś ceme duṣṭā dānapate mama /
eteṣāṃ ca vadhāyāhaṃ prayatiṣyāmy anukramāt // 190.17 //
tato niṣkaṇṭakaṃ sarvaṃ rājyam etad ayādavam /
prasādhiṣye tvayā tasmān matprītyā vīra gamyatām // 190.18 //
yathā ca māhiṣaṃ sarpir dadhi cāpy upahārya vai /
gopāḥ samānayanty āśu tvayā vācyās tathā tathā // 190.19 //
ity ājñaptas tadākrūro mahābhāgavato dvijāḥ /
prītimān abhavat kṛṣṇaṃ śvo drakṣyāmīti satvaraḥ // 190.20 //
tathety uktvā tu rājānaṃ ratham āruhya satvaraḥ /
niścakrāma tadā puryā mathurāyā madhupriyaḥ // 190.21 //
keśī cāpi balodagraḥ kaṃsadūtaḥ pracoditaḥ /
kṛṣṇasya nidhanākāṅkṣī vṛndāvanam upāgamat // 190.22 //
sa khurakṣatabhūpṛṣṭhaḥ saṭākṣepadhutāmbudaḥ /
punar vikrāntacandrārkamārgo gopāntam āgamat // 190.23 //
tasya hreṣitaśabdena gopālā daityavājinaḥ /
gopyaś ca bhayasaṃvignā govindaṃ śaraṇaṃ yayuḥ // 190.24 //
trāhi trāhīti govindas teṣāṃ śrutvā tu tadvacaḥ /
satoyajaladadhvānagambhīram idam uktavān // 190.25 //
alaṃ trāsena gopālāḥ keśinaḥ kiṃ bhayāturaiḥ /
bhavadbhir gopajātīyair vīravīryaṃ vilopyate // 190.26 //
kim anenālpasāreṇa hreṣitāropakāriṇā /
daiteyabalavāhyena valgatā duṣṭavājinā // 190.27 //
ehy ehi duṣṭa kṛṣṇo 'haṃ pūṣṇas tv iva pinākadhṛk /
pātayiṣyāmi daśanān vadanād akhilāṃs tava // 190.28 //
ity uktvā sa tu govindaḥ keśinaḥ saṃmukhaṃ yayau /
vivṛtāsyaś ca so 'py enaṃ daiteyaś ca upādravat // 190.29 //
bāhum ābhoginaṃ kṛtvā mukhe tasya janārdanaḥ /
praveśayām āsa tadā keśino duṣṭavājinaḥ // 190.30 //
keśino vadanaṃ tena viśatā kṛṣṇabāhunā /
śātitā daśanās tasya sitābhrāvayavā iva // 190.31 //
kṛṣṇasya vavṛdhe bāhuḥ keśidehagato dvijāḥ /
vināśāya yathā vyādhir āptabhūtair upekṣitaḥ // 190.32 //
vipāṭitauṣṭho bahulaṃ saphenaṃ rudhiraṃ vaman /
sṛkkaṇī vivṛte cakre viśliṣṭe muktabandhane // 190.33 //
jagāma dharaṇīṃ pādaiḥ śakṛnmūtraṃ samutsṛjan /
svedārdragātraḥ śrāntaś ca niryatnaḥ so 'bhavat tataḥ // 190.34 //
vyāditāsyo mahāraudraḥ so 'suraḥ kṛṣṇabāhunā /
nipapāta dvidhābhūto vaidyutena yathā drumaḥ // 190.35 //
dvipādapṛṣṭhapucchārdhaśravaṇaikākṣanāsike /
keśinas te dvidhā bhūte śakale ca virejatuḥ // 190.36 //
hatvā tu keśinaṃ kṛṣṇo muditair gopakair vṛtaḥ /
anāyastatanuḥ svastho hasaṃs tatraiva saṃsthitaḥ // 190.37 //
tato gopāś ca gopyaś ca hate keśini vismitāḥ /
tuṣṭuvuḥ puṇḍarīkākṣam anurāgamanoramam // 190.38 //
āyayau tvarito vipro nārado jaladasthitaḥ /
keśinaṃ nihataṃ dṛṣṭvā harṣanirbharamānasaḥ // 190.39 //
sādhu sādhu jagannātha līlayaiva yad acyuta /
nihato 'yaṃ tvayā keśī kleśadas tridivaukasām // 190.40 //
sukarmāṇy avatāre tu kṛtāni madhusūdana /
yāni vai vismitaṃ cetas toṣam etena me gatam // 190.41 //
turagasyāsya śakro 'pi kṛṣṇa devāś ca bibhyati /
dhutakesarajālasya hreṣato 'bhrāvalokinaḥ // 190.42 //
yasmāt tvayaiṣa duṣṭātmā hataḥ keśī janārdana /
tasmāt keśavanāmnā tvaṃ loke geyo bhaviṣyasi // 190.43 //
svasty astu te gamiṣyāmi kaṃsayuddhe 'dhunā punaḥ /
paraśvo 'haṃ sameṣyāmi tvayā keśiniṣūdana // 190.44 //
ugrasenasute kaṃse sānuge vinipātite /
bhārāvatārakartā tvaṃ pṛthivyā dharaṇīdhara // 190.45 //
tatrānekaprakāreṇa yuddhāni pṛthivīkṣitām /
draṣṭavyāni mayā yuṣmatpraṇītāni janārdana // 190.46 //
so 'haṃ yāsyāmi govinda devakāryaṃ mahat kṛtam /
tvayā sabhājitaś cāhaṃ svasti te 'stu vrajāmy aham // 190.47 //
nārade tu gate kṛṣṇaḥ saha gopair avismitaḥ /
viveśa gokulaṃ gopīnetrapānaikabhājanam // 190.48 //
akrūro 'pi viniṣkramya syandanenāśugāminā /
kṛṣṇasaṃdarśanāsaktaḥ prayayau nandagokule // 191.1 //
cintayām āsa cākrūro nāsti dhanyataro mayā /
yo 'ham aṃśāvatīrṇasya mukhaṃ drakṣyāmi cakriṇaḥ // 191.2 //
adya me saphalaṃ janma suprabhātā ca me niśā /
yad unnidrābjapattrākṣaṃ viṣṇor drakṣyāmy aham mukham // 191.3 //
pāpaṃ harati yat puṃsāṃ smṛtaṃ saṃkalpanāmayam /
tat puṇḍarīkanayanaṃ viṣṇor drakṣyāmy ahaṃ mukham // 191.4 //
nirjagmuś ca yato vedā vedāṅgāny akhilāni ca /
drakṣyāmi yat paraṃ dhāma devānāṃ bhagavanmukham // 191.5 //
yajñeṣu yajñapuruṣaḥ puruṣaiḥ puruṣottamaḥ /
ijyate yo 'khilādhāras taṃ drakṣyāmi jagatpatim // 191.6 //
iṣṭvā yam indro yajñānāṃ śatenāmararājatām /
avāpa tam anantādim ahaṃ drakṣyāmi keśavam // 191.7 //
na brahmā nendrarudrāśvivasvādityamarudgaṇāḥ /
yasya svarūpaṃ jānanti spṛśaty adya sa me hariḥ // 191.8 //
sarvātmā sarvagaḥ sarvaḥ sarvabhūteṣu saṃsthitaḥ /
yo bhavaty avyayo vyāpī sa vīkṣyate mayādya ha // 191.9 //
matsyakūrmavarāhādyaiḥ siṃharūpādibhiḥ sthitam /
cakāra yogato yogaṃ sa mām ālāpayiṣyati // 191.10 //
sāṃprataṃ ca jagatsvāmī kāryajāte vraje sthitim /
kartuṃ manuṣyatāṃ prāptaḥ svecchādehadhṛg avyayaḥ // 191.11 //
yo 'nantaḥ pṛthivīṃ dhatte śikharasthitisaṃsthitām /
so 'vatīrṇo jagatyarthe mām akrūreti vakṣyati // 191.12 //
pitṛbandhusuhṛdbhrātṛmātṛbandhumayīm imām /
yanmāyāṃ nālam uddhartuṃ jagat tasmai namo namaḥ // 191.13 //
taranty avidyāṃ vitatāṃ hṛdi yasmin niveśite /
yogamāyām imāṃ martyās tasmai vidyātmane namaḥ // 191.14 //
yajvabhir yajñapuruṣo vāsudevaś ca śāśvataiḥ /
vedāntavedibhir viṣṇuḥ procyate yo nato 'smi tam // 191.15 //
tathā yatra jagad dhāmni dhāryate ca pratiṣṭhitam /
sadasattvaṃ sa sattvena mayy asau yātu saumyatām // 191.16 //
smṛte sakalakalyāṇabhājanaṃ yatra jāyate /
puruṣapravaraṃ nityaṃ vrajāmi śaraṇaṃ harim // 191.17 //
itthaṃ sa cintayan viṣṇuṃ bhaktinamrātmamānasaḥ /
akrūro gokulaṃ prāptaḥ kiṃcit sūrye virājati // 191.18 //
sa dadarśa tadā tatra kṛṣṇam ādohane gavām /
vatsamadhyagataṃ phullanīlotpaladalacchavim // 191.19 //
praphullapadmapattrākṣaṃ śrīvatsāṅkitavakṣasam /
pralambabāhum āyāmatuṅgorasthalam unnasam // 191.20 //
savilāsasmitādhāraṃ bibhrāṇaṃ mukhapaṅkajam /
tuṅgaraktanakhaṃ padbhyāṃ dharaṇyāṃ supratiṣṭhitam // 191.21 //
bibhrāṇaṃ vāsasī pīte vanyapuṣpavibhūṣitam /
sāndranīlalatāhastaṃ sitāmbhojāvataṃsakam // 191.22 //
haṃsendukundadhavalaṃ nīlāmbaradharaṃ dvijāḥ /
tasyānu balabhadraṃ ca dadarśa yadunandanam // 191.23 //
prāṃśum uttuṅgabāhuṃ ca vikāśimukhapaṅkajam /
meghamālāparivṛtaṃ kailāsādrim ivāparam // 191.24 //
tau dṛṣṭvā vikasadvaktrasarojaḥ sa mahāmatiḥ /
pulakāñcitasarvāṅgas tadākrūro 'bhavad dvijāḥ // 191.25 //
ya etat paramaṃ dhāma etat tat paramaṃ padam /
abhavad vāsudevo 'sau dvidhā yo 'yaṃ vyavasthitaḥ // 191.26 //
sāphalyam akṣṇor yugapan mamāstu dṛṣṭe jagaddhātari hāsam uccaiḥ /
apy aṅgam etad bhagavatprasādād dattāṅgasaṅge phalavartma tat syāt // 191.27 //
adyaiva spṛṣṭvā mama hastapadmaṃ kariṣyati śrīmadanantamūrtiḥ /
yasyāṅgulisparśahatākhilāghair avāpyate siddhir anuttamā naraiḥ // 191.28 //
tathāśvirudrendravasupraṇītā devāḥ prayacchanti varaṃ prahṛṣṭāḥ /
cakraṃ ghnatā daityapater hṛtāni daityāṅganānāṃ nayanāntarāṇi // 191.29 //
yatrāmbu vinyasya balir manobhyām avāpa bhogān vasudhātalasthaḥ /
tathāmareśas tridaśādhipatyaṃ manvantaraṃ pūrṇam avāpa śakraḥ // 191.30 //
atheśa māṃ kaṃsaparigraheṇa doṣāspadībhūtam adoṣayuktam /
kartā na mānopahitaṃ dhig astu yasmān manaḥ sādhubahiṣkṛto yaḥ // 191.31 //
jñānātmakasyākhilasattvarāśer vyāvṛttadoṣasya sadāsphuṭasya /
kiṃ vā jagaty atra samastapuṃsām ajñātam asyāsti hṛdi sthitasya // 191.32 //
tasmād ahaṃ bhaktivinamragātro vrajāmi viśveśvaram īśvarāṇām /
aṃśāvatāraṃ puruṣottamasya anādimadhyāntam ajasya viṣṇoḥ // 191.33 //
cintayann iti govindam upagamya sa yādavaḥ /
akrūro 'smīti caraṇau nanāma śirasā hareḥ // 192.1 //
so 'py enaṃ dhvajavajrābjakṛtacihnena pāṇinā /
saṃspṛśyākṛṣya ca prītyā sugāḍhaṃ pariṣasvaje // 192.2 //
kṛtasaṃvadanau tena yathāvad balakeśavau /
tataḥ praviṣṭau sahasā tam ādāyātmamandiram // 192.3 //
saha tābhyāṃ tadākrūraḥ kṛtasaṃvandanādikaḥ /
bhuktabhojyo yathānyāyam ācacakṣe tatas tayoḥ // 192.4 //
yathā nirbhartsitas tena kaṃsenānakadundubhiḥ /
yathā ca devakī devī dānavena durātmanā // 192.5 //
ugrasene yathā kaṃsaḥ sa durātmā ca vartate /
yaṃ caivārthaṃ samuddiśya kaṃsena sa visarjitaḥ // 192.6 //
tat sarvaṃ vistarāc chrutvā bhagavān keśisūdanaḥ /
uvācākhilam etat tu jñātaṃ dānapate mayā // 192.7 //
kariṣye ca mahābhāga yad atraupāyikaṃ matam /
vicintyaṃ nānyathaitat te viddhi kaṃsaṃ hataṃ mayā // 192.8 //
ahaṃ rāmaś ca mathurāṃ śvo yāsyāvaḥ samaṃ tvayā /
gopavṛddhāś ca yāsyanti ādāyopāyanaṃ bahu // 192.9 //
niśeyaṃ nīyatāṃ vīra na cintāṃ kartum arhasi /
trirātrābhyantare kaṃsaṃ haniṣyāmi sahānugam // 192.10 //
samādiśya tato gopān akrūro 'pi sakeśavaḥ /
suṣvāpa balabhadraś ca nandagopagṛhe gataḥ // 192.11 //
tataḥ prabhāte vimale rāmakṛṣṇau mahābalau /
akrūreṇa samaṃ gantum udyatau mathurāṃ purīm // 192.12 //
dṛṣṭvā gopījanaḥ sāsraḥ ślathadvalayabāhukaḥ /
niśvasaṃś cātiduḥkhārtaḥ prāha cedaṃ parasparam // 192.13 //
mathurāṃ prāpya govindaḥ kathaṃ gokulam eṣyati /
nāgarastrīkalālāpamadhu śrotreṇa pāsyati // 192.14 //
vilāsivākyajāteṣu nāgarīṇāṃ kṛtāspadam /
cittam asya kathaṃ grāmyagopagopīṣu yāsyati // 192.15 //
sāraṃ samastagoṣṭhasya vidhinā haratā harim /
prahṛtaṃ gopayoṣitsu nighṛṇena durātmanā // 192.16 //
bhāvagarbhasmitaṃ vākyaṃ vilāsalalitā gatiḥ /
nāgarīṇām atīvaitat kaṭākṣekṣitam eva tu // 192.17 //
grāmyo harir ayaṃ tāsāṃ vilāsanigaḍair yataḥ /
bhavatīnāṃ punaḥ pārśvaṃ kayā yuktyā sameṣyati // 192.18 //
eṣo hi ratham āruhya mathurāṃ yāti keśavaḥ /
akrūrakrūrakeṇāpi hatāśena pratāritaḥ // 192.19 //
kiṃ na vetti nṛśaṃso 'yam anurāgaparaṃ janam /
yenemam akṣarāhlādaṃ nayaty anyatra no harim // 192.20 //
eṣa rāmeṇa sahitaḥ prayāty atyantanirghṛṇaḥ /
ratham āruhya govindas tvaryatām asya vāraṇe // 192.21 //
gurūṇām agrato vaktuṃ kiṃ bravīṣi na naḥ kṣamam /
guravaḥ kiṃ kariṣyanti dagdhānāṃ virahāgninā // 192.22 //
nandagopamukhā gopā gantum ete samudyatāḥ /
nodyamaṃ kurute kaścid govindavinivartane // 192.23 //
suprabhātādya rajanī mathurāvāsiyoṣitām /
yāsām acyutavaktrābje yāti netrālibhogyatām // 192.24 //
dhanyās te pathi ye kṛṣṇam ito yāntam avāritāḥ /
udvahiṣyanti paśyantaḥ svadehaṃ pulakāñcitam // 192.25 //
mathurānagarīpauranayanānāṃ mahotsavaḥ /
govindavadanālokād atīvādya bhaviṣyati // 192.26 //
ko nu svapnaḥ sabhāgyābhir dṛṣṭas tābhir adhokṣajam /
vistārikāntanayanā yā drakṣyanty anivāritam // 192.27 //
aho gopījanasyāsya darśayitvā mahānidhim /
uddhṛtāny adya netrāṇi vidhātrākaruṇātmanā // 192.28 //
anurāgeṇa śaithilyam asmāsu vrajato hareḥ /
śaithilyam upayānty āśu kareṣu valayāny api // 192.29 //
akrūraḥ krūrahṛdayaḥ śīghraṃ prerayate hayān /
evam ārtāsu yoṣitsu ghṛṇā kasya na jāyate // 192.30 //
he he kṛṣṇa rathasyoccaiś cakrareṇur nirīkṣyatām /
dūrīkṛto harir yena so 'pi reṇur na lakṣyate // 192.31 //
ity evam atihārdena gopījananirīkṣitaḥ /
tatyāja vrajabhūbhāgaṃ saha rāmeṇa keśavaḥ // 192.32 //
gacchanto javanāśvena rathena yamunātaṭam /
prāptā madhyāhnasamaye rāmākrūrajanārdanāḥ // 192.33 //
athāha kṛṣṇam akrūro bhavadbhyāṃ tāvad āsyatām /
yāvat karomi kālindyām āhnikārhaṇam ambhasi // 192.34 //
tathety ukte tataḥ snātaḥ svācāntaḥ sa mahāmatiḥ /
dadhyau brahma paraṃ viprāḥ praviśya yamunājale // 192.35 //
phaṇāsahasramālāḍhyaṃ balabhadraṃ dadarśa saḥ /
kundāmalāṅgam unnidrapadmapattrāyatekṣaṇam // 192.36 //
vṛtaṃ vāsukiḍimbhaughair mahadbhiḥ pavanāśibhiḥ /
saṃstūyamānam udgandhivanamālāvibhūṣitam // 192.37 //
dadhānam asite vastre cārurūpāvataṃsakam /
cārukuṇḍalinaṃ mattam antarjalatale sthitam // 192.38 //
tasyotsaṅge ghanaśyāmam ātāmrāyatalocanam /
caturbāhum udārāṅgaṃ cakrādyāyudhabhūṣaṇam // 192.39 //
pīte vasānaṃ vasane citramālyavibhūṣitam /
śakracāpataḍinmālāvicitram iva toyadam // 192.40 //
śrīvatsavakṣasaṃ cārukeyūramukuṭojjvalam /
dadarśa kṛṣṇam akliṣṭaṃ puṇḍarīkāvataṃsakam // 192.41 //
sanandanādyair munibhiḥ siddhayogair akalmaṣaiḥ /
saṃcintyamānaṃ manasā nāsāgranyastalocanaiḥ // 192.42 //
balakṛṣṇau tadākrūraḥ pratyabhijñāya vismitaḥ /
acintayad atho śīghraṃ katham atrāgatāv iti // 192.43 //
vivakṣoḥ stambhayām āsa vācaṃ tasya janārdanaḥ /
tato niṣkramya salilād ratham abhyāgataḥ punaḥ // 192.44 //
dadarśa tatra caivobhau rathasyopari saṃsthitau /
rāmakṛṣṇau yathā pūrvaṃ manuṣyavapuṣānvitau // 192.45 //
nimagnaś ca punas toye dadṛśe sa tathaiva tau /
saṃstūyamānau gandharvair munisiddhamahoragaiḥ // 192.46 //
tato vijñātasadbhāvaḥ sa tu dānapatis tadā /
tuṣṭāva sarvavijñānamayam acyutam īśvaram // 192.47 //
tanmātrarūpiṇe 'cintyamahimne paramātmane /
vyāpine naikarūpaikasvarūpāya namo namaḥ // 192.48 //
śabdarūpāya te 'cintyahavirbhūtāya te namaḥ /
namo vijñānarūpāya parāya prakṛteḥ prabho // 192.49 //
bhūtātmā cendriyātmā ca pradhānātmā tathā bhavān /
ātmā ca paramātmā ca tvam ekaḥ pañcadhā sthitaḥ // 192.50 //
prasīda sarvadharmātman kṣarākṣara maheśvara /
brahmaviṣṇuśivādyābhiḥ kalpanābhir udīritaḥ // 192.51 //
anākhyeyasvarūpātmann anākhyeyaprayojana /
anākhyeyābhidhāna tvāṃ nato 'smi parameśvaram // 192.52 //
na yatra nātha vidyante nāmajātyādikalpanāḥ /
tad brahma paramaṃ nityam avikāri bhavān ajaḥ // 192.53 //
na kalpanām ṛte 'rthasya sarvasyādhigamo yataḥ /
tataḥ kṛṣṇācyutānanta viṣṇusaṃjñābhir īḍyase // 192.54 //
sarvātmaṃs tvam aja vikalpanābhir etair devās tvaṃ jagad akhilaṃ tvam eva viśvam /
viśvātmaṃs tvam ativikārabhedahīnaḥ sarvasmin nahi bhavato 'sti kiṃcid anyat // 192.55 //
tvaṃ brahmā paśupatir aryamā vidhātā tvaṃ dhātā tridaśapatiḥ samīraṇo 'gniḥ /
toyeśo dhanapatir antakas tvam eko bhinnātmā jagad api pāsi śaktibhedaiḥ // 192.56 //
viśvaṃ bhavān sṛjati hanti gabhastirūpo viśvaṃ ca te guṇamayo 'yam aja prapañcaḥ /
rūpaṃ paraṃ saditivācakam akṣaraṃ yaj jñānātmane sadasate praṇato 'smi tasmai // 192.57 //
oṃ namo vāsudevāya namaḥ saṃkarṣaṇāya ca /
pradyumnāya namas tubhyam aniruddhāya te namaḥ // 192.58 //
evam antar jale kṛṣṇam abhiṣṭūya sa yādavaḥ /
arghayām āsa sarveśaṃ dhūpapuṣpair manomayaiḥ // 192.59 //
parityajyānyaviṣayaṃ manas tatra niveśya saḥ /
brahmabhūte ciraṃ sthitvā virarāma samādhitaḥ // 192.60 //
kṛtakṛtyam ivātmānaṃ manyamāno dvijottamāḥ /
ājagāma rathaṃ bhūyo nirgamya yamunāmbhasaḥ // 192.61 //
rāmakṛṣṇau dadarśātha yathāpūrvam avasthitau /
vismitākṣaṃ tadākrūraṃ taṃ ca kṛṣṇo 'bhyabhāṣata // 192.62 //
kiṃ tvayā dṛṣṭam āścaryam akrūra yamunājale /
vismayotphullanayano bhavān saṃlakṣyate yataḥ // 192.63 //
antar jale yad āścaryaṃ dṛṣṭaṃ tatra mayācyuta /
tad atraiva hi paśyāmi mūrtimat purataḥ sthitam // 192.64 //
jagad etan mahāścaryarūpaṃ yasya mahātmanaḥ /
tenāścaryapareṇāhaṃ bhavatā kṛṣṇa saṃgataḥ // 192.65 //
tat kim etena mathurāṃ prayāmo madhusūdana /
bibhemi kaṃsād dhig janma parapiṇḍopajīvinaḥ // 192.66 //
ity uktvā codayām āsa tān hayān vātaraṃhasaḥ /
saṃprāptaś cāpi sāyāhne so 'krūro mathurāṃ purīm /
vilokya mathurāṃ kṛṣṇaṃ rāmaṃ cāha sa yādavaḥ // 192.67 //
padbhyāṃ yātaṃ mahāvīryau rathenaiko viśāmy aham /
gantavyaṃ vasudevasya no bhavadbhyāṃ tathā gṛhe /
yuvayor hi kṛte vṛddhaḥ kaṃsena sa nirasyate // 192.68 //
ity uktvā praviveśāsāv akrūro mathurāṃ purīm /
praviṣṭau rāmakṛṣṇau ca rājamārgam upāgatau // 192.69 //
strībhir naraiś ca sānandalocanair abhivikṣitau /
jagmatur līlayā vīrau prāptau bālagajāv iva // 192.70 //
bhramamāṇau tu tau dṛṣṭvā rajakaṃ raṅgakārakam /
ayācetāṃ svarūpāṇi vāsāṃsi rucirāṇi tau // 192.71 //
kaṃsasya rajakaḥ so 'tha prasādārūḍhavismayaḥ /
bahūny ākṣepavākyāni prāhoccai rāmakeśavau // 192.72 //
tatas talaprahāreṇa kṛṣṇas tasya durātmanaḥ /
pātayām āsa kopena rajakasya śiro bhuvi // 192.73 //
hatvādāya ca vastrāṇi pītanīlāmbarau tataḥ /
kṛṣṇarāmau mudāyuktau mālākāragṛhaṃ gatau // 192.74 //
vikāsinetrayugalo mālākāro 'tivismitaḥ /
etau kasya kuto yātau manasācintayat tataḥ // 192.75 //
pītanīlāmbaradharau dṛṣṭvātisumanoharau /
sa tarkayām āsa tadā bhuvaṃ devāv upāgatau // 192.76 //
vikāśimukhapadmābhyāṃ tābhyāṃ puṣpāṇi yācitaḥ /
bhuvaṃ viṣṭabhya hastābhyāṃ pasparśa śirasā mahīm // 192.77 //
prasādasumukhau nāthau mama geham upāgatau /
dhanyo 'ham arcayiṣyāmīty āha tau mālyajīvikaḥ // 192.78 //
tataḥ prahṛṣṭavadanas tayoḥ puṣpāṇi kāmataḥ /
cārūṇy etāni caitāni pradadau sa vilobhayan // 192.79 //
punaḥ punaḥ praṇamyāsau mālākārottamo dadau /
puṣpāṇi tābhyāṃ cārūṇi gandhavanty amalāni ca // 192.80 //
mālākārāya kṛṣṇo 'pi prasannaḥ pradadau varam /
śrīs tvāṃ matsaṃśrayā bhadra na kadācit tyajiṣyati // 192.81 //
balahānir na te saumya dhanahānir athāpi vā /
yāvad dharaṇisūryau ca saṃtatiḥ putrapautrikī // 192.82 //
bhuktvā ca vipulān bhogāṃs tvam ante matprasādataḥ /
mamānusmaraṇaṃ prāpya divyalokam avāpsyasi // 192.83 //
dharme manaś ca te bhadra sarvakālaṃ bhaviṣyati /
yuṣmatsaṃtatijātānāṃ dīrgham āyur bhaviṣyati // 192.84 //
nopasargādikaṃ doṣaṃ yuṣmatsaṃtatisaṃbhavaḥ /
avāpsyati mahābhāga yāvat sūryo bhaviṣyati // 192.85 //
ity uktvā tadgṛhāt kṛṣṇo baladevasahāyavān /
nirjagāma muniśreṣṭhā mālākāreṇa pūjitaḥ // 192.86 //
rājamārge tataḥ kṛṣṇaḥ sānulepanabhājanām /
dadarśa kubjām āyāntīṃ navayauvanagocarām // 193.1 //
tām āha lalitaṃ kṛṣṇaḥ kasyedam anulepanam /
bhavatyā nīyate satyaṃ vadendīvaralocane // 193.2 //
sakāmenaiva sā proktā sānurāgā hariṃ prati /
prāha sā lalitaṃ kubjā dadarśa ca balāt tataḥ // 193.3 //
kānta kasmān na jānāsi kaṃsenāpi niyojitā /
naikavakreti vikhyātām anulepanakarmaṇi // 193.4 //
nānyapiṣṭaṃ hi kaṃsasya prītaye hy anulepanam /
bhavaty aham atīvāsya prasādadhanabhājanam // 193.5 //
sugandham etad rājārhaṃ ruciraṃ rucirānane /
āvayor gātrasadṛśaṃ dīyatām anulepanam // 193.6 //
śrutvā tam āha sā kṛṣṇaṃ gṛhyatām iti sādaram /
anulepaṃ ca pradadau gātrayogyam athobhayoḥ // 193.7 //
bhakticchedānuliptāṅgau tatas tau puruṣarṣabhau /
sendracāpau virājantau sitakṛṣṇāv ivāmbudau // 193.8 //
tatas tāṃ cibuke śaurir ullāpanavidhānavit /
ullāpya tolayām āsa dvyaṅgulenāgrapāṇinā // 193.9 //
cakarṣa padbhyāṃ ca tadā ṛjutvaṃ keśavo 'nayat /
tataḥ sā ṛjutāṃ prāptā yoṣitām abhavad varā // 193.10 //
vilāsalalitaṃ prāha premagarbhabharālasam /
vastre pragṛhya govindaṃ vraja gehaṃ mameti vai // 193.11 //
āyāsye bhavatīgeham iti tāṃ prāha keśavaḥ /
visasarja jahāsoccai rāmasyālokya cānanam // 193.12 //
bhakticchedānuliptāṅgau nīlapītāmbarāv ubhau /
dhanuḥśālāṃ tato yātau citramālyopaśobhitau // 193.13 //
adhyāsya ca dhanūratnaṃ tābhyāṃ pṛṣṭais tu rakṣibhiḥ /
ākhyātaṃ sahasā kṛṣṇo gṛhītvāpūrayad dhanuḥ // 193.14 //
tataḥ pūrayatā tena bhajyamānaṃ balād dhanuḥ /
cakārātimahāśabdaṃ mathurā tena pūritā // 193.15 //
anuyuktau tatas tau ca bhagne dhanuṣi rakṣibhiḥ /
rakṣisainyaṃ nikṛtyobhau niṣkrāntau kārmukālayāt // 193.16 //
akrūrāgamavṛttāntam upalabhya tathā dhanuḥ /
bhagnaṃ śrutvātha kaṃso 'pi prāha cāṇūramuṣṭikau // 193.17 //
gopāladārakau prāptau bhavadbhyāṃ tau mamāgrataḥ /
mallayuddhena hantavyau mama prāṇaharau hi tau // 193.18 //
niyuddhe tadvināśena bhavadbhyāṃ toṣito hy aham /
dāsyāmy abhimatān kāmān nānyathaitan mahābalau // 193.19 //
nyāyato 'nyāyato vāpi bhavadbhyāṃ tau mamāhitau /
hantavyau tadvadhād rājyaṃ sāmānyaṃ vo bhaviṣyati // 193.20 //
ity ādiśya sa tau mallau tataś cāhūya hastipam /
provācoccais tvayā mattaḥ samājadvāri kuñjaraḥ // 193.21 //
sthāpyaḥ kuvalayāpīḍas tena tau gopadārakau /
ghātanīyau niyuddhāya raṅgadvāram upāgatau // 193.22 //
tam ājñāpyātha dṛṣṭvā ca mañcān sarvān upāhṛtān /
āsannamaraṇaḥ kaṃsaḥ sūryodayam udaikṣata // 193.23 //
tataḥ samastamañceṣu nāgaraḥ sa tadā janaḥ /
rājamañceṣu cārūḍhāḥ saha bhṛtyair mahībhṛtaḥ // 193.24 //
mallaprāśnikavargaś ca raṅgamadhye samīpagaḥ /
kṛtaḥ kaṃsena kaṃso 'pi tuṅgamañce vyavasthitaḥ // 193.25 //
antaḥpurāṇāṃ mañcāś ca yathānye parikalpitāḥ /
anye ca vāramukhyānām anye nagarayoṣitām // 193.26 //
nandagopādayo gopā mañceṣv anyeṣv avasthitāḥ /
akrūravasudevau ca mañcaprānte vyavasthitau // 193.27 //
nagarīyoṣitāṃ madhye devakī putragardhinī /
antakāle 'pi putrasya drakṣyāmīti mukhaṃ sthitā // 193.28 //
vādyamāneṣu tūryeṣu cāṇūre cātivalgati /
hāhākārapare loka āsphoṭayati muṣṭike // 193.29 //
hatvā kuvalayāpīḍaṃ hastyārohapracoditam /
madāsṛganuliptāṅgau gajadantavarāyudhau // 193.30 //
mṛgamadhye yathā siṃhau garvalīlāvalokinau /
praviṣṭau sumahāraṅgaṃ baladevajanārdanau // 193.31 //
hāhākāro mahāñ jajñe sarvaraṅgeṣv anantaram /
kṛṣṇo 'yaṃ balabhadro 'yam iti lokasya vismayāt // 193.32 //
so 'yaṃ yena hatā ghorā pūtanā sā niśācarī /
prakṣiptaṃ śakaṭaṃ yena bhagnau ca yamalārjunau // 193.33 //
so 'yaṃ yaḥ kāliyaṃ nāgaṃ nanartāruhya bālakaḥ /
dhṛto govardhano yena saptarātraṃ mahāgiriḥ // 193.34 //
ariṣṭo dhenukaḥ keśī līlayaiva mahātmanā /
hato yena ca durvṛtto dṛśyate so 'yam acyutaḥ // 193.35 //
ayaṃ cāsya mahābāhur baladevo 'grajo 'grataḥ /
prayāti līlayā yoṣinmanonayananandanaḥ // 193.36 //
ayaṃ sa kathyate prājñaiḥ purāṇārthāvalokibhiḥ /
gopālo yādavaṃ vaṃśaṃ magnam abhyuddhariṣyati // 193.37 //
ayaṃ sa sarvabhūtasya viṣṇor akhilajanmanaḥ /
avatīrṇo mahīm aṃśo nūnaṃ bhāraharo bhuvaḥ // 193.38 //
ity evaṃ varṇite paurai rāme kṛṣṇe ca tatkṣaṇāt /
uras tatāpa devakyāḥ snehasnutapayodharam // 193.39 //
mahotsavam ivālokya putrāv eva vilokayan /
yuveva vasudevo 'bhūd vihāyābhyāgatāṃ jarām // 193.40 //
vistāritākṣiyugalā rājāntaḥpurayoṣitaḥ /
nāgarastrīsamūhaś ca draṣṭuṃ na virarāma tau // 193.41 //
sakhyaḥ paśyata kṛṣṇasya mukham apy ambujekṣaṇam /
gajayuddhakṛtāyāsasvedāmbukaṇikāñcitam // 193.42 //
vikāsīva sarombhojam avaśyāyajalokṣitam /
paribhūtākṣaraṃ janma saphalaṃ kriyatāṃ dṛśaḥ // 193.43 //
śrīvatsāṅkaṃ jagaddhāma bālasyaitad vilokyatām /
vipakṣakṣapaṇaṃ vakṣo bhujayugmaṃ ca bhāmini // 193.44 //
valgatā muṣṭikenaiva cāṇūreṇa tathā paraiḥ /
kriyate balabhadrasya hāsyam īṣad vilokyatām // 193.45 //
sakhyaḥ paśyata cāṇūraṃ niyuddhārtham ayaṃ hariḥ /
samupaiti na santy atra kiṃ vṛddhā yuktakāriṇaḥ // 193.46 //
kva yauvanonmukhībhūtaḥ sukumāratanur hariḥ /
kva vajrakaṭhinābhogaśarīro 'yaṃ mahāsuraḥ // 193.47 //
imau sulalitau raṅge vartete navayauvanau /
daiteyamallāś cāṇūrapramukhās tv atidāruṇāḥ // 193.48 //
niyuddhaprāśnikānāṃ tu mahān eṣa vyatikramaḥ /
yad bālabalinor yuddhaṃ madhyasthaiḥ samupekṣyate // 193.49 //
itthaṃ purastrīlokasya vadataś cālayan bhuvam /
vavarṣa harṣotkarṣaṃ ca janasya bhagavān hariḥ // 193.50 //
balabhadro 'pi cāsphoṭya vavalga lalitaṃ yadā /
pade pade tadā bhūmir na śīrṇā yat tad adbhutam // 193.51 //
cāṇūreṇa tataḥ kṛṣṇo yuyudhe 'mitavikramaḥ /
niyuddhakuśalo daityo baladevena muṣṭikaḥ // 193.52 //
saṃnipātāvadhūtaiś ca cāṇūreṇa samaṃ hariḥ /
kṣepaṇair muṣṭibhiś caiva kīlāvajranipātanaiḥ // 193.53 //
pādodbhūtaiḥ pramṛṣṭābhis tayor yuddham abhūn mahat /
aśastram atighoraṃ tat tayor yuddhaṃ sudāruṇam // 193.54 //
svabalaprāṇaniṣpādyaṃ samājotsavasaṃnidhau /
yāvad yāvac ca cāṇūro yuyudhe hariṇā saha // 193.55 //
prāṇahānim avāpāgryāṃ tāvat tāvan na bāndhavam /
kṛṣṇo 'pi yuyudhe tena līlayaiva jaganmayaḥ // 193.56 //
khedāc cālayatā kopān nijaśeṣakare karam /
balakṣayaṃ vivṛddhiṃ ca dṛṣṭvā cāṇūrakṛṣṇayoḥ // 193.57 //
vārayām āsa tūryāṇi kaṃsaḥ kopaparāyaṇaḥ /
mṛdaṅgādiṣu vādyeṣu pratiṣiddheṣu tatkṣaṇāt // 193.58 //
khasaṃgatāny avādyanta daivatūryāṇy anekaśaḥ /
jaya govinda cāṇūraṃ jahi keśava dānavam // 193.59 //
ity antardhigatā devās tuṣṭuvus te praharṣitāḥ /
cāṇūreṇa ciraṃ kālaṃ krīḍitvā madhusūdanaḥ // 193.60 //
utpāṭya bhrāmayām āsa tadvadhāya kṛtodyamaḥ /
bhrāmayitvā śataguṇaṃ daityamallam amitrajit // 193.61 //
bhūmāv āsphoṭayām āsa gagane gatajīvitam /
bhūmāv āsphoṭitas tena cāṇūraḥ śatadhā bhavan // 193.62 //
raktasrāvamahāpaṅkāṃ cakāra sa tadā bhuvam /
baladevas tu tatkālaṃ muṣṭikena mahābalaḥ // 193.63 //
yuyudhe daityamallena cāṇūreṇa yathā hariḥ /
so 'py enaṃ muṣṭinā mūrdhni vakṣasy āhatya jānunā // 193.64 //
pātayitvā dharāpṛṣṭhe niṣpipeṣa gatāyuṣam /
kṛṣṇas tośalakaṃ bhūyo mallarājaṃ mahābalam // 193.65 //
vāmamuṣṭiprahāreṇa pātayām āsa bhūtale /
cāṇūre nihate malle muṣṭike ca nipātite // 193.66 //
nīte kṣayaṃ tośalake sarve mallāḥ pradudruvuḥ /
vavalgatus tadā raṅge kṛṣṇasaṃkarṣaṇāv ubhau // 193.67 //
samānavayaso gopān balād ākṛṣya harṣitau /
kaṃso 'pi koparaktākṣaḥ prāhoccair vyāyatān narān // 193.68 //
gopāv etau samājaughān niṣkramyetāṃ balād itaḥ /
nando 'pi gṛhyatāṃ pāpo nigaḍair āśu badhyatām // 193.69 //
avṛddhārheṇa daṇḍena vasudevo 'pi vadhyatām /
valganti gopāḥ kṛṣṇena ye ceme sahitāḥ punaḥ // 193.70 //
gāvo hriyantām eṣāṃ ca yac cāsti vasu kiṃcana /
evam ājñāpayantaṃ taṃ prahasya madhusūdanaḥ // 193.71 //
utpatyāruhya tanmañcaṃ kaṃsaṃ jagrāha vegitaḥ /
keśeṣv ākṛṣya vigalatkirīṭam avanītale // 193.72 //
sa kaṃsaṃ pātayām āsa tasyopari papāta ca /
niḥśeṣajagadādhāraguruṇā patatopari // 193.73 //
kṛṣṇena tyājitaḥ prāṇānn ugrasenātmajo nṛpaḥ /
mṛtasya keśeṣu tadā gṛhītvā madhusūdanaḥ // 193.74 //
cakarṣa dehaṃ kaṃsasya raṅgamadhye mahābalaḥ /
gauraveṇātimahatā paripātena kṛṣyatā // 193.75 //
kṛtā kaṃsasya dehena vegitena mahātmanā /
kaṃse gṛhīte kṛṣṇena tadbhrātābhyāgato ruṣā // 193.76 //
sunāmā balabhadreṇa līlayaiva nipātitaḥ /
tato hāhākṛtaṃ sarvam āsīt tad raṅgamaṇḍalam // 193.77 //
avajñayā hataṃ dṛṣṭvā kṛṣṇena mathureśvaram /
kṛṣṇo 'pi vasudevasya pādau jagrāha satvaram // 193.78 //
devakyāś ca mahābāhur baladevasahāyavān /
utthāpya vasudevas tu devakī ca janārdanam /
smṛtajanmoktavacanau tāv eva praṇatau sthitau // 193.79 //
prasīda devadeveśa devānāṃ pravara prabho /
tathāvayoḥ prasādena kṛtābhyuddhāra keśava // 193.80 //
ārādhito yad bhagavān avatīrṇo gṛhe mama /
durvṛttanidhanārthāya tena naḥ pāvitaṃ kulam // 193.81 //
tvam antaḥ sarvabhūtānāṃ sarvabhūteṣv avasthitaḥ /
vartate ca samastātmaṃs tvatto bhūtabhaviṣyatī // 193.82 //
yajñe tvam ijyase 'cintya sarvadevamayācyuta /
tvam eva yajño yajvā ca yajñānāṃ parameśvara // 193.83 //
sāpahnavaṃ mama mano yad etat tvayi jāyate /
devakyāś cātmaja prītyā tad atyantaviḍambanā // 193.84 //
tvaṃ kartā sarvabhūtānām anādinidhano bhavān /
kva ca me mānuṣasyaiṣā jihvā putreti vakṣyati // 193.85 //
jagad etaj jagannātha saṃbhūtam akhilaṃ yataḥ /
kayā yuktyā vinā māyāṃ so 'smattaḥ saṃbhaviṣyati // 193.86 //
yasmin pratiṣṭhitaṃ sarvaṃ jagat sthāvarajaṅgamam /
sa koṣṭhotsaṅgaśayano manuṣyāj jāyate katham // 193.87 //
sa tvaṃ prasīda parameśvara pāhi viśvam aṃśāvatārakaraṇair na mamāsi putraḥ /
ābrahmapādapamayaṃ jagad īśa sarvaṃ citte vimohayasi kiṃ parameśvarātman // 193.88 //
māyāvimohitadṛśā tanayo mameti kaṃsād bhayaṃ kṛtavatā tu mayātitīvram /
nīto 'si gokulam arātibhayākulasya vṛddhiṃ gato 'si mama caiva gavām adhīśa // 193.89 //
karmāṇi rudramarudaśviśatakratūnāṃ sādhyāni yāni na bhavanti nirīkṣitāni /
tvaṃ viṣṇur īśajagatām upakārahetoḥ prāpto 'si naḥ parigataḥ paramo vimohaḥ // 193.90 //
tau samutpannavijñānau bhagavatkarmadarśanāt /
devakīvasudevau tu dṛṣṭvā māyāṃ punar hariḥ // 194.1 //
mohāya yaducakrasya vitatāna sa vaiṣṇavīm /
uvāca cāmba bhos tāta cirād utkaṇṭhitena tu // 194.2 //
bhavantau kaṃsabhītena dṛṣṭau saṃkarṣaṇena ca /
kurvatāṃ yāti yaḥ kālo mātāpitror apūjanam // 194.3 //
sa vṛthā kleśakārī vai sādhūnām upajāyate /
gurudevadvijātīnāṃ mātāpitroś ca pūjanam // 194.4 //
kurvataḥ saphalaṃ janma dehinas tāta jāyate /
tat kṣantavyam idaṃ sarvam atikramakṛtaṃ pitaḥ /
kaṃsavīryapratāpābhyām āvayoḥ paravaśyayoḥ // 194.5 //
ity uktvātha praṇamyobhau yaduvṛddhān anukramāt /
pādānatibhiḥ sasnehaṃ cakratuḥ pauramānasam // 194.6 //
kaṃsapatnyas tataḥ kaṃsaṃ parivārya hataṃ bhuvi /
vilepur mātaraś cāsya śokaduḥkhapariplutāḥ // 194.7 //
bahuprakāram asvasthāḥ paścāttāpāturā hariḥ /
tāḥ samāśvāsayām āsa svayam asrāvilekṣaṇaḥ // 194.8 //
ugrasenaṃ tato bandhān mumoca madhusūdanaḥ /
abhyaṣiñcat tathaivainaṃ nijarājye hatātmajam // 194.9 //
rājye 'bhiṣiktaḥ kṛṣṇena yadusiṃhaḥ sutasya saḥ /
cakāra pretakāryāṇi ye cānye tatra ghātitāḥ // 194.10 //
kṛtordhvadaihikaṃ cainaṃ siṃhāsanagataṃ hariḥ /
uvācājñāpaya vibho yat kāryam aviśaṅkayā // 194.11 //
yayātiśāpād vaṃśo 'yam arājyārho 'pi sāṃpratam /
mayi bhṛtye sthite devān ājñāpayatu kiṃ nṛpaiḥ // 194.12 //
ity uktvā cograsenaṃ tu vāyuṃ prati jagāda ha /
nṛvācā caiva bhagavān keśavaḥ kāryamānuṣaḥ // 194.13 //
gacchendraṃ brūhi vāyo tvam alaṃ garveṇa vāsava /
dīyatām ugrasenāya sudharmā bhavatā sabhā // 194.14 //
kṛṣṇo bravīti rājārham etad ratnam anuttamam /
sudharmākhyā sabhā yuktam asyāṃ yadubhir āsitum // 194.15 //
ity uktaḥ pavano gatvā sarvam āha śacīpatim /
dadau so 'pi sudharmākhyāṃ sabhāṃ vāyoḥ puraṃdaraḥ // 194.16 //
vāyunā cāhṛtāṃ divyāṃ te sabhāṃ yadupuṃgavāḥ /
bubhujuḥ sarvaratnāḍhyāṃ govindabhujasaṃśrayāḥ // 194.17 //
viditākhilavijñānau sarvajñānamayāv api /
śiṣyācāryakramaṃ vīrau khyāpayantau yadūttamau // 194.18 //
tataḥ sāṃdīpaniṃ kāśyam avantipuravāsinam /
astrārthaṃ jagmatur vīrau baladevajanārdanau // 194.19 //
tasya śiṣyatvam abhyetya guruvṛttiparau hi tau /
darśayāṃ cakratur vīrāv ācāram akhile jane // 194.20 //
sarahasyaṃ dhanurvedaṃ sasaṃgraham adhīyatām /
ahorātraiś catuḥṣaṣṭyā tad adbhutam abhūd dvijāḥ // 194.21 //
sāṃdīpanir asaṃbhāvyaṃ tayoḥ karmātimānuṣam /
vicintya tau tadā mene prāptau candradivākarau // 194.22 //
astragrāmam aśeṣaṃ ca proktamātram avāpya tau /
ūcatur vriyatāṃ yā te dātavyā gurudakṣiṇā // 194.23 //
so 'py atīndriyam ālokya tayoḥ karma mahāmatiḥ /
ayācata mṛtaṃ putraṃ prabhāse lavaṇārṇave // 194.24 //
gṛhītāstrau tatas tau tu gatvā taṃ lavaṇodadhim /
ūcutuś ca guroḥ putro dīyatām iti sāgaram // 194.25 //
kṛtāñjalipuṭaś cābdhis tāv atha dvijasattamāḥ /
uvāca na mayā putro hṛtaḥ sāṃdīpaner iti // 194.26 //
daityaḥ pañcajano nāma śaṅkharūpaḥ sa bālakam /
jagrāha so 'sti salile mamaivāsurasūdana // 194.27 //
ity ukto 'ntar jalaṃ gatvā hatvā pañcajanaṃ tathā /
kṛṣṇo jagrāha tasyāsthiprabhavaṃ śaṅkham uttamam // 194.28 //
yasya nādena daityānāṃ balahāniḥ prajāyate /
devānāṃ vardhate tejo yāty adharmaś ca saṃkṣayam // 194.29 //
taṃ pāñcajanyam āpūrya gatvā yamapurīṃ hariḥ /
baladevaś ca balavāñ jitvā vaivasvataṃ yamam // 194.30 //
taṃ bālaṃ yātanāsaṃsthaṃ yathāpūrvaśarīriṇam /
pitre pradattavān kṛṣṇo balaś ca balināṃ varaḥ // 194.31 //
mathurāṃ ca punaḥ prāptāv ugrasenena pālitām /
prahṛṣṭapuruṣastrīkāv ubhau rāmajanārdanau // 194.32 //
jarāsaṃdhasute kaṃsa upayeme mahābalaḥ /
astiḥ prāptiś ca bho viprās tayor bhartṛhaṇaṃ harim // 195.1 //
mahābalaparīvāro māgadhādhipatir balī /
hantum abhyāyayau kopāj jarāsaṃdhaḥ sayādavam // 195.2 //
upetya mathurāṃ so 'tha rurodha magadheśvaraḥ /
akṣauhiṇībhiḥ sainyasya trayoviṃśatibhir vṛtaḥ // 195.3 //
niṣkramyālpaparīvārāv ubhau rāmajanārdanau /
yuyudhāte samaṃ tasya balinau balisainikaiḥ // 195.4 //
tato balaś ca kṛṣṇaś ca matiṃ cakre mahābalaḥ /
āyudhānāṃ purāṇānām ādāne munisattamāḥ // 195.5 //
anantaraṃ cakraśārṅge tūṇau cāpy akṣayau śaraiḥ /
ākāśād āgatau vīrau tadā kaumodakī gadā // 195.6 //
halaṃ ca balabhadrasya gaganād āgamat karam /
balasyābhimataṃ viprāḥ sunandaṃ muśalaṃ tathā // 195.7 //
tato yuddhe parājitya svasainyaṃ magadhādhipam /
purīṃ viviśatur vīrāv ubhau rāmajanārdanau // 195.8 //
jite tasmin sudurvṛtte jarāsaṃdhe dvijottamāḥ /
jīvamāne gate tatra kṛṣṇo mene na taṃ jitam // 195.9 //
punar apy ājagāmātha jarāsaṃdho balānvitaḥ /
jitaś ca rāmakṛṣṇābhyām apakṛtya dvijottamāḥ // 195.10 //
daśa cāṣṭau ca saṃgrāmān evam atyantadurmadaḥ /
yadubhir māgadho rājā cakre kṛṣṇapurogamaiḥ // 195.11 //
sarveṣv eva ca yuddheṣu yadubhiḥ sa parājitaḥ /
apakrānto jarāsaṃdhaḥ svalpasainyair balādhikaḥ // 195.12 //
tad balaṃ yādavānāṃ vai rakṣitaṃ yad anekaśaḥ /
tat tu saṃnidhimāhātmyaṃ viṣṇor aṃśasya cakriṇaḥ // 195.13 //
manuṣyadharmaśīlasya līlā sā jagataḥ pateḥ /
astrāṇy anekarūpāṇi yad arātiṣu muñcati // 195.14 //
manasaiva jagatsṛṣṭisaṃhāraṃ tu karoti yaḥ /
tasyāripakṣakṣapaṇe kiyān udyamavistaraḥ // 195.15 //
tathāpi ca manuṣyāṇāṃ dharmas tadanuvartanam /
kurvan balavatā saṃdhiṃ hīnair yuddhaṃ karoty asau // 195.16 //
sāma copapradānaṃ ca tathā bhedaṃ ca darśayan /
karoti daṇḍapātaṃ ca kvacid eva palāyanam // 195.17 //
manuṣyadehināṃ ceṣṭām ity evam anuvartate /
līlā jagatpates tasya cchandataḥ saṃpravartate // 195.18 //
gārgyaṃ goṣṭhe dvijo śyālaḥ ṣaṇḍha ity uktavān dvijāḥ /
yadūnāṃ saṃnidhau sarve jahasur yādavās tadā // 196.1 //
tataḥ kopasamāviṣṭo dakṣiṇāpatham etya saḥ /
sutam icchaṃs tapas tepe yaducakrabhayāvaham // 196.2 //
ārādhayan mahādevaṃ so 'yaś cūrṇam abhakṣayat /
dadau varaṃ ca tuṣṭo 'sau varṣe dvādaśake haraḥ // 196.3 //
saṃbhāvayām āsa sa taṃ yavaneśo hy anātmajam /
tadyoṣitsaṃgamāc cāsya putro 'bhūd alisaprabhaḥ // 196.4 //
taṃ kālayavanaṃ nāma rājye sve yavaneśvaraḥ /
abhiṣicya vanaṃ yāto vajrāgrakaṭhinorasam // 196.5 //
sa tu vīryamadonmattaḥ pṛthivyāṃ balino nṛpān /
papraccha nāradaś cāsmai kathayām āsa yādavān // 196.6 //
mlecchakoṭisahasrāṇāṃ sahasraiḥ so 'pi saṃvṛtaḥ /
gajāśvarathasaṃpannaiś cakāra paramodyamam // 196.7 //
prayayau cātavacchinnaiḥ prayāṇaiḥ sa dine dine /
yādavān prati sāmarṣo munayo mathurāṃ purīm // 196.8 //
kṛṣṇo 'pi cintayām āsa kṣapitaṃ yādavaṃ balam /
yavanena samālokya māgadhaḥ saṃprayāsyati // 196.9 //
māgadhasya balaṃ kṣīṇaṃ sa kālayavano balī /
hantā tad idam āyātaṃ yadūnāṃ vyasanaṃ dvidhā // 196.10 //
tasmād durgaṃ kariṣyāmi yadūnām atidurjayam /
striyo 'pi yatra yudhyeyuḥ kiṃ punar vṛṣṇiyādavāḥ // 196.11 //
mayi matte pramatte vā supte pravasite 'pi vā /
yādavābhibhavaṃ duṣṭā mā kurvan vairiṇo 'dhikam // 196.12 //
iti saṃcintya govindo yojanāni mahodadhim /
yayāce dvādaśa purīṃ dvārakāṃ tatra nirmame // 196.13 //
mahodyānāṃ mahāvaprāṃ taḍāgaśataśobhitām /
prākāraśatasaṃbādhām indrasyevāmarāvatīm // 196.14 //
mathurāvāsinaṃ lokaṃ tatrānīya janārdanaḥ /
āsanne kālayavane mathurāṃ ca svayaṃ yayau // 196.15 //
bahir āvāsite sainye mathurāyā nirāyudhaḥ /
nirjagāma sa govindo dadarśa yavanaś ca tam // 196.16 //
sa jñātvā vāsudevaṃ taṃ bāhupraharaṇo nṛpaḥ /
anuyāto mahāyogicetobhiḥ prāpyate na yaḥ // 196.17 //
tenānuyātaḥ kṛṣṇo 'pi praviveśa mahāguhām /
yatra śete mahāvīryo mucukundo nareśvaraḥ // 196.18 //
so 'pi praviṣṭo yavano dṛṣṭvā śayyāgataṃ naram /
pādena tāḍayām āsa kṛṣṇaṃ matvā sa durmatiḥ // 196.19 //
dṛṣṭamātraś ca tenāsau jajvāla yavano 'gninā /
tatkrodhajena munayo bhasmībhūtaś ca tatkṣaṇāt // 196.20 //
sa hi devāsure yuddhe gatvā jitvā mahāsurān /
nidrārtaḥ sumahākālaṃ nidrāṃ vavre varaṃ surān // 196.21 //
proktaś ca devaiḥ saṃsuptaṃ yas tvām utthāpayiṣyati /
dehajenāgninā sadyaḥ sa tu bhasmībhaviṣyati // 196.22 //
evaṃ dagdhvā sa taṃ pāpaṃ dṛṣṭvā ca madhusūdanam /
kas tvam ity āha so 'py āha jāto 'haṃ śaśinaḥ kule // 196.23 //
vasudevasya tanayo yaduvaṃśasamudbhavaḥ /
mucukundo 'pi tac chrutvā vṛddhagārgyavacaḥ smaran // 196.24 //
saṃsmṛtya praṇipatyainaṃ sarvaṃ sarveśvaraṃ harim /
prāha jñāto bhavān viṣṇor aṃśas tvaṃ parameśvaraḥ // 196.25 //
purā gārgyeṇa kathitam aṣṭāviṃśatime yuge /
dvāparānte harer janma yaduvaṃśe bhaviṣyati // 196.26 //
sa tvaṃ prāpto na saṃdeho martyānām upakārakṛt /
tathā hi sumahat tejo nālaṃ soḍhum ahaṃ tava // 196.27 //
tathā hi sumahāmbhodadhvanidhīrataraṃ tataḥ /
vākyaṃ tam iti hovāca yuṣmatpādasulālitam // 196.28 //
devāsure mahāyuddhe daityāś ca sumahābhaṭāḥ /
na śekus te mahat tejas tat tejo na sahāmy aham // 196.29 //
saṃsārapatitasyaiko jantos tvaṃ śaraṇaṃ param /
saṃprasīda prapannārtihartā hara mamāśubham // 196.30 //
tvaṃ payonidhayaḥ śailāḥ saritaś ca vanāni ca /
medinī gaganaṃ vāyur āpo 'gnis tvaṃ tathā pumān // 196.31 //
puṃsaḥ parataraṃ sarvaṃ vyāpya janma vikalpavat /
śabdādihīnam ajaraṃ vṛddhikṣayavivarjitam // 196.32 //
tvatto 'marās tu pitaro yakṣagandharvarākṣasāḥ /
siddhāś cāpsarasas tvatto manuṣyāḥ paśavaḥ khagāḥ // 196.33 //
sarīsṛpā mṛgāḥ sarve tvattaś caiva mahīruhāḥ /
yac ca bhūtaṃ bhaviṣyad vā kiṃcid atra carācare // 196.34 //
amūrtaṃ mūrtam athavā sthūlaṃ sūkṣmataraṃ tathā /
tat sarvaṃ tvaṃ jagatkartar nāsti kiṃcit tvayā vinā // 196.35 //
mayā saṃsāracakre 'smin bhramatā bhagavan sadā /
tāpatrayābhibhūtena na prāptā nirvṛtiḥ kvacit // 196.36 //
duḥkhāny eva sukhānīti mṛgatṛṣṇājalāśayaḥ /
mayā nātha gṛhītāni tāni tāpāya me 'bhavan // 196.37 //
rājyam urvī balaṃ kośo mitrapakṣas tathātmajāḥ /
bhāryā bhṛtyajanā ye ca śabdādyā viṣayāḥ prabho // 196.38 //
sukhabuddhyā mayā sarvaṃ gṛhītam idam avyaya /
pariṇāme ca deveśa tāpātmakam abhūn mama // 196.39 //
devalokagatiṃ prāpto nātha devagaṇo 'pi hi /
mattaḥ sāhāyyakāmo 'bhūc chāśvatī kutra nirvṛtiḥ // 196.40 //
tvām anārādhya jagatāṃ sarveṣāṃ prabhavāspadam /
śāśvatī prāpyate kena parameśvara nirvṛtiḥ // 196.41 //
tvanmāyāmūḍhamanaso janmamṛtyujarādikān /
avāpya pāpān paśyanti pretarājānam antarā // 196.42 //
tataḥ pāśaśatair baddhā narakeṣv atidāruṇam /
prāpnuvanti mahad duḥkhaṃ viśvarūpam idaṃ tava // 196.43 //
aham atyantaviṣayī mohitas tava māyayā /
mamatvāgādhagartānte bhramāmi parameśvara // 196.44 //
so 'haṃ tvāṃ śaraṇam apāram īśam īḍyaṃ saṃprāptaḥ paramapadaṃ yato na kiṃcit /
saṃsāraśramaparitāpataptacetā nirviṇṇe pariṇatadhāmni sābhilāṣaḥ // 196.45 //
itthaṃ stutas tadā tena mucukundena dhīmatā /
prāheśaḥ sarvabhūtānām anādinidhano hariḥ // 197.1 //
yathābhivāñchitāṃl lokān divyān gaccha nareśvara /
avyāhataparaiśvaryo matprasādopabṛṃhitaḥ // 197.2 //
bhuktvā divyān mahābhogān bhaviṣyasi mahākule /
jātismaro matprasādāt tato mokṣam avāpsyasi // 197.3 //
ity uktaḥ praṇipatyeśaṃ jagatām acyutaṃ nṛpaḥ /
guhāmukhād viniṣkrānto dadṛśe so 'lpakān narān // 197.4 //
tataḥ kaliyugaṃ jñātvā prāptaṃ taptuṃ tato nṛpaḥ /
naranārāyaṇasthānaṃ prayayau gandhamādanam // 197.5 //
kṛṣṇo 'pi ghātayitvārim upāyena hi tadbalam /
jagrāha mathurām etya hastyaśvasyandanojjvalam // 197.6 //
ānīya cograsenāya dvāravatyāṃ nyavedayat /
parābhibhavaniḥśaṅkaṃ babhūva ca yadoḥ kulam // 197.7 //
baladevo 'pi viprendrāḥ praśāntākhilavigrahaḥ /
jñātidarśanasotkaṇṭhaḥ prayayau nandagokulam // 197.8 //
tato gopāś ca gopyaś ca yathāpūrvam amitrajit /
tathaivābhyavadat premṇā bahumānapuraḥsaram // 197.9 //
kaiś cāpi saṃpariṣvaktaḥ kāṃścit sa pariṣasvaje /
hāsaṃ cakre samaṃ kaiścid gopagopījanais tathā // 197.10 //
priyāṇy anekāny avadan gopās tatra halāyudham /
gopyaś ca premamuditāḥ procuḥ serṣyam athāparāḥ // 197.11 //
gopyaḥ papracchur aparā nāgarījanavallabhaḥ /
kaccid āste sukhaṃ kṛṣṇaś calatpremarasākulaḥ // 197.12 //
asmacceṣṭopahasanaṃ na kaccit purayoṣitām /
saubhāgyamānam adhikaṃ karoti kṣaṇasauhṛdaḥ // 197.13 //
kaccit smarati naḥ kṛṣṇo gītānugamanaṃ kṛtam /
apy asau mātaraṃ draṣṭuṃ sakṛd apy āgamiṣyati // 197.14 //
athavā kiṃ tadālāpaiḥ kriyantām aparāḥ kathāḥ /
yad asmābhir vinā tena vināsmākaṃ bhaviṣyati // 197.15 //
pitā mātā tathā bhrātā bhartā bandhujanaś ca kaḥ /
na tyaktas tatkṛte śmābhir akṛtajñas tato hi saḥ // 197.16 //
tathāpi kaccid ātmīyam ihāgamanasaṃśrayam /
karoti kṛṣṇo vaktavyaṃ bhavatā vacanāmṛtam // 197.17 //
dāmodaro 'sau govindaḥ purastrīsaktamānasaḥ /
apetaprītir asmāsu durdarśaḥ pratibhāti naḥ // 197.18 //
āmantritaḥ sa kṛṣṇeti punar dāmodareti ca /
jahasuḥ susvaraṃ gopyo hariṇā kṛṣṭacetasaḥ // 197.19 //
saṃdeśaiḥ saumyamadhuraiḥ premagarbhair agarvitaiḥ /
rāmeṇāśvāsitā gopyaḥ kṛṣṇasyātimadhusvaraiḥ // 197.20 //
gopaiś ca pūrvavad rāmaḥ parihāsamanoharaiḥ /
kathāś cakāra premṇā ca saha tair vrajabhūmiṣu // 197.21 //
vane viharatas tasya saha gopair mahātmanaḥ /
mānuṣacchadmarūpasya śeṣasya dharaṇībhṛtaḥ // 198.1 //
niṣpāditorukāryasya kāryeṇaivāvatāriṇaḥ /
upabhogārtham atyarthaṃ varuṇaḥ prāha vāruṇīm // 198.2 //
abhīṣṭāṃ sarvadā hy asya madire tvaṃ mahaujasaḥ /
anantasyopabhogāya tasya gaccha mude śubhe // 198.3 //
ity uktā vāruṇī tena saṃnidhānam athākarot /
vṛndāvanataṭotpannakadambatarukoṭare // 198.4 //
vicaran baladevo 'pi madirāgandham uddhatam /
āghrāya madirāharṣam avāpātha purātanam // 198.5 //
tataḥ kadambāt sahasā madyadhārāṃ sa lāṅgalī /
patantīṃ vīkṣya munayaḥ prayayau paramāṃ mudam // 198.6 //
papau ca gopagopībhiḥ samaveto mudānvitaḥ /
upagīyamāno lalitaṃ gītavādyaviśāradaiḥ // 198.7 //
śramato 'tyantagharmāmbhaḥkaṇikāmauktikojjvalaḥ /
āgaccha yamune snātum icchāmīty āha vihvalaḥ // 198.8 //
tasya vācaṃ nadī sā tu mattoktām avamanya vai /
nājagāma tataḥ kruddho halaṃ jagrāha lāṅgalī // 198.9 //
gṛhītvā tāṃ taṭenaiva cakarṣa madavihvalaḥ /
pāpe nāyāsi nāyāsi gamyatām icchayānyataḥ // 198.10 //
sā kṛṣṭā tena sahasā mārgaṃ saṃtyajya nimnagā /
yatrāste baladevo 'sau plāvayām āsa tad vanam // 198.11 //
śarīriṇī tathopetya trāsavihvalalocanā /
prasīdety abravīd rāmaṃ muñca māṃ muśalāyudha // 198.12 //
so 'bravīd avajānāsi mama śauryabalaṃ yadi /
so 'haṃ tvāṃ halapātena nayiṣyāmi sahasradhā // 198.13 //
ity uktayātisaṃtrastas tayā nadyā prasāditaḥ /
bhūbhāge plāvite tatra mumoca yamunāṃ balaḥ // 198.14 //
tataḥ snātasya vai kāntir ājagāma mahāvane /
avataṃsotpalaṃ cāru gṛhītvaikaṃ ca kuṇḍalam // 198.15 //
varuṇaprahitāṃ cāsmai mālām amlānapaṅkajām /
samudrārhe tathā vastre nīle lakṣmīr ayacchata // 198.16 //
kṛtāvataṃsaḥ sa tadā cārukuṇḍalabhūṣitaḥ /
nīlāmbaradharaḥ sragvī śuśubhe kāntisaṃyutaḥ // 198.17 //
itthaṃ vibhūṣito reme tatra rāmas tadā vraje /
māsadvayena yātaś ca punaḥ sa mathurāṃ purīm // 198.18 //
revatīṃ caiva tanayāṃ raivatasya mahīpateḥ /
upayeme balas tasyāṃ jajñāte niśaṭholmukau // 198.19 //
bhīṣmakaḥ kuṇḍine rājā vidarbhaviṣaye 'bhavat /
rukmiṇī tasya duhitā rukmī caiva suto dvijāḥ // 199.1 //
rukmiṇīṃ cakame kṛṣṇaḥ sā ca taṃ cāruhāsinī /
na dadau yācate caināṃ rukmī dveṣeṇa cakriṇe // 199.2 //
dadau sa śiśupālāya jarāsaṃdhapracoditaḥ /
bhīṣmako rukmiṇā sārdhaṃ rukmiṇīm uruvikramaḥ // 199.3 //
vivāhārthaṃ tataḥ sarve jarāsaṃdhamukhā nṛpāḥ /
bhīṣmakasya puraṃ jagmuḥ śiśupālaś ca kuṇḍinam // 199.4 //
kṛṣṇo 'pi balabhadrādyair yadubhiḥ parivāritaḥ /
prayayau kuṇḍinaṃ draṣṭuṃ vivāhaṃ caidyabhūpateḥ // 199.5 //
śvobhāvini vivāhe tu tāṃ kanyāṃ hṛtavān hariḥ /
vipakṣabhāvam āsādya rāmādyeṣv eva bandhuṣu // 199.6 //
tataś ca pauṇḍrakaḥ śrīmān dantavaktro vidūrathaḥ /
śiśupālo jarāsaṃdhaḥ śālvādyāś ca mahībhṛtaḥ // 199.7 //
kupitās te hariṃ hantuṃ cakrur udyogam uttamam /
nirjitāś ca samāgamya rāmādyair yadupuṃgavaiḥ // 199.8 //
kuṇḍinaṃ na pravekṣyāmi ahatvā yudhi keśavam /
kṛtvā pratijñāṃ rukmī ca hantuṃ kṛṣṇam abhidrutaḥ // 199.9 //
hatvā balaṃ sa nāgāśvapattisyandanasaṃkulam /
nirjitaḥ pātitaś corvyāṃ līlayaiva sa cakriṇā // 199.10 //
nirjitya rukmiṇaṃ samyag upayeme sa rukmiṇīm /
rākṣasena vidhānena saṃprāpto madhusūdanaḥ // 199.11 //
tasyāṃ jajñe ca pradyumno madanāṃśaḥ sa vīryavān /
jahāra śambaro yaṃ vai yo jaghāna ca śambaram // 199.12 //
śambareṇa hṛto vīraḥ pradyumnaḥ sa kathaṃ punaḥ /
śambaraś ca mahāvīryaḥ pradyumnena kathaṃ hataḥ // 200.1 //
ṣaṣṭhe 'hni jātamātre tu pradyumnaṃ sūtikāgṛhāt /
mamaiṣa hanteti dvijā hṛtavān kālaśambaraḥ // 200.2 //
nītvā cikṣepa caivainaṃ grāho 'gre lavaṇārṇave /
kallolajanitāvarte sughore makarālaye // 200.3 //
patitaṃ caiva tatraiko matsyo jagrāha bālakam /
na mamāra ca tasyāpi jaṭharānaladīpitaḥ // 200.4 //
matsyabandhaiś ca matsyo 'sau matsyair anyaiḥ saha dvijāḥ /
ghātito 'suravaryāya śambarāya niveditaḥ // 200.5 //
tasya māyāvatī nāma patnī sarvagṛheśvarī /
kārayām āsa sūdānām ādhipatyam aninditā // 200.6 //
dārite matsyajaṭhare dadṛśe sātiśobhanam /
kumāraṃ manmathataror dagdhasya prathamāṅkuram // 200.7 //
ko 'yaṃ katham ayaṃ matsyajaṭhare samupāgataḥ /
ity evaṃ kautukāviṣṭāṃ tāṃ tanvīṃ prāha nāradaḥ // 200.8 //
ayaṃ samastajagatāṃ sṛṣṭisaṃhārakāriṇā /
śambareṇa hṛtaḥ kṛṣṇatanayaḥ sūtikāgṛhāt // 200.9 //
kṣiptaḥ samudre matsyena nigīrṇas te vaśaṃ gataḥ /
nararatnam idaṃ subhru viśrabdhā paripālaya // 200.10 //
nāradenaivam uktā sā pālayām āsa taṃ śiśum /
bālyād evātirāgeṇa rūpātiśayamohitā // 200.11 //
sa yadā yauvanābhogabhūṣito 'bhūd dvijottamāḥ /
sābhilāṣā tadā sā tu babhūva gajagāminī // 200.12 //
māyāvatī dadau cāsmai māyā sarvā mahātmane /
pradyumnāyātmabhūtāya tannyastahṛdayekṣaṇā /
prasajjantīṃ tu tām āha sa kārṣṇiḥ kamalalocanaḥ // 200.13 //
mātṛbhāvaṃ vihāyaiva kimarthaṃ vartase 'nyathā // 200.14 //
sā cāsmai kathayām āsa na putras tvaṃ mameti vai /
tanayaṃ tvām ayaṃ viṣṇor hṛtavān kālaśambaraḥ // 200.15 //
kṣiptaḥ samudre matsyasya saṃprāpto jaṭharān mayā /
sā tu roditi te mātā kāntādyāpy ativatsalā // 200.16 //
ity uktaḥ śambaraṃ yuddhe pradyumnaḥ sa samāhvayat /
krodhākulīkṛtamanā yuyudhe ca mahābalaḥ // 200.17 //
hatvā sainyam aśeṣaṃ tu tasya daityasya mādhaviḥ /
sapta māyā vyatikramya māyāṃ saṃyuyuje 'ṣṭamīm // 200.18 //
tayā jaghāna taṃ daityaṃ māyayā kālaśambaram /
utpatya ca tayā sārdham ājagāma pituḥ puram // 200.19 //
antaḥpure ca patitaṃ māyāvatyā samanvitam /
taṃ dṛṣṭvā hṛṣṭasaṃkalpā babhūvuḥ kṛṣṇayoṣitaḥ /
rukmiṇī cābravīt premṇā āsaktadṛṣṭir aninditā // 200.20 //
dhanyāyāḥ khalv ayaṃ putro vartate navayauvane /
asmin vayasi putro me pradyumno yadi jīvati // 200.21 //
sabhāgyā jananī vatsa tvayā kāpi vibhūṣitā /
athavā yādṛśaḥ sneho mama yādṛg vapuś ca te /
harer apatyaṃ suvyaktaṃ bhavān vatsa bhaviṣyati // 200.22 //
etasminn antare prāptaḥ saha kṛṣṇena nāradaḥ /
antaḥpuravarāṃ devīṃ rukmiṇīṃ prāha harṣitaḥ // 200.23 //
eṣa te tanayaḥ subhru hatvā śambaram āgataḥ /
hṛto yenābhavat pūrvaṃ putras te sūtikāgṛhāt // 200.24 //
iyaṃ māyāvatī bhāryā tanayasyāsya te satī /
śambarasya na bhāryeyaṃ śrūyatām atra kāraṇam // 200.25 //
manmathe tu gate nāśaṃ tadudbhavaparāyaṇā /
śambaraṃ mohayām āsa māyārūpeṇa rukmiṇi // 200.26 //
vivāhādyupabhogeṣu rūpaṃ māyāmayaṃ śubham /
darśayām āsa daityasya tasyeyaṃ madirekṣaṇā // 200.27 //
kāmo 'vatīrṇaḥ putras te tasyeyaṃ dayitā ratiḥ /
viśaṅkā nātra kartavyā snuṣeyaṃ tava śobhanā // 200.28 //
tato harṣasamāviṣṭau rukmiṇīkeśavau tadā /
nagarī ca samastā sā sādhu sādhv ity abhāṣata // 200.29 //
ciraṃ naṣṭena putreṇa saṃgatāṃ prekṣya rukmiṇīm /
avāpa vismayaṃ sarvo dvāravatyāṃ janas tadā // 200.30 //
cārudeṣṇaṃ sudeṣṇaṃ ca cārudehaṃ ca śobhanam /
suṣeṇaṃ cāruguptaṃ ca bhadracāruṃ tathāparam // 201.1 //
cāruvindaṃ sucāruṃ ca cāruṃ ca balināṃ varam /
rukmiṇy ajanayat putrān kanyāṃ cārumatīṃ tathā // 201.2 //
anyāś ca bhāryāḥ kṛṣṇasya babhūvuḥ sapta śobhanāḥ /
kālindī mitravindā ca satyā nāgnajitī tathā // 201.3 //
devī jāmbavatī cāpi sadā tuṣṭā tu rohiṇī /
madrarājasutā cānyā suśīlā śīlamaṇḍalā // 201.4 //
sātrājitī satyabhāmā lakṣmaṇā cāruhāsinī /
ṣoḍaśātra sahasrāṇi strīṇām anyāni cakriṇaḥ // 201.5 //
pradyumno 'pi mahāvīryo rukmiṇas tanayāṃ śubhām /
svayaṃvarasthāṃ jagrāha sāpi taṃ tanayaṃ hareḥ // 201.6 //
tasyām asyābhavat putro mahābalaparākramaḥ /
aniruddho raṇe ruddho vīryodadhir ariṃdamaḥ // 201.7 //
tasyāpi rukmiṇaḥ pautrīṃ varayām āsa keśavaḥ /
dauhitrāya dadau rukmī spardhayann api śauriṇā // 201.8 //
tasyā vivāhe rāmādyā yādavā hariṇā saha /
rukmiṇo nagaraṃ jagmur nāmnā bhojakaṭaṃ dvijāḥ // 201.9 //
vivāhe tatra nirvṛtte prādyumneḥ sumahātmanaḥ /
kaliṅgarājapramukhā rukmiṇaṃ vākyam abruvan // 201.10 //
anakṣajño halī dyūte tathāsya vyasanaṃ mahat /
tan nayāmo balaṃ tasmād dyūtenaiva mahādyute // 201.11 //
tatheti tān āha nṛpān rukmī balasamanvitaḥ /
sabhāyāṃ saha rāmeṇa cakre dyūtaṃ ca vai tadā // 201.12 //
sahasram ekaṃ niṣkāṇāṃ rukmiṇā vijito balaḥ /
dvitīye divase cānyat sahasraṃ rukmiṇā jitaḥ // 201.13 //
tato daśa sahasrāṇi niṣkāṇāṃ paṇam ādade /
balabhadraprapannāni rukmī dyūtavidāṃ varaḥ // 201.14 //
tato jahāsātha balaṃ kaliṅgādhipatir dvijāḥ /
dantān vidarśayan mūḍho rukmī cāha madoddhataḥ // 201.15 //
avidyo 'yaṃ mahādyūte balabhadraḥ parājitaḥ /
mṛṣaivākṣāvalepatvād yo 'yaṃ mene 'kṣakovidam // 201.16 //
dṛṣṭvā kaliṅgarājaṃ tu prakāśadaśanānanam /
rukmiṇaṃ cāpi durvākyaṃ kopaṃ cakre halāyudhaḥ // 201.17 //
tataḥ kopaparītātmā niṣkakoṭiṃ halāyudhaḥ /
glahaṃ jagrāha rukmī ca tatas tv akṣān apātayat // 201.18 //
ajayad baladevo 'tha prāhoccais taṃ jitaṃ mayā /
mameti rukmī prāhoccair alīkoktair alaṃ balam // 201.19 //
tvayokto 'yaṃ glahaḥ satyaṃ na mamaiṣo 'numoditaḥ /
evaṃ tvayā ced vijitaṃ na mayā vijitaṃ katham // 201.20 //
tato 'ntarikṣe vāg uccaiḥ prāha gambhīranādinī /
baladevasya taṃ kopaṃ vardhayantī mahātmanaḥ // 201.21 //
jitaṃ tu baladevena rukmiṇā bhāṣitaṃ mṛṣā /
anuktvā vacanaṃ kiṃcit kṛtaṃ bhavati karmaṇā // 201.22 //
tato balaḥ samutthāya krodhasaṃraktalocanaḥ /
jaghānāṣṭāpadenaiva rukmiṇaṃ sa mahābalaḥ // 201.23 //
kaliṅgarājaṃ cādāya visphurantaṃ balād balaḥ /
babhañja dantān kupito yaiḥ prakāśaṃ jahāsa saḥ // 201.24 //
ākṛṣya ca mahāstambhaṃ jātarūpamayaṃ balaḥ /
jaghāna ye tatpakṣās tān bhūbhṛtaḥ kupito balaḥ // 201.25 //
tato hāhākṛtaṃ sarvaṃ palāyanaparaṃ dvijāḥ /
tad rājamaṇḍalaṃ sarvaṃ babhūva kupite bale // 201.26 //
balena nihataṃ śrutvā rukmiṇaṃ madhusūdanaḥ /
novāca vacanaṃ kiṃcid rukmiṇībalayor bhayāt // 201.27 //
tato 'niruddham ādāya kṛtodvāhaṃ dvijottamāḥ /
dvārakām ājagāmātha yaducakraṃ sakeśavam // 201.28 //
dvāravatyāṃ tataḥ śauriṃ śakras tribhuvaneśvaraḥ /
ājagāmātha munayo mattairāvatapṛṣṭhagaḥ // 202.1 //
praviśya dvārakāṃ so 'tha samīpe ca hares tadā /
kathayām āsa daityasya narakasya viceṣṭitam // 202.2 //
tvayā nāthena devānāṃ manuṣyatve 'pi tiṣṭhatā /
praśamaṃ sarvaduḥkhāni nītāni madhusūdana // 202.3 //
tapasvijanarakṣāyai so 'riṣṭo dhenukas tathā /
pralambādyās tathā keśī te sarve nihatās tvayā // 202.4 //
kaṃsaḥ kuvalayāpīḍaḥ pūtanā bālaghātinī /
nāśaṃ nītās tvayā sarve ye 'nye jagadupadravāḥ // 202.5 //
yuṣmaddordaṇḍasaṃbuddhiparitrāte jagattraye /
yajñe yajñahaviḥ prāśya tṛptiṃ yānti divaukasaḥ // 202.6 //
so 'haṃ sāṃpratam āyāto yannimittaṃ janārdana /
tac chrutvā tatpratīkāraprayatnaṃ kartum arhasi // 202.7 //
bhaumo 'yaṃ narako nāma prāgjyotiṣapureśvaraḥ /
karoti sarvabhūtānām apaghātam ariṃdama // 202.8 //
devasiddhasurādīnāṃ nṛpāṇāṃ ca janārdana /
hatvā tu so 'suraḥ kanyā rurodha nijamandire // 202.9 //
chattraṃ yat salilasrāvi taj jahāra pracetasaḥ /
mandarasya tathā śṛṅgaṃ hṛtavān maṇiparvatam // 202.10 //
amṛtasrāviṇī divye mātur me 'mṛtakuṇḍale /
jahāra so 'suro 'dityā vāñchaty airāvataṃ dvipam // 202.11 //
durnītam etad govinda mayā tasya tavoditam /
yad atra pratikartavyaṃ tat svayaṃ parimṛśyatām // 202.12 //
iti śrutvā smitaṃ kṛtvā bhagavān devakīsutaḥ /
gṛhītvā vāsavaṃ haste samuttasthau varāsanāt // 202.13 //
saṃcintitam upāruhya garuḍaṃ gaganecaram /
satyabhāmāṃ samāropya yayau prāgjyotiṣaṃ puram // 202.14 //
āruhyairāvataṃ nāgaṃ śakro 'pi tridaśālayam /
tato jagāma sumanāḥ paśyatāṃ dvārakaukasām // 202.15 //
prāgjyotiṣapurasyāsya samantāc chatayojanam /
ācitaṃ bhairavaiḥ pāśaiḥ parasainyanivāraṇe // 202.16 //
tāṃś ciccheda hariḥ pāśān kṣiptvā cakraṃ sudarśanam /
tato muraḥ samuttasthau taṃ jaghāna ca keśavaḥ // 202.17 //
muros tu tanayān sapta sahasrās tāṃs tato hariḥ /
cakradhārāgninirdagdhāṃś cakāra śalabhān iva // 202.18 //
hatvā muraṃ hayagrīvaṃ tathā pañcajanaṃ dvijāḥ /
prāgjyotiṣapuraṃ dhīmāṃs tvarāvān samupādravat // 202.19 //
narakenāsya tatrābhūn mahāsainyena saṃyugaḥ /
kṛṣṇasya yatra govindo jaghne daityān sahasraśaḥ // 202.20 //
śastrāstravarṣaṃ muñcantaṃ sa bhaumaṃ narakaṃ balī /
kṣiptvā cakraṃ dvidhā cakre cakrī daiteyacakrahā // 202.21 //
hate tu narake bhūmir gṛhītvāditikuṇḍale /
upatasthe jagannāthaṃ vākyaṃ cedam athābravīt // 202.22 //
yadāham uddhṛtā nātha tvayā śūkaramūrtinā /
tvatsaṃsparśabhavaḥ putras tadāyaṃ mayy ajāyata // 202.23 //
so 'yaṃ tvayaiva datto me tvayaiva vinipātitaḥ /
gṛhāṇa kuṇḍale ceme pālayāsya ca saṃtatim // 202.24 //
bhārāvataraṇārthāya mamaiva bhagavān imam /
aṃśena lokam āyātaḥ prasādasumukha prabho // 202.25 //
tvaṃ kartā ca vikartā ca saṃhartā prabhavo 'vyayaḥ /
jagatsvarūpo yaś ca tvaṃ stūyase 'cyuta kiṃ mayā // 202.26 //
vyāpī vyāpyaḥ kriyā kartā kāryaṃ ca bhagavān sadā /
sarvabhūtātmabhūtātmā stūyase 'cyuta kiṃ mayā // 202.27 //
paramātmā tvam ātmā ca bhūtātmā cāvyayo bhavān /
yadā tadā stutir nāsti kimarthaṃ te pravartatām // 202.28 //
prasīda sarvabhūtātman narakena kṛtaṃ ca yat /
tat kṣamyatām adoṣāya matsutaḥ sa nipātitaḥ // 202.29 //
tatheti coktvā dharaṇīṃ bhagavān bhūtabhāvanaḥ /
ratnāni narakāvāsāj jagrāha munisattamāḥ // 202.30 //
kanyāpure sa kanyānāṃ ṣoḍaśātulavikramaḥ /
śatādhikāni dadṛśe sahasrāṇi dvijottamāḥ // 202.31 //
caturdaṃṣṭrān gajāṃś cogrān ṣaṭ sahasrāṇi dṛṣṭavān /
kāmbojānāṃ tathāśvānāṃ niyutāny ekaviṃśatim // 202.32 //
kanyās tāś ca tathā nāgāṃs tān aśvān dvārakāṃ purīm /
prāpayām āsa govindaḥ sadyo narakakiṃkaraiḥ // 202.33 //
dadṛśe vāruṇaṃ chattraṃ tathaiva maṇiparvatam /
āropayām āsa harir garuḍe patageśvare // 202.34 //
āruhya ca svayaṃ kṛṣṇaḥ satyabhāmāsahāyavān /
adityāḥ kuṇḍale dātuṃ jagāma tridaśālayam // 202.35 //
garuḍo vāruṇaṃ chattraṃ tathaiva maṇiparvatam /
sabhāryaṃ ca hṛṣīkeśaṃ līlayaiva vahan yayau // 203.1 //
tataḥ śaṅkham upādhmāya svargadvāraṃ gato hariḥ /
upatasthus tato devāḥ sārghapātrā janārdanam // 203.2 //
sa devair arcitaḥ kṛṣṇo devamātur niveśanam /
sitābhraśikharākāraṃ praviśya dadṛśe 'ditim // 203.3 //
sa tāṃ praṇamya śakreṇa sahitaḥ kuṇḍalottame /
dadau narakanāśaṃ ca śaśaṃsāsyai janārdanaḥ // 203.4 //
tataḥ prītā jaganmātā dhātāraṃ jagatāṃ harim /
tuṣṭāvāditir avyagraṃ kṛtvā tatpravaṇaṃ manaḥ // 203.5 //
namas te puṇḍarīkākṣa bhaktānām abhayaṃkara /
sanātanātman bhūtātman sarvātman bhūtabhāvana // 203.6 //
praṇetar manaso buddher indriyāṇāṃ guṇātmaka /
sitadīrghādiniḥśeṣakalpanāparivarjita // 203.7 //
janmādibhir asaṃspṛṣṭasvapnādivārivarjitaḥ /
saṃdhyā rātrir ahar bhūmir gaganaṃ vāyur ambu ca // 203.8 //
hutāśano mano buddhir bhūtādis tvaṃ tathācyuta /
sṛṣṭisthitivināśānāṃ kartā kartṛpatir bhavān // 203.9 //
brahmaviṣṇuśivākhyābhir ātmamūrtibhir īśvaraḥ /
māyābhir etad vyāptaṃ te jagat sthāvarajaṅgamam // 203.10 //
anātmany ātmavijñānaṃ sā te māyā janārdana /
ahaṃ mameti bhāvo 'tra yayā samupajāyate // 203.11 //
saṃsāramadhye māyāyās tavaitan nātha ceṣṭitam /
yaiḥ svadharmaparair nātha narair ārādhito bhavān // 203.12 //
te taranty akhilām etāṃ māyām ātmavimuktaye /
brahmādyāḥ sakalā devā manuṣyāḥ paśavas tathā // 203.13 //
viṣṇumāyāmahāvarte mohāndhatamasāvṛtāḥ /
ārādhya tvām abhīpsante kāmān ātmabhavakṣaye // 203.14 //
pade te puruṣā baddhā māyayā bhagavaṃs tava /
mayā tvaṃ putrakāminyā vairipakṣakṣayāya ca // 203.15 //
ārādhito na mokṣāya māyāvilasitaṃ hi tat /
kaupīnācchādanaprāyā vāñchā kalpadrumād api // 203.16 //
jāyate yad apuṇyānāṃ so 'parādhaḥ svadoṣajaḥ /
tat prasīdākhilajaganmāyāmohakarāvyaya // 203.17 //
ajñānaṃ jñānasadbhāva bhūtabhūteśa nāśaya /
namas te cakrahastāya śārṅgahastāya te namaḥ // 203.18 //
gadāhastāya te viṣṇo śaṅkhahastāya te namaḥ /
etat paśyāmi te rūpaṃ sthūlacihnopaśobhitam /
na jānāmi paraṃ yat te prasīda parameśvara // 203.19 //
adityaivaṃ stuto viṣṇuḥ prahasyāha surāraṇim // 203.20 //
mātā devi tvam asmākaṃ prasīda varadā bhava // 203.21 //
evam astu yathecchā te tvam aśeṣasurāsuraiḥ /
ajeyaḥ puruṣavyāghra martyaloke bhaviṣyasi // 203.22 //
tato 'nantaram evāsya śakrāṇīsahitāṃ ditim /
satyabhāmā praṇamyāha prasīdeti punaḥ punaḥ // 203.23 //
matprasādān na te subhru jarā vairūpyam eva ca /
bhaviṣyaty anavadyāṅgi sarvakāmā bhaviṣyasi // 203.24 //
adityā tu kṛtānujño devarājo janārdanam /
yathāvat pūjayām āsa bahumānapuraḥsaram // 203.25 //
tato dadarśa kṛṣṇo 'pi satyabhāmāsahāyavān /
devodyānāni sarvāṇi nandanādīni sattamāḥ // 203.26 //
dadarśa ca sugandhāḍhyaṃ mañjarīpuñjadhāriṇam /
śaityāhlādakaraṃ divyaṃ tāmrapallavaśobhitam // 203.27 //
mathyamāne 'mṛte jātaṃ jātarūpasamaprabham /
pārijātaṃ jagannāthaḥ keśavaḥ keśisūdanaḥ /
taṃ dṛṣṭvā prāha govindaṃ satyabhāmā dvijottamāḥ // 203.28 //
kasmān na dvārakām eṣa nīyate kṛṣṇa pādapaḥ /
yadi te tad vacaḥ satyaṃ satyātyarthaṃ priyeti me // 203.29 //
madgṛhe niṣkuṭārthāya tad ayaṃ nīyatāṃ taruḥ /
na me jāmbavatī tādṛg abhīṣṭā na ca rukmiṇī // 203.30 //
satye yathā tvam ity uktaṃ tvayā kṛṣṇāsakṛt priyam /
satyaṃ tad yadi govinda nopacārakṛtaṃ vacaḥ // 203.31 //
tad astu pārijāto 'yaṃ mama gehavibhūṣaṇam /
bibhratī pārijātasya keśapāśena mañjarīm /
sapatnīnām ahaṃ madhye śobheyam iti kāmaye // 203.32 //
ity uktaḥ sa prahasyainaṃ pārijātaṃ garutmati /
āropayām āsa haris tam ūcur vanarakṣiṇaḥ // 203.33 //
bhoḥ śacī devarājasya mahiṣī tatparigraham /
pārijātaṃ na govinda hartum arhasi pādapam // 203.34 //
śacīvibhūṣaṇārthāya devair amṛtamanthane /
utpādito 'yaṃ na kṣemī gṛhītvainaṃ gamiṣyasi // 203.35 //
mauḍhyāt prārthayase kṣemī gṛhītvainaṃ ca ko vrajet /
avaśyam asya devendro vikṛtiṃ kṛṣṇa yāsyati // 203.36 //
vajrodyatakaraṃ śakram anuyāsyanti cāmarāḥ /
tad alaṃ sakalair devair vigraheṇa tavācyuta /
vipākakaṭu yat karma na tac chaṃsanti paṇḍitāḥ // 203.37 //
ity ukte tair uvācaitān satyabhāmātikopinī // 203.38 //
kā śacī pārijātasya ko vā śakraḥ surādhipaḥ /
sāmānyaḥ sarvalokānāṃ yady eṣo 'mṛtamanthane // 203.39 //
samutpannaḥ purā kasmād eko gṛhṇāti vāsavaḥ /
yathā surā yathā cendur yathā śrīr vanarakṣiṇaḥ // 203.40 //
sāmānyaḥ sarvalokasya pārijātas tathā drumaḥ /
bhartṛbāhumahāgarvād ruṇaddhy enam atho śacī // 203.41 //
tat kathyatāṃ drutaṃ gatvā paulomyā vacanaṃ mama /
satyabhāmā vadaty evaṃ bhartṛgarvoddhatākṣaram // 203.42 //
yadi tvaṃ dayitā bhartur yadi tasya priyā hy asi /
madbhartur harato vṛkṣaṃ tat kāraya nivāraṇam // 203.43 //
jānāmi te patiṃ śakraṃ jānāmi tridaśeśvaram /
pārijātaṃ tathāpy enaṃ mānuṣī hārayāmi te // 203.44 //
ity uktā rakṣiṇo gatvā proccaiḥ procur yathoditam /
śacī cotsāhayām āsa tridaśādhipatiṃ patim // 203.45 //
tataḥ samastadevānāṃ sainyaiḥ parivṛto harim /
pravṛktaḥ pārijātārtham indro yodhayituṃ dvijāḥ // 203.46 //
tataḥ parighanistriṃśagadāśūladharāyudhāḥ /
babhūvus tridaśāḥ sajjāḥ śakre vajrakare sthite // 203.47 //
tato nirīkṣya govindo nāgarājopari sthitam /
śakraṃ devaparīvāraṃ yuddhāya samupasthitam // 203.48 //
cakāra śaṅkhanirghoṣaṃ diśaḥ śabdena pūrayan /
mumoca ca śaravrātaṃ sahasrāyutasaṃmitam // 203.49 //
tato diśo nabhaś caiva dṛṣṭvā śaraśatācitam /
mumucus tridaśāḥ sarve śastrāṇy astrāṇy anekaśaḥ // 203.50 //
ekaikam astraṃ śastraṃ ca devair muktaṃ sahasradhā /
ciccheda līlayaiveśo jagatāṃ madhusūdanaḥ // 203.51 //
pāśaṃ salilarājasya samākṛṣyoragāśanaḥ /
cacāla khaṇḍaśaḥ kṛttvā bālapannagadehavat // 203.52 //
yamena prahitaṃ daṇḍaṃ gadāprakṣepakhaṇḍitam /
pṛthivyāṃ pātayām āsa bhagavān devakīsutaḥ // 203.53 //
śibikāṃ ca dhaneśasya cakreṇa tilaśo vibhuḥ /
cakāra śaurir arkendū dṛṣṭipātahataujasau // 203.54 //
nīto 'gniḥ śataśo bāṇair drāvitā vasavo diśaḥ /
cakravicchinnaśūlāgrā rudrā bhuvi nipātitāḥ // 203.55 //
sādhyā viśve ca maruto gandharvāś caiva sāyakaiḥ /
śārṅgiṇā preritāḥ sarve vyomni śālmalitūlavat // 203.56 //
garuḍaś cāpi vaktreṇa pakṣābhyāṃ ca nakhāṅkuraiḥ /
bhakṣayann ahanad devān dānavāṃś ca sadā khagaḥ // 203.57 //
tataḥ śarasahasreṇa devendramadhusūdanau /
parasparaṃ vavarṣāte dhārābhir iva toyadau // 203.58 //
airāvatena garuḍo yuyudhe tatra saṃkule /
devaiḥ sametair yuyudhe śakreṇa ca janārdanaḥ // 203.59 //
chinneṣu śīryamāṇeṣu śastreṣv astreṣu satvaram /
jagrāha vāsavo vajraṃ kṛṣṇaś cakraṃ sudarśanam // 203.60 //
tato hāhākṛtaṃ sarvaṃ trailokyaṃ sacarācaram /
vajracakradharau dṛṣṭvā devarājajanārdanau // 203.61 //
kṣiptaṃ vajram athendreṇa jagrāha bhagavān hariḥ /
na mumoca tadā cakraṃ tiṣṭha tiṣṭheti cābravīt // 203.62 //
pranaṣṭavajraṃ devendraṃ garuḍakṣatavāhanam /
satyabhāmābravīd vākyaṃ palāyanaparāyaṇam // 203.63 //
trailokyeśvara no yuktaṃ śacībhartuḥ palāyanam /
pārijātasragābhogāt tvām upasthāsyate śacī // 203.64 //
kīdṛśaṃ deva rājyaṃ te pārijātasragujjvalām /
apaśyato yathāpūrvaṃ praṇayābhyāgatāṃ śacīm // 203.65 //
alaṃ śakra prayāsena na vrīḍāṃ yātum arhasi /
nīyatāṃ pārijāto 'yaṃ devāḥ santu gatavyathāḥ // 203.66 //
patigarvāvalepena bahumānapuraḥsaram /
na dadarśa gṛhāyātām upacāreṇa māṃ śacī // 203.67 //
strītvād agurucittāhaṃ svabhartuḥ ślāghanāparā /
tataḥ kṛtavatī śakra bhavatā saha vigraham // 203.68 //
tad alaṃ pārijātena parasvena hṛtena vā /
rūpeṇa yaśasā caiva bhavet strī kā na garvitā // 203.69 //
ity ukte vai nivavṛte devarājas tayā dvijāḥ /
prāha cainām alaṃ caṇḍi sakhi khedātivistaraiḥ // 203.70 //
na cāpi sargasaṃhārasthitikartākhilasya yaḥ /
jitasya tena me vrīḍā jāyate viśvarūpiṇā // 203.71 //
yasmiñ jagat sakalam etad anādimadhye yasmād yataś ca na bhaviṣyati sarvabhūtāt /
tenodbhavapralayapālanakāraṇena vrīḍā kathaṃ bhavati devi nirākṛtasya // 203.72 //
sakalabhuvanamūrtir alpā susūkṣmā viditasakalavedair jñāyate yasya nānyaiḥ /
tam ajam akṛtam īśaṃ śāśvataṃ svecchayainaṃ jagadupakṛtim ādyaṃ ko vijetuṃ samarthaḥ // 203.73 //
saṃstuto bhagavān itthaṃ devarājena keśavaḥ /
prahasya bhāvagambhīram uvācedaṃ dvijottamāḥ // 204.1 //
devarājo bhavān indro vayaṃ martyā jagatpate /
kṣantavyaṃ bhavataivaitad aparādhakṛtaṃ mama // 204.2 //
pārijātataruś cāyaṃ nīyatām ucitāspadam /
gṛhīto 'yaṃ mayā śakra satyāvacanakāraṇāt // 204.3 //
vajraṃ cedaṃ gṛhāṇa tvaṃ yaṣṭavyaṃ prahitaṃ tvayā /
tavaivaitat praharaṇaṃ śakra vairividāraṇam // 204.4 //
vimohayasi mām īśa martyo 'ham iti kiṃ vadan /
jānīmas tvāṃ bhagavato 'nantasaukhyavido vayam // 204.5 //
yo 'si so 'si jagannātha pravṛttau nātha saṃsthitaḥ /
jagataḥ śalyaniṣkarṣaṃ karoṣy asurasūdana // 204.6 //
nīyatāṃ pārijāto 'yaṃ kṛṣṇa dvāravatīṃ purīm /
martyaloke tvayā mukte nāyaṃ saṃsthāsyate bhuvi // 204.7 //
tathety uktvā tu devendram ājagāma bhuvaṃ hariḥ /
prayuktaiḥ siddhagandharvaiḥ stūyamānas tv atharṣibhiḥ // 204.8 //
jagāma kṛṣṇaḥ sahasā gṛhītvā pādapottamam /
tataḥ śaṅkham upādhmāya dvārakopari saṃsthitaḥ // 204.9 //
harṣam utpādayām āsa dvārakāvāsināṃ dvijāḥ /
avatīryātha garuḍāt satyabhāmāsahāyavān // 204.10 //
niṣkuṭe sthāpayām āsa pārijātaṃ mahātarum /
yam abhyetya janaḥ sarvo jātiṃ smarati paurvikīm // 204.11 //
vāsyate yasya puṣpāṇāṃ gandhenorvī triyojanam /
tatas te yādavāḥ sarve devagandhān amānuṣān // 204.12 //
dadṛśuḥ pādape tasmin kurvato mukhadarśanam /
kiṃkaraiḥ samupānītaṃ hastyaśvādi tato dhanam // 204.13 //
striyaś ca kṛṣṇo jagrāha narakasya parigrahāt /
tataḥ kāle śubhe prāpta upayeme janārdanaḥ // 204.14 //
tāḥ kanyā narakāvāsāt sarvato yāḥ samāhṛtāḥ /
ekasminn eva govindaḥ kālenāsāṃ dvijottamāḥ // 204.15 //
jagrāha vidhivat pāṇīn pṛthagdehe svadharmataḥ /
ṣoḍaśa strīsahasrāṇi śatam ekaṃ tathādhikam // 204.16 //
tāvanti cakre rūpāṇi bhagavān madhusūdanaḥ /
ekaikaśaś ca tāḥ kanyā menire madhusūdanam // 204.17 //
mamaiva pāṇigrahaṇaṃ govindaḥ kṛtavān iti /
niśāsu jagataḥ sraṣṭā tāsāṃ geheṣu keśavaḥ /
uvāsa viprāḥ sarvāsāṃ viśvarūpadharo hariḥ // 204.18 //
pradyumnādyā hareḥ putrā rukmiṇyāṃ kathitā dvijāḥ /
bhānvādikāṃś ca vai putrān satyabhāmā vyajāyata // 205.1 //
dīptimantaḥ prapakṣādyā rohiṇyās tanayā hareḥ /
babhūvur jāmbavatyāś ca sāmbādyā bāhuśālinaḥ // 205.2 //
tanayā bhadravindādyā nāgnajityāṃ mahābalāḥ /
saṃgrāmajitpradhānās tu śaibyāyāṃ cābhavan sutāḥ // 205.3 //
vṛkādyās tu sutā mādrī gātravatpramukhān sutān /
avāpa lakṣmaṇā putrān kālindyāś ca śrutādayaḥ // 205.4 //
anyāsāṃ caiva bhāryāṇāṃ samutpannāni cakriṇaḥ /
aṣṭāyutāni putrāṇāṃ sahasrāṇi śataṃ tathā // 205.5 //
pradyumnaḥ pramukhas teṣāṃ rukmiṇyās tu sutas tataḥ /
pradyumnād aniruddho 'bhūd vajras tasmād ajāyata // 205.6 //
aniruddho raṇe ruddho baleḥ pautrīṃ mahābalaḥ /
bāṇasya tanayām ūṣām upayeme dvijottamāḥ // 205.7 //
yatra yuddham abhūd ghoraṃ hariśaṃkarayor mahat /
chinnaṃ sahasraṃ bāhūnāṃ yatra bāṇasya cakriṇā // 205.8 //
kathaṃ yuddham abhūd brahmann uṣārthe harakṛṣṇayoḥ /
kathaṃ kṣayaṃ ca bāṇasya bāhūnāṃ kṛtavān hariḥ // 205.9 //
etat sarvaṃ mahābhāga vaktum arhasi no 'khilam /
mahat kautūhalaṃ jātaṃ śrotum etāṃ kathāṃ śubhām // 205.10 //
uṣā bāṇasutā viprāḥ pārvatīṃ śaṃbhunā saha /
krīḍantīm upalakṣyoccaiḥ spṛhāṃ cakre tadā svayam /
tataḥ sakalacittajñā gaurī tām āha bhāminīm // 205.11 //
alam ity anutāpena bhartrā tvam api raṃsyase // 205.12 //
ity uktā sā tadā cakre kadeti matim ātmanaḥ /
ko vā bhartā mamety enāṃ punar apy āha pārvatī // 205.13 //
vaiśākhe śukladvādaśyāṃ svapne yo 'bhibhavaṃ tava /
kariṣyati sa te bhartā rājaputri bhaviṣyati // 205.14 //
tasyāṃ tithau pumān svapne yathā devyā udīritaḥ /
tathaivābhibhavaṃ cakre rāgaṃ cakre ca tatra sā /
tataḥ prabuddhā puruṣam apaśyantī tam utsukā // 205.15 //
kva gato 'sīti nirlajjā dvijāś coktavatī sakhīm /
bāṇasya mantrī kumbhāṇḍaś citralekhā tu tatsutā // 205.16 //
tasyāḥ sakhy abhavat sā ca prāha ko 'yaṃ tvayocyate /
yadā lajjākulā nāsya kathayām āsa sā sakhī // 205.17 //
tadā viśvāsam ānīya sarvam evānvavedayat /
viditāyāṃ tu tām āha punar ūṣā yathoditam /
devyā tathaiva tatprāptau yo 'bhyupāyaḥ kuruṣva tam // 205.18 //
tataḥ paṭe surān daityān gandharvāṃś ca pradhānataḥ /
manuṣyāṃś cābhilikhyāsau citralekhāpy adarśayat // 205.19 //
apāsya sā tu gandharvāṃs tathoragasurāsurān /
manuṣyeṣu dadau dṛṣṭiṃ teṣv apy andhakavṛṣṇiṣu // 205.20 //
kṛṣṇarāmau vilokyāsīt subhrūr lajjāyatekṣaṇā /
pradyumnadarśane vrīḍādṛṣṭiṃ ninye tato dvijāḥ // 205.21 //
dṛṣṭvāniruddhaṃ ca tato lajjā kvāpi nirākṛtā /
so 'yaṃ so 'yaṃ mamety ukte tayā sā yogagāminī /
yayau dvāravatīm ūṣāṃ samāśvāsya tataḥ sakhī // 205.22 //
bāṇo 'pi praṇipatyāgre tataś cāha trilocanam // 206.1 //
deva bāhusahasreṇa nirviṇṇo 'haṃ vināhavam /
kaccin mamaiṣāṃ bāhūnāṃ sāphalyakaraṇo raṇaḥ /
bhaviṣyati vinā yuddhaṃ bhārāya mama kiṃ bhujaiḥ // 206.2 //
mayūradhvajabhaṅgas te yadā bāṇa bhaviṣyati /
piśitāśijanānandaṃ prāpsyasi tvaṃ tadā raṇam // 206.3 //
tataḥ praṇamya muditaḥ śaṃbhum abhyāgato gṛhāt /
bhagnaṃ dhvajam athālokya hṛṣṭo harṣaṃ paraṃ yayau // 206.4 //
etasminn eva kāle tu yogavidyābalena tam /
aniruddham athāninye citralekhā varā sakhī // 206.5 //
kanyāntaḥpuramadhye taṃ ramamāṇaṃ sahoṣayā /
vijñāya rakṣiṇo gatvā śaśaṃsur daityabhūpateḥ // 206.6 //
vyādiṣṭaṃ kiṃkarāṇāṃ tu sainyaṃ tena mahātmanā /
jaghāna parighaṃ lauham ādāya paravīrahā // 206.7 //
hateṣu teṣu bāṇo 'pi rathasthas tadvadhodyataḥ /
yudhyamāno yathāśakti yadā vīreṇa nirjitaḥ // 206.8 //
māyayā yuyudhe tena sa tadā mantracoditaḥ /
tataś ca pannagāstreṇa babandha yadunandanam // 206.9 //
dvāravatyāṃ kva yāto 'sāv aniruddheti jalpatām /
yadūnām ācacakṣe taṃ baddhaṃ bāṇena nāradaḥ // 206.10 //
taṃ śoṇitapure śrutvā nītaṃ vidyāvidagdhayā /
yoṣitā pratyayaṃ jagmur yādavā nāma vairiti // 206.11 //
tato garuḍam āruhya smṛtamātrāgataṃ hariḥ /
balapradyumnasahito bāṇasya prayayau puram // 206.12 //
purīpraveśe pramathair yuddham āsīn mahābalaiḥ /
yayau bāṇapurābhyāśaṃ nītvā tān saṃkṣayaṃ hariḥ // 206.13 //
tatas tripādas triśirā jvaro māheśvaro mahān /
bāṇarakṣārtham atyarthaṃ yuyudhe śārṅgadhanvanā // 206.14 //
tadbhasmasparśasaṃbhūtatāpaṃ kṛṣṇāṅgasaṃgamāt /
avāpa baladevo 'pi samaṃ saṃmīlitekṣaṇaḥ // 206.15 //
tataḥ saṃyudhyamānas tu saha devena śārṅgiṇā /
vaiṣṇavena jvareṇāśu kṛṣṇadehān nirākṛtaḥ // 206.16 //
nārāyaṇabhujāghātaparipīḍanavihvalam /
taṃ vīkṣya kṣamyatām asyety āha devaḥ pitāmahaḥ // 206.17 //
tataś ca kṣāntam eveti procya taṃ vaiṣṇavaṃ jvaram /
ātmany eva layaṃ ninye bhagavān madhusūdanaḥ // 206.18 //
mama tvayā samaṃ yuddhaṃ ye smariṣyanti mānavāḥ /
vijvarās te bhaviṣyantīty uktvā cainaṃ yayau hariḥ // 206.19 //
tato 'gnīn bhagavān pañca jitvā nītvā kṣayaṃ tathā /
dānavānāṃ balaṃ viṣṇuś cūrṇayām āsa līlayā // 206.20 //
tataḥ samastasainyena daiteyānāṃ baleḥ sutaḥ /
yuyudhe śaṃkaraś caiva kārttikeyaś ca śauriṇā // 206.21 //
hariśaṃkarayor yuddham atīvāsīt sudāruṇam /
cukṣubhuḥ sakalā lokāḥ śastrāstrair bahudhārditāḥ // 206.22 //
pralayo 'yam aśeṣasya jagato nūnam āgataḥ /
menire tridaśā yatra vartamāne mahāhave // 206.23 //
jṛmbhaṇāstreṇa govindo jṛmbhayām āsa śaṃkaram /
tataḥ praṇeśur daiteyāḥ pramathāś ca samantataḥ // 206.24 //
jṛmbhābhibhūtaś ca haro rathopastham upāviśat /
na śaśāka tadā yoddhuṃ kṛṣṇenākliṣṭakarmaṇā // 206.25 //
garuḍakṣatabāhuś ca pradyumnāstreṇa pīḍitaḥ /
kṛṣṇahuṃkāranirdhūtaśaktiś cāpayayau guhaḥ // 206.26 //
jṛmbhite śaṃkare naṣṭe daityasainye guhe jite /
nīte pramathasainye ca saṃkṣayaṃ śārṅgadhanvanā // 206.27 //
nandīśasaṃgṛhītāśvam adhirūḍho mahāratham /
bāṇas tatrāyayau yoddhuṃ kṛṣṇakārṣṇibalaiḥ saha // 206.28 //
balabhadro mahāvīryo bāṇasainyam anekadhā /
vivyādha bāṇaiḥ pradyumno dharmataś cāpalāyataḥ // 206.29 //
ākṛṣya lāṅgalāgreṇa muśalena ca pothitam /
balaṃ balena dadṛśe bāṇo bāṇaiś ca cakriṇaḥ // 206.30 //
tataḥ kṛṣṇasya bāṇena yuddham āsīt samāsataḥ /
parasparaṃ tu saṃdīptān kāyatrāṇavibhedinaḥ // 206.31 //
kṛṣṇaś ciccheda bāṇāṃs tān bāṇena prahitāñ śaraiḥ /
bibheda keśavaṃ bāṇo bāṇaṃ vivyādha cakradhṛk // 206.32 //
mumucāte tathāstrāṇi bāṇakṛṣṇau jigīṣayā /
parasparakṣatiparau parighāṃś ca tato dvijāḥ // 206.33 //
chidyamāneṣv aśeṣeṣu śastreṣv astre ca sīdati /
prācuryeṇa harir bāṇaṃ hantuṃ cakre tato manaḥ // 206.34 //
tato 'rkaśatasaṃbhūtatejasā sadṛśadyuti /
jagrāha daityacakrārir hariś cakraṃ sudarśanam // 206.35 //
muñcato bāṇanāśāya tac cakraṃ madhuvidviṣaḥ /
nagnā daiteyavidyābhūt koṭarī purato hareḥ // 206.36 //
tām agrato harir dṛṣṭvā mīlitākṣaḥ sudarśanam /
mumoca bāṇam uddiśya chettuṃ bāhuvanaṃ ripoḥ // 206.37 //
krameṇāsya tu bāhūnāṃ bāṇasyācyutacoditam /
chedaṃ cakre 'surasyāśu śastrāstrakṣepaṇād drutam // 206.38 //
chinne bāhuvane tat tu karasthaṃ madhusūdanaḥ /
mumukṣur bāṇanāśāya vijñātas tripuradviṣā // 206.39 //
sa utpatyāha govindaṃ sāmapūrvam umāpatiḥ /
vilokya bāṇaṃ dordaṇḍacchedāsṛksrāvavarṣiṇam // 206.40 //
kṛṣṇa kṛṣṇa jagannātha jāne tvāṃ puruṣottamam /
pareśaṃ paramātmānam anādinidhanaṃ param // 206.41 //
devatiryaṅmanuṣyeṣu śarīragrahaṇātmikā /
līleyaṃ tava ceṣṭā hi daityānāṃ vadhalakṣaṇā // 206.42 //
tat prasīdābhayaṃ dattaṃ bāṇasyāsya mayā prabho /
tat tvayā nānṛtaṃ kāryaṃ yan mayā vyāhṛtaṃ vacaḥ // 206.43 //
asmatsaṃśrayavṛddho 'yaṃ nāparādhas tavāvyaya /
mayā dattavaro daityas tatas tvāṃ kṣamayāmy aham // 206.44 //
ity uktaḥ prāha govindaḥ śūlapāṇim umāpatim /
prasannavadano bhūtvā gatāmarṣo 'suraṃ prati // 206.45 //
yuṣmaddattavaro bāṇo jīvatād eṣa śaṃkara /
tvadvākyagauravād etan mayā cakraṃ nivartitam // 206.46 //
tvayā yad abhayaṃ dattaṃ tad dattam abhayaṃ mayā /
matto 'vibhinnam ātmānaṃ draṣṭum arhasi śaṃkara // 206.47 //
yo 'haṃ sa tvaṃ jagac cedaṃ sadevāsuramānuṣam /
avidyāmohitātmānaḥ puruṣā bhinnadarśinaḥ // 206.48 //
ity uktvā prayayau kṛṣṇaḥ prādyumnir yatra tiṣṭhati /
tadbandhaphaṇino neśur garuḍānilaśoṣitāḥ // 206.49 //
tato 'niruddham āropya sapatnīkaṃ garutmati /
ājagmur dvārakāṃ rāmakārṣṇidāmodarāḥ purīm // 206.50 //
cakre karma mahac chaurir bibhrad yo mānuṣīṃ tanum /
jigāya śakraṃ śarvaṃ ca sarvadevāṃś ca līlayā // 207.1 //
yac cānyad akarot karma divyaceṣṭāvighātakṛt /
kathyatāṃ tan muniśreṣṭha paraṃ kautūhalaṃ hi naḥ // 207.2 //
gadato me muniśreṣṭhāḥ śrūyatām idam ādarāt /
narāvatāre kṛṣṇena dagdhā vārāṇasī yathā // 207.3 //
pauṇḍrako vāsudevaś ca vāsudevo 'bhavad bhuvi /
avatīrṇas tvam ity ukto janair ajñānamohitaiḥ // 207.4 //
sa mene vāsudevo 'ham avatīrṇo mahītale /
naṣṭasmṛtis tataḥ sarvaṃ viṣṇucihnam acīkarat /
dūtaṃ ca preṣayām āsa sa kṛṣṇāya dvijottamāḥ // 207.5 //
tyaktvā cakrādikaṃ cihnaṃ madīyaṃ nāma mātmanaḥ /
vāsudevātmakaṃ mūḍha muktvā sarvam aśeṣataḥ // 207.6 //
ātmano jīvitārthaṃ ca tathā me praṇatiṃ vraja // 207.7 //
ity uktaḥ sa prahasyaiva dūtaṃ prāha janārdanaḥ // 207.8 //
nijacihnam ahaṃ cakraṃ samutsrakṣye tvayīti vai /
vācyaś ca pauṇḍrako gatvā tvayā dūta vaco mama // 207.9 //
jñātas tvadvākyasadbhāvo yat kāryaṃ tad vidhīyatām /
gṛhītacihna evāham āgamiṣyāmi te puram // 207.10 //
utsrakṣyāmi ca te cakraṃ nijacihnam asaṃśayam /
ājñāpūrvaṃ ca yad idam āgaccheti tvayoditam // 207.11 //
saṃpādayiṣye śvas tubhyaṃ tad apy eṣo 'vilambitam /
śaraṇaṃ te samabhyetya kartāsmi nṛpate tathā /
yathā tvatto bhayaṃ bhūyo naiva kiṃcid bhaviṣyati // 207.12 //
ity ukte 'pagate dūte saṃsmṛtyābhyāgataṃ hariḥ /
garutmantaṃ samāruhya tvaritaṃ tatpuraṃ yayau // 207.13 //
tasyāpi keśavodyogaṃ śrutvā kāśipatis tadā /
sarvasainyaparīvārapārṣṇigrāham upāyayau // 207.14 //
tato balena mahatā kāśirājabalena ca /
pauṇḍrako vāsudevo 'sau keśavābhimukhaṃ yayau // 207.15 //
taṃ dadarśa harir dūrād udārasyandane sthitam /
cakraśaṅkhagadāpāṇiṃ pāṇinā vidhṛtāmbujam // 207.16 //
sragdharaṃ dhṛtaśārṅgaṃ ca suparṇaracanādhvajam /
vakṣasthalakṛtaṃ cāsya śrīvatsaṃ dadṛśe hariḥ // 207.17 //
kirīṭakuṇḍaladharaṃ pītavāsaḥsamanvitam /
dṛṣṭvā taṃ bhāvagambhīraṃ jahāsa madhusūdanaḥ // 207.18 //
yuyudhe ca balenāsya hastyaśvabalinā dvijāḥ /
nistriṃśarṣṭigadāśūlaśaktikārmukaśālinā // 207.19 //
kṣaṇena śārṅganirmuktaiḥ śarair agnividāraṇaiḥ /
gadācakrātipātaiś ca sūdayām āsa tadbalam // 207.20 //
kāśirājabalaṃ caiva kṣayaṃ nītvā janārdanaḥ /
uvāca pauṇḍrakaṃ mūḍham ātmacihnopalakṣaṇam // 207.21 //
pauṇḍrakoktaṃ tvayā yat tad dūtavaktreṇa māṃ prati /
samutsṛjeti cihnāni tat te saṃpādayāmy aham // 207.22 //
cakram etat samutsṛṣṭaṃ gadeyaṃ te visarjitā /
garutmān eṣa nirdiṣṭaḥ samārohatu te dhvajam // 207.23 //
ity uccārya vimuktena cakreṇāsau vidāritaḥ /
pothito gadayā bhagno garutmāṃś ca garutmatā // 207.24 //
tato hāhākṛte loke kāśīnām adhipas tadā /
yuyudhe vāsudevena mitrasyāpacitau sthitaḥ // 207.25 //
tataḥ śārṅgavinirmuktaiś chittvā tasya śaraiḥ śiraḥ /
kāśipuryāṃ sa cikṣepa kurvaṃl lokasya vismayam // 207.26 //
hatvā tu pauṇḍrakaṃ śauriḥ kāśirājaṃ ca sānugam /
reme dvāravatīṃ prāpto 'maraḥ svargagato yathā // 207.27 //
tacchiraḥ patitaṃ tatra dṛṣṭvā kāśipateḥ pure /
janaḥ kim etad ity āha kenety atyantavismitaḥ // 207.28 //
jñātvā taṃ vāsudevena hataṃ tasya sutas tataḥ /
purohitena sahitas toṣayām āsa śaṃkaram // 207.29 //
avimukte mahākṣetre toṣitas tena śaṃkaraḥ /
varaṃ vṛṇīṣveti tadā taṃ provāca nṛpātmajam // 207.30 //
sa vavre bhagavan kṛtyā pitur hantur vadhāya me /
samuttiṣṭhatu kṛṣṇasya tvatprasādān maheśvara // 207.31 //
evaṃ bhaviṣyatīty ukte dakṣiṇāgner anantaram /
mahākṛtyā samuttasthau tasyaivāgniniveśanāt // 207.32 //
tato jvālākarālāsyā jvalatkeśakalāpikā /
kṛṣṇa kṛṣṇeti kupitā kṛtvā dvāravatīṃ yayau // 207.33 //
tām avekṣya janaḥ sarvo raudrāṃ vikṛtalocanām /
yayau śaraṇyaṃ jagatāṃ śaraṇaṃ madhusūdanam // 207.34 //
kāśirājasuteneyam ārādhya vṛṣabhadhvajam /
utpāditā mahākṛtyā vadhāya tava cakriṇaḥ /
jahi kṛtyām imām ugrāṃ vahnijvālājaṭākulām // 207.35 //
cakram utsṛṣṭam akṣeṣu krīḍāsaktena līlayā /
tad agnimālājaṭilaṃ jvālodgārātibhīṣaṇam // 207.36 //
kṛtyām anujagāmāśu viṣṇucakraṃ sudarśanam /
tataḥ sā cakravidhvastā kṛtyā māheśvarī tadā // 207.37 //
jagāma veginī vegāt tad apy anujagāma tām /
kṛtyā vārāṇasīm eva praviveśa tvarānvitā // 207.38 //
viṣṇucakrapratihataprabhāvā munisattamāḥ /
tataḥ kāśibalaṃ bhūri pramathānāṃ tathā balam // 207.39 //
samastaśastrāstrayutaṃ cakrasyābhimukhaṃ yayau /
śastrāstramokṣabahulaṃ dagdhvā tad balam ojasā // 207.40 //
kṛtvākṣemām aśeṣāṃ tāṃ purīṃ vārāṇasīṃ yayau /
prabhūtabhṛtyapaurāṃ tāṃ sāśvamātaṅgamānavām // 207.41 //
aśeṣadurgakoṣṭhāṃ tāṃ durnirīkṣyāṃ surair api /
jvālāparivṛtāśeṣagṛhaprākāratoraṇām // 207.42 //
dadāha tāṃ purīṃ cakraṃ sakalām eva satvaram /
akṣīṇāmarṣam atyalpasādhyasādhananispṛham /
tac cakraṃ prasphuraddīpti viṣṇor abhyāyayau karam // 207.43 //
śrotum icchāmahe bhūyo balabhadrasya dhīmataḥ /
mune parākramaṃ śauryaṃ tan no vyākhyātum arhasi // 208.1 //
yamunākarṣaṇādīni śrutāny asmābhir atra vai /
tat kathyatāṃ mahābhāga yad anyat kṛtavān balaḥ // 208.2 //
śṛṇudhvaṃ munayaḥ karma yad rāmeṇābhavat kṛtam /
anantenāprameyena śeṣeṇa dharaṇībhṛtā // 208.3 //
duryodhanasya tanayāṃ svayaṃvarakṛtekṣaṇām /
balād ādattavān vīraḥ sāmbo jāmbavatīsutaḥ // 208.4 //
tataḥ kruddhā mahāvīryāḥ karṇaduryodhanādayaḥ /
bhīṣmadroṇādayaś caiva babandhur yudhi nirjitam // 208.5 //
tac chrutvā yādavāḥ sarve krodhaṃ duryodhanādiṣu /
munayaḥ praticakruś ca tān vihantuṃ mahodyamam // 208.6 //
tān nivārya balaḥ prāha madalolākulākṣaram /
mokṣyanti te madvacanād yāsyāmy eko hi kauravān // 208.7 //
baladevas tato gatvā nagaraṃ nāgasāhvayam /
bāhyopavanamadhye 'bhūn na viveśa ca tat puram // 208.8 //
balam āgatam ājñāya tadā duryodhanādayaḥ /
gām argham udakaṃ caiva rāmāya pratyavedayan /
gṛhītvā vidhivat sarvaṃ tatas tān āha kauravān // 208.9 //
ājñāpayaty ugrasenaḥ sāmbam āśu vimuñcata // 208.10 //
tatas tadvacanaṃ śrutvā bhīṣmadroṇādayo dvijāḥ /
karṇaduryodhanādyāś ca cukrudhur dvijasattamāḥ // 208.11 //
ūcuś ca kupitāḥ sarve bāhlikādyāś ca bhūmipāḥ /
arājārhaṃ yador vaṃśam avekṣya muśalāyudham // 208.12 //
bho bhoḥ kim etad bhavatā balabhadreritaṃ vacaḥ /
ājñāṃ kurukulotthānāṃ yādavaḥ kaḥ pradāsyati // 208.13 //
ugraseno 'pi yady ājñāṃ kauravāṇāṃ pradāsyati /
tad alaṃ pāṇḍuraiś chattrair nṛpayogyair alaṃkṛtaiḥ // 208.14 //
tad gaccha balabhadra tvaṃ sāmbam anyāyaceṣṭitam /
vimokṣyāmo na bhavato nograsenasya śāsanāt // 208.15 //
praṇatir yā kṛtāsmākaṃ mānyānāṃ kukurāndhakaiḥ /
na nāma sā kṛtā keyam ājñā svāmini bhṛtyataḥ // 208.16 //
garvam āropitā yūyaṃ samānāsanabhojanaiḥ /
ko doṣo bhavatāṃ nītir yat prīṇāty anapekṣitā // 208.17 //
asmābhir arcyo bhavatā yo 'yaṃ bala niveditaḥ /
premṇaiva na tad asmākaṃ kulād yuṣmatkulocitam // 208.18 //
ity uktvā kuravaḥ sarve nāmuñcanta hareḥ sutam /
kṛtaikaniścayāḥ sarve viviśur gajasāhvayam // 208.19 //
mattaḥ kopena cāghūrṇaṃ tato 'dhikṣepajanmanā /
utthāya pārṣṇyā vasudhāṃ jaghāna sa halāyudhaḥ // 208.20 //
tato vidāritā pṛthvī pārṣṇighātān mahātmanaḥ /
āsphoṭayām āsa tadā diśaḥ śabdena pūrayan /
uvāca cātitāmrākṣo bhrukuṭīkuṭilānanaḥ // 208.21 //
aho mahāvalepo 'yam asārāṇāṃ durātmanām /
kauravāṇām ādhipatyam asmākaṃ kila kālajam // 208.22 //
ugrasenasya ye nājñāṃ manyante cāpy alaṅghanām /
ājñāṃ pratīcched dharmeṇa saha devaiḥ śacīpatiḥ // 208.23 //
sadādhyāste sudharmāṃ tām ugrasenaḥ śacīpateḥ /
dhiṅ manuṣyaśatocchiṣṭe tuṣṭir eṣāṃ nṛpāsane // 208.24 //
pārijātataroḥ puṣpamañjarīr vanitājanaḥ /
bibharti yasya bhṛtyānāṃ so 'py eṣāṃ na mahīpatiḥ // 208.25 //
samastabhūbhujāṃ nātha ugrasenaḥ sa tiṣṭhatu /
adya niṣkauravām urvīṃ kṛtvā yāsyāmi tāṃ purīm // 208.26 //
karṇaṃ duryodhanaṃ droṇam adya bhīṣmaṃ sabāhlikam /
duḥśāsanādīn bhūriṃ ca bhūriśravasam eva ca // 208.27 //
somadattaṃ śalaṃ bhīmam arjunaṃ sayudhiṣṭhiram /
yamajau kauravāṃś cānyān hanyāṃ sāśvarathadvipān // 208.28 //
vīram ādāya taṃ sāmbaṃ sapatnīkaṃ tataḥ purīm /
dvārakām ugrasenādīn gatvā drakṣyāmi bāndhavān // 208.29 //
athavā kauravādīnāṃ samastaiḥ kurubhiḥ saha /
bhārāvataraṇe śīghraṃ devarājena coditaḥ // 208.30 //
bhāgīrathyāṃ kṣipāmy āśu nagaraṃ nāgasāhvayam // 208.31 //
ity uktvā krodharaktākṣas tālāṅko 'dhomukhaṃ halam /
prākāravapre vinyasya cakarṣa muśalāyudhaḥ // 208.32 //
āghūrṇitaṃ tat sahasā tato vai hastināpuram /
dṛṣṭvā saṃkṣubdhahṛdayāś cukruśuḥ sarvakauravāḥ // 208.33 //
rāma rāma mahābāho kṣamyatāṃ kṣamyatāṃ tvayā /
upasaṃhriyatāṃ kopaḥ prasīda muśalāyudha // 208.34 //
eṣa sāmbaḥ sapatnīkas tava niryātito bala /
avijñātaprabhāvāṇāṃ kṣamyatām aparādhinām // 208.35 //
tato niryātayām āsuḥ sāmbaṃ patnyā samanvitam /
niṣkramya svapurīṃ tūrṇaṃ kauravā munisattamāḥ // 208.36 //
bhīṣmadroṇakṛpādīnāṃ praṇamya vadatāṃ priyam /
kṣāntam eva mayety āha balo balavatāṃ varaḥ // 208.37 //
adyāpy āghūrṇitākāraṃ lakṣyate tat puraṃ dvijāḥ /
eṣa prabhāvo rāmasya balaśauryavato dvijāḥ // 208.38 //
tatas tu kauravāḥ sāmbaṃ saṃpūjya halinā saha /
preṣayām āsur udvāhadhanabhāryāsamanvitam // 208.39 //
śṛṇudhvaṃ munayaḥ sarve balasya balaśālinaḥ /
kṛtaṃ yad anyad evābhūt tad api śrūyatāṃ dvijāḥ // 209.1 //
narakasyāsurendrasya devapakṣavirodhinaḥ /
sakhābhavan mahāvīryo dvivido nāma vānaraḥ // 209.2 //
vairānubandhaṃ balavān sa cakāra surān prati // 209.3 //
narakaṃ hatavān kṛṣṇo baladarpasamanvitam /
kariṣye sarvadevānāṃ tasmād eṣa pratikriyām // 209.4 //
yajñavidhvaṃsanaṃ kurvan martyalokakṣayaṃ tathā /
tato vidhvaṃsayām āsa yajñān ajñānamohitaḥ // 209.5 //
bibheda sādhumaryādāṃ kṣayaṃ cakre ca dehinām /
dadāha capalo deśaṃ puragrāmāntarāṇi ca // 209.6 //
kvacic ca parvatakṣepād grāmādīn samacūrṇayat /
śailān utpāṭya toyeṣu mumocāmbunidhau tathā // 209.7 //
punaś cārṇavamadhyasthaḥ kṣobhayām āsa sāgaram /
tenātikṣobhitaś cābdhir udvelo jāyate dvijāḥ // 209.8 //
plāvayaṃs tīrajān grāmān purādīn ativegavān /
kāmarūpaṃ mahārūpaṃ kṛtvā sasyāny anekaśaḥ // 209.9 //
luṭhan bhramaṇasaṃmardaiḥ saṃcūrṇayati vānaraḥ /
tena viprakṛtaṃ sarvaṃ jagad etad durātmanā // 209.10 //
niḥsvādhyāyavaṣaṭkāraṃ dvijāś cāsīt suduḥkhitam /
kadācid raivatodyāne papau pānaṃ halāyudhaḥ // 209.11 //
revatī ca mahābhāgā tathaivānyā varastriyaḥ /
udgīyamāno vilasallalanāmaulimadhyagaḥ // 209.12 //
reme yaduvaraśreṣṭhaḥ kubera iva mandare /
tataḥ sa vānaro 'bhyetya gṛhītvā sīriṇo halam // 209.13 //
muśalaṃ ca cakārāsya saṃmukhaḥ sa viḍambanām /
tathaiva yoṣitāṃ tāsāṃ jahāsābhimukhaṃ kapiḥ // 209.14 //
pānapūrṇāṃś ca karakāṃś cikṣepāhatya vai tadā /
tataḥ kopaparītātmā bhartsayām āsa taṃ balam // 209.15 //
tathāpi tam avajñāya cakre kilakilādhvanim /
tataḥ samutthāya balo jagṛhe muśalaṃ ruṣā // 209.16 //
so 'pi śailaśilāṃ bhīmāṃ jagrāha plavagottamaḥ /
cikṣepa ca sa tāṃ kṣiptāṃ muśalena sahasradhā // 209.17 //
bibheda yādavaśreṣṭhaḥ sā papāta mahītale /
apatan muśalaṃ cāsau samullaṅghya plavaṃgamaḥ // 209.18 //
vegenāyamya roṣeṇa balenorasy atāḍayat /
tato balena kopena muṣṭinā mūrdhni tāḍitaḥ // 209.19 //
papāta rudhirodgārī dvividaḥ kṣīṇajīvitaḥ /
patatā taccharīreṇa gireḥ śṛṅgam aśīryata // 209.20 //
munayaḥ śatadhā vajrivajreṇeva hi tāḍitam /
puṣpavṛṣṭiṃ tato devā rāmasyopari cikṣipuḥ // 209.21 //
praśaśaṃsus tadābhyetya sādhv etat te mahat kṛtam /
anena duṣṭakapinā daityapakṣopakāriṇā /
jagan nirākṛtaṃ vīra diṣṭyā sa kṣayam āgataḥ // 209.22 //
evaṃvidhāny anekāni baladevasya dhīmataḥ /
karmāṇy aparimeyāni śeṣasya dharaṇībhṛtaḥ // 209.23 //
evaṃ daityavadhaṃ kṛṣṇo baladevasahāyavān /
cakre duṣṭakṣitīśānāṃ tathaiva jagataḥ kṛte // 210.1 //
kṣiteś ca bhāraṃ bhagavān phālgunena samaṃ vibhuḥ /
avatārayām āsa hariḥ samastākṣauhiṇīvadhāt // 210.2 //
kṛtvā bhārāvataraṇaṃ bhuvo hatvākhilān nṛpān /
śāpavyājena viprāṇām upasaṃhṛtavān kulam // 210.3 //
utsṛjya dvārakāṃ kṛṣṇas tyaktvā mānuṣyam ātmabhūḥ /
svāṃśo viṣṇumayaṃ sthānaṃ praviveśa punar nijam // 210.4 //
sa vipraśāpavyājena saṃjahre svakulaṃ katham /
kathaṃ ca mānuṣaṃ deham utsasarja janārdanaḥ // 210.5 //
viśvāmitras tathā kaṇvo nāradaś ca mahāmuniḥ /
piṇḍārake mahātīrthe dṛṣṭā yadukumārakaiḥ // 210.6 //
tatas te yauvanonmattā bhāvikāryapracoditāḥ /
sāmbaṃ jāmbavatīputraṃ bhūṣayitvā striyaṃ yathā /
prasṛtās tān munīn ūcuḥ praṇipātapuraḥsaram // 210.7 //
iyaṃ strī putrakāmā tu prabho kiṃ janayiṣyati // 210.8 //
divyajñānopapannās te vipralabdhā kumārakaiḥ /
śāpaṃ dadus tadā viprās teṣāṃ nāśāya suvratāḥ // 210.9 //
munayaḥ kupitāḥ procur muśalaṃ janayiṣyati /
yenākhilakulotsādo yādavānāṃ bhaviṣyati // 210.10 //
ity uktās taiḥ kumārās ta ācacakṣur yathātatham /
ugrasenāya muśalaṃ jajñe sāmbasya codarāt // 210.11 //
tad ugraseno muśalam ayaścūrṇam akārayat /
jajñe tac cairakā cūrṇaṃ prakṣiptaṃ vai mahodadhau // 210.12 //
musalasyātha lauhasya cūrṇitasyāndhakair dvijāḥ /
khaṇḍaṃ cūrṇayituṃ śekur naiva te tomarākṛti // 210.13 //
tad apy ambunidhau kṣiptaṃ matsyo jagrāha jālibhiḥ /
ghātitasyodarāt tasya lubdho jagrāha taj jarā // 210.14 //
vijñātaparamārtho 'pi bhagavān madhusūdanaḥ /
naicchat tad anyathā kartuṃ vidhinā yat samāhṛtam // 210.15 //
devaiś ca prahito dūtaḥ praṇipatyāha keśavam /
rahasy evam ahaṃ dūtaḥ prahito bhagavan suraiḥ // 210.16 //
vasvaśvimarudādityarudrasādhyādibhiḥ saha /
vijñāpayati vaḥ śakras tad idaṃ śrūyatāṃ prabho // 210.17 //
bhārāvataraṇārthāya varṣāṇām adhikaṃ śatam /
bhagavān avatīrṇo 'tra tridaśaiḥ saṃprasāditaḥ // 210.18 //
durvṛttā nihatā daityā bhuvo bhāro 'vatāritaḥ /
tvayā sanāthās tridaśā vrajantu tridiveśatām // 210.19 //
tad atītaṃ jagannātha varṣāṇām adhikaṃ śatam /
idānīṃ gamyatāṃ svargo bhavatā yadi rocate // 210.20 //
devair vijñāpito devo 'py athātraiva ratis tava /
tat sthīyatāṃ yathākālam ākhyeyam anujīvibhiḥ // 210.21 //
yat tvam ātthākhilaṃ dūta vedmi caitad ahaṃ punaḥ /
prārabdha eva hi mayā yādavānām api kṣayaḥ // 210.22 //
bhuvo nāmātibhāro 'yaṃ yādavair anibarhitaiḥ /
avatāraṃ karomy asya saptarātreṇa satvaraḥ // 210.23 //
yathāgṛhītaṃ cāmbhodhau hṛtvāhaṃ dvārakāṃ punaḥ /
yādavān upasaṃhṛtya yāsyāmi tridaśālayam // 210.24 //
manuṣyadeham utsṛjya saṃkarṣaṇasahāyavān /
prāpta evāsmi mantavyo devendreṇa tathā suraiḥ // 210.25 //
jarāsaṃdhādayo ye 'nye nihatā bhārahetavaḥ /
kṣites tebhyaḥ sa bhāro hi yadūnāṃ samadhīyata // 210.26 //
tad etat sumahābhāram avatārya kṣiter aham /
yāsyāmy amaralokasya pālanāya bravīhi tān // 210.27 //
ity ukto vāsudevena devadūtaḥ praṇamya tam /
dvijāḥ sa divyayā gatyā devarājāntikaṃ yayau // 210.28 //
bhagavān apy athotpātān divyān bhaumāntarikṣagān /
dadarśa dvārakāpuryāṃ vināśāya divāniśam // 210.29 //
tān dṛṣṭvā yādavān āha paśyadhvam atidāruṇān /
mahotpātāñ śamāyaiṣāṃ prabhāsaṃ yāma mā ciram // 210.30 //
mahābhāgavataḥ prāha praṇipatyoddhavo harim // 210.31 //
bhagavan yan mayā kāryaṃ tad ājñāpaya sāṃpratam /
manye kulam idaṃ sarvaṃ bhagavān saṃhariṣyati /
nāśāyāsya nimittāni kulasyācyuta lakṣaye // 210.32 //
gaccha tvaṃ divyayā gatyā matprasādasamutthayā /
badarīm āśramaṃ puṇyaṃ gandhamādanaparvate // 210.33 //
naranārāyaṇasthāne pavitritamahītale /
manmanā matprasādena tatra siddhim avāpsyasi // 210.34 //
ahaṃ svargaṃ gamiṣyāmi upasaṃhṛtya vai kulam /
dvārakāṃ ca mayā tyaktāṃ samudraḥ plāvayiṣyati // 210.35 //
ity uktaḥ praṇipatyainaṃ jagāma sa tadoddhavaḥ /
naranārāyaṇasthānaṃ keśavenānumoditaḥ // 210.36 //
tatas te yādavāḥ sarve rathān āruhya śīghragān /
prabhāsaṃ prayayuḥ sārdhaṃ kṛṣṇarāmādibhir dvijāḥ // 210.37 //
prāpya prabhāsaṃ prayatā prītās te kukkurāndhakāḥ /
cakrus tatra surāpānaṃ vāsudevānumoditāḥ // 210.38 //
pibatāṃ tatra vai teṣāṃ saṃgharṣeṇa parasparam /
yādavānāṃ tato jajñe kalahāgniḥ kṣayāvahaḥ // 210.39 //
jaghnuḥ parasparaṃ te tu śastrair daivabalāt kṛtāḥ /
kṣīṇaśastrās tu jagṛhuḥ pratyāsannām athairakām // 210.40 //
erakā tu gṛhītā tair vajrabhūteva lakṣyate /
tayā parasparaṃ jaghnuḥ saṃprahāraiḥ sudāruṇaiḥ // 210.41 //
pradyumnasāmbapramukhāḥ kṛtavarmātha sātyakiḥ /
aniruddhādayaś cānye pṛthur vipṛthur eva ca // 210.42 //
cāruvarmā sucāruś ca tathākrūrādayo dvijāḥ /
erakārūpibhir vajrais te nijaghnuḥ parasparam // 210.43 //
nivārayām āsa harir yādavās te ca keśavam /
sahāyaṃ menire prāptaṃ te nijaghnuḥ parasparam // 210.44 //
kṛṣṇo 'pi kupitas teṣām erakāmuṣṭim ādade /
vadhāya teṣāṃ muśalaṃ muṣṭiloham abhūt tadā // 210.45 //
jaghāna tena niḥśeṣān ātatāyī sa yādavān /
jaghnuś ca sahasābhyetya tathānye tu parasparam // 210.46 //
tataś cārṇavamadhyena jaitro 'sau cakriṇo rathaḥ /
paśyato dārukasyāśu hṛto 'śvair dvijasattamāḥ // 210.47 //
cakraṃ gadā tathā śārṅgaṃ tūṇau śaṅkho 'sir eva ca /
pradakṣiṇaṃ tataḥ kṛtvā jagmur ādityavartmanā // 210.48 //
kṣaṇamātreṇa vai tatra yādavānām abhūt kṣayaḥ /
ṛte kṛṣṇaṃ mahābāhuṃ dārukaṃ ca dvijottamāḥ // 210.49 //
caṅkramyamāṇau tau rāmaṃ vṛkṣamūlakṛtāsanam /
dadṛśāte mukhāc cāsya niṣkrāmantaṃ mahoragam // 210.50 //
niṣkramya sa mukhāt tasya mahābhogo bhujaṃgamaḥ /
prayātaś cārṇavaṃ siddhaiḥ pūjyamānas tathoragaiḥ // 210.51 //
tam arghyam ādāya tadā jaladhiḥ saṃmukhaṃ yayau /
praviveśa ca tattoyaṃ pūjitaḥ pannagottamaiḥ /
dṛṣṭvā balasya niryāṇaṃ dārukaṃ prāha keśavaḥ // 210.52 //
idaṃ sarvaṃ tvam ācakṣva vasudevograsenayoḥ /
niryāṇaṃ baladevasya yādavānāṃ tathā kṣayam // 210.53 //
yoge sthitvāham apy etat parityajya kalevaram /
vācyaś ca dvārakāvāsī janaḥ sarvas tathāhukaḥ // 210.54 //
yathemāṃ nagarīṃ sarvāṃ samudraḥ plāvayiṣyati /
tasmād rathaiḥ susajjais tu pratīkṣyo hy arjunāgamaḥ // 210.55 //
na stheyaṃ dvārakāmadhye niṣkrānte tatra pāṇḍave /
tenaiva saha gantavyaṃ yatra yāti sa kauravaḥ // 210.56 //
gatvā ca brūhi kaunteyam arjunaṃ vacanaṃ mama /
pālanīyas tvayā śaktyā jano 'yaṃ matparigrahaḥ // 210.57 //
ity arjunena sahito dvāravatyāṃ bhavāñ janam /
gṛhītvā yātu vajraś ca yadurājo bhaviṣyati // 210.58 //
ity ukto dārukaḥ kṛṣṇaṃ praṇipatya punaḥ punaḥ /
pradakṣiṇaṃ ca bahuśaḥ kṛtvā prāyād yathoditam // 211.1 //
sa ca gatvā tathā cakre dvārakāyāṃ tathārjunam /
ānināya mahābuddhiṃ vajraṃ cakre tathā nṛpam // 211.2 //
bhagavān api govindo vāsudevātmakaṃ param /
brahmātmani samāropya sarvabhūteṣv adhārayat // 211.3 //
sa mānayan dvijavaco durvāsā yad uvāca ha /
yogayukto 'bhavat pādaṃ kṛtvā jānuni sattamāḥ // 211.4 //
saṃprāpto vai jarā nāma tadā tatra sa lubdhakaḥ /
muśalaśeṣalohasya sāyakaṃ dhārayan param // 211.5 //
sa tatpādaṃ mṛgākāraṃ samavekṣya vyavasthitaḥ /
tato vivyādha tenaiva tomareṇa dvijottamāḥ // 211.6 //
gataś ca dadṛśe tatra caturbāhudharaṃ naram /
praṇipatyāha caivainaṃ prasīdeti punaḥ punaḥ // 211.7 //
ajānatā kṛtam idaṃ mayā hariṇaśaṅkayā /
kṣamyatām ātmapāpena dagdhaṃ mā dagdhum arhasi // 211.8 //
tatas taṃ bhagavān āha nāsti te bhayam aṇv api /
gaccha tvaṃ matprasādena lubdha svargeśvarāspadam // 211.9 //
vimānam āgataṃ sadyas tadvākyasamanantaram /
āruhya prayayau svargaṃ lubdhakas tatprasādataḥ // 211.10 //
gate tasmin sa bhagavān saṃyojyātmānam ātmani /
brahmabhūte 'vyaye 'cintye vāsudevamaye 'male // 211.11 //
ajanmany ajare 'nāśiny aprameye 'khilātmani /
tyaktvā sa mānuṣaṃ deham avāpa trividhāṃ gatim // 211.12 //
arjuno 'pi tadānviṣya kṛṣṇarāmakalevare /
saṃskāraṃ lambhayām āsa tathānyeṣām anukramāt // 212.1 //
aṣṭau mahiṣyaḥ kathitā rukmiṇīpramukhās tu yāḥ /
upagṛhya harer dehaṃ viviśus tā hutāśanam // 212.2 //
revatī caiva rāmasya deham āśliṣya sattamāḥ /
viveśa jvalitaṃ vahniṃ tatsaṅgāhlādaśītalam // 212.3 //
ugrasenas tu tac chrutvā tathaivānakadundubhiḥ /
devakī rohiṇī caiva viviśur jātavedasam // 212.4 //
tato 'rjunaḥ pretakāryaṃ kṛtvā teṣāṃ yathāvidhi /
niścakrāma janaṃ sarvaṃ gṛhītvā vajram eva ca // 212.5 //
dvāravatyā viniṣkrāntāḥ kṛṣṇapatnyaḥ sahasraśaḥ /
vajraṃ janaṃ ca kaunteyaḥ pālayañ śanakair yayau // 212.6 //
sabhā sudharmā kṛṣṇena martyaloke samāhṛtā /
svargaṃ jagāma bho viprāḥ pārijātaś ca pādapaḥ // 212.7 //
yasmin dine harir yāto divaṃ saṃtyajya medinīm /
tasmin dine 'vatīrṇo 'yaṃ kālakāyaḥ kaliḥ kila // 212.8 //
plāvayām āsa tāṃ śūnyāṃ dvārakāṃ ca mahodadhiḥ /
yaduśreṣṭhagṛhaṃ tv ekaṃ nāplāvayata sāgaraḥ // 212.9 //
nātikrāmati bho viprās tad adyāpi mahodadhiḥ /
nityaṃ saṃnihitas tatra bhagavān keśavo yataḥ // 212.10 //
tad atīva mahāpuṇyaṃ sarvapātakanāśanam /
viṣṇukrīḍānvitaṃ sthānaṃ dṛṣṭvā pāpāt pramucyate // 212.11 //
pārthaḥ pañcanade deśe bahudhānyadhanānvite /
cakāra vāsaṃ sarvasya janasya munisattamāḥ // 212.12 //
tato lobhaḥ samabhavat pārthenaikena dhanvinā /
dṛṣṭvā striyo nīyamānā dasyūnāṃ nihateśvarāḥ // 212.13 //
tatas te pāpakarmāṇo lobhopahatacetasaḥ /
ābhīrā mantrayām āsuḥ sametyātyantadurmadāḥ // 212.14 //
ayam eko 'rjuno dhanvī strījanaṃ nihateśvaram /
nayaty asmān atikramya dhig etat kriyatāṃ balam // 212.15 //
hatvā garvasamārūḍho bhīṣmadroṇajayadrathān /
karṇādīṃś ca na jānāti balaṃ grāmanivāsinām // 212.16 //
balajyeṣṭhān narān anyān grāmyāṃś caiva viśeṣataḥ /
sarvān evāvajānāti kiṃ vo bahubhir uttaraiḥ // 212.17 //
tato yaṣṭipraharaṇā dasyavo loṣṭahāriṇaḥ /
sahasraśo 'bhyadhāvanta taṃ janaṃ nihateśvaram /
tato nivṛttaḥ kaunteyaḥ prāhābhīrān hasann iva // 212.18 //
nivartadhvam adharmajñā yadīto na mumūrṣavaḥ // 212.19 //
avajñāya vacas tasya jagṛhus te tadā dhanam /
strījanaṃ cāpi kaunteyād viṣvaksenaparigraham // 212.20 //
tato 'rjuno dhanur divyaṃ gāṇḍīvam ajaraṃ yudhi /
āropayitum ārebhe na śaśāka sa vīryavān // 212.21 //
cakāra sajjaṃ kṛcchrāt tu tad abhūc chithilaṃ punaḥ /
na sasmāra tathāstrāṇi cintayann api pāṇḍavaḥ // 212.22 //
śarān mumoca caiteṣu pārthaḥ śeṣān sa harṣitaḥ /
na bhedaṃ te paraṃ cakrur astā gāṇḍīvadhanvanā // 212.23 //
vahninā cākṣayā dattāḥ śarās te 'pi kṣayaṃ yayuḥ /
yudhyataḥ saha gopālair arjunasyābhavat kṣayaḥ // 212.24 //
acintayat tu kaunteyaḥ kṛṣṇasyaiva hi tad balam /
yan mayā śarasaṃghātaiḥ sabalā bhūbhṛto jitāḥ // 212.25 //
miṣataḥ pāṇḍuputrasya tatas tāḥ pramadottamāḥ /
apākṛṣyanta cābhīraiḥ kāmāc cānyāḥ pravavrajuḥ // 212.26 //
tataḥ śareṣu kṣīṇeṣu dhanuṣkoṭyā dhanaṃjayaḥ /
jaghāna dasyūṃs te cāsya prahārāñ jahasur dvijāḥ // 212.27 //
paśyatas tv eva pārthasya vṛṣṇyandhakavarastriyaḥ /
jagmur ādāya te mlecchāḥ samantān munisattamāḥ // 212.28 //
tataḥ sa duḥkhito jiṣṇuḥ kaṣṭaṃ kaṣṭam iti bruvan /
aho bhagavatā tena mukto 'smīti ruroda vai // 212.29 //
tad dhanus tāni cāstrāṇi sa rathas te ca vājinaḥ /
sarvam ekapade naṣṭaṃ dānam aśrotriye yathā // 212.30 //
aho cāti balaṃ daivaṃ vinā tena mahātmanā /
yad asāmarthyayukto 'haṃ nīcair nītaḥ parābhavam // 212.31 //
tau bāhū sa ca me muṣṭiḥ sthānaṃ tat so 'smi cārjunaḥ /
puṇyeneva vinā tena gataṃ sarvam asāratām // 212.32 //
mamārjunatvaṃ bhīmasya bhīmatvaṃ tatkṛtaṃ dhruvam /
vinā tena yad ābhīrair jito 'haṃ katham anyathā // 212.33 //
itthaṃ vadan yayau jiṣṇur indraprasthaṃ purottamam /
cakāra tatra rājānaṃ vajraṃ yādavanandanam // 212.34 //
sa dadarśa tato vyāsaṃ phālgunaḥ kānanāśrayam /
tam upetya mahābhāgaṃ vinayenābhyavādayat // 212.35 //
taṃ vandamānaṃ caraṇāv avalokya suniścitam /
uvāca pārthaṃ vicchāyaḥ katham atyantam īdṛśaḥ // 212.36 //
ajārajonugamanaṃ brahmahatyāthavā kṛtā /
jayāśābhaṅgaduḥkhī vā bhraṣṭacchāyo 'si sāṃpratam // 212.37 //
sāṃtānikādayo vā te yācamānā nirākṛtāḥ /
agamyastrīratir vāpi tenāsi vigataprabhaḥ // 212.38 //
bhuṅkte pradāya viprebhyo miṣṭam ekam atho bhavān /
kiṃ vā kṛpaṇavittāni hṛtāni bhavatārjuna // 212.39 //
kaccin na sūryavātasya gocaratvaṃ gato 'rjuna /
duṣṭacakṣur hato vāpi niḥśrīkaḥ katham anyathā // 212.40 //
spṛṣṭo nakhāmbhasā vāpi ghaṭāmbhaḥprokṣito 'pi vā /
tenātīvāsi vicchāyo nyūnair vā yudhi nirjitaḥ // 212.41 //
tataḥ pārtho viniḥśvasya śrūyatāṃ bhagavann iti /
prokto yathāvad ācaṣṭa viprā ātmaparābhavam // 212.42 //
yad balaṃ yac ca nas tejo yad vīryaṃ yat parākramaḥ /
yā śrīś chāyā ca naḥ so 'smān parityajya harir gataḥ // 212.43 //
itareṇeva mahatā smitapūrvābhibhāṣiṇā /
hīnā vayaṃ mune tena jātās tṛṇamayā iva // 212.44 //
astrāṇāṃ sāyakānāṃ ca gāṇḍīvasya tathā mama /
sāratā yābhavan mūrtā sa gataḥ puruṣottamaḥ // 212.45 //
yasyāvalokanād asmāñ śrīr jayaḥ saṃpad unnatiḥ /
na tatyāja sa govindas tyaktvāsmān bhagavān gataḥ // 212.46 //
bhīṣmadroṇāṅgarājādyās tathā duryodhanādayaḥ /
yatprabhāvena nirdagdhāḥ sa kṛṣṇas tyaktavān bhuvam // 212.47 //
niryauvanā hataśrīkā bhraṣṭacchāyeva me mahī /
vibhāti tāta naiko 'haṃ virahe tasya cakriṇaḥ // 212.48 //
yasyānubhāvād bhīṣmādyair mayy agnau śalabhāyitam /
vinā tenādya kṛṣṇena gopālair asmi nirjitaḥ // 212.49 //
gāṇḍīvaṃ triṣu lokeṣu khyātaṃ yad anubhāvataḥ /
mama tena vinābhīrair laguḍais tu tiraskṛtam // 212.50 //
strīsahasrāṇy anekāni hy anāthāni mahāmune /
yatato mama nītāni dasyubhir laguḍāyudhaiḥ // 212.51 //
ānīyamānam ābhīraiḥ sarvaṃ kṛṣṇāvarodhanam /
hṛtaṃ yaṣṭipraharaṇaiḥ paribhūya balaṃ mama // 212.52 //
niḥśrīkatā na me citraṃ yaj jīvāmi tad adbhutam /
nīcāvamānapaṅkāṅkī nirlajjo 'smi pitāmaha // 212.53 //
śrutvāhaṃ tasya tad vākyam abravaṃ dvijasattamāḥ /
duḥkhitasya ca dīnasya pāṇḍavasya mahātmanaḥ // 212.54 //
alaṃ te vrīḍayā pārtha na tvaṃ śocitum arhasi /
avehi sarvabhūteṣu kālasya gatir īdṛśī // 212.55 //
kālo bhavāya bhūtānām abhavāya ca pāṇḍava /
kālamūlam idaṃ jñātvā kuru sthairyam ato 'rjuna // 212.56 //
nadyaḥ samudrā girayaḥ sakalā ca vasuṃdharā /
devā manuṣyāḥ paśavas taravaś ca sarīsṛpāḥ // 212.57 //
sṛṣṭāḥ kālena kālena punar yāsyanti saṃkṣayam /
kālātmakam idaṃ sarvaṃ jñātvā śamam avāpnuhi // 212.58 //
yathāttha kṛṣṇamāhātmyaṃ tat tathaiva dhanaṃjaya /
bhārāvatārakāryārtham avatīrṇaḥ sa medinīm // 212.59 //
bhārākrāntā dharā yātā devānāṃ saṃnidhau purā /
tadartham avatīrṇo 'sau kāmarūpī janārdanaḥ // 212.60 //
tac ca niṣpāditaṃ kāryam aśeṣā bhūbhṛto hatāḥ /
vṛṣṇyandhakakulaṃ sarvaṃ tathā pārthopasaṃhṛtam // 212.61 //
na kiṃcid anyat kartavyam asya bhūmitale 'rjuna /
tato gataḥ sa bhagavān kṛtakṛtyo yathecchayā // 212.62 //
sṛṣṭiṃ sarge karoty eṣa devadevaḥ sthitiṃ sthitau /
ante tāpasamartho 'yaṃ sāṃprataṃ vai yathā kṛtam // 212.63 //
tasmāt pārtha na saṃtāpas tvayā kāryaḥ parābhavāt /
bhavanti bhavakāleṣu puruṣāṇāṃ parākramāḥ // 212.64 //
yatas tvayaikena hatā bhīṣmadroṇādayo nṛpāḥ /
teṣām arjuna kālotthaḥ kiṃ nyūnābhibhavo na saḥ // 212.65 //
viṣṇos tasyānubhāvena yathā teṣāṃ parābhavaḥ /
tvattas tathaiva bhavato dasyubhyo 'nte tadudbhavaḥ // 212.66 //
sa devo 'nyaśarīrāṇi samāviśya jagatsthitim /
karoti sarvabhūtānāṃ nāśaṃ cānte jagatpatiḥ // 212.67 //
bhavodbhave ca kaunteya sahāyas te janārdanaḥ /
bhavānte tvadvipakṣās te keśavenāvalokitāḥ // 212.68 //
kaḥ śraddadhyāt sagāṅgeyān hanyās tvaṃ sarvakauravān /
ābhīrebhyaś ca bhavataḥ kaḥ śraddadhyāt parābhavam // 212.69 //
pārthaitat sarvabhūteṣu harer līlāviceṣṭitam /
tvayā yat kauravā dhvastā yad ābhīrair bhavāñ jitaḥ // 212.70 //
gṛhītā dasyubhir yac ca rakṣitā bhavatā striyaḥ /
tad apy ahaṃ yathāvṛttaṃ kathayāmi tavārjuna // 212.71 //
aṣṭāvakraḥ purā vipra udavāsarato 'bhavat /
bahūn varṣagaṇān pārtha gṛṇan brahma sanātanam // 212.72 //
jiteṣv asurasaṃgheṣu merupṛṣṭhe mahotsavaḥ /
babhūva tatra gacchantyo dadṛśus taṃ surastriyaḥ // 212.73 //
rambhātilottamādyāś ca śataśo 'tha sahasraśaḥ /
tuṣṭuvus taṃ mahātmānaṃ praśaśaṃsuś ca pāṇḍava // 212.74 //
ākaṇṭhamagnaṃ salile jaṭābhāradharaṃ munim /
vinayāvanatāś caiva praṇemuḥ stotratatparāḥ // 212.75 //
yathā yathā prasanno 'bhūt tuṣṭuvus taṃ tathā tathā /
sarvās tāḥ kauravaśreṣṭha variṣṭhaṃ taṃ dvijanmanām // 212.76 //
prasanno 'haṃ mahābhāgā bhavatīnāṃ yad iṣyate /
mattas tad vriyatāṃ sarvaṃ pradāsyāmy api durlabham // 212.77 //
rambhātilottamādyāś ca divyāś cāpsaraso 'bruvan // 212.78 //
prasanne tvayy asaṃprāptaṃ kim asmākam iti dvijāḥ // 212.79 //
itarās tv abruvan vipra prasanno bhagavan yadi /
tad icchāmaḥ patiṃ prāptuṃ viprendra puruṣottamam // 212.80 //
evaṃ bhaviṣyatīty uktvā uttatāra jalān muniḥ /
tam uttīrṇaṃ ca dadṛśur virūpaṃ vakram aṣṭadhā // 212.81 //
taṃ dṛṣṭvā gūhamānānāṃ yāsāṃ hāsaḥ sphuṭo 'bhavat /
tāḥ śaśāpa muniḥ kopam avāpya kurunandana // 212.82 //
yasmād virūparūpaṃ māṃ matvā hāsāvamānanā /
bhavatībhiḥ kṛtā tasmād eṣa śāpaṃ dadāmi vaḥ // 212.83 //
matprasādena bhartāraṃ labdhvā tu puruṣottamam /
macchāpopahatāḥ sarvā dasyuhastaṃ gamiṣyatha // 212.84 //
ity udīritam ākarṇya munis tābhiḥ prasāditaḥ /
punaḥ surendralokaṃ vai prāha bhūyo gamiṣyatha // 212.85 //
evaṃ tasya muneḥ śāpād aṣṭāvakrasya keśavam /
bhartāraṃ prāpya tāḥ prāptā dasyuhastaṃ varāṅganāḥ // 212.86 //
tat tvayā nātra kartavyaḥ śoko 'lpo 'pi hi pāṇḍava /
tenaivākhilanāthena sarvaṃ tad upasaṃhṛtam // 212.87 //
bhavatāṃ copasaṃhāram āsannaṃ tena kurvatā /
balaṃ tejas tathā vīryaṃ māhātmyaṃ copasaṃhṛtam // 212.88 //
jātasya niyato mṛtyuḥ patanaṃ ca tathonnateḥ /
viprayogāvasānaṃ tu saṃyogaḥ saṃcayaḥ kṣayaḥ // 212.89 //
vijñāya na budhāḥ śokaṃ na harṣam upayānti ye /
teṣām evetare ceṣṭāṃ śikṣantaḥ santi tādṛśāḥ // 212.90 //
tasmāt tvayā naraśreṣṭha jñātvaitad bhrātṛbhiḥ saha /
parityajyākhilaṃ rājyaṃ gantavyaṃ tapase vanam // 212.91 //
tad gaccha dharmarājāya nivedyaitad vaco mama /
paraśvo bhrātṛbhiḥ sārdhaṃ gatiṃ vīra yathā kuru // 212.92 //
ity ukto dharmarājaṃ tu samabhyetya tathoktavān /
dṛṣṭaṃ caivānubhūtaṃ vā kathitaṃ tad aśeṣataḥ // 212.93 //
vyāsavākyaṃ ca te sarve śrutvārjunasamīritam /
rājye parīkṣitaṃ kṛtvā yayuḥ pāṇḍusutā vanam // 212.94 //
ity evaṃ vo muniśreṣṭhā vistareṇa mayoditam /
jātasya ca yador vaṃśe vāsudevasya ceṣṭitam // 212.95 //
aho kṛṣṇasya māhātmyam adbhutaṃ cātimānuṣam /
rāmasya ca muniśreṣṭha tvayoktaṃ bhuvi durlabham // 213.1 //
na tṛptim adhigacchāmaḥ śṛṇvanto bhagavatkathām /
tasmād brūhi mahābhāga bhūyo devasya ceṣṭitam // 213.2 //
prādurbhāvaḥ purāṇeṣu viṣṇor amitatejasaḥ /
satāṃ kathayatām eva varāha iti naḥ śrutam // 213.3 //
na jānīmo 'sya caritaṃ na vidhiṃ na ca vistaram /
na karmaguṇasadbhāvaṃ na hetutvamanīṣitam // 213.4 //
kimātmako varāho 'sau kā mūrtiḥ kā ca devatā /
kimācāraprabhāvo vā kiṃ vā tena tadā kṛtam // 213.5 //
yajñārthe samavetānāṃ miṣatāṃ ca dvijanmanām /
mahāvarāhacaritaṃ sarvalokasukhāvaham // 213.6 //
yathā nārāyaṇo brahman vārāhaṃ rūpam āsthitaḥ /
daṃṣṭrayā gāṃ samudrasthām ujjahārārimardanaḥ // 213.7 //
vistareṇaiva karmāṇi sarvāṇi ripughātinaḥ /
śrotuṃ no vartate buddhir hareḥ kṛṣṇasya dhīmataḥ // 213.8 //
karmaṇām ānupūrvyā ca prādurbhāvāś ca ye vibho /
yā vāsya prakṛtir brahmaṃs tāś cākhyātuṃ tvam arhasi // 213.9 //
praśnabhāro mahān eṣa bhavadbhiḥ samudāhṛtaḥ /
yathāśaktyā tu vakṣyāmi śrūyatāṃ vaiṣṇavaṃ yaśaḥ // 213.10 //
viṣṇoḥ prabhāvaśravaṇe diṣṭyā vo matir utthitā /
tasmād viṣṇoḥ samastā vai śṛṇudhvaṃ yāḥ pravṛttayaḥ // 213.11 //
sahasrāsyaṃ sahasrākṣaṃ sahasracaraṇaṃ ca yam /
sahasraśirasaṃ devaṃ sahasrakaram avyayam // 213.12 //
sahasrajihvaṃ bhāsvantaṃ sahasramukuṭaṃ prabhum /
sahasradaṃ sahasrādiṃ sahasrabhujam avyayam // 213.13 //
havanaṃ savanaṃ caiva hotāraṃ havyam eva ca /
pātrāṇi ca pavitrāṇi vediṃ dīkṣāṃ samit sruvam // 213.14 //
sruksomasūryamuśalaṃ prokṣaṇīṃ dakṣiṇāyanam /
adhvaryuṃ sāmagaṃ vipraṃ sadasyaṃ sadanaṃ sadaḥ // 213.15 //
yūpaṃ cakraṃ dhruvāṃ darvīṃ carūṃś colūkhalāni ca /
prāgvaṃśaṃ yajñabhūmiṃ ca hotāraṃ ca paraṃ ca yat // 213.16 //
hrasvāṇy atipramāṇāni sthāvarāṇi carāṇi ca /
prāyaścittāni vārghyaṃ ca sthaṇḍilāni kuśās tathā // 213.17 //
mantrayajñavahaṃ vahniṃ bhāgaṃ bhāgavahaṃ ca yat /
agrāsinaṃ somabhujaṃ hutārciṣam udāyudham // 213.18 //
āhur vedavido viprā yaṃ yajñe śāśvataṃ prabhum /
tasya viṣṇoḥ sureśasya śrīvatsāṅkasya dhīmataḥ // 213.19 //
prādurbhāvasahasrāṇi samatītāny anekaśaḥ /
bhūyaś caiva bhaviṣyanti hy evam āha pitāmahaḥ // 213.20 //
yat pṛcchadhvaṃ mahābhāgā divyāṃ puṇyām imāṃ kathām /
prādurbhāvāśritāṃ viṣṇoḥ sarvapāpaharāṃ śivām // 213.21 //
śṛṇudhvaṃ tāṃ mahābhāgās tadgatenāntarātmanā /
pravakṣyāmy ānupūrvyeṇa yat pṛcchadhvaṃ mamānaghāḥ // 213.22 //
vāsudevasya māhātmyaṃ caritaṃ ca mahāmateḥ /
hitārthaṃ suramartyānāṃ lokānāṃ prabhavāya ca // 213.23 //
bahuśaḥ sarvabhūtātmā prādurbhavati vīryavān /
prādurbhāvāṃś ca vakṣyāmi puṇyān divyān guṇānvitān // 213.24 //
supto yugasahasraṃ yaḥ prādurbhavati kāryataḥ /
pūrṇe yugasahasre 'tha devadevo jagatpatiḥ // 213.25 //
brahmā ca kapilaś caiva tryambakas tridaśās tathā /
devāḥ saptarṣayaś caiva nāgāś cāpsarasas tathā // 213.26 //
sanatkumāraś ca mahānubhāvo manur mahātmā bhagavān prajākaraḥ /
purāṇadevo 'tha purāṇi cakre pradīptavaiśvānaratulyatejāḥ // 213.27 //
yo 'sau cārṇavamadhyastho naṣṭe sthāvarajaṅgame /
naṣṭe devāsuranare pranaṣṭoragarākṣase // 213.28 //
yoddhukāmau durādharṣau tāv ubhau madhukaiṭabhau /
hatau bhagavatā tena tayor dattvāmitaṃ varam // 213.29 //
purā kamalanābhasya svapataḥ sāgarāmbhasi /
puṣkare tatra saṃbhūtā devāḥ sarṣigaṇās tathā // 213.30 //
eṣa pauṣkarako nāma prādurbhāvo mahātmanaḥ /
purāṇaṃ kathyate yatra devaśrutisamāhitam // 213.31 //
vārāhas tu śrutimukhaḥ prādurbhāvo mahātmanaḥ /
yatra viṣṇuḥ suraśreṣṭho vārāhaṃ rūpam āsthitaḥ // 213.32 //
vedapādo yūpadaṃṣṭraḥ kratudantaś citīmukhaḥ /
agnijihvo darbharomā brahmaśīrṣo mahātapāḥ // 213.33 //
ahorātrekṣaṇo divyo vedāṅgaḥ śrutibhūṣaṇaḥ /
ājyanāsaḥ sruvatuṇḍaḥ sāmaghoṣasvaro mahān // 213.34 //
satyadharmamayaḥ śrīmān kramavikramasatkṛtaḥ /
prāyaścittanakho ghoraḥ paśujānur mukhākṛtiḥ // 213.35 //
udgatāntro homaliṅgo bījauṣadhimahāphalaḥ /
vādyantarātmā mantrasphig vikṛtaḥ somaśoṇitaḥ // 213.36 //
vediskandho havirgandho havyakavyātivegavān /
prāgvaṃśakāyo dyutimān nānādīkṣābhir anvitaḥ // 213.37 //
dakṣiṇāhṛdayo yogī mahāsattramayo mahān /
upākarmāṣṭarucakaḥ pravargāvartabhūṣaṇaḥ // 213.38 //
nānācchandogatipatho guhyopaniṣadāsanaḥ /
chāyāpatnīsahāyo 'sau maṇiśṛṅga ivotthitaḥ // 213.39 //
mahīṃ sāgaraparyantāṃ saśailavanakānanām /
ekārṇavajalabhraṣṭām ekārṇavagataḥ prabhuḥ // 213.40 //
daṃṣṭrayā yaḥ samuddhṛtya lokānāṃ hitakāmyayā /
sahasraśīrṣo lokādiś cakāra jagatīṃ punaḥ // 213.41 //
evaṃ yajñavarāheṇa bhūtvā bhūtahitārthinā /
uddhṛtā pṛthivī devī sāgarāmbudharā purā // 213.42 //
vārāha eṣa kathito nārasiṃhas tato dvijāḥ /
yatra bhūtvā mṛgendreṇa hiraṇyakaśipur hataḥ // 213.43 //
purā kṛtayuge nāma surārir baladarpitaḥ /
daityānām ādipuruṣaś cakāra sumahat tapaḥ // 213.44 //
daśa varṣasahasrāṇi śatāni daśa pañca ca /
japopavāsaniratas tasthau maunavratasthitaḥ // 213.45 //
tataḥ śamadamābhyāṃ ca brahmacaryeṇa caiva hi /
prīto 'bhavat tatas tasya tapasā niyamena ca // 213.46 //
taṃ vai svayaṃbhūr bhagavān svayam āgamya bho dvijāḥ /
vimānenārkavarṇena haṃsayuktena bhāsvatā // 213.47 //
ādityair vasubhiḥ sārdhaṃ marudbhir daivatais tathā /
rudrair viśvasahāyaiś ca yakṣarākṣasakiṃnaraiḥ // 213.48 //
diśābhiḥ pradiśābhiś ca nadībhiḥ sāgarais tathā /
nakṣatraiś ca muhūrtaiś ca khecaraiś ca mahāgrahaiḥ // 213.49 //
devarṣibhis tapovṛddhaiḥ siddhair vidvadbhir eva ca /
rājarṣibhiḥ puṇyatamair gandharvair apsarogaṇaiḥ // 213.50 //
carācaraguruḥ śrīmān vṛtaḥ sarvaiḥ surais tathā /
brahmā brahmavidāṃ śreṣṭho daityaṃ vacanam abravīt // 213.51 //
prīto 'smi tava bhaktasya tapasānena suvrata /
varaṃ varaya bhadraṃ te yatheṣṭaṃ kāmam āpnuhi // 213.52 //
na devāsuragandharvā na yakṣoragarākṣasāḥ /
ṛṣayo vātha māṃ śāpaiḥ kruddhā lokapitāmaha // 213.53 //
śapeyus tapasā yuktā vara eṣa vṛto mayā /
na śastreṇa na vāstreṇa giriṇā pādapena vā // 213.54 //
na śuṣkeṇa na cārdreṇa na caivordhvaṃ na cāpy adhaḥ /
pāṇiprahāreṇaikena sabhṛtyabalavāhanam // 213.55 //
yo māṃ nāśayituṃ śaktaḥ sa me mṛtyur bhaviṣyati /
bhaveyam aham evārkaḥ somo vāyur hutāśanaḥ // 213.56 //
salilaṃ cāntarikṣaṃ ca ākāśaṃ caiva sarvaśaḥ /
ahaṃ krodhaś ca kāmaś ca varuṇo vāsavo yamaḥ /
dhanadaś ca dhanādhyakṣo yakṣaḥ kiṃpuruṣādhipaḥ // 213.57 //
ete divyā varās tāta mayā dattās tavādbhutāḥ /
sarvān kāmān imāṃs tāta prāpsyasi tvaṃ na saṃśayaḥ // 213.58 //
evam uktvā tu bhagavāñ jagāmāśu pitāmahaḥ /
vairājaṃ brahmasadanaṃ brahmarṣigaṇasevitam // 213.59 //
tato devāś ca nāgāś ca gandharvā munayas tathā /
varapradānaṃ śrutvaiva pitāmaham upasthitāḥ // 213.60 //
vareṇānena bhagavan bādhiṣyati sa no 'suraḥ /
tat prasīdāśu bhagavan vadho 'py asya vicintyatām // 213.61 //
bhagavan sarvabhūtānāṃ svayaṃbhūr ādikṛt prabhuḥ /
sraṣṭā ca havyakavyānām avyaktaṃ prakṛtir dhruvam // 213.62 //
tato lokahitaṃ vākyaṃ śrutvā devaḥ prajāpatiḥ /
provāca bhagavān vākyaṃ sarvadevagaṇāṃs tathā // 213.63 //
avaśyaṃ tridaśās tena prāptavyaṃ tapasaḥ phalam /
tapaso 'nte ca bhagavān vadhaṃ viṣṇuḥ kariṣyati // 213.64 //
etac chrutvā surāḥ sarve vākyaṃ paṅkajajanmanaḥ /
svāni sthānāni divyāni jagmus te vai mudānvitāḥ // 213.65 //
labdhamātre vare cāpi sarvāḥ so 'bādhata prajāḥ /
hiraṇyakaśipur daityo varadānena darpitaḥ // 213.66 //
āśrameṣu mahābhāgān munīn vai saṃśitavratān /
satyadharmaratān dāntāṃs tadā dharṣitavāṃs tathā // 213.67 //
tridivasthāṃs tathā devān parājitya mahābalaḥ /
trailokyaṃ vaśam ānīya svarge vasati so 'suraḥ // 213.68 //
yadā varamadonmatto vicaran dānavo bhuvi /
yajñīyān akarod daityān ayajñīyāś ca devatāḥ // 213.69 //
ādityā vasavaḥ sādhyā viśve ca marutas tathā /
śaraṇyaṃ śaraṇaṃ viṣṇum upatasthur mahābalam // 213.70 //
devabrahmamayaṃ yajñaṃ brahmadevaṃ sanātanam /
bhūtaṃ bhavyaṃ bhaviṣyaṃ ca prabhuṃ lokanamaskṛtam /
nārāyaṇaṃ vibhuṃ devaṃ śaraṇyaṃ śaraṇaṃ gatāḥ // 213.71 //
trāyasva no 'dya deveśa hiraṇyakaśipor bhayāt /
tvaṃ hi naḥ paramo devas tvaṃ hi naḥ paramo guruḥ // 213.72 //
tvaṃ hi naḥ paramo dhātā brahmādīnāṃ surottama /
utphullāmalapattrākṣa śatrupakṣakṣayaṃkara /
kṣayāya ditivaṃśasya śaraṇaṃ tvaṃ bhavasva naḥ // 213.73 //
bhayaṃ tyajadhvam amarā abhayaṃ vo dadāmy aham /
tathaiva tridivaṃ devāḥ pratilapsyatha mā ciram // 213.74 //
eṣo 'haṃ sagaṇaṃ daityaṃ varadānena darpitam /
avadhyam amarendrāṇāṃ dānavendraṃ nihanmi tam // 213.75 //
evam uktvā tu bhagavān visṛjya tridaśeśvarān /
hiraṇyakaśipoḥ sthānam ājagāma mahābalaḥ // 213.76 //
narasyārdhatanuṃ kṛtvā siṃhasyārdhatanuṃ prabhuḥ /
nārasiṃhena vapuṣā pāṇiṃ saṃspṛśya pāṇinā // 213.77 //
ghanajīmūtasaṃkāśo ghanajīmūtanisvanaḥ /
ghanajīmūtadīptaujā jīmūta iva vegavān // 213.78 //
daityaṃ so 'tibalaṃ dṛṣṭvā dṛptaśārdūlavikramaḥ /
dṛptair daityagaṇair guptaṃ hatavān ekapāṇinā // 213.79 //
nṛsiṃha eṣa kathito bhūyo 'yaṃ vāmanaḥ paraḥ /
yatra vāmanam āsthāya rūpaṃ daityavināśanam // 213.80 //
baler balavato yajñe balinā viṣṇunā purā /
vikramais tribhir akṣobhyāḥ kṣobhitās te mahāsurāḥ // 213.81 //
vipracittiḥ śivaḥ śaṅkur ayaḥśaṅkus tathaiva ca /
ayaḥśirā aśvaśirā hayagrīvaś ca vīryavān // 213.82 //
vegavān ketumān ugraḥ sogravyagro mahāsuraḥ /
puṣkaraḥ puṣkalaś caiva śāśvo 'śvapatir eva ca // 213.83 //
prahlādo 'śvapatiḥ kumbhaḥ saṃhrādo gamanapriyaḥ /
anuhrādo harihayo vārāhaḥ saṃharo 'nujaḥ // 213.84 //
śarabhaḥ śalabhaś caiva kupathaḥ krodhanaḥ krathaḥ /
bṛhatkīrtir mahājihvaḥ śaṅkukarṇo mahāsvanaḥ // 213.85 //
dīptajihvo 'rkanayano mṛgapādo mṛgapriyaḥ /
vāyur gariṣṭho namuciḥ sambaro viskaro mahān // 213.86 //
candrahantā krodhahantā krodhavardhana eva ca /
kālakaḥ kālakopaś ca vṛtraḥ krodho virocanaḥ // 213.87 //
gariṣṭhaś ca variṣṭhaś ca pralambanarakāv ubhau /
indratāpanavātāpī ketumān baladarpitaḥ // 213.88 //
asilomā pulomā ca bāṣkalaḥ pramado madaḥ /
svamiśraḥ kālavadanaḥ karālaḥ keśir eva ca // 213.89 //
ekākṣaś candramā rāhuḥ saṃhrādaḥ sambaraḥ svanaḥ /
śataghnīcakrahastāś ca tathā muśalapāṇayaḥ // 213.90 //
aśvayantrāyudhopetā bhindipālāyudhās tathā /
śūlolūkhalahastāś ca paraśvadhadharās tathā // 213.91 //
pāśamudgarahastāś ca tathā parighapāṇayaḥ /
mahāśilāpraharaṇāḥ śūlahastāś ca dānavāḥ // 213.92 //
nānāpraharaṇā ghorā nānāveśā mahābalāḥ /
kūrmakukkuṭavaktrāś ca śaśolūkamukhās tathā // 213.93 //
kharoṣṭravadanāś caiva varāhavadanās tathā /
mārjāraśikhivaktrāś ca mahāvaktrās tathā pare // 213.94 //
nakrameṣānanāḥ śūrā gojāvimahiṣānanāḥ /
godhāśallakivaktrāś ca kroṣṭuvaktrāś ca dānavāḥ // 213.95 //
ākhudarduravaktrāś ca ghorā vṛkamukhās tathā /
bhīmā makaravaktrāś ca krauñcavaktrāś ca dānavāḥ // 213.96 //
aśvānanāḥ kharamukhā mayūravadanās tathā /
gajendracarmavasanās tathā kṛṣṇājināmbarāḥ // 213.97 //
cīrasaṃvṛtagātrāś ca tathā nīlakavāsasaḥ /
uṣṇīṣiṇo mukuṭinas tathā kuṇḍalino 'surāḥ // 213.98 //
kirīṭino lambaśikhāḥ kambugrīvāḥ suvarcasaḥ /
nānāveśadharā daityā nānāmālyānulepanāḥ // 213.99 //
svāny āyudhāni saṃgṛhya pradīptāni ca tejasā /
kramamāṇaṃ hṛṣīkeśam upāvartanta sarvaśaḥ // 213.100 //
pramathya sarvān daiteyān pādahastatalair vibhuḥ /
rūpaṃ kṛtvā mahābhīmaṃ jahārāśu sa medinīm // 213.101 //
tasya vikramato bhūmiṃ candrādityau stanāntare /
nabhaḥ prakramamāṇasya nābhyāṃ kila tathā sthitau // 213.102 //
param ākramamāṇasya jānudeśe vyavasthitau /
viṣṇor amitavīryasya vadanty evaṃ dvijātayaḥ // 213.103 //
hṛtvā sa medinīṃ kṛtsnāṃ hatvā cāsurapuṃgavān /
dadau śakrāya vasudhāṃ viṣṇur balavatāṃ varaḥ // 213.104 //
eṣa vo vāmano nāma prādurbhāvo mahātmanaḥ /
vedavidbhir dvijair etat kathyate vaiṣṇavaṃ yaśaḥ // 213.105 //
bhūyo bhūtātmano viṣṇoḥ prādurbhāvo mahātmanaḥ /
dattātreya iti khyātaḥ kṣamayā parayā yutaḥ // 213.106 //
tena naṣṭeṣu vedeṣu prakriyāsu makheṣu ca /
cāturvarṇye ca saṃkīrṇe dharme śithilatāṃ gate // 213.107 //
ativardhati cādharme satye naṣṭe 'nṛte sthite /
prajāsu śīryamāṇāsu dharme cākulatāṃ gate // 213.108 //
sayajñāḥ sakriyā vedāḥ pratyānītā hi tena vai /
cāturvarṇyam asaṃkīrṇaṃ kṛtaṃ tena mahātmanā // 213.109 //
tena haihayarājasya kārtavīryasya dhīmataḥ /
varadena varo datto dattātreyeṇa dhīmatā // 213.110 //
etad bāhudvayaṃ yat te tat te mama kṛte nṛpa /
śatāni daśa bāhūnāṃ bhaviṣyanti na saṃśayaḥ // 213.111 //
pālayiṣyasi kṛtsnāṃ ca vasudhāṃ vasudheśvara /
durnirīkṣyo 'rivṛndānāṃ yuddhasthaś ca bhaviṣyasi // 213.112 //
eṣa vo vaiṣṇavaḥ śrīmān prādurbhāvo 'dbhutaḥ śubhaḥ /
bhūyaś ca jāmadagnyo 'yaṃ prādurbhāvo mahātmanaḥ // 213.113 //
yatra bāhusahasreṇa dviṣatāṃ durjayaṃ raṇe /
rāmo 'rjunam anīkasthaṃ jaghāna nṛpatiṃ prabhuḥ // 213.114 //
rathasthaṃ pārthivaṃ rāmaḥ pātayitvārjunaṃ bhuvi /
dharṣayitvārjunaṃ rāmaḥ krośamānaṃ ca meghavat // 213.115 //
kṛtsnaṃ bāhusahasraṃ ca ciccheda bhṛgunandanaḥ /
paraśvadhena dīptena jñātibhiḥ sahitasya vai // 213.116 //
kīrṇā kṣatriyakoṭībhir merumandarabhūṣaṇā /
triḥ saptakṛtvaḥ pṛthivī tena niḥkṣatriyā kṛtā // 213.117 //
kṛtvā niḥkṣatriyāṃ caināṃ bhārgavaḥ sumahāyaśāḥ /
sarvapāpavināśāya vājimedhena ceṣṭavān // 213.118 //
yasmin yajñe mahādāne dakṣiṇāṃ bhṛgunandanaḥ /
mārīcāya dadau prītaḥ kaśyapāya vasuṃdharām // 213.119 //
vāraṇāṃs turagāñ śubhrān rathāṃś ca rathināṃ varaḥ /
hiraṇyam akṣayaṃ dhenur gajendrāṃś ca mahīpatiḥ // 213.120 //
dadau tasmin mahāyajñe vājimedhe mahāyaśāḥ /
adyāpi ca hitārthāya lokānāṃ bhṛgunandanaḥ // 213.121 //
caramāṇas tapo ghoraṃ jāmadagnyaḥ punaḥ prabhuḥ /
āste vai devavac chrīmān mahendre parvatottame // 213.122 //
eṣa viṣṇoḥ sureśasya śāśvatasyāvyayasya ca /
jāmadagnya iti khyātaḥ prādurbhāvo mahātmanaḥ // 213.123 //
caturviṃśe yuge vāpi viśvāmitrapuraḥsaraḥ /
jajñe daśarathasyātha putraḥ padmāyatekṣaṇaḥ // 213.124 //
kṛtvātmānaṃ mahābāhuś caturdhā prabhur īśvaraḥ /
loke rāma iti khyātas tejasā bhāskaropamaḥ // 213.125 //
prasādanārthaṃ lokasya rakṣasāṃ nigrahāya ca /
dharmasya ca vivṛddhyarthaṃ jajñe tatra mahāyaśāḥ // 213.126 //
tam apy āhur manuṣyendraṃ sarvabhūtahite ratam /
yaḥ samāḥ sarvadharmajñaś caturdaśa vane 'vasat // 213.127 //
lakṣmaṇānucaro rāmaḥ sarvabhūtahite rataḥ /
caturdaśa vane taptvā tapo varṣāṇi rāghavaḥ // 213.128 //
rūpiṇī tasya pārśvasthā sīteti prathitā jane /
pūrvoditā tu yā lakṣmīr bhartāram anugacchati // 213.129 //
janasthāne vasan kāryaṃ tridaśānāṃ cakāra saḥ /
tasyāpakāriṇaṃ krūraṃ paulastyaṃ manujarṣabhaḥ // 213.130 //
sītāyāḥ padam anvicchan nijaghāna mahāyaśāḥ /
devāsuragaṇānāṃ ca yakṣarākṣasabhoginām // 213.131 //
yatrāvadhyaṃ rākṣasendraṃ rāvaṇaṃ yudhi durjayam /
yuktaṃ rākṣasakoṭībhir nīlāñjanacayopamam // 213.132 //
trailokyadrāvaṇaṃ krūraṃ rāvaṇaṃ rākṣaseśvaram /
durjayaṃ durdharaṃ dṛptaṃ śārdūlasamavikramam // 213.133 //
durnirīkṣyaṃ suragaṇair varadānena darpitam /
jaghāna sacivaiḥ sārdhaṃ sasainyaṃ rāvaṇaṃ yudhi // 213.134 //
mahābhragaṇasaṃkāśaṃ mahākāyaṃ mahābalam /
rāvaṇaṃ nijaghānāśu rāmo bhūtapatiḥ purā // 213.135 //
sugrīvasya kṛte yena vānarendro mahābalaḥ /
vālī vinihataḥ saṃkhye sugrīvaś cābhiṣecitaḥ // 213.136 //
madhoś ca tanayo dṛpto lavaṇo nāma dānavaḥ /
hato madhuvane vīro varamatto mahāsuraḥ // 213.137 //
yajñavighnakarau yena munīnāṃ bhāvitātmanām /
mārīcaś ca subāhuś ca balena balināṃ varau // 213.138 //
nihatau ca nirāśau ca kṛtau tena mahātmanā /
samare yuddhaśauṇḍena tathānye cāpi rākṣasāḥ // 213.139 //
virādhaś ca kabandhaś ca rākṣasau bhīmavikramau /
jaghāna puruṣavyāghro gandharvau śāpamohitau // 213.140 //
hutāśanārkāṃśutaḍidguṇābhaiḥ prataptajāmbūnadacitrapuṅkhaiḥ /
mahendravajrāśanitulyasārai ripūn sa rāmaḥ samare nijaghne // 213.141 //
tasmai dattāni śastrāṇi viśvāmitreṇa dhīmatā /
vadhārthaṃ devaśatrūṇāṃ durdharṣāṇāṃ surair api // 213.142 //
vartamāne makhe yena janakasya mahātmanaḥ /
bhagnaṃ māheśvaraṃ cāpaṃ krīḍatā līlayā purā // 213.143 //
etāni kṛtvā karmāṇi rāmo dharmabhṛtāṃ varaḥ /
daśāśvamedhāñ jārūthyān ājahāra nirargalān // 213.144 //
nāśrūyantāśubhā vāco nākulaṃ māruto vavau /
na vittaharaṇaṃ cāsīd rāme rājyaṃ praśāsati // 213.145 //
paridevanti vidhavā nānarthāś ca kadācana /
sarvam āsīc chubhaṃ tatra rāme rājyaṃ praśāsati // 213.146 //
na prāṇināṃ bhayaṃ cāsīj jalāgnyanilaghātajam /
na cāpi vṛddhā bālānāṃ pretakāryāṇi cakrire // 213.147 //
brahmacaryaparaṃ kṣatraṃ viśas tu kṣatriye ratāḥ /
śūdrāś caiva hi varṇāṃs trīñ śuśrūṣanty anahaṃkṛtāḥ // 213.148 //
nāryo nātyacaran bhartṝn bhāryāṃ nātyacarat patiḥ /
sarvam āsīj jagad dāntaṃ nirdasyur abhavan mahī // 213.149 //
rāma eko 'bhavad bhartā rāmaḥ pālayitābhavat /
āsan varṣasahasrāṇi tathā putrasahasriṇaḥ // 213.150 //
arogāḥ prāṇinaś cāsan rāme rājyaṃ praśāsati /
devatānām ṛṣīṇāṃ ca manuṣyāṇāṃ ca sarvaśaḥ // 213.151 //
pṛthivyāṃ samavāyo 'bhūd rāme rājyaṃ praśāsati /
gāthām apy atra gāyanti ye purāṇavido janāḥ // 213.152 //
rāme nibaddhatattvārthā māhātmyaṃ tasya dhīmataḥ /
śyāmo yuvā lohitākṣo dīptāsyo mitabhāṣitaḥ // 213.153 //
ājānubāhuḥ sumukhaḥ siṃhaskandho mahābhujaḥ /
daśa varṣasahasrāṇi rāmo rājyam akārayat // 213.154 //
ṛksāmayajuṣāṃ ghoṣo jyāghoṣaś ca mahātmanaḥ /
avyucchinno 'bhavad rāṣṭre dīyatāṃ bhujyatām iti // 213.155 //
sattvavān guṇasaṃpanno dīpyamānaḥ svatejasā /
ati candraṃ ca sūryaṃ ca rāmo dāśarathir babhau // 213.156 //
īje kratuśataiḥ puṇyaiḥ samāptavaradakṣiṇaiḥ /
hitvāyodhyāṃ divaṃ yāto rāghavo hi mahābalaḥ // 213.157 //
evam eva mahābāhur ikṣvākukulanandanaḥ /
rāvaṇaṃ sagaṇaṃ hatvā divam ācakrame vibhuḥ // 213.158 //
aparaḥ keśavasyāyaṃ prādurbhāvo mahātmanaḥ /
vikhyāto māthure kalpe sarvalokahitāya vai // 213.159 //
yatra śālvaṃ ca caidyaṃ ca kaṃsaṃ dvividam eva ca /
ariṣṭaṃ vṛṣabhaṃ keśiṃ pūtanāṃ daityadārikām // 213.160 //
nāgaṃ kuvalayāpīḍaṃ cāṇūraṃ muṣṭikaṃ tathā /
daityān mānuṣadehena sūdayām āsa vīryavān // 213.161 //
chinnaṃ bāhusahasraṃ ca bāṇasyādbhutakarmaṇaḥ /
narakaś ca hataḥ saṃkhye yavanaś ca mahābalaḥ // 213.162 //
hṛtāni ca mahīpānāṃ sarvaratnāni tejasā /
durācārāś ca nihitāḥ pārthivā ye mahītale // 213.163 //
eṣa lokahitārthāya prādurbhāvo mahātmanaḥ /
kalkī viṣṇuyaśā nāma śambhalagrāmasaṃbhavaḥ // 213.164 //
sarvalokahitārthāya bhūyo devo mahāyaśāḥ /
ete cānye ca bahavo divyā devagaṇair vṛtāḥ // 213.165 //
prādurbhāvāḥ purāṇeṣu gīyante brahmavādibhiḥ /
yatra devā vimuhyanti prādurbhāvānukīrtane // 213.166 //
purāṇaṃ vartate yatra vedaśrutisamāhitam /
etad uddeśamātreṇa prādurbhāvānukīrtanam // 213.167 //
kīrtitaṃ kīrtanīyasya sarvalokaguror vibhoḥ /
prīyante pitaras tasya prādurbhāvānukīrtanāt // 213.168 //
viṣṇor amitavīryasya yaḥ śṛṇoti kṛtāñjaliḥ // 213.169 //
etāś ca yogeśvarayogamāyāḥ śrutvā naro mucyati sarvapāpaiḥ /
ṛddhiṃ samṛddhiṃ vipulāṃś ca bhogān prāpnoti śīghraṃ bhagavatprasādāt // 213.170 //
evaṃ mayā muniśreṣṭhā viṣṇor amitatejasaḥ /
sarvapāpaharāḥ puṇyāḥ prādurbhāvāḥ prakīrtitāḥ // 213.171 //
na tṛptim adhigacchāmaḥ puṇyadharmāmṛtasya ca /
mune tvanmukhagītasya tathā kautūhalaṃ hi naḥ // 214.1 //
utpattiṃ pralayaṃ caiva bhūtānāṃ karmaṇo gatim /
vetsi sarvaṃ mune tena pṛcchāmas tvāṃ mahāmatim // 214.2 //
śrūyate yamalokasya mārgaḥ paramadurgamaḥ /
duḥkhakleśakaraḥ śaśvat sarvabhūtabhayāvahaḥ // 214.3 //
kathaṃ tena narā yānti mārgeṇa yamasādanam /
pramāṇaṃ caiva mārgasya brūhi no vadatāṃ vara // 214.4 //
mune pṛcchāma sarvajña brūhi sarvam aśeṣataḥ /
kathaṃ narakaduḥkhāni nāpnuvanti narān mune // 214.5 //
kenopāyena dānena dharmeṇa niyamena ca /
mānuṣasya ca yāmyasya lokasya kiyad antaram // 214.6 //
kathaṃ ca svargatiṃ yānti narakaṃ kena karmaṇā /
svargasthānāni kiyanti kiyanti narakāṇi ca // 214.7 //
kathaṃ sukṛtino yānti kathaṃ duṣkṛtakāriṇaḥ /
kiṃ rūpaṃ kiṃ pramāṇaṃ vā ko varṇas tūbhayor api /
jīvasya nīyamānasya yamalokaṃ bravīhi naḥ // 214.8 //
śṛṇudhvaṃ muniśārdūlā vadato mama suvratāḥ /
saṃsāracakram ajaraṃ sthitir yasya na vidyate // 214.9 //
so 'haṃ vadāmi vaḥ sarvaṃ yamamārgasya nirṇayam /
utkrāntikālād ārabhya yathā nānyo vadiṣyati // 214.10 //
svarūpaṃ caiva mārgasya yan māṃ pṛcchatha sattamāḥ /
yamalokasya cādhvānam antaraṃ mānuṣasya ca // 214.11 //
yojanānāṃ sahasrāṇi ṣaḍaśītis tad antaram /
taptatāmram ivātaptaṃ tad adhvānam udāhṛtam // 214.12 //
tad avaśyaṃ hi gantavyaṃ prāṇibhir jīvasaṃjñakaiḥ /
puṇyān puṇyakṛto yānti pāpān pāpakṛto 'dhamāḥ // 214.13 //
dvāviṃśatiś ca narakā yamasya viṣaye sthitāḥ /
yeṣu duṣkṛtakarmāṇo vipacyante pṛthak pṛthak // 214.14 //
narako rauravo raudraḥ śūkaras tāla eva ca /
kumbhīpāko mahāghoraḥ śālmalo 'tha vimohanaḥ // 214.15 //
kīṭādaḥ kṛmibhakṣaś ca nālābhakṣo bhramas tathā /
nadyaḥ pūyavahāś cānyā rudhirāmbhas tathaiva ca // 214.16 //
agnijvālo mahāghoraḥ saṃdaṃśaḥ śunabhojanaḥ /
ghorā vaitaraṇī caiva asipattravanaṃ tathā // 214.17 //
na tatra vṛkṣacchāyā vā na taḍāgāḥ sarāṃsi ca /
na vāpyo dīrghikā vāpi na kūpo na prapā sabhā // 214.18 //
na maṇḍapo nāyatanaṃ na nadyo na ca parvatāḥ /
na kiṃcid āśramasthānaṃ vidyate tatra vartmani // 214.19 //
yatra viśramate śrāntaḥ puruṣo 'tīvakarṣitaḥ /
avaśyam eva gantavyaḥ sa sarvais tu mahāpathaḥ // 214.20 //
prāpte kāle tu saṃtyajya suhṛdbandhudhanādikam /
jarāyujāṇḍajāś caiva svedajāś codbhijās tathā // 214.21 //
jaṅgamājaṅgamāś caiva gamiṣyanti mahāpatham /
devāsuramanuṣyaiś ca vaivasvatavaśānugaiḥ // 214.22 //
strīpuṃnapuṃsakaiś caiva pṛthivyāṃ jīvasaṃjñitaiḥ /
pūrvāhṇe cāparāhṇe vā madhyāhne vā tathā punaḥ // 214.23 //
saṃdhyākāle 'rdharātre vā pratyūṣe vāpy upasthite /
vṛddhair vā madhyamair vāpi yauvanasthais tathaiva ca // 214.24 //
garbhavāse 'tha bālye vā gantavyaḥ sa mahāpathaḥ /
pravāsasthair gṛhasthair vā parvatasthaiḥ sthale 'pi vā // 214.25 //
kṣetrasthair vā jalasthair vā gṛhamadhyagatais tathā /
āsīnaiś cāsthitair vāpi śayanīyagatais tathā // 214.26 //
jāgradbhir vā prasuptair vā gantavyaḥ sa mahāpathaḥ /
ihānubhūya nirdiṣṭam āyur jantuḥ svayaṃ tadā // 214.27 //
tasyānte ca svayaṃ prāṇair anicchann api mucyate /
jalam agnir viṣaṃ śastraṃ kṣud vyādhiḥ patanaṃ gireḥ // 214.28 //
nimittaṃ kiṃcid āsādya dehī prāṇair vimucyate /
vihāya sumahat kṛtsnaṃ śarīraṃ pāñcabhautikam // 214.29 //
anyac charīram ādatte yātanīyaṃ svakarmajam /
dṛḍhaṃ śarīram āpnoti sukhaduḥkhopabhuktaye // 214.30 //
tena bhuṅkte sa kṛcchrāṇi pāpakartā naro bhṛśam /
sukhāni dhārmiko hṛṣṭa iha nīto yamakṣaye // 214.31 //
ūṣmā prakupitaḥ kāye tīvravāyusamīritaḥ /
bhinatti marmasthānāni dīpyamāno nirandhanaḥ // 214.32 //
udāno nāma pavanas tataś cordhvaṃ pravartate /
bhujyatām ambubhakṣyāṇām adhogatinirodhakṛt // 214.33 //
tato yenāmbudānāni kṛtāny annarasās tathā /
dattāḥ sa tasyām āhlādam āpadi pratipadyate // 214.34 //
annāni yena dattāni śraddhāpūtena cetasā /
so 'pi tṛptim avāpnoti vināpy annena vai tadā // 214.35 //
yenānṛtāni noktāni prītibhedaḥ kṛto na ca /
āstikaḥ śraddadhānaś ca sukhamṛtyuṃ sa gacchati // 214.36 //
devabrāhmaṇapūjāyāṃ niratāś cānasūyakāḥ /
śuklā vadānyā hrīmantas te narāḥ sukhamṛtyavaḥ // 214.37 //
yaḥ kāmān nāpi saṃrambhān na dveṣād dharmam utsṛjet /
yathoktakārī saumyaś ca sa sukhaṃ mṛtyum ṛcchati // 214.38 //
vāridās tṛṣitānāṃ ye kṣudhitānnapradāyinaḥ /
prāpnuvanti narāḥ kāle mṛtyuṃ sukhasamanvitam // 214.39 //
śītaṃ jayanti dhanadās tāpaṃ candanadāyinaḥ /
prāṇaghnīṃ vedanāṃ kaṣṭāṃ ye cānyodvegadhāriṇaḥ // 214.40 //
mohaṃ jñānapradātāras tathā dīpapradās tamaḥ /
kūṭasākṣī mṛṣāvādī yo gurur nānuśāsti vai // 214.41 //
te mohamṛtyavaḥ sarve tathā ye vedanindakāḥ /
vibhīṣaṇāḥ pūtigandhāḥ kūṭamudgarapāṇayaḥ // 214.42 //
āgacchanti durātmāno yamasya puruṣās tathā /
prāpteṣu dṛkpathaṃ teṣu jāyate tasya vepathuḥ // 214.43 //
krandaty avirataḥ so 'tha bhrātṛmātṛpitṛṃs tathā /
sā tu vāg asphuṭā viprā ekavarṇā vibhāvyate // 214.44 //
dṛṣṭir vibhrāmyate trāsāt kāsāvṛṣṭy aty athānanam /
tataḥ sa vedanāviṣṭaṃ tac charīraṃ vimuñcati // 214.45 //
vāyvagrasārī tadrūpadeham anyat prapadyate /
tatkarmayātanārthe ca na mātṛpitṛsaṃbhavam // 214.46 //
tatpramāṇavayovasthāsaṃsthānaiḥ prāpyate vyathā /
tato dūto yamasyātha pāśair badhnāti dāruṇaiḥ // 214.47 //
jantoḥ saṃprāptakālasya vedanārtasya vai bhṛśam /
bhūtaiḥ saṃtyaktadehasya kaṇṭhaprāptānilasya ca // 214.48 //
śarīrāc cyāvito jīvo roravīti tatholbaṇam /
nirgato vāyubhūtas tu ṣāṭkauśikakalevare // 214.49 //
mātṛbhiḥ pitṛbhiś caiva bhrātṛbhir mātulais tathā /
dāraiḥ putrair vayasyaiś ca gurubhis tyajyate bhuvi // 214.50 //
dṛśyamānaś ca tair dīnair aśrupūrṇekṣaṇair bhṛśam /
svaśarīraṃ samutsṛjya vāyubhūtas tu gacchati // 214.51 //
andhakāram apāraṃ ca mahāghoraṃ tamovṛtam /
sukhaduḥkhapradātāraṃ durgamaṃ pāpakarmaṇām // 214.52 //
duḥsahaṃ ca durantaṃ ca durnirīkṣaṃ durāsadam /
durāpam atidurgaṃ ca pāpiṣṭhānāṃ sadāhitam // 214.53 //
kṛṣyamāṇāś ca tair bhūtair yāmyaiḥ pāśais tu saṃyatāḥ /
mudgarais tāḍyamānāś ca nīyante taṃ mahāpatham // 214.54 //
kṣīṇāyuṣaṃ samālokya prāṇinaṃ cāyuṣakṣaye /
ninīṣavaḥ samāyānti yamadūtā bhayaṃkarāḥ // 214.55 //
ārūḍhā yānakāle tu ṛkṣavyāghrakhareṣu ca /
uṣṭreṣu vānareṣv anye vṛścikeṣu vṛkeṣu ca // 214.56 //
ulūkasarpamārjāraṃ tathānye gṛdhravāhanāḥ /
śyenaśṛgālam ārūḍhāḥ saraghākaṅkavāhanāḥ // 214.57 //
varāhapaśuvetālamahiṣāsyās tathā pare /
nānārūpadharā ghorāḥ sarvaprāṇibhayaṃkarāḥ // 214.58 //
dīrghamuṣkāḥ karālāsyā vakranāsās trilocanāḥ /
mahāhanukapolāsyāḥ pralambadaśanacchadāḥ // 214.59 //
nirgatair vikṛtākārair daśanair aṅkuropamaiḥ /
māṃsaśoṇitadigdhāṅgā daṃṣṭrābhir bhṛśam ulbaṇaiḥ // 214.60 //
mukhaiḥ pātālasadṛśair jvalajjihvair bhayaṃkaraiḥ /
netraiḥ suvikṛtākārair jvalatpiṅgalacañcalaiḥ // 214.61 //
mārjārolūkakhadyotaśakragopavad uddhataiḥ /
kekaraiḥ saṃkulais stabdhair locanaiḥ pāvakopamaiḥ // 214.62 //
bhṛśam ābharaṇair bhīmair ābaddhair bhujagopamaiḥ /
śoṇāsaralagātraiś ca muṇḍamālāvibhūṣitaiḥ // 214.63 //
kaṇṭhasthakṛṣṇasarpaiś ca phūtkāraravabhīṣaṇaiḥ /
vahnijvālopamaiḥ keśaiḥ stabdharukṣair bhayaṃkaraiḥ // 214.64 //
babhrupiṅgalalolaiś ca kadruśmaśrubhir āvṛtāḥ /
bhujadaṇḍair mahāghoraiḥ pralambaiḥ parighopamaiḥ // 214.65 //
kecid dvibāhavas tatra tathānye ca caturbhujāḥ /
dviraṣṭabāhavaś cānye daśaviṃśabhujās tathā // 214.66 //
asaṃkhyātabhujāś cānye kecid bāhusahasriṇaḥ /
āyudhair vikṛtākāraiḥ prajvaladbhir bhayānakaiḥ // 214.67 //
śaktitomaracakrādyaiḥ sudīptair vividhāyudhaiḥ /
pāśaśṛṅkhaladaṇḍaiś ca bhīṣayanto mahābalāḥ // 214.68 //
āgacchanti mahāraudrā martyānām āyuṣaḥ kṣaye /
grahītuṃ prāṇinaḥ sarve yamasyājñākarās tathā // 214.69 //
yat tac charīram ādatte yātanīyaṃ svakarmajam /
tad asya nīyate jantor yamasya sadanaṃ prati // 214.70 //
baddhvā tat kālapāśaiś ca nigaḍair vajraśṛṅkhalaiḥ /
tāḍayitvā bhṛśaṃ kruddhair nīyate yamakiṃkaraiḥ // 214.71 //
praskhalantaṃ rudantaṃ ca ākrośantaṃ muhur muhuḥ /
hā tāta mātaḥ putreti vadantaṃ karmadūṣitam // 214.72 //
āhatya niśitaiḥ śūlair mudgarair niśitair ghanaiḥ /
khaḍgaśaktiprahāraiś ca vajradaṇḍaiḥ sudāruṇaiḥ // 214.73 //
bhartsyamāno mahārāvair vajraśaktisamanvitaiḥ /
ekaikaśo bhṛśaṃ kruddhais tāḍayadbhiḥ samantataḥ // 214.74 //
sa muhyamāno duḥkhārtaḥ pratapaṃś ca itas tataḥ /
ākṛṣya nīyate jantur adhvānaṃ subhayaṃkaraiḥ // 214.75 //
kuśakaṇṭakavalmīkaśaṅkupāṣāṇaśarkare /
tathā pradīptajvalane kṣāravajraśatotkaṭe // 214.76 //
pradīptādityataptena dahyamānas tadaṃśubhiḥ /
kṛṣyate yamadūtaiś ca śivāsaṃnādabhīṣaṇaiḥ // 214.77 //
vikṛṣyamāṇas tair ghorair bhakṣyamāṇaḥ śivāśataiḥ /
prayāti dāruṇe mārge pāpakarmā yamālayam // 214.78 //
kvacid bhītaiḥ kvacit trastaiḥ praskhaladbhiḥ kvacit kvacit /
duḥkhenākrandamānaiś ca gantavyaḥ sa mahāpathaḥ // 214.79 //
nirbhartsyamānair udvignair vidrutair bhayavihvalaiḥ /
kampamānaśarīrais tu gantavyaṃ jīvasaṃjñakaiḥ // 214.80 //
kaṇṭakākīrṇamārgeṇa saṃtaptasikatena ca /
dahyamānais tu gantavyaṃ narair dānavivarjitaiḥ // 214.81 //
medaḥśoṇitadurgandhair bastagātraiś ca pūgaśaḥ /
dagdhasphuṭatvacākīrṇair gantavyaṃ jīvaghātakaiḥ // 214.82 //
kūjadbhiḥ krandamānaiś ca vikrośadbhiś ca visvaram /
vedanārtaiś ca sadbhiś ca gantavyaṃ jīvaghātakaiḥ // 214.83 //
śaktibhir bhindipālaiś ca khaḍgatomarasāyakaiḥ /
bhidyadbhis tīkṣṇaśūlāgrair gantavyaṃ jīvaghātakaiḥ // 214.84 //
śvānair vyāghrair vṛkaiḥ kaṅkair bhakṣyamāṇaiś ca pāpibhiḥ // 214.85 //
kṛntadbhiḥ krakacāghātair gantavyaṃ māṃsakhādibhiḥ /
mahiṣarṣabhaśṛṅgāgrair bhidyamānaiḥ samantataḥ // 214.86 //
ullikhadbhiḥ śūkaraiś ca gantavyaṃ māṃsakhādakaiḥ /
sūcībhramarakākolamakṣikābhiś ca saṃghaśaḥ // 214.87 //
bhujyamānaiś ca gantavyaṃ pāpiṣṭhair madhughātakaiḥ /
viśvastaṃ svāminaṃ mitraṃ striyaṃ vā yas tu ghātayet // 214.88 //
śastrair nikṛtyamānaiś ca gantavyaṃ cāturair naraiḥ /
ghātayanti ca ye jantūṃs tāḍayanti nirāgasaḥ // 214.89 //
rākṣasair bhakṣyamāṇās te yānti yāmyapathaṃ narāḥ /
ye haranti parastrīṇāṃ varaprāvaraṇāni ca // 214.90 //
te yānti vidrutā nagnāḥ pretībhūtā yamālayam /
vāso dhānyaṃ hiraṇyaṃ vā gṛhakṣetram athāpi vā // 214.91 //
ye haranti durātmānaḥ pāpiṣṭhāḥ pāpakarmiṇaḥ /
pāṣāṇair laguḍair daṇḍais tāḍyamānais tu jarjaraiḥ // 214.92 //
vahadbhiḥ śoṇitaṃ bhūri gantavyaṃ tu yamālayam /
brahmasvaṃ ye harantīha narā narakanirbhayāḥ // 214.93 //
tāḍayanti tathā viprān ākrośanti narādhamāḥ /
śuṣkakāṣṭhanibaddhās te chinnakarṇākṣināsikāḥ // 214.94 //
pūyaśoṇitadigdhās te kālagṛdhraiś ca jambukaiḥ /
kiṃkarair bhīṣaṇaiś caṇḍais tāḍyamānāś ca dāruṇaiḥ // 214.95 //
vikrośamānā gacchanti pāpinas te yamālayam /
evaṃ paramadurdharṣam adhvānaṃ jvalanaprabham // 214.96 //
rauravaṃ durgaviṣamaṃ nirdiṣṭaṃ mānuṣasya ca /
prataptatāmravarṇābhaṃ vahnijvālāsphuliṅgavat // 214.97 //
kuraṇṭakaṇṭakākīrṇaṃ pṛthuvikaṭatāḍanaiḥ /
śaktivajraiś ca saṃkīrṇam ujjvalaṃ tīvrakaṇṭakam // 214.98 //
aṅgāravālukāmiśraṃ vahnikīṭakadurgamam /
jvālāmālākulaṃ raudraṃ sūryaraśmipratāpitam // 214.99 //
adhvānaṃ nīyate dehī kṛṣyamāṇaḥ suniṣṭhuraiḥ /
yadaiva krandate jantur duḥkhārtaḥ patitaḥ kvacit // 214.100 //
tadaivāhanyate sarvair āyudhair yamakiṃkaraiḥ /
evaṃ saṃtāḍyamānaś ca lubdhaḥ pāpeṣu yo 'nayaḥ // 214.101 //
avaśo nīyate jantur durdharair yamakiṃkaraiḥ /
sarvair eva hi gantavyam adhvānaṃ tat sudurgamam // 214.102 //
nīyate vividhair ghorair yamadūtair avajñayā /
nītvā sudāruṇaṃ mārgaṃ prāṇinaṃ yamakiṃkaraiḥ // 214.103 //
praveśyate purīṃ ghorāṃ tāmrāyasamayīṃ dvijāḥ /
sā purī vipulākārā lakṣayojanam āyatā // 214.104 //
caturasrā vinirdiṣṭā caturdvāravatī śubhā /
prākārāḥ kāñcanās tasyā yojanāyutam ucchritāḥ // 214.105 //
indranīlamahānīlapadmarāgopaśobhitā /
sā purī vividhaiḥ saṃghair ghorā ghoraiḥ samākulā // 214.106 //
devadānavagandharvair yakṣarākṣasapannagaiḥ /
pūrvadvāraṃ śubhaṃ tasyāḥ patākāśataśobhitam // 214.107 //
vajrendranīlavaidūryamuktāphalavibhūṣitam /
gītanṛtyaiḥ samākīrṇaṃ gandharvāpsarasāṃ gaṇaiḥ // 214.108 //
praveśas tena devānām ṛṣīṇāṃ yogināṃ tathā /
gandharvasiddhayakṣāṇāṃ vidyādharavisarpiṇām // 214.109 //
uttaraṃ nagaradvāraṃ ghaṇṭācāmarabhūṣitam /
chattracāmaravinyāsaṃ nānāratnair alaṃkṛtam // 214.110 //
vīṇāreṇuravai ramyair gītamaṅgalanāditaiḥ /
ṛgyajuḥsāmanirghoṣair munivṛndasamākulam // 214.111 //
viśanti yena dharmajñāḥ satyavrataparāyaṇāḥ /
grīṣme vāripradā ye ca śīte cāgnipradā narāḥ // 214.112 //
śrāntasaṃvāhakā ye ca priyavādaratāś ca ye /
ye ca dānaratāḥ śūrā mātāpitṛparāś ca ye // 214.113 //
dvijaśuśrūṣaṇe yuktā nityaṃ ye 'tithipūjakāḥ /
paścimaṃ tu mahādvāraṃ puryā ratnair vibhūṣitam // 214.114 //
vicitramaṇisopānaṃ tomaraiḥ samalaṃkṛtam /
bherīmṛdaṅgasaṃnādaiḥ śaṅkhakāhalanāditam // 214.115 //
siddhavṛndaiḥ sadā hṛṣṭair maṅgalaiḥ praṇināditam /
praveśas tena hṛṣṭānāṃ śivabhaktimatāṃ nṛṇām // 214.116 //
sarvatīrthaplutā ye ca pañcāgner ye ca sevakāḥ /
prasthāne ye mṛtā vīrā mṛtāḥ kālañjare girau // 214.117 //
agnau vipannā ye vīrāḥ sādhitaṃ yair anāśakam /
ye svāmimitralokārthe gograhe saṃkule hatāḥ // 214.118 //
te viśanti narāḥ śūrāḥ paścimena tapodhanāḥ /
puryāṃ tasyā mahāghoraṃ sarvasattvabhayaṃkaram // 214.119 //
hāhākārasamākruṣṭaṃ dakṣiṇaṃ dvāram īdṛśam /
andhakārasamāyuktaṃ tīkṣṇaśṛṅgaiḥ samanvitam // 214.120 //
kaṇṭakair vṛścikaiḥ sarpair vajrakīṭaiḥ sudurgamaiḥ /
vilumpadbhir vṛkair vyāghrair ṛkṣaiḥ siṃhaiḥ sajambukaiḥ // 214.121 //
śvānamārjāragṛdhraiś ca sajvālakavalair mukhaiḥ /
praveśas tena vai nityaṃ sarveṣām apakāriṇām // 214.122 //
ye ghātayanti viprān gā bālaṃ vṛddhaṃ tathāturam /
śaraṇāgataṃ viśvastaṃ striyaṃ mitraṃ nirāyudham // 214.123 //
ye 'gamyāgāmino mūḍhāḥ paradravyāpahāriṇaḥ /
nikṣepasyāpahartāro viṣavahnipradāś ca ye // 214.124 //
parabhūmiṃ gṛhaṃ śayyāṃ vastrālaṃkārahāriṇaḥ /
pararandhreṣu ye krūrā ye sadānṛtavādinaḥ // 214.125 //
grāmarāṣṭrapurasthāne mahāduḥkhapradā hi ye /
kūṭasākṣipradātāraḥ kanyāvikrayakārakāḥ // 214.126 //
abhakṣyabhakṣaṇaratā ye gacchanti sutāṃ snuṣām /
mātaraṃ pitaraṃ caiva ye vadanti ca pauruṣam // 214.127 //
anye ye caiva nirdiṣṭā mahāpātakakāriṇaḥ /
dakṣiṇena tu te sarve dvāreṇa praviśanti vai // 214.128 //
na tṛptim adhigacchāmaḥ puṇyadharmāmṛtasya ca /
mune tvanmukhagītasya tathā kautūhalaṃ hi naḥ // 214*.1 //
utpattiṃ pralayaṃ caiva bhūtānāṃ karmaṇo gatim /
vetsi sarvaṃ mune tena pṛcchāmas tvāṃ mahāmatim // 214*.2 //
śrūyate yamalokasya mārgaḥ paramadurgamaḥ /
duḥkhakleśakaraḥ śaśvat sarvabhūtabhayāvahaḥ // 214*.3 //
kathaṃ tena narā yānti mārgeṇa yamasādanam /
pramāṇaṃ caiva mārgasya brūhi no vadatāṃ vara // 214*.4 //
mune pṛcchāma sarvajña brūhi sarvam aśeṣataḥ /
kathaṃ narakaduḥkhāni nāpnuvanti narān mune // 214*.5 //
kenopāyena dānena dharmeṇa niyamena ca /
mānuṣasya ca yāmyasya lokasya kiyad antaram // 214*.6 //
kathaṃ ca svargatiṃ yānti narakaṃ kena karmaṇā /
svargasthānāni kiyanti kiyanti narakāṇi ca // 214*.7 //
kathaṃ sukṛtino yānti kathaṃ duṣkṛtakāriṇaḥ /
kiṃ rūpaṃ kiṃ pramāṇaṃ vā ko varṇas tūbhayor api /
jīvasya nīyamānasya yamalokaṃ bravīhi naḥ // 214*.8 //
śṛṇudhvaṃ muniśārdūlā vadato mama suvratāḥ /
saṃsāracakram ajaraṃ sthitir yasya na vidyate // 214*.9 //
so 'haṃ vadāmi vaḥ sarvaṃ yamamārgasya nirṇayam /
utkrāntikālād ārabhya yathā nānyo vadiṣyati // 214*.10 //
svarūpaṃ caiva mārgasya yan māṃ pṛcchatha sattamāḥ /
yamalokasya cādhvānam antaraṃ mānuṣasya ca // 214*.11 //
yojanānāṃ sahasrāṇi ṣaḍaśītis tad antaram /
taptatāmram ivātaptaṃ tad adhvānam udāhṛtam // 214*.12 //
tad avaśyaṃ hi gantavyaṃ prāṇibhir jīvasaṃjñakaiḥ /
puṇyān puṇyakṛto yānti pāpān pāpakṛto 'dhamāḥ // 214*.13 //
dvāviṃśatiś ca narakā yamasya viṣaye sthitāḥ /
yeṣu duṣkṛtakarmāṇo vipacyante pṛthak pṛthak // 214*.14 //
narako rauravo raudraḥ śūkaras tāla eva ca /
kumbhīpāko mahāghoraḥ śālmalo 'tha vimohanaḥ // 214*.15 //
kīṭādaḥ kṛmibhakṣaś ca nālābhakṣo bhramas tathā /
nadyaḥ pūyavahāś cānyā rudhirāmbhas tathaiva ca // 214*.16 //
agnijvālo mahāghoraḥ saṃdaṃśaḥ śunabhojanaḥ /
ghorā vaitaraṇī caiva asipattravanaṃ tathā // 214*.17 //
na tatra vṛkṣacchāyā vā na taḍāgāḥ sarāṃsi ca /
na vāpyo dīrghikā vāpi na kūpo na prapā sabhā // 214*.18 //
na maṇḍapo nāyatanaṃ na nadyo na ca parvatāḥ /
na kiṃcid āśramasthānaṃ vidyate tatra vartmani // 214*.19 //
yatra viśramate śrāntaḥ puruṣo 'tīvakarṣitaḥ /
avaśyam eva gantavyaḥ sa sarvais tu mahāpathaḥ // 214*.20 //
prāpte kāle tu saṃtyajya suhṛdbandhudhanādikam /
jarāyujāṇḍajāś caiva svedajāś codbhijās tathā // 214*.21 //
jaṅgamājaṅgamāś caiva gamiṣyanti mahāpatham /
devāsuramanuṣyaiś ca vaivasvatavaśānugaiḥ // 214*.22 //
strīpuṃnapuṃsakaiś caiva pṛthivyāṃ jīvasaṃjñitaiḥ /
pūrvāhṇe cāparāhṇe vā madhyāhne vā tathā punaḥ // 214*.23 //
saṃdhyākāle 'rdharātre vā pratyūṣe vāpy upasthite /
vṛddhair vā madhyamair vāpi yauvanasthais tathaiva ca // 214*.24 //
garbhavāse 'tha bālye vā gantavyaḥ sa mahāpathaḥ /
pravāsasthair gṛhasthair vā parvatasthaiḥ sthale 'pi vā // 214*.25 //
kṣetrasthair vā jalasthair vā gṛhamadhyagatais tathā /
āsīnaiś cāsthitair vāpi śayanīyagatais tathā // 214*.26 //
jāgradbhir vā prasuptair vā gantavyaḥ sa mahāpathaḥ /
ihānubhūya nirdiṣṭam āyur jantuḥ svayaṃ tadā // 214*.27 //
tasyānte ca svayaṃ prāṇair anicchann api mucyate /
jalam agnir viṣaṃ śastraṃ kṣud vyādhiḥ patanaṃ gireḥ // 214*.28 //
nimittaṃ kiṃcid āsādya dehī prāṇair vimucyate /
vihāya sumahat kṛtsnaṃ śarīraṃ pāñcabhautikam // 214*.29 //
anyac charīram ādatte yātanīyaṃ svakarmajam /
dṛḍhaṃ śarīram āpnoti sukhaduḥkhopabhuktaye // 214*.30 //
tena bhuṅkte sa kṛcchrāṇi pāpakartā naro bhṛśam /
sukhāni dhārmiko hṛṣṭa iha nīto yamakṣaye // 214*.31 //
ūṣmā prakupitaḥ kāye tīvravāyusamīritaḥ /
bhinatti marmasthānāni dīpyamāno nirandhanaḥ // 214*.32 //
udāno nāma pavanas tataś cordhvaṃ pravartate /
bhujyatām ambubhakṣyāṇām adhogatinirodhakṛt // 214*.33 //
tato yenāmbudānāni kṛtāny annarasās tathā /
dattāḥ sa tasyām āhlādam āpadi pratipadyate // 214*.34 //
annāni yena dattāni śraddhāpūtena cetasā /
so 'pi tṛptim avāpnoti vināpy annena vai tadā // 214*.35 //
yenānṛtāni noktāni prītibhedaḥ kṛto na ca /
āstikaḥ śraddadhānaś ca sukhamṛtyuṃ sa gacchati // 214*.36 //
devabrāhmaṇapūjāyāṃ niratāś cānasūyakāḥ /
śuklā vadānyā hrīmantas te narāḥ sukhamṛtyavaḥ // 214*.37 //
yaḥ kāmān nāpi saṃrambhān na dveṣād dharmam utsṛjet /
yathoktakārī saumyaś ca sa sukhaṃ mṛtyum ṛcchati // 214*.38 //
vāridās tṛṣitānāṃ ye kṣudhitānnapradāyinaḥ /
prāpnuvanti narāḥ kāle mṛtyuṃ sukhasamanvitam // 214*.39 //
śītaṃ jayanti dhanadās tāpaṃ candanadāyinaḥ /
prāṇaghnīṃ vedanāṃ kaṣṭāṃ ye cānyodvegadhāriṇaḥ // 214*.40 //
mohaṃ jñānapradātāras tathā dīpapradās tamaḥ /
kūṭasākṣī mṛṣāvādī yo gurur nānuśāsti vai // 214*.41 //
te mohamṛtyavaḥ sarve tathā ye vedanindakāḥ /
vibhīṣaṇāḥ pūtigandhāḥ kūṭamudgarapāṇayaḥ // 214*.42 //
āgacchanti durātmāno yamasya puruṣās tathā /
prāpteṣu dṛkpathaṃ teṣu jāyate tasya vepathuḥ // 214*.43 //
krandaty avirataḥ so 'tha bhrātṛmātṛpitṛṃs tathā /
sā tu vāg asphuṭā viprā ekavarṇā vibhāvyate // 214*.44 //
dṛṣṭir vibhrāmyate trāsāt kāsāvṛṣṭy aty athānanam /
tataḥ sa vedanāviṣṭaṃ tac charīraṃ vimuñcati // 214*.45 //
vāyvagrasārī tadrūpadeham anyat prapadyate /
tatkarmayātanārthe ca na mātṛpitṛsaṃbhavam // 214*.46 //
tatpramāṇavayovasthāsaṃsthānaiḥ prāpyate vyathā /
tato dūto yamasyātha pāśair badhnāti dāruṇaiḥ // 214*.47 //
jantoḥ saṃprāptakālasya vedanārtasya vai bhṛśam /
bhūtaiḥ saṃtyaktadehasya kaṇṭhaprāptānilasya ca // 214*.48 //
śarīrāc cyāvito jīvo roravīti tatholbaṇam /
nirgato vāyubhūtas tu ṣāṭkauśikakalevare // 214*.49 //
mātṛbhiḥ pitṛbhiś caiva bhrātṛbhir mātulais tathā /
dāraiḥ putrair vayasyaiś ca gurubhis tyajyate bhuvi // 214*.50 //
dṛśyamānaś ca tair dīnair aśrupūrṇekṣaṇair bhṛśam /
svaśarīraṃ samutsṛjya vāyubhūtas tu gacchati // 214*.51 //
andhakāram apāraṃ ca mahāghoraṃ tamovṛtam /
sukhaduḥkhapradātāraṃ durgamaṃ pāpakarmaṇām // 214*.52 //
duḥsahaṃ ca durantaṃ ca durnirīkṣaṃ durāsadam /
durāpam atidurgaṃ ca pāpiṣṭhānāṃ sadāhitam // 214*.53 //
kṛṣyamāṇāś ca tair bhūtair yāmyaiḥ pāśais tu saṃyatāḥ /
mudgarais tāḍyamānāś ca nīyante taṃ mahāpatham // 214*.54 //
kṣīṇāyuṣaṃ samālokya prāṇinaṃ cāyuṣakṣaye /
ninīṣavaḥ samāyānti yamadūtā bhayaṃkarāḥ // 214*.55 //
ārūḍhā yānakāle tu ṛkṣavyāghrakhareṣu ca /
uṣṭreṣu vānareṣv anye vṛścikeṣu vṛkeṣu ca // 214*.56 //
ulūkasarpamārjāraṃ tathānye gṛdhravāhanāḥ /
śyenaśṛgālam ārūḍhāḥ saraghākaṅkavāhanāḥ // 214*.57 //
varāhapaśuvetālamahiṣāsyās tathā pare /
nānārūpadharā ghorāḥ sarvaprāṇibhayaṃkarāḥ // 214*.58 //
dīrghamuṣkāḥ karālāsyā vakranāsās trilocanāḥ /
mahāhanukapolāsyāḥ pralambadaśanacchadāḥ // 214*.59 //
nirgatair vikṛtākārair daśanair aṅkuropamaiḥ /
māṃsaśoṇitadigdhāṅgā daṃṣṭrābhir bhṛśam ulbaṇaiḥ // 214*.60 //
mukhaiḥ pātālasadṛśair jvalajjihvair bhayaṃkaraiḥ /
netraiḥ suvikṛtākārair jvalatpiṅgalacañcalaiḥ // 214*.61 //
mārjārolūkakhadyotaśakragopavad uddhataiḥ /
kekaraiḥ saṃkulais stabdhair locanaiḥ pāvakopamaiḥ // 214*.62 //
bhṛśam ābharaṇair bhīmair ābaddhair bhujagopamaiḥ /
śoṇāsaralagātraiś ca muṇḍamālāvibhūṣitaiḥ // 214*.63 //
kaṇṭhasthakṛṣṇasarpaiś ca phūtkāraravabhīṣaṇaiḥ /
vahnijvālopamaiḥ keśaiḥ stabdharukṣair bhayaṃkaraiḥ // 214*.64 //
babhrupiṅgalalolaiś ca kadruśmaśrubhir āvṛtāḥ /
bhujadaṇḍair mahāghoraiḥ pralambaiḥ parighopamaiḥ // 214*.65 //
kecid dvibāhavas tatra tathānye ca caturbhujāḥ /
dviraṣṭabāhavaś cānye daśaviṃśabhujās tathā // 214*.66 //
asaṃkhyātabhujāś cānye kecid bāhusahasriṇaḥ /
āyudhair vikṛtākāraiḥ prajvaladbhir bhayānakaiḥ // 214*.67 //
śaktitomaracakrādyaiḥ sudīptair vividhāyudhaiḥ /
pāśaśṛṅkhaladaṇḍaiś ca bhīṣayanto mahābalāḥ // 214*.68 //
āgacchanti mahāraudrā martyānām āyuṣaḥ kṣaye /
grahītuṃ prāṇinaḥ sarve yamasyājñākarās tathā // 214*.69 //
yat tac charīram ādatte yātanīyaṃ svakarmajam /
tad asya nīyate jantor yamasya sadanaṃ prati // 214*.70 //
baddhvā tat kālapāśaiś ca nigaḍair vajraśṛṅkhalaiḥ /
tāḍayitvā bhṛśaṃ kruddhair nīyate yamakiṃkaraiḥ // 214*.71 //
praskhalantaṃ rudantaṃ ca ākrośantaṃ muhur muhuḥ /
hā tāta mātaḥ putreti vadantaṃ karmadūṣitam // 214*.72 //
āhatya niśitaiḥ śūlair mudgarair niśitair ghanaiḥ /
khaḍgaśaktiprahāraiś ca vajradaṇḍaiḥ sudāruṇaiḥ // 214*.73 //
bhartsyamāno mahārāvair vajraśaktisamanvitaiḥ /
ekaikaśo bhṛśaṃ kruddhais tāḍayadbhiḥ samantataḥ // 214*.74 //
sa muhyamāno duḥkhārtaḥ pratapaṃś ca itas tataḥ /
ākṛṣya nīyate jantur adhvānaṃ subhayaṃkaraiḥ // 214*.75 //
kuśakaṇṭakavalmīkaśaṅkupāṣāṇaśarkare /
tathā pradīptajvalane kṣāravajraśatotkaṭe // 214*.76 //
pradīptādityataptena dahyamānas tadaṃśubhiḥ /
kṛṣyate yamadūtaiś ca śivāsaṃnādabhīṣaṇaiḥ // 214*.77 //
vikṛṣyamāṇas tair ghorair bhakṣyamāṇaḥ śivāśataiḥ /
prayāti dāruṇe mārge pāpakarmā yamālayam // 214*.78 //
kvacid bhītaiḥ kvacit trastaiḥ praskhaladbhiḥ kvacit kvacit /
duḥkhenākrandamānaiś ca gantavyaḥ sa mahāpathaḥ // 214*.79 //
nirbhartsyamānair udvignair vidrutair bhayavihvalaiḥ /
kampamānaśarīrais tu gantavyaṃ jīvasaṃjñakaiḥ // 214*.80 //
kaṇṭakākīrṇamārgeṇa saṃtaptasikatena ca /
dahyamānais tu gantavyaṃ narair dānavivarjitaiḥ // 214*.81 //
medaḥśoṇitadurgandhair bastagātraiś ca pūgaśaḥ /
dagdhasphuṭatvacākīrṇair gantavyaṃ jīvaghātakaiḥ // 214*.82 //
kūjadbhiḥ krandamānaiś ca vikrośadbhiś ca visvaram /
vedanārtaiś ca sadbhiś ca gantavyaṃ jīvaghātakaiḥ // 214*.83 //
śaktibhir bhindipālaiś ca khaḍgatomarasāyakaiḥ /
bhidyadbhis tīkṣṇaśūlāgrair gantavyaṃ jīvaghātakaiḥ // 214*.84 //
śvānair vyāghrair vṛkaiḥ kaṅkair bhakṣyamāṇaiś ca pāpibhiḥ // 214*.85 //
kṛntadbhiḥ krakacāghātair gantavyaṃ māṃsakhādibhiḥ /
mahiṣarṣabhaśṛṅgāgrair bhidyamānaiḥ samantataḥ // 214*.86 //
ullikhadbhiḥ śūkaraiś ca gantavyaṃ māṃsakhādakaiḥ /
sūcībhramarakākolamakṣikābhiś ca saṃghaśaḥ // 214*.87 //
bhujyamānaiś ca gantavyaṃ pāpiṣṭhair madhughātakaiḥ /
viśvastaṃ svāminaṃ mitraṃ striyaṃ vā yas tu ghātayet // 214*.88 //
śastrair nikṛtyamānaiś ca gantavyaṃ cāturair naraiḥ /
ghātayanti ca ye jantūṃs tāḍayanti nirāgasaḥ // 214*.89 //
rākṣasair bhakṣyamāṇās te yānti yāmyapathaṃ narāḥ /
ye haranti parastrīṇāṃ varaprāvaraṇāni ca // 214*.90 //
te yānti vidrutā nagnāḥ pretībhūtā yamālayam /
vāso dhānyaṃ hiraṇyaṃ vā gṛhakṣetram athāpi vā // 214*.91 //
ye haranti durātmānaḥ pāpiṣṭhāḥ pāpakarmiṇaḥ /
pāṣāṇair laguḍair daṇḍais tāḍyamānais tu jarjaraiḥ // 214*.92 //
vahadbhiḥ śoṇitaṃ bhūri gantavyaṃ tu yamālayam /
brahmasvaṃ ye harantīha narā narakanirbhayāḥ // 214*.93 //
tāḍayanti tathā viprān ākrośanti narādhamāḥ /
śuṣkakāṣṭhanibaddhās te chinnakarṇākṣināsikāḥ // 214*.94 //
pūyaśoṇitadigdhās te kālagṛdhraiś ca jambukaiḥ /
kiṃkarair bhīṣaṇaiś caṇḍais tāḍyamānāś ca dāruṇaiḥ // 214*.95 //
vikrośamānā gacchanti pāpinas te yamālayam /
evaṃ paramadurdharṣam adhvānaṃ jvalanaprabham // 214*.96 //
rauravaṃ durgaviṣamaṃ nirdiṣṭaṃ mānuṣasya ca /
prataptatāmravarṇābhaṃ vahnijvālāsphuliṅgavat // 214*.97 //
kuraṇṭakaṇṭakākīrṇaṃ pṛthuvikaṭatāḍanaiḥ /
śaktivajraiś ca saṃkīrṇam ujjvalaṃ tīvrakaṇṭakam // 214*.98 //
aṅgāravālukāmiśraṃ vahnikīṭakadurgamam /
jvālāmālākulaṃ raudraṃ sūryaraśmipratāpitam // 214*.99 //
adhvānaṃ nīyate dehī kṛṣyamāṇaḥ suniṣṭhuraiḥ /
yadaiva krandate jantur duḥkhārtaḥ patitaḥ kvacit // 214*.100 //
tadaivāhanyate sarvair āyudhair yamakiṃkaraiḥ /
evaṃ saṃtāḍyamānaś ca lubdhaḥ pāpeṣu yo 'nayaḥ // 214*.101 //
avaśo nīyate jantur durdharair yamakiṃkaraiḥ /
sarvair eva hi gantavyam adhvānaṃ tat sudurgamam // 214*.102 //
nīyate vividhair ghorair yamadūtair avajñayā /
nītvā sudāruṇaṃ mārgaṃ prāṇinaṃ yamakiṃkaraiḥ // 214*.103 //
praveśyate purīṃ ghorāṃ tāmrāyasamayīṃ dvijāḥ /
sā purī vipulākārā lakṣayojanam āyatā // 214*.104 //
caturasrā vinirdiṣṭā caturdvāravatī śubhā /
prākārāḥ kāñcanās tasyā yojanāyutam ucchritāḥ // 214*.105 //
indranīlamahānīlapadmarāgopaśobhitā /
sā purī vividhaiḥ saṃghair ghorā ghoraiḥ samākulā // 214*.106 //
devadānavagandharvair yakṣarākṣasapannagaiḥ /
pūrvadvāraṃ śubhaṃ tasyāḥ patākāśataśobhitam // 214*.107 //
vajrendranīlavaidūryamuktāphalavibhūṣitam /
gītanṛtyaiḥ samākīrṇaṃ gandharvāpsarasāṃ gaṇaiḥ // 214*.108 //
praveśas tena devānām ṛṣīṇāṃ yogināṃ tathā /
gandharvasiddhayakṣāṇāṃ vidyādharavisarpiṇām // 214*.109 //
uttaraṃ nagaradvāraṃ ghaṇṭācāmarabhūṣitam /
chattracāmaravinyāsaṃ nānāratnair alaṃkṛtam // 214*.110 //
vīṇāreṇuravai ramyair gītamaṅgalanāditaiḥ /
ṛgyajuḥsāmanirghoṣair munivṛndasamākulam // 214*.111 //
viśanti yena dharmajñāḥ satyavrataparāyaṇāḥ /
grīṣme vāripradā ye ca śīte cāgnipradā narāḥ // 214*.112 //
śrāntasaṃvāhakā ye ca priyavādaratāś ca ye /
ye ca dānaratāḥ śūrā mātāpitṛparāś ca ye // 214*.113 //
dvijaśuśrūṣaṇe yuktā nityaṃ ye 'tithipūjakāḥ /
paścimaṃ tu mahādvāraṃ puryā ratnair vibhūṣitam // 214*.114 //
vicitramaṇisopānaṃ tomaraiḥ samalaṃkṛtam /
bherīmṛdaṅgasaṃnādaiḥ śaṅkhakāhalanāditam // 214*.115 //
siddhavṛndaiḥ sadā hṛṣṭair maṅgalaiḥ praṇināditam /
praveśas tena hṛṣṭānāṃ śivabhaktimatāṃ nṛṇām // 214*.116 //
sarvatīrthaplutā ye ca pañcāgner ye ca sevakāḥ /
prasthāne ye mṛtā vīrā mṛtāḥ kālañjare girau // 214*.117 //
agnau vipannā ye vīrāḥ sādhitaṃ yair anāśakam /
ye svāmimitralokārthe gograhe saṃkule hatāḥ // 214*.118 //
te viśanti narāḥ śūrāḥ paścimena tapodhanāḥ /
puryāṃ tasyā mahāghoraṃ sarvasattvabhayaṃkaram // 214*.119 //
hāhākārasamākruṣṭaṃ dakṣiṇaṃ dvāram īdṛśam /
andhakārasamāyuktaṃ tīkṣṇaśṛṅgaiḥ samanvitam // 214*.120 //
kaṇṭakair vṛścikaiḥ sarpair vajrakīṭaiḥ sudurgamaiḥ /
vilumpadbhir vṛkair vyāghrair ṛkṣaiḥ siṃhaiḥ sajambukaiḥ // 214*.121 //
śvānamārjāragṛdhraiś ca sajvālakavalair mukhaiḥ /
praveśas tena vai nityaṃ sarveṣām apakāriṇām // 214*.122 //
ye ghātayanti viprān gā bālaṃ vṛddhaṃ tathāturam /
śaraṇāgataṃ viśvastaṃ striyaṃ mitraṃ nirāyudham // 214*.123 //
ye 'gamyāgāmino mūḍhāḥ paradravyāpahāriṇaḥ /
nikṣepasyāpahartāro viṣavahnipradāś ca ye // 214*.124 //
parabhūmiṃ gṛhaṃ śayyāṃ vastrālaṃkārahāriṇaḥ /
pararandhreṣu ye krūrā ye sadānṛtavādinaḥ // 214*.125 //
grāmarāṣṭrapurasthāne mahāduḥkhapradā hi ye /
kūṭasākṣipradātāraḥ kanyāvikrayakārakāḥ // 214*.126 //
abhakṣyabhakṣaṇaratā ye gacchanti sutāṃ snuṣām /
mātaraṃ pitaraṃ caiva ye vadanti ca pauruṣam // 214*.127 //
anye ye caiva nirdiṣṭā mahāpātakakāriṇaḥ /
dakṣiṇena tu te sarve dvāreṇa praviśanti vai // 214*.128 //
kathaṃ dakṣiṇamārgeṇa viśanti pāpinaḥ puram /
śrotum icchāma tad brūhi vistareṇa tapodhana // 215.1 //
sughoraṃ tan mahāghoraṃ dvāraṃ vakṣyāmi bhīṣaṇam /
nānāśvāpadasaṃkīrṇaṃ śivāśatanināditam // 215.2 //
phetkāraravasaṃyuktam agamyaṃ lomaharṣaṇam /
bhūtapretapiśācaiś ca vṛtaṃ cānyaiś ca rākṣasaiḥ // 215.3 //
evaṃ dṛṣṭvā sudūrānte dvāraṃ duṣkṛtakāriṇaḥ /
mohaṃ gacchanti sahasā trāsād vipralapanti ca // 215.4 //
tatas tāñ śṛṅkhalaiḥ pāśair baddhvā karṣanti nirbhayāḥ /
tāḍayanti ca daṇḍaiś ca bhartsayanti punaḥ punaḥ // 215.5 //
labdhasaṃjñās tatas te vai rudhireṇa pariplutāḥ /
vrajanti dakṣiṇaṃ dvāraṃ praskhalantaḥ pade pade // 215.6 //
tīvrakaṇṭakayuktena śarkarānicitena ca /
kṣuradhārānibhais tīkṣṇaiḥ pāṣāṇair nicitena ca // 215.7 //
kvacit paṅkena nicitā niruttāraiś ca khātakaiḥ /
lohasūcīnibhair dantaiḥ saṃchannena kvacit kvacit // 215.8 //
taṭaprapātaviṣamaiḥ parvatair vṛkṣasaṃkulaiḥ /
prataptāṅgārayuktena yānti mārgeṇa duḥkhitāḥ // 215.9 //
kvacid viṣamagartābhiḥ kvacil loṣṭaiḥ supicchalaiḥ /
sutaptavālukābhiś ca tathā tīkṣṇaiś ca śaṅkubhiḥ // 215.10 //
ayaḥśṛṅgāṭakais taptaiḥ kvacid dāvāgninā yutam /
kvacit taptaśilābhiś ca kvacid vyāptaṃ himena ca // 215.11 //
kvacid vālukayā vyāptam ākaṇṭhāntaḥpraveśayā /
kvacid duṣṭāmbunā vyāptaṃ kvacit karṣāgninā punaḥ // 215.12 //
kvacit siṃhair vṛkair vyāghrair daśakīṭaiś ca dāruṇaiḥ /
kvacin mahājalaukābhiḥ kvacid ajagaraiḥ punaḥ // 215.13 //
makṣikābhiś ca raudrābhiḥ kvacit sarpaviṣolbaṇaiḥ /
kvacid duṣṭagajaiś caiva balonmattaiḥ pramāthibhiḥ // 215.14 //
panthānam ullikhadbhiś ca tīkṣṇaśṛṅgair mahāvṛṣaiḥ /
mahāśṛṅgaiś ca mahiṣair uṣṭrair mattaiś ca khādanaiḥ // 215.15 //
ḍākinībhiś ca raudrābhir vikarālaiś ca rākṣasaiḥ /
vyādhibhiś ca mahāraudraiḥ pīḍyamānā vrajanti te // 215.16 //
mahādhūlivimiśreṇa mahācaṇḍena vāyunā /
mahāpāṣāṇavarṣeṇa hanyamānā nirāśrayāḥ // 215.17 //
kvacid vidyunnipātena dīryamāṇā vrajanti te /
mahatā bāṇavarṣeṇa bhidyamānāś ca sarvaśaḥ // 215.18 //
patadbhir vajranirghātair ulkāpātaiḥ sudāruṇaiḥ /
pradīptāṅgāravarṣeṇa dahyamānā viśanti ca // 215.19 //
mahatā pāṃśuvarṣeṇa pūryamāṇā rudanti ca /
meghāravaiḥ sughoraiś ca vitrāsyante muhur muhuḥ // 215.20 //
niḥśeṣāḥ śaravarṣeṇa cūrṇyamāṇāś ca sarvataḥ /
mahākṣārāmbudhārābhiḥ sicyamānā vrajanti ca // 215.21 //
mahāśītena marutā rūkṣeṇa paruṣeṇa ca /
samantād dīryamāṇāś ca śuṣyante saṃkucanti ca // 215.22 //
itthaṃ mārgeṇa puruṣāḥ pātheyarahitena ca /
nirālambena durgeṇa nirjalena samantataḥ // 215.23 //
atiśrameṇa mahatā nirgatenāśramāya vai /
nīyante dehinaḥ sarve ye mūḍhāḥ pāpakarmiṇaḥ // 215.24 //
yamadūtair mahāghorais tadājñākāribhir balāt /
ekākinaḥ parādhīnā mitrabandhuvivarjitāḥ // 215.25 //
śocantaḥ svāni karmāṇi rudanti ca muhur muhuḥ /
pretībhūtā niṣiddhās te śuṣkakaṇṭhauṣṭhatālukāḥ // 215.26 //
kṛśāṅgā bhītabhītāś ca dahyamānāḥ kṣudhāgninā /
baddhāḥ śṛṅkhalayā kecit kecid uttānapādayoḥ // 215.27 //
ākṛṣyante śuṣyamāṇā yamadūtair balotkaṭaiḥ /
narā adhomukhāś cānye kṛṣyamāṇāḥ suduḥkhitāḥ // 215.28 //
annapānīyarahitā yācamānāḥ punaḥ punaḥ /
dehi dehīti bhāṣantaḥ sāśrugadgadayā girā // 215.29 //
kṛtāñjalipuṭā dīnāḥ kṣuttṛṣṇāparipīḍitāḥ /
bhakṣyān uccāvacān dṛṣṭvā bhojyān peyāṃś ca puṣkalān // 215.30 //
sugandhadravyasaṃyuktān yācamānāḥ punaḥ punaḥ /
dadhikṣīraghṛtonmiśraṃ dṛṣṭvā śālyodanaṃ tathā // 215.31 //
pānāni ca sugandhīni śītalāny udakāni ca /
tān yācamānāṃs te yāmyā bhartsayantas tadābruvan /
vacobhiḥ paruṣair bhīmāḥ krodharaktāntalocanāḥ // 215.32 //
na bhavadbhir hutaṃ kāle na dattaṃ brāhmaṇeṣu ca /
prasabhaṃ dīyamānaṃ ca vāritaṃ ca dvijātiṣu // 215.33 //
tasya pāpasya ca phalaṃ bhavatāṃ samupāgatam /
nāgnau dagdhaṃ jale naṣṭaṃ na hṛtaṃ nṛpataskaraiḥ // 215.34 //
kuto vā sāṃprataṃ vipre yan na dattaṃ purādhamāḥ /
yair dattāni tu dānāni sādhubhiḥ sāttvikāni tu // 215.35 //
teṣām ete pradṛśyante kalpitā hy annaparvatāḥ /
bhakṣyabhojyāś ca peyāś ca lehyāś coṣyāś ca saṃvṛtāḥ // 215.36 //
na yūyam abhilapsyadhve na dattaṃ ca kathaṃcana /
yais tu dattaṃ hutaṃ ceṣṭaṃ brāhmaṇāś caiva pūjitāḥ // 215.37 //
teṣām annaṃ samānīya iha nikṣipyate sadā /
parasvaṃ katham asmābhir dātuṃ śakyeta nārakāḥ // 215.38 //
kiṃkarāṇāṃ vacaḥ śrutvā niḥspṛhāḥ kṣuttṛṣārditāḥ /
tatas te dāruṇaiś cāstraiḥ pīḍyante yamakiṃkaraiḥ // 215.39 //
mudgarair lohadaṇḍaiś ca śaktitomarapaṭṭiśaiḥ /
parighair bhindipālaiś ca gadāparaśubhiḥ śaraiḥ // 215.40 //
pṛṣṭhato hanyamānyāś ca yamadūtaiḥ sunirdayaiḥ /
agrataḥ siṃhavyāghrādyair bhakṣyante pāpakāriṇaḥ // 215.41 //
na praveṣṭuṃ na nirgantuṃ labhante duḥkhitā bhṛśam /
svakarmopahatāḥ pāpāḥ krandamānāḥ sudāruṇāḥ // 215.42 //
tatra saṃpīḍya subhṛśaṃ praveśaṃ yamakiṃkaraiḥ /
nīyante pāpinas tatra yatra tiṣṭhet svayaṃ yamaḥ // 215.43 //
dharmātmā dharmakṛd devaḥ sarvasaṃyamano yamaḥ /
evaṃ pathātikaṣṭena prāptāḥ pretapuraṃ narāḥ // 215.44 //
prajñāpitās tadā dūtair niveśyante yamāgrataḥ /
tatas te pāpakarmāṇas taṃ paśyanti bhayānakam // 215.45 //
pāpāpaviddhanayanā viparītātmabuddhayaḥ /
daṃṣṭrākarālavadanaṃ bhrukūṭīkuṭilekṣaṇam // 215.46 //
ūrdhvakeśaṃ mahāśmaśruṃ prasphuradadharottaram /
aṣṭādaśabhujaṃ kruddhaṃ nīlāñjanacayopamam // 215.47 //
sarvāyudhodyatakaraṃ tīvradaṇḍena saṃyutam /
mahāmahiṣam ārūḍhaṃ dīptāgnisamalocanam // 215.48 //
raktamālyāmbaradharaṃ mahāmegham ivocchritam /
pralayāmbudanirghoṣaṃ pibann iva mahodadhim // 215.49 //
grasantam iva trailokyam udgirantam ivānalam /
mṛtyuṃ ca tatsamīpasthaṃ kālānalasamaprabham // 215.50 //
pralayānalasaṃkāśaṃ kṛtāntaṃ ca bhayānakam /
mārīcogrā mahāmārī kālarātrī ca dāruṇā // 215.51 //
vividhā vyādhayaḥ kaṣṭā nānārūpā bhayāvahāḥ /
śaktiśūlāṅkuśadharāḥ pāśacakrāsidhāriṇaḥ // 215.52 //
vajradaṇḍadharā raudrāḥ kṣuratūṇadhanurdharāḥ /
asaṃkhyātā mahāvīryāḥ krūrāś cāñjanasaprabhāḥ // 215.53 //
sarvāyudhodyatakarā yamadūtā bhayānakāḥ /
anena parivāreṇa mahāghoreṇa saṃvṛtam // 215.54 //
yamaṃ paśyanti pāpiṣṭhāś citraguptaṃ vibhīṣaṇam /
nirbhartsayati cātyarthaṃ yamas tān pāpakāriṇaḥ // 215.55 //
citraguptas tu bhagavān dharmavākyaiḥ prabodhayan // 215.56 //
bho bho duṣkṛtakarmāṇaḥ paradravyāpahāriṇaḥ /
garvitā rūpavīryeṇa paradāravimardakāḥ // 215.57 //
yat svayaṃ kriyate karma tat svayaṃ bhujyate punaḥ /
tat kim ātmopaghātārthaṃ bhavadbhir duṣkṛtaṃ kṛtam // 215.58 //
idānīṃ kiṃ nu śocadhvaṃ pīḍyamānāḥ svakarmabhiḥ /
bhuñjadhvaṃ svāni duḥkhāni nahi doṣo 'sti kasyacit // 215.59 //
ya ete pṛthivīpālāḥ saṃprāptā matsamīpataḥ /
svakīyaiḥ karmabhir ghorair duṣprajñā balagarvitāḥ // 215.60 //
bho bho nṛpā durācārāḥ prajāvidhvaṃsakāriṇaḥ /
alpakālasya rājyasya kṛte kiṃ duṣkṛtaṃ kṛtam // 215.61 //
rājyalobhena mohena balād anyāyataḥ prajāḥ /
yad daṇḍitāḥ phalaṃ tasya bhuñjadhvam adhunā nṛpāḥ // 215.62 //
kuto rājyaṃ kalatraṃ ca yadartham aśubhaṃ kṛtam /
tat sarvaṃ saṃparityajya yūyam ekākinaḥ sthitāḥ // 215.63 //
paśyāmo na balaṃ sarvaṃ yena vidhvaṃsitāḥ prajāḥ /
yamadūtaiḥ pāṭyamānā adhunā kīdṛśaṃ phalam // 215.64 //
evaṃ bahuvidhair vākyair upālabdhā yamena te /
śocantaḥ svāni karmāṇi tūṣṇīṃ tiṣṭhanti pārthivāḥ // 215.65 //
iti karma samādiśya nṛpāṇāṃ dharmarāṭ svayam /
tatpātakaviśuddhyartham idaṃ vacanam abravīt // 215.66 //
bho bhoś caṇḍa mahācaṇḍa gṛhītvā nṛpatīn imān /
viśodhayadhvaṃ pāpebhyaḥ krameṇa narakāgniṣu // 215.67 //
tataḥ śīghraṃ samutthāya nṛpān saṃgṛhya pādayoḥ /
bhrāmayitvā tu vegena kṣiptvā cordhvaṃ pragṛhya ca // 215.68 //
tattatpāpapramāṇena yamadūtāḥ śilātale /
āsphoṭayanti tarasā vajreṇeva mahādrumam // 215.69 //
tatas tu raktaṃ srotobhiḥ sravate jarjarīkṛtaḥ /
niḥsaṃjñaḥ sa tadā dehī niśceṣṭaś ca prajāyate // 215.70 //
tataḥ sa vāyunā spṛṣṭaḥ śanair ujjīvate punaḥ /
tataḥ pāpaviśuddhyarthaṃ kṣipanti narakārṇave // 215.71 //
anyāṃś ca te tadā dūtāḥ pāpakarmaratān narān /
nivedayanti viprendrā yamāya bhṛśaduḥkhitān // 215.72 //
eṣa deva tavādeśād asmābhir mohito bhṛśam /
ānīto dharmavimukhaḥ sadā pāparataḥ paraḥ // 215.73 //
eṣa lubdho durācāro mahāpātakasaṃyutaḥ /
upapātakakartā ca sadā hiṃsārato śuciḥ // 215.74 //
agamyāgāmī duṣṭātmā paradravyāpahārakaḥ /
kanyākrayī kūṭasākṣī kṛtaghno mitravañcakaḥ // 215.75 //
anena madamattena sadā dharmo vininditaḥ /
pāpam ācaritaṃ karma martyaloke durātmanā // 215.76 //
idānīm asya deveśa nigrahānugrahau vada /
prabhur asya kriyāyoge vayaṃ vā paripanthinaḥ // 215.77 //
iti vijñāpya deveśaṃ nyasyāgre pāpakāriṇam /
narakāṇāṃ sahasreṣu lakṣakoṭiśateṣu ca // 215.78 //
kiṃkarās te tato yānti grahītum aparān narān /
pratipanne kṛte doṣe yamo vai pāpakāriṇām // 215.79 //
samādiśati tān ghorān nigrahāya svakiṃkarān /
yathā yasya vinirdiṣṭo vasiṣṭhādyair vinigrahaḥ // 215.80 //
pāpasya tad bhṛśaṃ kruddhāḥ kurvanti yamakiṃkarāḥ /
aṅkuśair mudgarair daṇḍaiḥ krakacaiḥ śaktitomaraiḥ // 215.81 //
khaḍgaśūlanipātaiś ca bhidyante pāpakāriṇaḥ /
narakāṇāṃ sahasreṣu lakṣakoṭiśateṣu ca // 215.82 //
svakarmopārjitair doṣaiḥ pīḍyante yamakiṃkaraiḥ /
śṛṇudhvaṃ narakāṇāṃ ca svarūpaṃ ca bhayaṃkaram // 215.83 //
nāmāni ca pramāṇaṃ ca yena yānti narāś ca tān /
mahāvācīti vikhyātaṃ narakaṃ śoṇitaplutam // 215.84 //
vajrakaṇṭakasaṃmiśraṃ yojanāyutavistṛtam /
tatra saṃpīḍyate magno bhidyate vajrakaṇṭake // 215.85 //
varṣalakṣaṃ mahāghoraṃ goghātī narake naraḥ /
yojanānāṃ śataṃ lakṣaṃ kumbhīpākaṃ sudāruṇam // 215.86 //
tāmrakumbhavatī dīptā vālukāṅgārasaṃvṛtā /
brahmahā bhūmihartā ca nikṣepasyāpahārakaḥ // 215.87 //
dahyante tatra saṃkṣiptā yāvad ābhūtasaṃplavam /
rauravo vajranārācaiḥ prajvaladbhiḥ samāvṛtaḥ // 215.88 //
yojanānāṃ sahasrāṇi ṣaṣṭir āyāmavistaraiḥ /
bhidyante tatra nārācaiḥ sajvālair narake narāḥ // 215.89 //
ikṣuvat tatra pīḍyante ye narāḥ kūṭasākṣiṇaḥ /
ayomayaṃ prajvalitaṃ mañjūṣaṃ narakaṃ smṛtam // 215.90 //
nikṣiptās tatra dahyante bandigrāhakṛtāś ca ye /
apratiṣṭheti narakaṃ pūyamūtrapurīṣakam // 215.91 //
adhomukhaḥ patet tatra brāhmaṇasyopapīḍakaḥ /
lākṣāprajvalitaṃ ghoraṃ narakaṃ tu vilepakam // 215.92 //
nimagnās tatra dahyante madyapāne dvijottamāḥ /
mahāprabheti narakaṃ dīptaśūlamahocchrayam // 215.93 //
tatra śūlena bhidyante patibhāryopabhedinaḥ /
narakaṃ ca mahāghoraṃ jayantī cāyasī śilā // 215.94 //
tayā cākramyate pāpaḥ paradāropasevakaḥ /
narakaṃ śālmalākhyaṃ tu pradīptadṛḍhakaṇṭakam // 215.95 //
tayā liṅgati duḥkhārtā nārī bahunaraṃgamā /
ye vadanti sadāsatyaṃ paramarmāvakartanam // 215.96 //
jihvā cocchriyate teṣāṃ sadasyair yamakiṃkaraiḥ /
ye tu rāgaiḥ kaṭākṣaiś ca vīkṣante parayoṣitam // 215.97 //
teṣāṃ cakṣūṃṣi nārācair vidhyante yamakiṃkaraiḥ // 215.98 //
mātaraṃ ye 'pi gacchanti bhaginīṃ duhitaraṃ snuṣām /
strībālavṛddhahantāro yāvad indrāś caturdaśa /
jvālāmālākulaṃ raudraṃ mahārauravasaṃjñitam // 215.99 //
narakaṃ yojanānāṃ ca sahasrāṇi caturdaśa /
puraṃ kṣetraṃ gṛhaṃ grāmaṃ yo dīpayati vahninā // 215.100 //
sa tatra dahyate mūḍho yāvat kalpasthitir naraḥ /
tāmisram iti vikhyātaṃ lakṣayojanavistṛtam // 215.101 //
nipatadbhiḥ sadā raudraḥ khaḍgapaṭṭiśamudgaraiḥ /
tatra caurā narāḥ kṣiptās tāḍyante yamakiṃkaraiḥ // 215.102 //
śūlaśaktigadākhaḍgair yāvat kalpaśatatrayam /
tāmisrād dviguṇaṃ proktaṃ mahātāmisrasaṃjñitam // 215.103 //
jalaukāsarpasaṃpūrṇāṃ nirālokaṃ suduḥkhadam /
mātṛhā pitṛhā caiva mitravisrambhaghātakaḥ // 215.104 //
tiṣṭhanti takṣyamāṇāś ca yāvat tiṣṭhati medinī /
asipattravanaṃ nāma narakaṃ bhūriduḥkhadam // 215.105 //
yojanāyutavistāraṃ jvalatkhaḍgaiḥ samākulam /
pātitas tatra taiḥ khaḍgaiḥ śatadhā tu samāhataḥ // 215.106 //
mitraghnaḥ kṛtyate tāvad yāvad ābhūtasaṃplavam /
karambhavālukā nāma narakaṃ yojanāyutam // 215.107 //
kūpākāraṃ vṛtaṃ dīptair vālukāṅgārakaṇṭakaiḥ /
dahyate bhidyate varṣalakṣāyutaśatatrayam // 215.108 //
yena dagdho jano nityaṃ mithyopāyaiḥ sudāruṇaiḥ /
kākolaṃ nāma narakaṃ kṛmipūyapariplutam // 215.109 //
kṣipyate tatra duṣṭātmā ekākī miṣṭabhuṅ naraḥ /
kuḍmalaṃ nāma narakaṃ pūrṇaṃ viṇmūtraśoṇitaiḥ // 215.110 //
pañcayajñakriyāhīnāḥ kṣipyante tatra vai narāḥ /
sudurgandhaṃ mahābhīmaṃ māṃsaśoṇitasaṃkulam // 215.111 //
abhakṣyānne ratās te 'tra nipatanti narādhamāḥ /
krimikīṭasamākīrṇaṃ śavapūrṇaṃ mahāvaṭam // 215.112 //
adhomukhaḥ patet tatra kanyāvikrayakṛn naraḥ /
nāmnā vai tilapāketi narakaṃ dāruṇaṃ smṛtam // 215.113 //
tilavat tatra pīḍyante parapīḍāratāś ca ye /
narakaṃ tailapāketi jvalattailamahīplavam // 215.114 //
pacyate tatra mitraghno hantā ca śaraṇāgatam /
nāmnā vajrakapāṭeti vajraśṛṅkhalayānvitam // 215.115 //
pīḍyante nirdayaṃ tatra yaiḥ kṛtaḥ kṣīravikrayaḥ /
nirucchvāsa iti proktaṃ tamondhaṃ vātavarjitam // 215.116 //
niśceṣṭaṃ kṣipyate tatra vipradānanirodhakṛt /
aṅgāropacayaṃ nāma dīptāṅgārasamujjvalam // 215.117 //
dahyate tatra yenoktaṃ dānaṃ viprāya nārpitam /
mahāpāyīti narakaṃ lakṣayojanam āyatam // 215.118 //
pātyante 'dhomukhās tatra ye jalpanti sadānṛtam /
mahājvāleti narakaṃ jvālābhāsvarabhīṣaṇam // 215.119 //
dahyate tatra suciraṃ yaḥ pāpe buddhikṛn naraḥ /
narakaṃ krakacākhyātaṃ pīḍyante tatra vai narāḥ // 215.120 //
krakacair vajradhārograir agamyāgamane ratāḥ /
narakaṃ guḍapāketi jvaladguḍahradair vṛtam // 215.121 //
nikṣipto dahyate tasmin varṇasaṃkarakṛn naraḥ /
kṣuradhāreti narakaṃ tīkṣṇakṣurasamāvṛtam // 215.122 //
chidyante tatra kalpāntaṃ viprabhūmiharā narāḥ /
narakaṃ cāmbarīṣākhyaṃ pralayānaladīpitam // 215.123 //
kalpakoṭiśataṃ tatra dahyate svarṇahārakaḥ /
nāmnā vajrakuṭhāreti narakaṃ vajrasaṃkulam // 215.124 //
chidyante tatra chettāro drumāṇāṃ pāpakāriṇaḥ /
narakaṃ paritāpākhyaṃ pralayānaladīpitam // 215.125 //
garado madhuhartā ca pacyate tatra pāpakṛt /
narakaṃ kālasūtraṃ ca vajrasūtravinirmitam // 215.126 //
bhramantas tatra cchidyante parasasyopaluṇṭhakāḥ /
narakaṃ kaśmalaṃ nāma śleṣmaśiṅghāṇakāvṛtam // 215.127 //
tatra saṃkṣipyate kalpaṃ sadā māṃsarucir naraḥ /
narakaṃ cogragandheti lālāmūtrapurīṣavat // 215.128 //
kṣipyante tatra narake pitṛpiṇḍāprayacchakāḥ /
narakaṃ durdharaṃ nāma jalaukāvṛścikākulam // 215.129 //
utkocabhakṣakas tatra tiṣṭhate varṣakāyutam /
yac ca vajramahāpīḍā narakaṃ vajranirmitam // 215.130 //
tatra prakṣipya dahyante pīḍyante yamakiṃkaraiḥ /
dhanaṃ dhānyaṃ hiraṇyaṃ vā parakīyaṃ haranti ye // 215.131 //
yamadūtaiś ca caurās te chidyante lavaśaḥ kṣuraiḥ /
ye hatvā prāṇinaṃ mūḍhāḥ khādante kākagṛdhravat // 215.132 //
bhojyante ca svamāṃsaṃ te kalpāntaṃ yamakiṃkaraiḥ /
āsanaṃ śayanaṃ vastraṃ parakīyaṃ haranti ye // 215.133 //
yamadūtaiś ca te mūḍhā bhidyante śaktitomaraiḥ /
phalaṃ pattraṃ nṛṇāṃ vāpi hṛtaṃ yais tu kubuddhibhiḥ // 215.134 //
yamadūtaiś ca te kruddhair dahyante tṛṇavahnibhiḥ /
paradravye kalatre ca yaḥ sadā duṣṭadhīr naraḥ // 215.135 //
yamadūtair jvalat tasya hṛdi śūlaṃ nikhanyate /
karmaṇā manasā vācā ye dharmavimukhā narāḥ // 215.136 //
yamaloke tu te ghorā labhante pariyātanāḥ /
evaṃ śatasahasrāṇi lakṣakoṭiśatāni ca // 215.137 //
narakāṇi narais tatra bhujyante pāpakāribhiḥ /
iha kṛtvā svalpam api naraḥ karmāśubhātmakam // 215.138 //
prāpnoti narake ghore yamalokeṣu yātanām /
na śṛṇvanti narā mūḍhā dharmoktaṃ sādhu bhāṣitam // 215.139 //
dṛṣṭaṃ keneti pratyakṣaṃ pratyuktyaivaṃ vadanti te /
divā rātrau prayatnena pāpaṃ kurvanti ye narāḥ // 215.140 //
nācaranti hi te dharmaṃ pramādenāpi mohitāḥ /
ihaiva phalabhoktāraḥ paratra vimukhāś ca ye // 215.141 //
te patanti sughoreṣu narakeṣu narādhamāḥ /
dāruṇo narake vāsaḥ svargavāsaḥ sukhapradaḥ /
naraiḥ saṃprāpyate tatra karma kṛtvā śubhāśubham // 215.142 //
aho 'tiduḥkhaṃ ghoraṃ ca yamamārge tvayoditam /
narakāṇi ca ghorāṇi dvāraṃ yāmyaṃ ca sattama // 216.1 //
asty upāyo na vā brahman yamamārge 'tibhīṣaṇe /
brūhi yena narā yānti sukhena yamasādanam // 216.2 //
iha ye dharmasaṃyuktās tv ahiṃsāniratā narāḥ /
guruśuśrūṣaṇe yuktā devabrāhmaṇapūjakāḥ // 216.3 //
yasmin manuṣyalokās te sabhāryāḥ sasutās tathā /
tam adhvānaṃ ca gacchanti yathā tat kathayāmi vaḥ // 216.4 //
vimānair vividhair divyaiḥ kāñcanadhvajaśobhitaiḥ /
dharmarājapuraṃ yānti sevamānāpsarogaṇaiḥ // 216.5 //
brāhmaṇebhyas tu dānāni nānārūpāṇi bhaktitaḥ /
ye prayacchanti te yānti sukhenaiva mahāpathe // 216.6 //
annaṃ ye tu prayacchanti brāhmaṇebhyaḥ susaṃkṛtam /
śrotriyebhyo viśeṣeṇa bhaktyā paramayā yutāḥ // 216.7 //
taruṇībhir varastrībhiḥ sevyamānāḥ prayatnataḥ /
dharmarājapuraṃ yānti vimānair abhyalaṃkṛtaiḥ // 216.8 //
ye ca satyaṃ prabhāṣante bahir antaś ca nirmalāḥ /
te 'pi yānty amaraprakhyā vimānair yamamandiram // 216.9 //
godānāni pavitrāṇi viṣṇum uddiśya sādhuṣu /
ye prayacchanti dharmajñāḥ kṛśeṣu kṛśavṛttiṣu // 216.10 //
te yānti divyavarṇābhair vimānair maṇicitritaiḥ /
dharmarājapuraṃ śrīmān sevyamānāpsarogaṇaiḥ // 216.11 //
upānadyugalaṃ chattraṃ śayyāsanam athāpi vā /
ye prayacchanti vastrāṇi tathaivābharaṇāni ca // 216.12 //
te yānty aśvai rathaiś caiva kuñjaraiś cāpy alaṃkṛtāḥ /
dharmarājapuraṃ divyaṃ chattraiḥ sauvarṇarājataiḥ // 216.13 //
ye ca bhaktyā prayacchanti guḍapānakam arcitam /
odanaṃ ca dvijāgryebhyo viśuddhenāntarātmanā // 216.14 //
te yānti kāñcanair yānair vividhais tu yamālayam /
varastrībhir yathākāmaṃ sevyamānāḥ punaḥ punaḥ // 216.15 //
ye ca kṣīraṃ prayacchanti ghṛtaṃ dadhi guḍaṃ madhu /
brāhmaṇebhyaḥ prayatnena śuddhyopetaṃ susaṃskṛtam // 216.16 //
cakravākaprayuktaiś ca vimānais tu hiraṇmayaiḥ /
yānti gandharvavāditraiḥ sevyamānā yamālayam // 216.17 //
ye phalāni prayacchanti puṣpāṇi surabhīṇi ca /
haṃsayuktair vimānais tu yānti dharmapuraṃ narāḥ // 216.18 //
ye tilāṃs tiladhenuṃ ca ghṛtadhenum athāpi vā /
śrotriyebhyaḥ prayacchanti viprebhyaḥ śraddhayānvitāḥ // 216.19 //
somamaṇḍalasaṃkāśair yānais te yānti nirmalaiḥ /
gandharvair upagīyante pure vaivasvatasya te // 216.20 //
yeṣāṃ vāpyaś ca kūpāś ca taḍāgāni sarāṃsi ca /
dīrghikāḥ puṣkariṇyaś ca śītalāś ca jalāśayāḥ // 216.21 //
yānais te hemacandrābhair divyaghaṇṭānināditaiḥ /
vyajanais tālavṛntaiś ca vījyamānā mahāprabhāḥ // 216.22 //
yeṣāṃ devakulāny atra citrāṇy āyatanāni ca /
ratnaiḥ prasphuramāṇāni manojñāni śubhāni ca // 216.23 //
te yānti lokapālais tu vimānair vātaraṃhasaiḥ /
dharmarājapuraṃ divyaṃ nānājanasamākulam // 216.24 //
pānīyaṃ ye prayacchanti sarvaprāṇyupajīvitam /
te vitṛṣṇāḥ sukhaṃ yānti vimānais taṃ mahāpatham // 216.25 //
kāṣṭhapādukayānāni pīṭhakāny āsanāni ca /
yair dattāni dvijātibhyas te 'dhvānaṃ yānti vai sukham // 216.26 //
sauvarṇamaṇipīṭheṣu pādau kṛtvottameṣu ca /
te prayānti vimānais tu apsarogaṇamaṇḍitaiḥ // 216.27 //
ārāmāṇi vicitrāṇi puṣpāḍhyānīha mānavāḥ /
ropayanti phalāḍhyāni narāṇām upakāriṇaḥ // 216.28 //
vṛkṣacchāyāsu ramyāsu śītalāsu svalaṃkṛtāḥ /
varastrīgītavādyaiś ca sevyamānā vrajanti te // 216.29 //
suvarṇaṃ rajataṃ vāpi vidrumaṃ mauktikaṃ tathā /
ye prayacchanti te yānti vimānaiḥ kanakojjvalaiḥ // 216.30 //
bhūmidā dīpyamānāś ca sarvakāmais tu tarpitāḥ /
uditādityasaṃkāśair vimānair bhṛśanāditaiḥ // 216.31 //
kanyāṃ tu ye prayacchanti brahmadeyām alaṃkṛtām /
divyakanyāvṛtā yānti vimānais te yamālayam // 216.32 //
sugandhāgurukarpūrān puṣpadhūpān dvijottamāḥ /
prayacchanti dvijātibhyo bhaktyā paramayānvitāḥ // 216.33 //
te sugandhāḥ suveśāś ca suprabhāḥ suvibhūṣitāḥ /
yānti dharmapuraṃ yānair vicitrair abhyalaṃkṛtāḥ // 216.34 //
dīpadā yānti yānaiś ca dīpayanto diśo daśa /
ādityasadṛśair yānair dīpyamānā yathāgnayaḥ // 216.35 //
gṛhāvasathadātāro gṛhaiḥ kāñcanamaṇḍitaiḥ /
vrajanti bālārkanibhair dharmarājagṛhaṃ narāḥ // 216.36 //
jalabhājanadātāraḥ kuṇḍikākarakapradāḥ /
pūjamānāpsarobhiś ca yānti dṛptā mahāgajaiḥ // 216.37 //
pādābhyaṅgaṃ śirobhyaṅgaṃ snānapānodakaṃ tathā /
ye prayacchanti viprebhyas te yānty aśvair yamālayam // 216.38 //
viśrāmayanti ye viprāñ śrāntān adhvani karśitān /
cakravākaprayuktena yānti yānena te sukham // 216.39 //
svāgatena ca yo vipraṃ pūjayed āsanena ca /
sa gacchati tam adhvānaṃ sukhaṃ paramanirvṛtaḥ // 216.40 //
namo brahmaṇyadeveti yo hariṃ cābhivādayet /
gāṃ ca pāpaharety uktvā sukhaṃ yānti ca tat patham // 216.41 //
anantarāśino ye ca dambhānṛtavivarjitāḥ /
te 'pi sārasayuktais tu yānti yānaiś ca tat patham // 216.42 //
vartante hy ekabhaktena śāṭhyadambhavivarjitāḥ /
haṃsayuktair vimānais tu sukhaṃ yānti yamālayam // 216.43 //
caturthenaikabhaktena vartante ye jitendriyāḥ /
te yānti dharmanagaraṃ yānair barhiṇayojitaiḥ // 216.44 //
tṛtīye divase ye tu bhuñjate niyatavratāḥ /
te 'pi hastirathair divyair yānti yānaiś ca tat padam // 216.45 //
ṣaṣṭhe 'nnabhakṣako yas tu śaucanityo jitendriyaḥ /
sa yāti kuñjarasthas tu śacīpatir iva svayam // 216.46 //
dharmarājapuraṃ divyaṃ nānāmaṇivibhūṣitam /
nānāsvarasamāyuktaṃ jayaśabdaravair yutam // 216.47 //
pakṣopavāsino yānti yānaiḥ śārdūlayojitaiḥ /
puraṃ tad dharmarājasya sevyamānāḥ surāsuraiḥ // 216.48 //
ye ca māsopavāsaṃ tu kurvate saṃyatendriyāḥ /
te 'pi sūryapradīptais tu yānti yānair yamālayam // 216.49 //
mahāprasthānam ekāgro yaḥ prayāti dṛḍhavrataḥ /
sevyamānas tu gandharvair yāti yānair yamālayam // 216.50 //
śarīraṃ sādhayed yas tu vaiṣṇavenāntarātmanā /
sa rathenāgnivarṇena yātīha tridaśālayam // 216.51 //
agnipraveśaṃ yaḥ kuryān nārāyaṇaparāyaṇaḥ /
sa yāty agniprakāśena vimānena yamālayam // 216.52 //
prāṇāṃs tyajati yo martyaḥ smaran viṣṇuṃ sanātanam /
yānenārkaprakāśena yāti dharmapuraṃ naraḥ // 216.53 //
praviṣṭo 'ntar jalaṃ yas tu prāṇāṃs tyajati mānavaḥ /
somamaṇḍalakalpena yāti yānena vai sukham // 216.54 //
svaśarīraṃ hi gṛdhrebhyo vaiṣṇavo yaḥ prayacchati /
sa yāti rathamukhyena kāñcanena yamālayam // 216.55 //
strīgrahe gograhe vāpi yuddhe mṛtyum upaiti yaḥ /
sa yāty amarakanyābhiḥ sevyamāno raviprabhaḥ // 216.56 //
vaiṣṇavā ye ca kurvanti tīrthayātrāṃ jitendriyāḥ /
tat pathaṃ yānti te ghoraṃ sukhayānair alaṃkṛtāḥ // 216.57 //
ye yajanti dvijaśreṣṭhāḥ kratubhir bhūridakṣiṇaiḥ /
taptahāṭakasaṃkāśair vimānair yānti te sukham // 216.58 //
parapīḍām akurvanto bhṛtyānāṃ bharaṇādikam /
kurvanti te sukhaṃ yānti vimānaiḥ kanakojjvalaiḥ // 216.59 //
ye kṣāntāḥ sarvabhūteṣu prāṇinām abhayapradāḥ /
krodhamohavinirmuktā nirmadāḥ saṃyatendriyāḥ // 216.60 //
pūrṇacandraprakāśena vimānena mahāprabhāḥ /
yānti vaivasvatapuraṃ devagandharvasevitāḥ // 216.61 //
ekabhāvena ye viṣṇuṃ brahmāṇaṃ tryambakaṃ ravim /
pūjayanti hi te yānti vimānair bhāskaraprabhaiḥ // 216.62 //
ye ca māṃsaṃ na khādanti satyaśaucasamanvitāḥ /
te 'pi yānti sukhenaiva dharmarājapuraṃ narāḥ // 216.63 //
māṃsān miṣṭataraṃ nāsti bhakṣyabhojyādikeṣu ca /
tasmān māṃsaṃ na bhuñjīta nāsti miṣṭaiḥ sukhodayaḥ // 216.64 //
gosahasraṃ tu yo dadyād yas tu māṃsaṃ na bhakṣayet /
samāv etau purā prāha brahmā vedavidāṃ varaḥ // 216.65 //
sarvatīrtheṣu yat puṇyaṃ sarvayajñeṣu yat phalam /
amāṃsabhakṣaṇe viprās tac ca tac ca ca tatsamam // 216.66 //
evaṃ sukhena te yānti yamalokaṃ ca dhārmikāḥ /
dānavrataparā yānair yatra devo raveḥ sutaḥ // 216.67 //
dṛṣṭvā tān dhārmikān devaḥ svayaṃ saṃmānayed yamaḥ /
svāgatāsanadānena pādyārghyeṇa priyeṇa tu // 216.68 //
dhanyā yūyaṃ mahātmāna ātmano hitakāriṇaḥ /
yena divyasukhārthāya bhavadbhiḥ sukṛtaṃ kṛtam // 216.69 //
idaṃ vimānam āruhya divyastrībhogabhūṣitāḥ /
svargaṃ gacchadhvam atulaṃ sarvakāmasamanvitam // 216.70 //
tatra bhuktvā mahābhogān ante puṇyaparikṣayāt /
yat kiṃcid alpam aśubhaṃ phalaṃ tad iha bhokṣyatha // 216.71 //
ye tu taṃ dharmarājānaṃ narāḥ puṇyānubhāvataḥ /
paśyanti saumyamanasaṃ pitṛbhūtam ivātmanaḥ // 216.72 //
tasmād dharmaḥ sevitavyaḥ sadā muktiphalapradaḥ /
dharmād arthas tathā kāmo mokṣaś ca parikīrtyate // 216.73 //
dharmo mātā pitā bhrātā dharmo nāthaḥ suhṛt tathā /
dharmaḥ svāmī sakhā goptā tathā dhātā ca poṣakaḥ // 216.74 //
dharmād artho 'rthataḥ kāmaḥ kāmād bhogaḥ sukhāni ca /
dharmād aiśvaryam ekāgryaṃ dharmāt svargagatiḥ parā // 216.75 //
dharmas tu sevito viprās trāyate mahato bhayāt /
devatvaṃ ca dvijatvaṃ ca dharmāt prāpnoty asaṃśayam // 216.76 //
yadā ca kṣīyate pāpaṃ narāṇāṃ pūrvasaṃcitam /
tadaiṣāṃ bhajate buddhir dharmaṃ cātra dvijottamāḥ // 216.77 //
janmāntarasahasreṣu mānuṣyaṃ prāpya durlabham /
yo hi nācarate dharmaṃ bhavet sa khalu vañcitaḥ // 216.78 //
kutsitā ye daridrāś ca virūpā vyādhitās tathā /
parapreṣyāś ca mūrkhāś ca jñeyā dharmavivarjitāḥ // 216.79 //
ye hi dīrghāyuṣaḥ śūrāḥ paṇḍitā bhogino 'rthinaḥ /
arogā rūpavantaś ca tais tu dharmaḥ purā kṛtaḥ // 216.80 //
evaṃ dharmaratā viprā gacchanti gatim uttamām /
adharmaṃ sevamānās tu tiryagyoniṃ vrajanti te // 216.81 //
ye narā narakadhvaṃsivāsudevam anuvratāḥ /
te svapne 'pi na paśyanti yamaṃ vā narakāṇi vā // 216.82 //
anādinidhanaṃ devaṃ daityadānavadāraṇam /
ye namanti narā nityaṃ nahi paśyanti te yamam // 216.83 //
karmaṇā manasā vācā ye 'cyutaṃ śaraṇaṃ gatāḥ /
na samartho yamas teṣāṃ te muktiphalabhāginaḥ // 216.84 //
ye janā jagatāṃ nāthaṃ nityaṃ nārāyaṇaṃ dvijāḥ /
namanti nahi te viṣṇoḥ sthānād anyatra gāminaḥ // 216.85 //
na te dūtān na tan mārgaṃ na yamaṃ na ca tāṃ purīm /
praṇamya viṣṇuṃ paśyanti narakāṇi kathaṃcana // 216.86 //
kṛtvāpi bahuśaḥ pāpaṃ narā mohasamanvitāḥ /
na yānti narakaṃ natvā sarvapāpaharaṃ harim // 216.87 //
śāṭhyenāpi narā nityaṃ ye smaranti janārdanam /
te 'pi yānti tanuṃ tyaktvā viṣṇulokam anāmayam // 216.88 //
atyantakrodhasakto 'pi kadācit kīrtayed dharim /
so 'pi doṣakṣayān muktiṃ labhec cedipatir yathā // 216.89 //
śrutvaivaṃ yamamārgaṃ te narakeṣu ca yātanām /
papracchuś ca punar vyāsaṃ saṃśayaṃ munisattamāḥ // 217.1 //
bhagavan sarvadharmajña sarvaśāstraviśārada /
martyasya kaḥ sahāyo vai pitā mātā suto guruḥ // 217.2 //
jñātisaṃbandhivargaś ca mitravargas tathaiva ca /
gṛhaṃ śarīram utsṛjya kāṣṭhaloṣṭasamaṃ janāḥ /
gacchanty amutra loke vai kaś ca tān anugacchati // 217.3 //
ekaḥ prasūyate viprā eka eva hi naśyati /
ekas tarati durgāṇi gacchaty ekas tu durgatim // 217.4 //
asahāyaḥ pitā mātā tathā bhrātā suto guruḥ /
jñātisaṃbandhivargaś ca mitravargas tathaiva ca // 217.5 //
mṛtaṃ śarīram utsṛjya kāṣṭhaloṣṭasamaṃ janāḥ /
muhūrtam iva roditvā tato yānti parāṅmukhāḥ // 217.6 //
tais tac charīram utsṛṣṭaṃ dharma eko 'nugacchati /
tasmād dharmaḥ sahāyaś ca sevitavyaḥ sadā nṛbhiḥ // 217.7 //
prāṇī dharmasamāyukto gacchet svargagatiṃ parām /
tathaivādharmasaṃyukto narakaṃ copapadyate // 217.8 //
tasmāt pāpāgatair arthair nānurajyeta paṇḍitaḥ /
dharma eko manuṣyāṇāṃ sahāyaḥ parikīrtitaḥ // 217.9 //
lobhān mohād anukrośād bhayād vātha bahuśrutaḥ /
naraḥ karoty akāryāṇi parārthe lobhamohitaḥ // 217.10 //
dharmaś cārthaś ca kāmaś ca tritayaṃ jīvataḥ phalam /
etat trayam avāptavyam adharmaparivarjitam // 217.11 //
śrutaṃ bhagavato vākyaṃ dharmayuktaṃ paraṃ hitam /
śarīranicayaṃ jñātuṃ buddhir no 'tra prajāyate // 217.12 //
mṛtaṃ śarīraṃ hi nṛṇāṃ sūkṣmam avyaktatāṃ gatam /
acakṣurviṣayaṃ prāptaṃ kathaṃ dharmo 'nugacchati // 217.13 //
pṛthivī vāyur ākāśam āpo jyotir manontaram /
buddhir ātmā ca sahitā dharmaṃ paśyanti nityadā // 217.14 //
prāṇinām iha sarveṣāṃ sākṣibhūtā divāniśam /
etaiś ca saha dharmo hi taṃ jīvam anugacchati // 217.15 //
tvag asthi māṃsaṃ śukraṃ ca śoṇitaṃ ca dvijottamāḥ /
śarīraṃ varjayanty ete jīvitena vivarjitam // 217.16 //
tato dharmasamāyuktaḥ sa jīvaḥ sukham edhate /
ihaloke pare caiva kiṃ bhūyaḥ kathayāmi vaḥ // 217.17 //
tad darśitaṃ bhagavatā yathā dharmo 'nugacchati /
etat tu jñātum icchāmaḥ kathaṃ retaḥ pravartate // 217.18 //
annam aśnanti ye devāḥ śarīrasthā dvijottamāḥ /
pṛthivī vāyur ākāśam āpo jyotir manas tathā // 217.19 //
tatas tṛpteṣu bho viprās teṣu bhūteṣu pañcasu /
manaḥṣaṣṭheṣu śuddhātmā retaḥ saṃpadyate mahat // 217.20 //
tato garbhaḥ saṃbhavati śleṣmā strīpuṃsayor dvijāḥ /
etad vaḥ sarvam ākhyātaṃ kiṃ bhūyaḥ śrotum icchatha // 217.21 //
ākhyātaṃ no bhagavatā garbhaḥ saṃjāyate yathā /
yathā jātas tu puruṣaḥ prapadyate tad ucyatām // 217.22 //
āsannamātrapuruṣas tair bhūtair abhibhūyate /
viprayuktas tu tair bhūtaiḥ punar yāty aparāṃ gatim // 217.23 //
sa ca bhūtasamāyuktaḥ prāpnoti jīvam eva hi /
tato 'sya karma paśyanti śubhaṃ vā yadi vāśubham /
devatāḥ pañcabhūtasthāḥ kiṃ bhūyaḥ śrotum icchatha // 217.24 //
tvag asthi māṃsam utsṛjya tais tu bhūtair vivarjitaḥ /
jīvaḥ sa bhagavan kvasthaḥ sukhaduḥkhe samaśnute // 217.25 //
jīvaḥ karmasamāyuktaḥ śīghraṃ retaḥsamāgataḥ /
strīṇāṃ puṣpaṃ samāsādya tataḥ kālena bho dvijāḥ // 217.26 //
yamasya puruṣaiḥ kleśo yamasya puruṣair vadhaḥ /
duḥkhaṃ saṃsāracakraṃ ca naraḥ kleśaṃ ca vindati // 217.27 //
iha loke sa tu prāṇī janmaprabhṛti bho dvijāḥ /
sukṛtaṃ karma vai bhuṅkte dharmasya phalam āśritaḥ // 217.28 //
yadi dharmaṃ samāyujya janmaprabhṛti sevate /
tataḥ sa puruṣo bhūtvā sevate nityadā sukham // 217.29 //
athāntarāntaraṃ dharmam adharmam upasevate /
sukhasyānantaraṃ duḥkhaṃ sa jīvo 'py adhigacchati // 217.30 //
adharmeṇa samāyukto yamasya viṣayaṃ gataḥ /
mahāduḥkhaṃ samāsādya tiryagyonau prajāyate // 217.31 //
karmaṇā yena yeneha yasyāṃ yonau prajāyate /
jīvo mohasamāyuktas tan me śṛṇuta sāṃpratam // 217.32 //
yad etad ucyate śāstraiḥ setihāsaiś ca chandasi /
yamasya viṣayaṃ ghoraṃ martyalokaṃ pravartate // 217.33 //
iha sthānāni puṇyāni devatulyāni bho dvijāḥ /
tiryagyonyatiriktāni gatimanti ca sarvaśaḥ // 217.34 //
yamasya bhavane divye brahmalokasame guṇaiḥ /
karmabhir niyatair baddho jantur duḥkhāny upāśnute // 217.35 //
yena yena hi bhāvena yena vai karmaṇā gatim /
prayāti puruṣo ghorāṃ tathā vakṣyāmy ataḥ param // 217.36 //
adhītya caturo vedān dvijo mohasamanvitaḥ /
patitāt pratigṛhyātha kharayonau prajāyate // 217.37 //
kharo jīvati varṣāṇi daśa pañca ca bho dvijāḥ /
kharo mṛto balīvardaḥ sapta varṣāṇi jīvati // 217.38 //
balīvardo mṛtaś cāpi jāyate brahmarākṣasaḥ /
brahmarakṣas tu māsāṃs trīṃs tato jāyeta brāhmaṇaḥ // 217.39 //
patitaṃ yājayitvā tu kṛmiyonau prajāyate /
tatra jīvati varṣāṇi daśa pañca ca bho dvijāḥ // 217.40 //
krimibhāvād vinirmuktas tato jāyeta gardabhaḥ /
gardabhaḥ pañca varṣāṇi pañca varṣāṇi śūkaraḥ // 217.41 //
kukkuṭaḥ pañca varṣāṇi pañca varṣāṇi jambukaḥ /
śvā varṣam ekaṃ bhavati tato jāyeta mānavaḥ // 217.42 //
upādhyāyasya yaḥ pāpaṃ śiṣyaḥ kuryād abuddhimān /
sa janmānīha saṃsāre trīn āpnoti na saṃśayaḥ // 217.43 //
prāk śvā bhavati bho viprās tataḥ kravyāt tataḥ kharaḥ /
pretya ca parikliṣṭeṣu paścāj jāyeta brāhmaṇaḥ // 217.44 //
manasāpi guror bhāryāṃ yaḥ śiṣyo yāti pāpakṛt /
udagrān praiti saṃsārān adharmeṇeha cetasā // 217.45 //
śvayonau tu sa saṃbhūtas trīṇi varṣāṇi jīvati /
tatrāpi nidhanaṃ prāptaḥ krimiyonau prajāyate // 217.46 //
kṛmibhāvam anuprāpto varṣam ekaṃ tu jīvati /
tatas tu nidhanaṃ prāpya brahmayonau prajāyate // 217.47 //
yadi putrasamaṃ śiṣyaṃ gurur hanyād akāraṇam /
ātmanaḥ kāmakāreṇa so 'pi hiṃsraḥ prajāyate // 217.48 //
pitaraṃ mātaraṃ caiva yas tu putro 'vamanyate /
so 'pi viprā mṛto jantuḥ pūrvaṃ jāyeta gardabhaḥ // 217.49 //
gardabhatvaṃ tu saṃprāpya daśa varṣāṇi jīvati /
saṃvatsaraṃ tu kumbhīras tato jāyeta mānavaḥ // 217.50 //
putrasya mātāpitarau yasya ruṣṭāv ubhāv api /
gurvapadhyānataḥ so 'pi mṛto jāyeta gardabhaḥ // 217.51 //
kharo jīvati māsāṃś ca daśa cāpi caturdaśa /
biḍālaḥ sapta māsāṃs tu tato jāyeta mānavaḥ // 217.52 //
mātāpitarāv ākruśya sārīkaḥ saṃprajāyate /
tāḍayitvā tu tāv eva jāyate kacchapo dvijāḥ // 217.53 //
kacchapo daśa varṣāṇi trīṇi varṣāṇi śalyakaḥ /
vyālo bhūtvā tu ṣaṇ māsāṃs tato jāyeta mānuṣaḥ // 217.54 //
bhartṛpiṇḍam upāśnīno rājadviṣṭāni sevate /
so 'pi mohasamāpanno mṛto jāyeta vānaraḥ // 217.55 //
vānaro daśa varṣāṇi sapta varṣāṇi mūṣakaḥ /
śvā ca bhūtvā tu ṣaṇ māsāṃs tato jāyeta mānavaḥ // 217.56 //
nyāsāpahartā tu naro yamasya viṣayaṃ gataḥ /
saṃsārāṇāṃ śataṃ gatvā kṛmiyonau prajāyate // 217.57 //
tatra jīvati varṣāṇi daśa pañca ca bho dvijāḥ /
duṣkṛtasya kṣayaṃ kṛtvā tato jāyeta mānuṣaḥ // 217.58 //
asūyako naraś cāpi mṛto jāyeta śārṅgakaḥ /
viśvāsahartā ca naro mīno jāyeta durmatiḥ // 217.59 //
bhūtvā mīno 'ṣṭa varṣāṇi mṛgo jāyeta bho dvijāḥ /
mṛgas tu caturo māsāṃs tataś chāgaḥ prajāyate // 217.60 //
chāgas tu nidhanaṃ prāpya pūrṇe saṃvatsare tataḥ /
kīṭaḥ saṃjāyate jantus tato jāyeta mānuṣaḥ // 217.61 //
dhānyān yavāṃs tilān māṣān kulitthān sarṣapāṃś caṇān /
kalāyān atha mudgāṃś ca godhūmān atasīs tathā // 217.62 //
sasyāny anyāni hartā ca martyo mohād acetanaḥ /
saṃjāyate muniśreṣṭhā mūṣiko nirapatrapaḥ // 217.63 //
tataḥ pretya muniśreṣṭhā mṛto jāyeta śūkaraḥ /
śūkaro jātamātras tu rogeṇa mriyate punaḥ // 217.64 //
śvā tato jāyate mūkaḥ karmaṇā tena mānavaḥ /
bhūtvā śvā pañca varṣāṇi tato jāyeta mānavaḥ // 217.65 //
paradārābhimarśaṃ tu kṛtvā jāyeta vai vṛkaḥ /
śvā śṛgālas tato gṛdhro vyālaḥ kaṅko bakas tathā // 217.66 //
bhrātur bhāryāṃ tu pāpātmā yo dharṣayati mohitaḥ /
puṃskokilatvam āpnoti so 'pi saṃvatsaraṃ dvijāḥ // 217.67 //
sakhibhāryāṃ guror bhāryāṃ rājabhāryāṃ tathaiva ca /
pradharṣayitvā kāmātmā mṛto jāyeta śūkaraḥ // 217.68 //
śūkaraḥ pañca varṣāṇi daśa varṣāṇi vai bakaḥ /
pipīlikas tu māsāṃs trīn kīṭaḥ syān māsam eva ca // 217.69 //
etān āsādya saṃsārān kṛmiyonau prajāyate /
tatra jīvati māsāṃs tu kṛmiyonau caturdaśa // 217.70 //
naro 'dharmakṣayaṃ kṛtvā tato jāyeta mānuṣaḥ /
pūrvaṃ dattvā tu yaḥ kanyāṃ dvitīye dātum icchati // 217.71 //
so 'pi viprā mṛto jantuḥ krimiyonau prajāyate /
tatra jīvati varṣāṇi trayodaśa dvijottamāḥ // 217.72 //
adharmasaṃkṣaye muktas tato jāyeta mānuṣaḥ /
devakāryam akṛtvā tu pitṛkāryam athāpi vā // 217.73 //
anirvāpya pitṝn devān mṛto jāyeta vāyasaḥ /
vāyasaḥ śatavarṣāṇi tato jāyeta kukkuṭaḥ // 217.74 //
jāyate vyālakaś cāpi māsaṃ tasmāt tu mānuṣaḥ /
jyeṣṭhaṃ pitṛsamaṃ cāpi bhrātaraṃ yo 'vamanyate // 217.75 //
so 'pi mṛtyum upāgamya krauñcayonau prajāyate /
krauñco jīvati varṣāṇi daśa jāyeta jīvakaḥ // 217.76 //
tato nidhanam āpnoti mānuṣatvam avāpnuyāt /
vṛṣalo brāhmaṇīṃ gatvā kṛmiyonau prajāyate // 217.77 //
tataḥ saṃprāpya nidhanaṃ jāyate śūkaraḥ punaḥ /
śūkaro jātamātras tu rogeṇa mriyate dvijāḥ // 217.78 //
śvā ca vai jāyate mūḍhaḥ karmaṇā tena bho dvijāḥ /
śvā bhūtvā kṛtakarmāsau jāyate mānuṣas tataḥ // 217.79 //
tatrāpatyaṃ samutpādya mṛto jāyeta mūṣikaḥ /
kṛtaghnas tu mṛto viprā yamasya viṣayaṃ gataḥ // 217.80 //
yamasya viṣaye krūrair baddhaḥ prāpnoti vedanām /
daṇḍakaṃ mudgaraṃ śūlam agnidaṇḍaṃ ca dāruṇam // 217.81 //
asipattravanaṃ ghoraṃ vālukāṃ kūṭaśālmalīm /
etāś cānyāś ca bahavo yamasya viṣayaṃ gatāḥ // 217.82 //
yātanāḥ prāpya ghorās tu tato yāti ca bho dvijāḥ /
saṃsāracakram āsādya krimiyonau prajāyate // 217.83 //
krimir bhavati varṣāṇi daśa pañca ca bho dvijāḥ /
tato garbhaṃ samāsādya tatraiva mriyate naraḥ // 217.84 //
tato garbhaśatair jantur bahuśaḥ saṃprapadyate /
saṃsārān subahūn gatvā tatas tiryak prajāyate // 217.85 //
tato duḥkham anuprāpya bahuvarṣagaṇāni vai /
sa punarbhavasaṃyuktas tataḥ kūrmaḥ prajāyate // 217.86 //
dadhi hṛtvā bakaś cāpi plavo matsyān asaṃskṛtān /
corayitvā tu durbuddhir madhudaṃśaḥ prajāyate // 217.87 //
phalaṃ vā mūlakaṃ hṛtvā pūpaṃ vāpi pipīlikaḥ /
corayitvā tu niṣpāvaṃ jāyate phalamūṣakaḥ // 217.88 //
pāyasaṃ corayitvā tu tittiratvam avāpnuyāt /
hṛtvā piṣṭamayaṃ pūpaṃ kumbholūkaḥ prajāyate // 217.89 //
apo hṛtvā tu durbuddhir vāyaso jāyate naraḥ /
kāṃsyaṃ hṛtvā tu durbuddhir hārīto jāyate naraḥ // 217.90 //
rājataṃ bhājanaṃ hṛtvā kapotaḥ saṃprajāyate /
hṛtvā tu kāñcanaṃ bhāṇḍaṃ kṛmiyonau prajāyate // 217.91 //
pattrorṇaṃ corayitvā tu kuraratvaṃ niyacchati /
kośakāraṃ tato hṛtvā naro jāyeta nartakaḥ // 217.92 //
aṃśukaṃ corayitvā tu śuko jāyeta mānavaḥ /
corayitvā dukūlaṃ tu mṛto haṃsaḥ prajāyate // 217.93 //
krauñcaḥ kārpāsikaṃ hṛtvā mṛto jāyeta mānavaḥ /
corayitvā naraḥ paṭṭaṃ tv āvikaṃ caiva bho dvijāḥ // 217.94 //
kṣaumaṃ ca vastram āhṛtya śaśo jantuḥ prajāyate /
cūrṇaṃ tu hṛtvā puruṣo mṛto jāyeta barhiṇaḥ // 217.95 //
hṛtvā raktāni vastrāṇi jāyate jīvajīvakaḥ /
varṇakādīṃs tathā gandhāṃś corayitveha mānavaḥ // 217.96 //
cucchundaritvam āpnoti vipro lobhaparāyaṇaḥ /
tatra jīvati varṣāṇi tato daśa ca pañca ca // 217.97 //
adharmasya kṣayaṃ kṛtvā tato jāyeta mānavaḥ /
corayitvā payaś cāpi balākā saṃprajāyate // 217.98 //
yas tu corayate tailaṃ naro mohasamanvitaḥ /
so 'pi viprā mṛto jantus tailapāyī prajāyate // 217.99 //
aśastraṃ puruṣaṃ hatvā saśastraḥ puruṣādhamaḥ /
arthārthaṃ yadi vā vairī mṛto jāyeta vai kharaḥ // 217.100 //
kharo jīvati varṣe dve tataḥ śastreṇa vadhyate /
sa mṛto mṛgayonau tu nityodvigno 'bhijāyate // 217.101 //
mṛgo vidhyeta śastreṇa gate saṃvatsare tataḥ /
hato mṛgas tato mīnaḥ so 'pi jālena badhyate // 217.102 //
māse caturthe saṃprāpte śvāpadaḥ saṃprajāyate /
śvāpado daśa varṣāṇi dvīpī varṣāṇi pañca ca // 217.103 //
tatas tu nidhanaṃ prāptaḥ kālaparyāyacoditaḥ /
adharmasya kṣayaṃ kṛtvā mānuṣatvam avāpnuyāt // 217.104 //
vādyaṃ hṛtvā tu puruṣo lomaśaḥ saṃprajāyate /
tathā piṇyākasaṃmiśram annaṃ yaś corayen naraḥ // 217.105 //
sa jāyate babhrusaṭo dāruṇo mūṣiko naraḥ /
daśan vai mānuṣān nityaṃ pāpātmā sa dvijottamāḥ // 217.106 //
ghṛtaṃ hṛtvā tu durbuddhiḥ kāko madguḥ prajāyate /
matsyamāṃsam atho hṛtvā kāko jāyeta mānavaḥ // 217.107 //
lavaṇaṃ corayitvā tu cirikākaḥ prajāyate /
viśvāsena tu nikṣiptaṃ yo 'panihnoti mānavaḥ // 217.108 //
sa gatāyur naras tena matsyayonau prajāyate /
matsyayonim anuprāpya mṛto jāyeta mānuṣaḥ // 217.109 //
mānuṣatvam anuprāpya kṣīṇāyur upajāyate /
pāpāni tu naraḥ kṛtvā tiryag jāyeta bho dvijāḥ // 217.110 //
na cātmanaḥ pramāṇaṃ tu dharmaṃ jānāti kiṃcana /
ye pāpāni narāḥ kṛtvā nirasyanti vrataiḥ sadā // 217.111 //
sukhaduḥkhasamāyuktā vyādhimanto bhavanty uta /
asaṃvītāḥ prajāyante mlecchāś cāpi na saṃśayaḥ // 217.112 //
narāḥ pāpasamācārā lobhamohasamanvitāḥ /
varjayanti hi pāpāni janmaprabhṛti ye narāḥ // 217.113 //
arogā rūpavantaś ca dhaninas te bhavanty uta /
striyo 'py etena kalpena kṛtvā pāpam avāpnuyuḥ // 217.114 //
eteṣām eva pāpānāṃ bhāryātvam upayānti tāḥ /
prāyeṇa haraṇe doṣāḥ sarva eva prakīrtitāḥ // 217.115 //
etad vai leśamātreṇa kathitaṃ vo dvijarṣabhāḥ /
aparasmin kathāyoge bhūyaḥ śroṣyatha bho dvijāḥ // 217.116 //
etan mayā mahābhāgā brahmaṇo vadataḥ purā /
surarṣīṇāṃ śrutaṃ madhye pṛṣṭaṃ cāpi yathā tathā // 217.117 //
mayāpi tubhyaṃ kārtsnyena yathāvad anuvarṇitam /
etac chrutvā muniśreṣṭhā dharme kuruta mānasam // 217.118 //
adharmasya gatir brahman kathitā nas tvayānagha /
dharmasya ca gatiṃ śrotum icchāmo vadatāṃ vara // 218.1 //
kṛtvā pāpāni karmāṇi kathaṃ yānty aśubhāṃ gatim /
karmaṇā ca kṛteneha kena yānti śubhāṃ gatim // 218.2 //
kṛtvā pāpāni karmāṇi tv adharmavaśam āgataḥ /
manasā viparītena nirayaṃ pratipadyate // 218.3 //
mohād adharmaṃ yaḥ kṛtvā punaḥ samanutapyate /
manaḥsamādhisaṃyukto na sa seveta duṣkṛtam // 218.4 //
yadi viprāḥ kathayate viprāṇāṃ dharmavādinām /
tato 'dharmakṛtāt kṣipram aparādhāt pramucyate // 218.5 //
yathā yathā naraḥ samyag adharmam anubhāṣate /
samāhitena manasā vimuñcati tathā tathā // 218.6 //
yathā yathā manas tasya duṣkṛtaṃ karma garhate /
tathā tathā śarīraṃ tu tenādharmeṇa mucyate // 218.7 //
bhujaṃga iva nirmokān pūrvabhuktāñ jahāti tān /
dattvā viprasya dānāni vividhāni samāhitaḥ // 218.8 //
manaḥsamādhisaṃyuktaḥ svargatiṃ pratipadyate /
dānāni tu pravakṣyāmi yāni dattvā dvijottamāḥ // 218.9 //
naraḥ kṛtvāpy akāryāṇi tato dharmeṇa yujyate /
sarveṣām eva dānānām annaṃ śreṣṭham udāhṛtam // 218.10 //
sarvam annaṃ pradātavyam ṛjunā dharmam icchatā /
prāṇā hy annaṃ manuṣyāṇāṃ tasmāj jantuḥ prajāyate // 218.11 //
anne pratiṣṭhitā lokās tasmād annaṃ praśasyate /
annam eva praśaṃsanti devarṣipitṛmānavāḥ // 218.12 //
annasya hi pradānena svargam āpnoti mānavaḥ /
nyāyalabdhaṃ pradātavyaṃ dvijātibhyo 'nnam uttamam // 218.13 //
svādhyāyasamupetebhyaḥ prahṛṣṭenāntarātmanā /
yasya tv annam upāśnanti brāhmaṇāś ca sakṛd daśa // 218.14 //
hṛṣṭena manasā dattaṃ na sa tiryaggatir bhavet /
brāhmaṇānāṃ sahasrāṇi daśābhojya dvijottamāḥ // 218.15 //
naro 'dharmāt pramucyeta pāpeṣv abhirataḥ sadā /
bhaikṣeṇānnaṃ samāhṛtya vipro vedapuraskṛtaḥ // 218.16 //
svādhyāyanirate vipre dattveha sukham edhate /
ahiṃsan brāhmaṇasvāni nyāyena paripālya ca // 218.17 //
kṣatriyas tarasā prāptam annaṃ yo vai prayacchati /
dvijebhyo vedamukhyebhyaḥ prayataḥ susamāhitaḥ // 218.18 //
tenāpohati dharmātmā duṣkṛtaṃ karma bho dvijāḥ /
ṣaḍbhāgapariśuddhaṃ ca kṛṣer bhāgam upārjitam // 218.19 //
vaiśyo dadad dvijātibhyaḥ pāpebhyaḥ parimucyate /
avāpya prāṇasaṃdehaṃ kārkaśyena samārjitam // 218.20 //
annaṃ dattvā dvijātibhyaḥ śūdraḥ pāpāt pramucyate /
aurasena balenānnam arjayitvā vihiṃsakaḥ // 218.21 //
yaḥ prayacchati viprebhyo na sa durgāṇi sevate /
nyāyenāvāptam annaṃ tu naro harṣasamanvitaḥ // 218.22 //
dvijebhyo vedavṛddhebhyo dattvā pāpāt pramucyate /
annam ūrjaskaraṃ loke dattvorjasvī bhaven naraḥ // 218.23 //
satāṃ panthānam āvṛtya sarvapāpaiḥ pramucyate /
dānavidbhiḥ kṛtaḥ panthā yena yānti manīṣiṇaḥ // 218.24 //
teṣv apy annasya dātāras tebhyo dharmaḥ sanātanaḥ /
sarvāvasthaṃ manuṣyeṇa nyāyenānnam upārjitam // 218.25 //
kāryān nyāyāgataṃ nityam annaṃ hi paramā gatiḥ /
annasya hi pradānena naro yāti parāṃ gatim // 218.26 //
sarvakāmasamāyuktaḥ pretya cāpy aśnute sukham /
evaṃ puṇyasamāyukto naraḥ pāpaiḥ pramucyate // 218.27 //
tasmād annaṃ pradātavyam anyāyaparivarjitam /
yas tu prāṇāhutīpūrvam annaṃ bhuṅkte gṛhī sadā // 218.28 //
avandhyaṃ divasaṃ kuryād annadānena mānavaḥ /
bhojayitvā śataṃ nityaṃ naro vedavidāṃ varam // 218.29 //
nyāyaviddharmaviduṣām itihāsavidāṃ tathā /
na yāti narakaṃ ghoraṃ saṃsāraṃ na ca sevate // 218.30 //
sarvakāmasamāyuktaḥ pretya cāpy aśnute sukham /
evaṃ karmasamāyukto ramate vigatajvaraḥ // 218.31 //
rūpavān kīrtimāṃś caiva dhanavāṃś copajāyate /
etad vaḥ sarvam ākhyātam annadānaphalaṃ mahat /
mūlam etat tu dharmāṇāṃ pradānānāṃ ca bho dvijāḥ // 218.32 //
paralokagatānāṃ tu svakarmasthānavāsinām /
teṣāṃ śrāddhaṃ kathaṃ jñeyaṃ putraiś cānyaiś ca bandhubhiḥ // 219.1 //
namaskṛtya jagannāthaṃ vārāhaṃ lokabhāvanam /
śṛṇudhvaṃ saṃpravakṣyāmi śrāddhakalpaṃ yathoditam // 219.2 //
purā kokājale magnān pitṝn uddhṛtavān vibhuḥ /
śrāddhaṃ kṛtvā tadā devo yathā tatra dvijottamāḥ // 219.3 //
kimarthaṃ te tu kokāyāṃ nimagnāḥ pitaro 'mbhasi /
kathaṃ tenoddhṛtās te vai vārāheṇa dvijottama // 219.4 //
tasmin kokāmukhe tīrthe bhuktimuktiphalaprade /
śrotum icchāmahe brūhi paraṃ kautūhalaṃ hi naḥ // 219.5 //
tretādvāparayoḥ saṃdhau pitaro divyamānuṣāḥ /
purā merugireḥ pṛṣṭhe viśvair devaiḥ saha sthitāḥ // 219.6 //
teṣāṃ samupaviṣṭānāṃ pitṝṇāṃ somasaṃbhavā /
kanyā kāntimatī divyā purataḥ prāñjaliḥ sthitā /
tām ūcuḥ pitaro divyā ye tatrāsan samāgatāḥ // 219.7 //
kāsi bhadre prabhuḥ ko vā bhavatyā vaktum arhasi // 219.8 //
sā provāca pitṝn devān kalā cāndramasīti ha /
prabhutve bhavatām eva varayāmi yadīcchatha // 219.9 //
ūrjā nāmāsti prathamaṃ svadhā ca tadanantaram /
bhavadbhiś cādyaiva kṛtaṃ nāma koketi bhāvitam // 219.10 //
te hi tasyā vacaḥ śrutvā pitaro divyamānuṣāḥ /
tasyā mukhaṃ nirīkṣanto na tṛptim adhijagmire // 219.11 //
viśvedevāś ca tāñ jñātvā kanyāmukhanirīkṣakān /
yogacyutān nirīkṣyaiva vihāya tridivaṃ gatāḥ // 219.12 //
bhagavān api śītāṃśur ūrjāṃ nāpaśyad ātmajām /
samākulamanā dadhyau kva gateti mahāyaśāḥ // 219.13 //
sa viveda tadā somaḥ prāptāṃ pitṝṃś ca kāmataḥ /
taiś cāvalokitāṃ hārdāt svīkṛtāṃ ca tapobalāt // 219.14 //
tataḥ krodhaparītātmā pitṝñ śaśadharo dvijāḥ /
śaśāpa nipatiṣyadhvaṃ yogabhraṣṭā vicetasaḥ // 219.15 //
yasmād adattāṃ matkanyāṃ kāmayadhvaṃ subāliśāḥ /
yasmād dhṛtavatī ceyaṃ patīn pitṛmatī satī // 219.16 //
svatantrā dharmam utsṛjya tasmād bhavatu nimnagā /
koketi prathitā loke śiśirādrisamāśritā // 219.17 //
itthaṃ śaptāś candramasā pitaro divyamānuṣāḥ /
yogabhraṣṭā nipatitā himavatpādabhūtale // 219.18 //
ūrjā tatraiva patitā girirājasya vistṛte /
prasthe tīrthaṃ samāsādya saptasāmudram uttamam // 219.19 //
kokā nāma tato vegān nadī tīrthaśatākulā /
plāvayantī gireḥ śṛṅgaṃ sarpaṇāt tu sarit smṛtā // 219.20 //
atha te pitaro viprā yogahīnā mahānadīm /
dadṛśuḥ śītasalilāṃ na vidus tāṃ sulocanām // 219.21 //
tatas tu girirāḍ dṛṣṭvā pitṝṃs tāṃs tu kṣudhārditān /
badarīm ādideśātha dhenuṃ caikāṃ madhusravām // 219.22 //
kṣīraṃ madhu ca tad divyaṃ kokāmbho badarīphalam /
idaṃ girivareṇaiṣāṃ poṣaṇāya nirūpitam // 219.23 //
tayā vṛttyā tu vasatāṃ pitṝṇāṃ munisattamāḥ /
daśa varṣasahasrāṇi yayur ekam aho yathā // 219.24 //
evaṃ loke vipitari tathaiva vigatasvadhe /
daityā babhūvur balino yātudhānāś ca rākṣasāḥ // 219.25 //
te tān pitṛgaṇān daityā yātudhānāś ca vegitāḥ /
viśvair devair virahitān sarvataḥ samupādravan // 219.26 //
daiteyān yātudhānāṃś ca dṛṣṭvaivāpatato dvijāḥ /
kokātaṭasthām uttuṅgāṃ śilāṃ te jagṛhū ruṣā // 219.27 //
gṛhītāyāṃ śilāyāṃ tu kokā vegavatī pitṝn /
chādayām āsa toyena plāvayantī himācalam // 219.28 //
pitṝn antarhitān dṛṣṭvā daiteyā rākṣasās tathā /
vibhītakaṃ samāruhya nirāhārās tirohitāḥ // 219.29 //
salilena viṣīdantaḥ pitaraḥ kṣudbhramāturāḥ /
viṣīdamānam ātmānaṃ samīkṣya salilāśayāḥ /
jagur janārdanaṃ devaṃ pitaraḥ śaraṇaṃ harim // 219.30 //
jayasva govinda jagannivāsa jayo 'stu naḥ keśava te prasādāt /
janārdanāsmān salilāntarasthān uddhartum arhasy anaghapratāpa // 219.31 //
niśācarair dāruṇadarśanaiḥ prabho vareṇya vaikuṇṭha varāha viṣṇo /
nārāyaṇāśeṣamaheśvareśa prayāhi bhītāñ jaya padmanābha // 219.32 //
upendra yogin madhukaiṭabhaghna viṣṇo anantācyuta vāsudeva /
śrīśārṅgacakrāmbujaśaṅkhapāṇe rakṣasva deveśvara rākṣasebhyaḥ // 219.33 //
tvaṃ pitā jagataḥ śaṃbho nānyaḥ śaktaḥ prabādhitum /
niśācaragaṇaṃ bhīmam atas tvāṃ śaraṇaṃ gatāḥ // 219.34 //
tvannāmasaṃkīrtanato niśācarā dravanti bhūtāny apayānti cārayaḥ /
nāśaṃ tathā saṃprati yānti viṣṇo dharmādi satyaṃ bhavatīha mukhyam // 219.35 //
itthaṃ stutaḥ sa pitṛbhir dharaṇīdharas tu tuṣṭas tadāviṣkṛtadivyamūrtiḥ /
kokāmukhe pitṛgaṇaṃ salile nimagnaṃ devo dadarśa śirasātha śilāṃ vahantam // 219.36 //
taṃ dṛṣṭvā salile magnaṃ kroḍarūpī janārdanaḥ /
bhītaṃ pitṛgaṇaṃ viṣṇur uddhartuṃ matir ādadhe // 219.37 //
daṃṣṭrāgreṇa samāhatya śilāṃ cikṣepa śūkaraḥ /
pitṝn ādāya ca vibhur ujjahāra śilātalāt // 219.38 //
varāhadaṃṣṭrāsaṃlagnāḥ pitaraḥ kanakojjvalāḥ /
kokāmukhe gatabhayāḥ kṛtā devena viṣṇunā // 219.39 //
uddhṛtya ca pitṝn devo viṣṇutīrthe tu śūkaraḥ /
dadau samāhitas tebhyo viṣṇur lohārgale jalam // 219.40 //
tataḥ svaromasaṃbhūtān kuśān ādāya keśavaḥ /
svedodbhavāṃs tilāṃś caiva cakre colmukam uttamam // 219.41 //
jyotiḥ sūryaprabhaṃ kṛtvā pātraṃ tīrthaṃ ca kāmikam /
sthitaḥ koṭivaṭasyādho vāri gaṅgādharaṃ śuci // 219.42 //
tuṅgakūṭāt samādāya yajñīyān oṣadhīrasān /
madhukṣīrarasān gandhān puṣpadhūpānulepanān // 219.43 //
ādāya dhenuṃ saraso ratnāny ādāya cārṇavāt /
daṃṣṭrayollikhya dharaṇīm abhyukṣya salilena ca // 219.44 //
gharmodbhavenopalipya kuśair ullikhya tāṃ punaḥ /
pariṇīyolmukenainām abhyukṣya ca punaḥ punaḥ // 219.45 //
kuśān ādāya prāgagrāṃl lomakūpāntarasthitān /
ṛṣīn āhūya papraccha kariṣye pitṛtarpaṇam // 219.46 //
tair apy ukte kuruṣveti viśvān devāṃs tato vibhuḥ /
āhūya mantratas teṣāṃ viṣṭarāṇi dadau prabhuḥ // 219.47 //
āhūya mantratas teṣāṃ vedoktavidhinā hariḥ /
akṣatair daivatārakṣāṃ cakre cakragadādharaḥ // 219.48 //
akṣatās tu yavauṣadhyaḥ sarvadevāṃśasaṃbhavāḥ /
rakṣanti sarvatra diśo rakṣārthaṃ nirmitā hi te // 219.49 //
devadānavadaityeṣu yakṣarakṣaḥsu caiva hi /
nahi kaścit kṣayaṃ teṣāṃ kartuṃ śaktaś carācare // 219.50 //
na kenacit kṛtaṃ yasmāt tasmāt te hy akṣatāḥ kṛtāḥ /
devānāṃ te hi rakṣārthaṃ niyuktā viṣṇunā purā // 219.51 //
kuśagandhayavaiḥ puṣpair arghyaṃ kṛtvā ca śūkaraḥ /
viśvebhyo devebhya iti tatas tān paryapṛcchata // 219.52 //
pitṝn āvāhayiṣyāmi ye divyā ye ca mānuṣāḥ /
āvāhayasveti ca tair uktas tv āvāhayec chuciḥ // 219.53 //
śliṣṭamūlāgradarbhāṃs tu satilān veda vedavit /
jānāv āropya hastaṃ tu dadau savyena cāsanam // 219.54 //
tathaiva jānusaṃsthena kareṇaikena tān pitṝn /
vārāhaḥ pitṛviprāṇām āyāntu na itīrayan // 219.55 //
apahatety uvācaiva rakṣaṇaṃ cāpasavyataḥ /
kṛtvā cāvāhanaṃ cakre pitṝṇāṃ nāmagotrataḥ // 219.56 //
tat pitaro manojarān āgacchata itīrayan /
saṃvatsarair ity udīrya tato 'rghyaṃ teṣu vinyaset // 219.57 //
yās tiṣṭhanty amṛtā vāco yan maiti ca pituḥ pituḥ /
yan me pitāmahāity evaṃ dadāv arghyaṃ pitāmaha // 219.58 //
yan me prapitāmahāiti dadau ca prapitāmahe /
kuśagandhatilonmiśraṃ sapuṣpam apasavyataḥ // 219.59 //
tadvan mātāmahebhyas tu vidhiṃ cakre janārdanaḥ /
tān arcya bhūyo gandhādyair dhūpaṃ dattvā tu bhaktitaḥ // 219.60 //
ādityā vasavo rudrā ity uccārya jagatprabhuḥ /
tataś cānnaṃ samādāya sarpistilakuśākulam // 219.61 //
vidhāya pātre tac caiva paryapṛcchat tato munīn /
agnau kariṣya iti taiḥ kuruṣveti ca coditaḥ // 219.62 //
āhutitritayaṃ dadyāt somāyāgner yamāya ca /
ye māmakāiti ca japed yajuḥsaptakam acyutam // 219.63 //
hutāvaśiṣṭaṃ ca dadau nāmagotrasamanvitam /
trir āhutikam ekaikaṃ pitaraṃ tu prati dvijāḥ // 219.64 //
ato 'vaśiṣṭam annādyaṃ piṇḍapātre tu nikṣipet /
tato 'nnaṃ sarasaṃ svādu dadau pāyasapūrvakam // 219.65 //
pratyagram ekadā svinnam aparyuṣitam uttamam /
alpaśākaṃ bahuphalaṃ ṣaḍrasam amṛtopamam // 219.66 //
yad brāhmaṇeṣu pradadau piṇḍapātre pitṝṃs tathā /
vedapūrvaṃ pitṛsvannam ājyaplutaṃ madhūkṣitam // 219.67 //
mantritaṃ pṛthivīty evaṃ madhuvātātṛcaṃ jagau /
bhuñjāneṣu tu vipreṣu japan vai mantrapañcakam // 219.68 //
yat te prakāram ārabhya nādhikaṃ te tato jagau /
trimadhu trisuparṇaṃ ca bṛhadāraṇyakaṃ tathā // 219.69 //
jajāpa vaiṣāṃ jāpyaṃ tu sūktaṃ sauraṃ sapauruṣam /
bhuktavatsu ca vipreṣu pṛṣṭvā tṛptā stha ity uta // 219.70 //
tṛptāḥ smeti sakṛt toyaṃ dadau maunavimocanam /
piṇḍapātraṃ samādāya cchāyāyai pradadau tataḥ // 219.71 //
sā tad annaṃ dvidhā kṛtvā tridhaikaikam athākarot /
vārāho bhūm athollikhya samācchādya kuśair api // 219.72 //
dakṣiṇāgrān kuśān kṛtvā teṣām upari cāsanam /
satileṣu samūleṣu kuśeṣv eva tu saṃśrayaḥ // 219.73 //
gandhapuṣpādikaṃ kṛtvā tataḥ piṇḍaṃ tu bhaktitaḥ /
pṛthivī dadhīr ity uktvā tataḥ piṇḍaṃ pradattavān // 219.74 //
pitāmahāḥ prapitāmahās tatheti cāntarikṣataḥ /
mātāmahānām apy evaṃ dadau piṇḍān sa śūkaraḥ // 219.75 //
piṇḍanirvāpaṇocchiṣṭam annaṃ lepabhujeṣv adāt /
etad vaḥ pitar ity uktvā dadau vāsāṃsi bhaktitaḥ // 219.76 //
dvyaṅgulajāni śuklāni dhautāny abhinavāni ca /
gandhapuṣpādikaṃ dattvā kṛtvā caiṣāṃ pradakṣiṇām // 219.77 //
ācamyācāmayed viprān paitrān ādau tataḥ surān /
tatas tv abhyukṣya tāṃ bhūmiṃ dattvāpaḥ sumanokṣatān // 219.78 //
satilāmbu pitṛṣv ādau dattvā deveṣu sākṣatam /
akṣayyaṃ nas tv iti pitṝn prīyatām iti devatāḥ // 219.79 //
prīṇayitvā parāvṛtya trir japec cāghamarṣaṇam /
tato nivṛtya tu japed yan me nāma itīrayan // 219.80 //
gṛhān naḥ pitaro datta dhanadhānyaprapūritān /
arghyapātrāṇi piṇḍānām antare sa pavitrakān // 219.81 //
nikṣipyorjaṃ vahantīti kokātoyam atho 'japat /
himakṣīraṃ madhutilān pitṝṇāṃ tarpaṇaṃ dadau // 219.82 //
svastīty ukte paitṛkais tu sorāhne pnāvatarpayan /
rajataṃ dakṣiṇāṃ dattvā viprān devo gadādharaḥ // 219.83 //
saṃvibhāgaṃ manuṣyebhyo dadau svad iti cābruvan /
kaścit saṃpannam ity uktvā pratyuktas tair dvijottamāḥ // 219.84 //
abhiramyatām ity uvāca procus te 'bhiratāḥ sma vai /
śiṣṭam annaṃ ca papraccha tair iṣṭaiḥ saha coditaḥ // 219.85 //
pāṇāv ādāya tān viprān kuryād anugatas tadā /
vāje vāje iti paṭhan bahir vedi vinirgataḥ // 219.86 //
koṭitīrthajalenāsāv apasavyaṃ samutkṣipan /
alagnān vipulān vālān prārthayām āsa cāśiṣam // 219.87 //
dātāro no 'bhivardhantāṃ tais tatheti samīritaḥ /
pradakṣiṇam upāvṛtya kṛtvā pādābhivādanam // 219.88 //
āsanāni dadau caiṣāṃ chādayām āsa śūkaraḥ /
viśrāmyatāṃ praviśyātha piṇḍaṃ jagrāha madhyamam // 219.89 //
chāyāmayī mahī patnī tasyai piṇḍam adāt prabhuḥ /
ādhatta pitaro garbham ity uktvā sāpi rūpiṇī // 219.90 //
piṇḍaṃ gṛhītvā viprāṇāṃ cakre pādābhivandanam /
visarjanaṃ pitṝṇāṃ sa kartukāmaś ca śūkaraḥ // 219.91 //
kokā ca pitaraś caiva procuḥ svārthakaraṃ vacaḥ /
śaptāś ca bhagavan pūrvaṃ divasthā himabhānunā // 219.92 //
yogabhraṣṭā bhaviṣyadhvaṃ sarva eva divaś cyutāḥ /
tad evaṃ bhavatā trātāḥ praviśanto rasātalam // 219.93 //
yogabhraṣṭāṃś ca viśveśās tatyajur yogarakṣiṇaḥ /
tat te bhūyo 'bhirakṣantu viśve devā hi naḥ sadā // 219.94 //
svargaṃ yāsyāmaś ca vibho prasādāt tava śūkara /
somo 'dhidevo 'smākaṃ ca bhavatv acyuta yogadhṛk // 219.95 //
yogādhāras tathā somas trāyate na kadācana /
divi bhūmau sadā vāso bhavatv asmāsu yogataḥ // 219.96 //
antarikṣe ca keṣāṃcin māsaṃ puṣṭis tathāstu naḥ /
ūrjā ceyaṃ hi naḥ patnī svadhānāmnā tu viśrutā // 219.97 //
bhavatv eṣaiva yogāḍhyā yogamātā ca khecarī /
ity evam uktaḥ pitṛbhir vārāho bhūtabhāvanaḥ // 219.98 //
provācātha pitṝn viṣṇus tāṃ ca kokāṃ mahānadīm /
yad uktaṃ tu bhavadbhir me sarvam etad bhaviṣyati // 219.99 //
yamo 'dhidevo bhavatāṃ somaḥ svādhyāya īritaḥ /
adhiyajñas tathaivāgnir bhavatāṃ kalpanā tv iyam // 219.100 //
agnir vāyuś ca sūryaś ca sthānaṃ hi bhavatām iti /
brahmā viṣṇuś ca rudraś ca bhavatām adhipūruṣāḥ // 219.101 //
ādityā vasavo rudrā bhavatāṃ mūrtayas tv imāḥ /
yogino yogadehāś ca yogadhārāś ca suvratāḥ // 219.102 //
kāmato vicariṣyadhvaṃ phaladāḥ sarvajantuṣu /
svargasthān narakasthāṃś ca bhūmisthāṃś ca carācarān // 219.103 //
nijayogabalenaivāpyāyayiṣyadhvam uttamāḥ /
iyam ūrjā śaśisutā kīlālamadhuvigrahā // 219.104 //
bhaviṣyati mahābhāgā dakṣasya duhitā svadhā /
tatreyaṃ bhavatāṃ patnī bhaviṣyati varānanā // 219.105 //
kokānadīti vikhyātā girirājasamāśritā /
tīrthakoṭimahāpuṇyā madrūpaparipālitā // 219.106 //
asyām adya prabhṛti vai nivatsyāmy aghanāśakṛt /
varāhadarśanaṃ puṇyaṃ pūjanaṃ bhuktimuktidam // 219.107 //
kokāsalilapānaṃ ca mahāpātakanāśanam /
tīrtheṣv āplavanaṃ puṇyam upavāsaś ca svargadaḥ // 219.108 //
dānam akṣayyam uditaṃ janmamṛtyujarāpaham /
māghe māsy asite pakṣe bhavadbhir uḍupakṣaye // 219.109 //
kokāmukham upāgamya sthātavyaṃ dinapañcakam /
tasmin kāle tu yaḥ śrāddhaṃ pitṝṇāṃ nirvapiṣyati // 219.110 //
prāguktaphalabhāgī sa bhaviṣyati na saṃśayaḥ /
ekādaśīṃ dvādaśīṃ ca stheyam atra mayā sadā // 219.111 //
yas tatropavased dhīmān sa prāguktaphalaṃ labhet /
tad vrajadhvaṃ mahābhāgāḥ sthānam iṣṭaṃ yatheṣṭataḥ // 219.112 //
aham apy atra vatsyāmīty uktvā so 'ntaradhīyata /
gate varāhe pitaraḥ kokām āmantrya te yayuḥ // 219.113 //
kokāpi tīrthasahitā saṃsthitā girirājani /
chāyā mahīmayī kroḍī piṇḍaprāśanabṛṃhitā // 219.114 //
garbham ādāya saśraddhā vārāhasyaiva sundarī /
tato 'syāḥ prābhavat putro bhaumas tu narakāsuraḥ /
prāgjyotiṣaṃ ca nagaram asya dattaṃ ca viṣṇunā // 219.115 //
evaṃ mayoktaṃ varadasya viṣṇoḥ kokāmukhe divyavarāharūpam /
śrutvā naras tyaktamalo vipāpmā daśāśvamedheṣṭiphalaṃ labheta // 219.116 //
bhūyaḥ prabrūhi bhagavañ śrāddhakalpaṃ suvistarāt /
kathaṃ kva ca kadā keṣu kais tad brūhi tapodhana // 220.1 //
śṛṇudhvaṃ muniśārdūlāḥ śrāddhakalpaṃ suvistarāt /
yathā yatra yadā yeṣu yair dravyais tad vadāmy aham // 220.2 //
brāhmaṇaiḥ kṣatriyair vaiśyaiḥ śrāddhaṃ svavaraṇoditam /
kuladharmam anutiṣṭhadbhir dātavyaṃ mantrapūrvakam // 220.3 //
strībhir varṇāvaraiḥ śūdrair viprāṇām anuśāsanāt /
amantrakaṃ vidhipūrvaṃ vahniyāgavivarjitam // 220.4 //
puṣkarādiṣu tīrtheṣu puṇyeṣv āyataneṣu ca /
śikhareṣu girīndrāṇāṃ puṇyadeśeṣu bho dvijāḥ // 220.5 //
saritsu puṇyatoyāsu nadeṣu ca saraḥsu ca /
saṃgameṣu nadīnāṃ ca samudreṣu ca saptasu // 220.6 //
svanulipteṣu geheṣu sveṣv anujñāpiteṣu ca /
divyapādapamūleṣu yajñiyeṣu hradeṣu ca // 220.7 //
śrāddham eteṣu dātavyaṃ varjyam eteṣu cocyate /
kirāteṣu kaliṅgeṣu koṅkaṇeṣu kṛmiṣv api // 220.8 //
daśārṇeṣu kumāryeṣu taṅgaṇeṣu kratheṣv api /
sindhor uttarakūleṣu narmadāyāś ca dakṣiṇe // 220.9 //
pūrveṣu karatoyāyā na deyaṃ śrāddham ucyate /
śrāddhaṃ deyam uśantīha māsi māsy uḍupakṣaye // 220.10 //
paurṇamāseṣu śrāddhaṃ ca kartavyam ṛkṣagocare /
nityaśrāddham adaivaṃ ca manuṣyaiḥ saha gīyate // 220.11 //
naimittikaṃ suraiḥ sārdhaṃ nityaṃ naimittikaṃ tathā /
kāmyāny anyāni śrāddhāni pratisaṃvatsaraṃ dvijaiḥ // 220.12 //
vṛddhiśrāddhaṃ ca kartavyaṃ jātakarmādikeṣu ca /
tatra yugmān dvijān āhur mantrapūrvaṃ tu vai dvijāḥ // 220.13 //
kanyāṃ gate savitari dināni daśa pañca ca /
pūrveṇaiveha vidhinā śrāddhaṃ tatra vidhīyate // 220.14 //
pratipaddhanalābhāya dvitīyā dvipadapradā /
putrārthinī tṛtīyā tu caturthī śatrunāśinī // 220.15 //
śriyaṃ prāpnoti pañcamyāṃ ṣaṣṭhyāṃ pūjyo bhaven naraḥ /
gaṇādhipatyaṃ saptamyām aṣṭamyāṃ buddhim uttamām // 220.16 //
striyo navamyāṃ prāpnoti daśamyāṃ pūrṇakāmatām /
vedāṃs tathāpnuyāt sarvān ekādaśyāṃ kriyāparaḥ // 220.17 //
dvādaśyāṃ jayalābhaṃ ca prāpnoti pitṛpūjakaḥ /
prajāvṛddhiṃ paśuṃ medhāṃ svātantryaṃ puṣṭim uttamām // 220.18 //
dīrghāyur athavaiśvaryaṃ kurvāṇas tu trayodaśīm /
avāpnoti na saṃdehaḥ śrāddhaṃ śraddhāsamanvitaḥ // 220.19 //
yathāsaṃbhavinānnena śrāddhaṃ śraddhāsamanvitaḥ /
yuvānaḥ pitaro yasya mṛtāḥ śastreṇa vā hatāḥ // 220.20 //
tena kāryaṃ caturdaśyāṃ teṣāṃ tṛptim abhīpsatā /
śrāddhaṃ kurvann amāvāsyāṃ yatnena puruṣaḥ śuciḥ // 220.21 //
sarvān kāmān avāpnoti svargaṃ cānantam aśnute /
ataḥparaṃ muniśreṣṭhāḥ śṛṇudhvaṃ vadato mama // 220.22 //
pitṝṇāṃ prītaye yatra yad deyaṃ prītikāriṇā /
māsaṃ tṛptiḥ pitṝṇāṃ tu haviṣyānnena jāyate // 220.23 //
māsadvayaṃ matsyamāṃsais tṛptiṃ yānti pitāmahāḥ /
trīn māsān hāriṇaṃ māṃsaṃ vijñeyaṃ pitṛtṛptaye // 220.24 //
puṣṇāti caturo māsāñ śaśasya piśitaṃ pitṝn /
śākunaṃ pañca vai māsān ṣaṇ māsāñ śūkarāmiṣam // 220.25 //
chāgalaṃ sapta vai māsān aiṇeyaṃ cāṣṭamāsakān /
karoti tṛptiṃ nava vai rurumāṃsaṃ na saṃśayaḥ // 220.26 //
gavyaṃ māṃsaṃ pitṛtṛptiṃ karoti daśamāsikīm /
tathaikādaśa māsāṃs tu aurabhraṃ pitṛtṛptidam // 220.27 //
saṃvatsaraṃ tathā gavyaṃ payaḥ pāyasam eva ca /
vādhrīnam āmiṣaṃ lohaṃ kālaśākaṃ tathā madhu // 220.28 //
rohitāmiṣam annaṃ ca dattāny ātmakulodbhavaiḥ /
anantaṃ vai prayacchanti tṛptiyogaṃ sutāṃs tathā // 220.29 //
pitṝṇāṃ nātra saṃdeho gayāśrāddhaṃ ca bho dvijāḥ /
yo dadāti guḍonmiśrāṃs tilān vā śrāddhakarmaṇi // 220.30 //
madhu vā madhumiśraṃ vā akṣayaṃ sarvam eva tat /
api naḥ sa kule bhūyād yo no dadyāj jalāñjalim // 220.31 //
pāyasaṃ madhusaṃyuktaṃ varṣāsu ca maghāsu ca /
eṣṭavyā bahavaḥ putrā yady eko 'pi gayāṃ vrajet // 220.32 //
gaurīṃ vāpy udvahet kanyāṃ nīlaṃ vā vṛṣam utsṛjet /
kṛttikāsu pitṝn arcya svargam āpnoti mānavaḥ // 220.33 //
apatyakāmo rohiṇyāṃ saumye tejasvitāṃ labhet /
śauryam ārdrāsu cāpnoti kṣetrāṇi ca punarvasau // 220.34 //
puṣye tu dhanam akṣayyam āśleṣe cāyur uttamam /
maghāsu ca prajāṃ puṣṭiṃ saubhāgyaṃ phālgunīṣu ca // 220.35 //
pradhānaśīlo bhavati sāpatyaś cottarāsu ca /
prayāti śreṣṭhatāṃ śāstre haste śrāddhaprado naraḥ // 220.36 //
rūpaṃ tejaś ca citrāsu tathāpatyam avāpnuyāt /
vāṇijyalābhadā svātī viśākhā putrakāmadā // 220.37 //
kurvantāṃ cānurādhāsu tā dadyuś cakravartitām /
ādhipatyaṃ ca jyeṣṭhāsu mūle cārogyam uttamam // 220.38 //
āṣāḍhāsu yaśaḥprāptir uttarāsu viśokatā /
śravaṇena śubhāṃl lokān dhaniṣṭhāsu dhanaṃ mahat // 220.39 //
vedavittvam abhijiti bhiṣaksiddhiṃ ca vāruṇe /
ajāvikaṃ prauṣṭhapadyāṃ vinded gāvas tathottare // 220.40 //
revatīṣu tathā kupyam aśvinīṣu turaṃgamān /
śrāddhaṃ kurvaṃs tathāpnoti bharaṇīṣv āyur uttamam // 220.41 //
evaṃ phalam avāpnoti ṛkṣeṣv eteṣu tattvavit /
tasmāt kāmyāni śrāddhāni deyāni vidhivad dvijāḥ // 220.42 //
kanyārāśigate sūrye phalam atyantam icchatā /
yān yān kāmān abhidhyāyan kanyārāśigate ravau // 220.43 //
śrāddhaṃ kurvanti manujās tāṃs tān kāmāṃl labhanti te /
nāndīmukhānāṃ kartavyaṃ kanyārāśigate ravau // 220.44 //
paurṇamāsyāṃ tu kartavyaṃ vārāhavacanaṃ yathā /
divyabhaumāntarikṣāṇi sthāvarāṇi carāṇi ca // 220.45 //
piṇḍam icchanti pitaraḥ kanyārāśigate ravau /
kanyāṃ gate savitari yāny ahāni tu ṣoḍaśa // 220.46 //
kratubhis tāni tulyāni devo nārāyaṇo 'bravīt /
rājasūyāśvamedhābhyāṃ ya icched durlabhaṃ phalam // 220.47 //
apy ambuśākamūlādyaiḥ pitṝn kanyāgate 'rcayet /
uttarāhastanakṣatragate tīkṣṇāṃśumālini // 220.48 //
yo 'rcayet svapitṝn bhaktyā tasya vāsas triviṣṭape /
hastarkṣage dinakare pitṛrājānuśāsanāt // 220.49 //
tāvat pitṛpurī śūnyā yāvad vṛścikadarśanam /
vṛścike samatikrānte pitaro daivataiḥ saha // 220.50 //
niḥśvasya pratigacchanti śāpaṃ dattvā suduḥsaham /
aṣṭakāsu ca kartavyaṃ śrāddhaṃ manvantarāsu vai // 220.51 //
anvaṣṭakāsu kramaśo mātṛpūrvaṃ tad iṣyate /
grahaṇe ca vyatīpāte ravicandrasamāgame // 220.52 //
janmarkṣe grahapīḍāyāṃ śrāddhaṃ pārvaṇam ucyate /
ayanadvitaye śrāddhaṃ viṣuvadvitaye tathā // 220.53 //
saṃkrāntiṣu ca kartavyaṃ śrāddhaṃ vidhivad uttamam /
eṣu kāryaṃ dvijāḥ śrāddhaṃ piṇḍanirvāpaṇād ṛte // 220.54 //
vaiśākhasya tṛtīyāyāṃ navamyāṃ kārttikasya ca /
śrāddhaṃ kāryaṃ tu śuklāyāṃ saṃkrāntividhinā naraiḥ // 220.55 //
trayodaśyāṃ bhādrapade māghe candrakṣaye 'hani /
śrāddhaṃ kāryaṃ pāyasena dakṣiṇāyanavac ca tat // 220.56 //
yadā ca śrotriyo 'bhyeti gehaṃ vedavid agnimān /
tenaikena ca kartavyaṃ śrāddhaṃ vidhivad uttamam // 220.57 //
śrāddhīyadravyasaṃprāptir yadā syāt sādhusaṃmatā /
pārvaṇena vidhānena śrāddhaṃ kāryaṃ tathā dvijaiḥ // 220.58 //
pratisaṃvatsaraṃ kāryaṃ mātāpitror mṛte 'hani /
pitṛvyasyāpy aputrasya bhrātur jyeṣṭhasya caiva hi // 220.59 //
pārvaṇaṃ devapūrvaṃ syād ekoddiṣṭaṃ surair vinā /
dvau daive pitṛkārye trīn ekaikam ubhayatra vā // 220.60 //
mātāmahānām apy evaṃ sarvam ūhena kīrtitam /
pretībhūtasya satataṃ bhuvi piṇḍaṃ jalaṃ tathā // 220.61 //
satilaṃ sakuśaṃ dadyād bahir jalasamīpataḥ /
tṛtīye 'hni ca kartavyaṃ pretāsthicayanaṃ dvijaiḥ // 220.62 //
daśāhe brāhmaṇaḥ śuddho dvādaśāhena kṣatriyaḥ /
vaiśyaḥ pañcadaśāhena śūdro māsena śudhyati // 220.63 //
sūtakānte gṛhe śrāddham ekoddiṣṭaṃ pracakṣate /
dvādaśe 'hani māse ca tripakṣe ca tataḥ param // 220.64 //
māsi māsi ca kartavyaṃ yāvat saṃvatsaraṃ dvijāḥ /
tata parataraṃ kāryaṃ sapiṇḍīkaraṇaṃ kramāt // 220.65 //
kṛte sapiṇḍīkaraṇe pārvaṇaṃ procyate punaḥ /
tataḥ prabhṛti nirmuktāḥ pretatvāt pitṛtāṃ gatāḥ // 220.66 //
amūrtā mūrtimantaś ca pitaro dvividhāḥ smṛtāḥ /
nāndīmukhās tv amūrtāḥ syur mūrtimanto 'tha pārvaṇāḥ /
ekoddiṣṭāśinaḥ pretāḥ pitṝṇāṃ nirṇayas tridhā // 220.67 //
kathaṃ sapiṇḍīkaraṇaṃ kartavyaṃ dvijasattama /
pretībhūtasya vidhivad brūhi no vadatāṃ vara // 220.68 //
sapiṇḍīkaraṇaṃ viprāḥ śṛṇudhvaṃ vadato mama /
tac cāpi devarahitam ekārghaikapavitrakam // 220.69 //
naivāgnau karaṇaṃ tatra tac cāvāhanavarjitam /
apasavyaṃ ca tatrāpi bhojayed ayujo dvijān // 220.70 //
viśeṣas tatra cānyo 'sti pratimāsakriyādikaḥ /
taṃ kathyamānam ekāgrāḥ śṛṇudhvaṃ me dvijottamāḥ // 220.71 //
tilagandhodakair yuktaṃ tatra pātracatuṣṭayam /
kuryāt pitṝṇāṃ tritayam ekaṃ pretasya ca dvijāḥ // 220.72 //
pātratraye pretapātrād arghaṃ caiva prasecayet /
ye samānā iti japan pūrvavac cheṣam ācaret // 220.73 //
strīṇām apy evam eva syād ekoddiṣṭam udāhṛtam /
sapiṇḍīkaraṇaṃ tāsāṃ putrābhāve na vidyate // 220.74 //
pratisaṃvatsaraṃ kāryam ekoddiṣṭaṃ naraiḥ striyāḥ /
mṛtāhani ca tat kāryaṃ pitṝṇāṃ vidhicoditam // 220.75 //
putrābhāve sapiṇḍās tu tadabhāve sahodarāḥ /
kuryur etaṃ vidhiṃ samyak putrasya ca sutāḥ sutāḥ // 220.76 //
kuryān mātāmahānāṃ tu putrikātanayas tathā /
dvyāmuṣyāyaṇasaṃjñās tu mātāmahapitāmahān // 220.77 //
pūjayeyur yathānyāyaṃ śrāddhair naimittikair api /
sarvābhāve striyaḥ kuryuḥ svabhartṝṇām amantrakam // 220.78 //
tadabhāve ca nṛpatiḥ kārayet tv akuṭumbinām /
tajjātīyair naraiḥ samyag vāhādyāḥ sakalāḥ kriyāḥ // 220.79 //
sarveṣām eva varṇānāṃ bāndhavo nṛpatir yataḥ /
etā vaḥ kathitā viprā nityā naimittikās tathā // 220.80 //
vakṣye śrāddhāśrayām anyāṃ nityanaimittikāṃ kriyām /
darśas tatra nimittaṃ tu vidyād indukṣayānvitaḥ // 220.81 //
nityas tu niyataḥ kālas tasmin kuryād yathoditam /
sapiṇḍīkaraṇād ūrdhvaṃ pitur yaḥ prapitāmahaḥ // 220.82 //
sa tu lepabhujaṃ yāti praluptaḥ pitṛpiṇḍataḥ /
teṣāṃ hi yaś caturtho 'nyaḥ sa tu lepabhujo bhavet // 220.83 //
so 'pi saṃbandhato hīnam upabhogaṃ prapadyate /
pitā pitāmahaś caiva tathaiva prapitāmahaḥ // 220.84 //
piṇḍasaṃbandhino hy ete vijñeyāḥ puruṣās trayaḥ /
lepasaṃbandhinaś cānye pitāmahapitāmahāt // 220.85 //
prabhṛtyuktās trayas teṣāṃ yajamānaś ca saptamaḥ /
ity eṣa munibhiḥ proktaḥ saṃbandhaḥ sāptapauruṣaḥ // 220.86 //
yajamānāt prabhṛty ūrdhvam anulepabhujas tathā /
tato 'nye pūrvajāḥ sarve ye cānye narakaukasaḥ // 220.87 //
ye 'pi tiryaktvam āpannā ye ca bhūtādisaṃsthitāḥ /
tān sarvān yajamāno vai śrāddhaṃ kurvan yathāvidhi // 220.88 //
sa samāpyāyate viprā yena yena vadāmi tat /
annaprakiraṇaṃ yat tu manuṣyaiḥ kriyate bhuvi // 220.89 //
tena tṛptim upāyānti ye piśācatvam āgatāḥ /
yad ambu snānavastrotthaṃ bhūmau patati bho dvijāḥ // 220.90 //
tena ye tarutāṃ prāptās teṣāṃ tṛptiḥ prajāyate /
yās tu gandhāmbukaṇikāḥ patanti dharaṇītale // 220.91 //
tābhir āpyāyanaṃ teṣāṃ devatvaṃ ye kule gatāḥ /
uddhṛteṣv atha piṇḍeṣu yāś cāmbukaṇikā bhuvi // 220.92 //
tābhir āpyāyanaṃ teṣāṃ ye tiryaktvaṃ kule gatāḥ /
ye cādantāḥ kule bālāḥ kriyāyogād bahiṣkṛtāḥ // 220.93 //
vipannās tv anadhikārāḥ saṃmārjitajalāśinaḥ /
bhuktvā cācāmatāṃ yac ca yaj jalaṃ cāṅghriśaucajam // 220.94 //
brāhmaṇānāṃ tathaivānyat tena tṛptiṃ prayānti vai /
evaṃ yo yajamānasya yaś ca teṣāṃ dvijanmanām // 220.95 //
kaścij jalānnavikṣepaḥ śucir ucchiṣṭa eva vā /
tenānnena kule tatra ye ca yonyantaraṃ gatāḥ // 220.96 //
prayānty āpyāyanaṃ viprāḥ samyak śrāddhakriyāvatām /
anyāyopārjitair arthair yac chrāddhaṃ kriyate naraiḥ // 220.97 //
tṛpyante te na cāṇḍālapulkasādyāsu yoniṣu /
evam āpyāyanaṃ viprā bahūnām eva bāndhavaiḥ // 220.98 //
śrāddhaṃ kurvadbhir atrāmbuvikṣepaiḥ saṃprajāyate /
tasmāc chrāddhaṃ naro bhaktyā śākenāpi yathāvidhi // 220.99 //
kurvīta kurvataḥ śrāddhaṃ kule kaścin na sīdati /
śrāddhaṃ deyaṃ tu vipreṣu saṃyateṣv agnihotriṣu // 220.100 //
avadāteṣu vidvatsu śrotriyeṣu viśeṣataḥ /
triṇāciketas trimadhus trisuparṇaḥ ṣaḍaṅgavit // 220.101 //
mātāpitṛparaś caiva svasrīyaḥ sāmavedavit /
ṛtvikpurohitācāryam upādhyāyaṃ ca bhojayet // 220.102 //
mātulaḥ śvaśuraḥ śyālaḥ saṃbandhī droṇapāṭhakaḥ /
maṇḍalabrāhmaṇo yas tu purāṇārthaviśāradaḥ // 220.103 //
akalpaḥ kalpasaṃtuṣṭaḥ pratigrahavivarjitaḥ /
ete śrāddhe niyoktavyā brāhmaṇāḥ paṅktipāvanāḥ // 220.104 //
nimantrayeta pūrvedyuḥ pūrvoktān dvijasattamān /
daive niyoge pitrye ca tāṃs tathaivopakalpayet // 220.105 //
taiś ca saṃyamibhir bhāvyaṃ yas tu śrāddhaṃ kariṣyati /
śrāddhaṃ dattvā ca bhuktvā ca maithunaṃ yo 'dhigacchati // 220.106 //
pitaras tasya vai māsaṃ tasmin retasi śerate /
gatvā ca yoṣitaṃ śrāddhe yo bhuṅkte yas tu gacchati // 220.107 //
retomūtrakṛtāhārās taṃ māsaṃ pitaras tayoḥ /
tasmāt tv aprathamaṃ kāryaṃ prājñenopanimantraṇam // 220.108 //
aprāptau taddine vāpi varjyā yoṣitprasaṅginaḥ /
bhikṣārtham āgatāṃś cāpi kālena saṃyatān yatīn // 220.109 //
bhojayet praṇipātādyaiḥ prasādya yatamānasaḥ /
yoginaś ca tadā śrāddhe bhojanīyā vipaścitā // 220.110 //
yogādhārā hi pitaras tasmāt tān pūjayet sadā /
brāhmaṇānāṃ sahasrāṇi eko yogī bhaved yadi // 220.111 //
yajamānaṃ ca bhoktṝṃś ca naur ivāmbhasi tārayet /
pitṛgāthā tathaivātra gīyate brahmavādibhiḥ // 220.112 //
yā gītā pitṛbhiḥ pūrvam ailasyāsīn mahīpateḥ /
kadā naḥ saṃtatāv agryaḥ kasyacid bhavitā sutaḥ // 220.113 //
yo yogibhuktaśeṣān no bhuvi piṇḍān pradāsyati /
gayāyām athavā piṇḍaṃ khaḍgamāṃsaṃ tathā haviḥ // 220.114 //
kālaśākaṃ tilājyaṃ ca tṛptaye kṛsaraṃ ca naḥ /
vaiśvadevaṃ ca saumyaṃ ca khaḍgamāṃsaṃ paraṃ haviḥ // 220.115 //
viṣāṇavarjaṃ śirasa ā pādād āśiṣāmahe /
dadyāc chrāddhaṃ trayodaśyāṃ maghāsu ca yathāvidhi // 220.116 //
madhusarpiḥsamāyuktaṃ pāyasaṃ dakṣiṇāyane /
tasmāt saṃpūjayed bhaktyā svapitṝn vidhivan naraḥ // 220.117 //
kāmān abhīpsan sakalān pāpād ātmavimocanam /
vasūn rudrāṃs tathādityān nakṣatragrahatārakāḥ // 220.118 //
prīṇayanti manuṣyāṇāṃ pitaraḥ śrāddhatarpitāḥ /
āyuḥ prajāṃ dhanaṃ vidyāṃ svargaṃ mokṣaṃ sukhāni ca // 220.119 //
prayacchanti tathā rājyaṃ pitaraḥ śrāddhatarpitāḥ /
tathāparāhṇaḥ pūrvāhṇāt pitṝṇām atiricyate // 220.120 //
saṃpūjya svāgatenaitān sadane 'bhyāgatān dvijān /
pavitrapāṇir ācāntān āsaneṣūpaveśayet // 220.121 //
śrāddhaṃ kṛtvā vidhānena saṃbhojya ca dvijottamān /
visarjayet priyāṇy uktvā praṇipatya ca bhaktitaḥ // 220.122 //
ādvāram anugacchec ca āgacched anumoditaḥ /
tato nityakriyāṃ kuryād bhojayec ca tathātithīn // 220.123 //
nityakriyāṃ pitṝṇāṃ ca kecid icchanti sattamāḥ /
na pitṝṇāṃ tathaivānye śeṣaṃ pūrvavad ācaret // 220.124 //
pṛthaktvena vadanty anye kecit pūrvaṃ ca pūrvavat /
tatas tad annaṃ bhuñjīta saha bhṛtyādibhir naraḥ // 220.125 //
evaṃ kurvīta dharmajñaḥ śrāddhaṃ pitryaṃ samāhitaḥ /
yathā ca vipramukhyānāṃ paritoṣo 'bhijāyate // 220.126 //
idānīṃ saṃpravakṣyāmi varjanīyān dvijādhamān /
mitradhruk kunakhī klībaḥ kṣayī śuklī vaṇikpathaḥ // 220.127 //
śyāvadanto 'tha khalvāṭaḥ kāṇo 'ndho badhiro jaḍaḥ /
mūkaḥ paṅguḥ kuṇiḥ ṣaṇḍho duścarmā vyaṅgakekarau // 220.128 //
kuṣṭhī raktekṣaṇaḥ kubjo vāmano vikaṭo 'lasaḥ /
mitraśatrur duṣkulīnaḥ paśupālo nirākṛtiḥ // 220.129 //
parivittiḥ parivettā parivedanikāsutaḥ /
vṛṣalīpatis tatsutaś ca na bhavec chrāddhabhug dvijaḥ // 220.130 //
vṛṣalīputrasaṃskartā anūḍho didhiṣūpatiḥ /
bhṛtakādhyāpako yas tu bhṛtakādhyāpitaś ca yaḥ // 220.131 //
sūtakānnopajīvī ca mṛgayuḥ somavikrayī /
abhiśastas tathā stenaḥ patito vārddhuṣiḥ śaṭhaḥ // 220.132 //
piśuno vedasaṃtyāgī dānāgnityāganiṣṭhuraḥ /
rājñaḥ purohito bhṛtyo vidyāhīno 'tha matsarī // 220.133 //
vṛddhadviḍ durdharaḥ krūro mūḍho devalakas tathā /
nakṣatrasūcakaś caiva parvakāraś ca garhitaḥ // 220.134 //
ayājyayājakaḥ ṣaṇḍho garhitā ye ca ye 'dhamāḥ /
na te śrāddhe niyoktavyā dṛṣṭvāmī paṅktidūṣakāḥ // 220.135 //
asatāṃ pragraho yatra satāṃ caivāvamānanā /
daṇḍo devakṛtas tatra sadyaḥ patati dāruṇaḥ // 220.136 //
hitvāgamaṃ suvihitaṃ bāliśaṃ yas tu bhojayet /
ādidharmaṃ samutsṛjya dātā tatra vinaśyati // 220.137 //
yas tv āśritaṃ dvijaṃ tyaktvā anyam ānīya bhojayet /
tanniḥśvāsāgninirdagdhas tatra dātā vinaśyati // 220.138 //
vastrābhāve kriyā nāsti yajñā vedās tapāṃsi ca /
tasmād vāsāṃsi deyāni śrāddhakāle viśeṣataḥ // 220.139 //
kauśeyaṃ kṣaumakārpāsaṃ dukūlam ahataṃ tathā /
śrāddhe tv etāni yo dadyāt kāmān āpnoti cottamān // 220.140 //
yathā goṣu prabhūtāsu vatso vindati mātaram /
tathānnaṃ tatra viprāṇāṃ jantur yatrāvatiṣṭhate // 220.141 //
nāmagotraṃ ca mantrāṃś ca dattam annaṃ na yanti te /
api ye nidhanaṃ prāptās tṛptis tān upatiṣṭhate // 220.142 //
devatābhyaḥ pitṛbhyaś ca mahāyogibhya eva ca /
namaḥ svāhāyai svadhāyai nityam eva bhavantv iti // 220.143 //
ādyāvasāne śrāddhasya trir āvṛttyā japet tadā /
piṇḍanirvapaṇe vāpi japed evaṃ samāhitaḥ // 220.144 //
kṣipram āyānti pitaro rākṣasāḥ pradravanti ca /
prīyante triṣu lokeṣu mantro 'yaṃ tārayaty uta // 220.145 //
kṣaumasūtraṃ navaṃ dadyāc chāṇaṃ kārpāsikaṃ tathā /
pattrorṇaṃ paṭṭasūtraṃ ca kauśeyaṃ ca vivarjayet // 220.146 //
varjayec cādaśaṃ prājño yadyapy avyāhataṃ bhavet /
na prīṇayanty athaitāni dātuś cāpy anayo bhavet // 220.147 //
na nivedyo bhavet piṇḍaḥ pitṝṇāṃ yas tu jīvati /
iṣṭenānnena bhakṣyeṇa bhojayet taṃ yathāvidhi // 220.148 //
piṇḍam agnau sadā dadyād bhogārthī satataṃ naraḥ /
patnyai dadyāt prajārthī ca madhyamaṃ mantrapūrvakam // 220.149 //
uttamāṃ dyutim anvicchan piṇḍaṃ goṣu prayacchati /
prajñāṃ caiva yaśaḥ kīrtim apsu caiva nivedayet // 220.150 //
prārthayan dīrgham āyuś ca vāyasebhyaḥ prayacchati /
kumāraśālām anvicchan kukkuṭebhyaḥ prayacchati // 220.151 //
eke viprāḥ punaḥ prāhuḥ piṇḍoddharaṇam agrataḥ /
anujñātas tu viprais taiḥ kāmam uddhriyatām iti // 220.152 //
tasmāc chrāddhaṃ tathā kāryaṃ yathoktam ṛṣibhiḥ purā /
anyathā tu bhaved doṣaḥ pitṝṇāṃ nopatiṣṭhati // 220.153 //
yavair vrīhitilair māṣair godhūmaiś caṇakais tathā /
saṃtarpayet pitṝn mudgaiḥ śyāmākaiḥ sarṣapadravaiḥ // 220.154 //
nīvārair hastiśyāmākaiḥ priyaṅgubhis tathārghayet /
prasātikāṃ satūlikāṃ dadyāc chrāddhe vicakṣaṇaḥ // 220.155 //
āmram āmrātakaṃ bilvaṃ dāḍimaṃ bījapūrakam /
prācīnāmalakaṃ kṣīraṃ nārikelaṃ parūṣakam // 220.156 //
nāraṅgaṃ ca sakharjūraṃ drākṣānīlakapitthakam /
paṭolaṃ ca priyālaṃ ca karkandhūbadarāṇi ca // 220.157 //
vikaṅkataṃ vatsakaṃ ca kastvārur vārakān api /
etāni phalajātāni śrāddhe deyāni yatnataḥ // 220.158 //
guḍaśarkaramatsyaṇḍī deyaṃ phāṇitamūrmuram /
gavyaṃ payo dadhi ghṛtaṃ tailaṃ ca tilasaṃbhavam // 220.159 //
saindhavaṃ sāgarotthaṃ ca lavaṇaṃ sārasaṃ tathā /
nivedayec chucīn gandhāṃś candanāgurukuṅkumān // 220.160 //
kālaśākaṃ tandulīyaṃ vāstukaṃ mūlakaṃ tathā /
śākam āraṇyakaṃ cāpi dadyāt puṣpāṇy amūni ca // 220.161 //
jāticampakalodhrāś ca mallikābāṇabarbarī /
vṛntāśokāṭarūṣaṃ ca tulasī tilakaṃ tathā // 220.162 //
pāvantīṃ śatapattrāṃ ca gandhaśephālikām api /
kubjakaṃ tagaraṃ caiva mṛgam āraṇyaketakīm // 220.163 //
yūthikām atimuktaṃ ca śrāddhayogyāni bho dvijāḥ /
kamalaṃ kumudaṃ padmaṃ puṇḍarīkaṃ ca yatnataḥ // 220.164 //
indīvaraṃ kokanadaṃ kahlāraṃ ca niyojayet /
kuṣṭhaṃ māṃsī vālakaṃ ca kukkuṭī jātipattrakam // 220.165 //
nalikośīramustaṃ ca granthiparṇī ca sundarī /
punar apy evamādīni gandhayogyāni cakṣate // 220.166 //
gugguluṃ candanaṃ caiva śrīvāsam aguruṃ tathā /
dhūpāni pitṛyogyāni ṛṣiguggulam eva ca // 220.167 //
rājamāṣāṃś ca caṇakān masūrān koradūṣakān /
vipruṣān markaṭāṃś caiva kodravāṃś caiva varjayet // 220.168 //
māhiṣaṃ cāmaraṃ mārgam āvikaikaśaphodbhavam /
straiṇam auṣṭram āvikaṃ ca dadhi kṣīraṃ ghṛtaṃ tyajet // 220.169 //
tālaṃ varuṇakākolau bahupattrārjunīphalam /
jambīraṃ raktabilvaṃ ca śālasyāpi phalaṃ tyajet // 220.170 //
matsyasūkarakūrmāś ca gāvo varjyā viśeṣataḥ /
pūtikaṃ mṛganābhiṃ ca rocanāṃ padmacandanam // 220.171 //
kāleyakaṃ tūgragandhaṃ turuṣkaṃ cāpi varjayet /
pālaṅkaṃ ca kumārīṃ ca kirātaṃ piṇḍamūlakam // 220.172 //
gṛñjanaṃ cukrikāṃ cukraṃ varumāṃ canapattrikām /
jīvaṃ ca śatapuṣpāṃ ca nālikāṃ gandhaśūkaram // 220.173 //
halabhṛtyaṃ sarṣapaṃ ca palāṇḍuṃ laśunaṃ tyajet /
mānakandaṃ viṣakandaṃ vajrakandaṃ gadāsthikam // 220.174 //
puruṣālvaṃ sapiṇḍāluṃ śrāddhakarmaṇi varjayet /
alābuṃ tiktaparṇāṃ ca kūṣmāṇḍaṃ kaṭukatrayam // 220.175 //
vārtākaṃ śivajātaṃ ca lomaśāni vaṭāni ca /
kālīyaṃ raktavāṇāṃ ca balākā lakucaṃ tathā // 220.176 //
śrāddhakarmaṇi varjyāni vibhītakaphalaṃ tathā /
āranālaṃ ca śuktaṃ ca śīrṇaṃ paryuṣitaṃ tathā // 220.177 //
nogragandhaṃ ca dātavyaṃ kovidārakaśigrukau /
atyamlaṃ picchilaṃ sūkṣmaṃ yātayāmaṃ ca sattamāḥ // 220.178 //
na ca deyaṃ gatarasaṃ madyagandhaṃ ca yad bhavet /
hiṅgūgragandhaṃ phaṇiśaṃ bhūnimbaṃ nimbarājike // 220.179 //
kustumburuṃ kaliṅgotthaṃ varjayed amlavetasam /
dāḍimaṃ māgadhīṃ caiva nāgarārdrakatittiḍīḥ // 220.180 //
āmrātakaṃ jīvakaṃ ca tumburuṃ ca niyojayet /
pāyasaṃ śālmalīmudgān modakādīṃś ca bhaktitaḥ // 220.181 //
pānakaṃ ca rasālaṃ ca gokṣīraṃ ca nivedayet /
yāni cābhyavahāryāṇi svādusnigdhāni bho dvijāḥ // 220.182 //
īṣadamlakaṭūny eva deyāni śrāddhakarmaṇi /
atyamlaṃ cātilavaṇam atiriktakaṭūni ca // 220.183 //
āsurāṇīha bhojyāni tāny ato dūratas tyajet /
mṛṣṭasnigdhāni yāni syur īṣatkaṭvamlakāni ca // 220.184 //
svādūni devabhojyāni tāni śrāddhe niyojayet /
chāgamāṃsaṃ vārtikaṃ ca taittiraṃ śaśakāmiṣam // 220.185 //
śivālāvakarājīvamāṃsaṃ śrāddhe niyojayet /
vāghrīṇasaṃ raktaśivaṃ lohaṃ śalkasamanvitam // 220.186 //
siṃhatuṇḍaṃ ca khaḍgaṃ ca śrāddhe yojyaṃ tathocyate /
yad apy uktaṃ hi manunā rohitaṃ pratiyojayet // 220.187 //
yoktavyaṃ havyakavyeṣu tathā na viprayojayet /
evam uktaṃ mayā viprā vārāheṇāvalokitam // 220.188 //
mayā niṣiddhaṃ bhuñjāno rauravaṃ narakaṃ vrajet /
etāni ca niṣiddhāni vārāheṇa tapodhanāḥ // 220.189 //
abhakṣyāṇi dvijātīnāṃ na deyāni pitṛṣv api /
rohitaṃ śūkaraṃ kūrmaṃ godhāhaṃsaṃ ca varjayet // 220.190 //
cakravākaṃ ca madguṃ ca śalkahīnāṃś ca matsyakān /
kuraraṃ ca nirasthiṃ ca vāsahātaṃ ca kukkuṭān // 220.191 //
kalaviṅkamayūrāṃś ca bhāradvājāṃś ca śārṅgakān /
nakulolūkamārjārāṃl lopān anyān sudurgrahān // 220.192 //
ṭiṭṭibhān sārdhajambūkān vyāghra-ṛkṣatarakṣukān /
etān anyāṃś ca saṃduṣṭān yo bhakṣayati durmatiḥ // 220.193 //
sa mahāpāpakārī tu rauravaṃ narakaṃ vrajet /
pitṛṣv etāṃs tu yo dadyāt pāpātmā garhitāmiṣān // 220.194 //
sa svargasthān api pitṝn narake pātayiṣyati /
kusumbhaśākaṃ jambīraṃ sigrukaṃ kovidārakam // 220.195 //
piṇyākaṃ vipruṣaṃ caiva masūraṃ gṛñjanaṃ śaṇam /
kodravaṃ kokilākṣaṃ ca cukraṃ kambukapadmakam // 220.196 //
cakoraśyenamāṃsaṃ ca vartulālābutālinīm /
phalaṃ tālatarūṇāṃ ca bhuktyā narakam ṛcchati // 220.197 //
dattvā pitṛṣu taiḥ sārdhaṃ vrajet pūyavahaṃ naraḥ /
tasmāt sarvaprayatnena nāharet tu vicakṣaṇaḥ // 220.198 //
niṣiddhāni varāheṇa svayaṃ pitrartham ādarāt /
varam evātmamāṃsasya bhakṣaṇaṃ munayaḥ kṛtam // 220.199 //
na tv eva hi niṣiddhānām ādānaṃ puṃbhir ādarāt /
ajñānād vā pramādād vā sakṛd etāni ca dvijāḥ // 220.200 //
bhakṣitāni niṣiddhāni prāyaścittaṃ tataś caret /
phalamūladadhikṣīratakragomūtrayāvakaiḥ // 220.201 //
bhojyānnabhojyasaṃbhukte pratyekaṃ dinasaptakam /
evaṃ niṣiddhācaraṇe kṛte sakṛd api dvijaiḥ // 220.202 //
śuddhiṃ neyaṃ śarīraṃ tu viṣṇubhaktair viśeṣataḥ /
niṣiddhaṃ varjayed dravyaṃ yathoktaṃ ca dvijottamāḥ // 220.203 //
samāhṛtya tataḥ śrāddhaṃ kartavyaṃ nijaśaktitaḥ /
evaṃ vidhānataḥ śrāddhaṃ kṛtvā svavibhavocitam /
ābrahmastambaparyantaṃ jagat prīṇāti mānavaḥ // 220.204 //
pitā jīvati yasyātha mṛtau dvau pitarau pituḥ /
kathaṃ śrāddhaṃ hi kartavyam etad vistaraśo vada // 220.205 //
yasmai dadyāt pitā śrāddhaṃ tasmai dadyāt sutaḥ svayam /
evaṃ na hīyate dharmo laukiko vaidikas tathā // 220.206 //
mṛtaḥ pitā jīvati ca yasya brahman pitāmahaḥ /
sa hi śrāddhaṃ kathaṃ kuryād etat tvaṃ vaktum arhasi // 220.207 //
pituḥ piṇḍaṃ pradadyāc ca bhojayec ca pitāmaham /
prapitāmahasya piṇḍaṃ vai hy ayaṃ śāstreṣu nirṇayaḥ // 220.208 //
mṛteṣu piṇḍaṃ dātavyaṃ jīvantaṃ cāpi bhojayet /
sapiṇḍīkaraṇaṃ nāsti na ca pārvaṇam iṣyate // 220.209 //
ācāram ācared yas tu pitṛmedhāśritaṃ naraḥ /
āyuṣā dhanaputraiś ca vardhaty āśu na saṃśayaḥ // 220.210 //
pitṛmedhādhyāyam imaṃ śrāddhakāleṣu yaḥ paṭhet /
tad annam asya pitaro 'śnanti ca triyugaṃ dvijāḥ // 220.211 //
evaṃ mayoktaḥ pitṛmedhakalpaḥ pāpāpahaḥ puṇyavivardhanaś ca /
śrotavya eṣa prayatair naraiś ca śrāddheṣu caivāpy anukīrtayeta // 220.212 //
evaṃ samyag gṛhasthena devatāḥ pitaras tathā /
saṃpūjyā havyakavyābhyām annenātithibāndhavāḥ // 221.1 //
bhūtāni bhṛtyāḥ sakalāḥ paśupakṣipipīlikāḥ /
bhikṣavo yācamānāś ca ye cānye pānthakā gṛhe // 221.2 //
sadācāraratā viprāḥ sādhunā gṛhamedhinā /
pāpaṃ bhuṅkte samullaṅghya nityanaimittikīḥ kriyāḥ // 221.3 //
kathitaṃ bhavatā vipra nityanaimittikaṃ ca yat /
nityaṃ naimittikaṃ kāmyaṃ trividhaṃ karma pauruṣam // 221.4 //
sadācāraṃ mune śrotum icchāmo vadatas tava /
yaṃ kurvan sukham āpnoti paratreha ca mānavaḥ // 221.5 //
gṛhasthena sadā kāryam ācāraparirakṣaṇam /
na hy ācāravihīnasya bhadram atra paratra vā // 221.6 //
yajñadānatapāṃsīha puruṣasya na bhūtaye /
bhavanti yaḥ sadācāraṃ samullaṅghya pravartate // 221.7 //
durācāro hi puruṣo nehāyur vindate mahat /
kāryo dharmaḥ sadācāra ācārasyaiva lakṣaṇam // 221.8 //
tasya svarūpaṃ vakṣyāmi sadācārasya bho dvijāḥ /
ātmanaikamanā bhūtvā tathaiva paripālayet // 221.9 //
trivargasādhane yatnaḥ kartavyo gṛhamedhinā /
tatsaṃsiddhau gṛhasthasya siddhir atra paratra ca // 221.10 //
pādenāpy asya pāratryaṃ kuryāc chreyaḥ svam ātmavān /
ardhena cātmabharaṇaṃ nityanaimittikāni ca // 221.11 //
pādenaiva tathāpy asya mūlabhūtaṃ vivardhayet /
evam ācarato viprā arthaḥ sāphalyam ṛcchati // 221.12 //
tadvat pāpaniṣedhārthaṃ dharmaḥ kāryo vipaścitā /
paratrārthas tathaivānyaḥ kāryo 'traiva phalapradaḥ // 221.13 //
pratyavāyabhayāt kāmas tathānyaś cāvirodhavān /
dvidhā kāmo 'pi racitas trivargāyāvirodhakṛt // 221.14 //
parasparānubandhāṃś ca sarvān etān vicintayet /
viparītānubandhāṃś ca budhyadhvaṃ tān dvijottamāḥ // 221.15 //
dharmo dharmānubandhārtho dharmo nātmārthapīḍakaḥ /
ubhābhyāṃ ca dvidhā kāmaṃ tena tau ca dvidhā punaḥ // 221.16 //
brāhme muhūrte budhyeta dharmārthāv anucintayet /
samutthāya tathācamya prasnāto niyataḥ śuciḥ // 221.17 //
pūrvāṃ saṃdhyāṃ sanakṣatrāṃ paścimāṃ sadivākarām /
upāsīta yathānyāyaṃ naināṃ jahyād anāpadi // 221.18 //
asatpralāpam anṛtaṃ vākpāruṣyaṃ ca varjayet /
asacchāstram asadvādam asatsevāṃ ca vai dvijāḥ // 221.19 //
sāyaṃprātas tathā homaṃ kurvīta niyatātmavān /
nodayāstamane caivam udīkṣeta vivasvataḥ // 221.20 //
keśaprasādhanādarśadantadhāvanam añjanam /
pūrvāhṇa eva kāryāṇi devatānāṃ ca tarpaṇam // 221.21 //
grāmāvasathatīrthānāṃ kṣetrāṇāṃ caiva vartmani /
na viṇmūtram anuṣṭheyaṃ na ca kṛṣṭe na govraje // 221.22 //
nagnāṃ parastriyaṃ nekṣen na paśyed ātmanaḥ śakṛt /
udakyādarśanasparśam evaṃ saṃbhāṣaṇaṃ tathā // 221.23 //
nāpsu mūtraṃ purīṣaṃ vā maithunaṃ vā samācaret /
nādhitiṣṭhec chakṛnmūtre keśabhasmasapālikāḥ // 221.24 //
tuṣāṅgāraviśīrṇāni rajjuvastrādikāni ca /
nādhitiṣṭhet tathā prājñaḥ pathi vastrāṇi vā bhuvi // 221.25 //
pitṛdevamanuṣyāṇāṃ bhūtānāṃ ca tathārcanam /
kṛtvā vibhavataḥ paścād gṛhastho bhoktum arhati // 221.26 //
prāṅmukhodaṅmukho vāpi svācānto vāgyataḥ śuciḥ /
bhuñjīta cānnaṃ taccitto hy antarjānuḥ sadā naraḥ // 221.27 //
upaghātam ṛte doṣān nānnasyodīrayed budhaḥ /
pratyakṣalavaṇaṃ varjyam annam ucchiṣṭam eva ca // 221.28 //
na gacchan na ca tiṣṭhan vai viṇmūtrotsargam ātmavān /
kurvīta caivam ucchiṣṭaṃ na kiṃcid api bhakṣayet // 221.29 //
ucchiṣṭo nālapet kiṃcit svādhyāyaṃ ca vivarjayet /
na paśyec ca raviṃ cenduṃ nakṣatrāṇi ca kāmataḥ // 221.30 //
bhinnāsanaṃ ca śayyāṃ ca bhājanaṃ ca vivarjayet /
gurūṇām āsanaṃ deyam abhyutthānādisatkṛtam // 221.31 //
anukūlaṃ tathālāpam abhikurvīta buddhimān /
tatrānugamanaṃ kuryāt pratikūlaṃ na saṃcaret // 221.32 //
naikavastraś ca bhuñjīta na kuryād devatārcanam /
nāvāhayed dvijān agnau homaṃ kurvīta buddhimān // 221.33 //
na snāyīta naro nagno na śayīta kadācana /
na pāṇibhyām ubhābhyāṃ tu kaṇḍūyeta śiras tathā // 221.34 //
na cābhīkṣṇaṃ śiraḥsnānaṃ kāryaṃ niṣkāraṇaṃ budhaiḥ /
śiraḥsnātaś ca tailena nāṅgaṃ kiṃcid upaspṛśet // 221.35 //
anadhyāyeṣu sarveṣu svādhyāyaṃ ca vivarjayet /
brāhmaṇānalagosūryān nāvamanyet kadācana // 221.36 //
udaṅmukho divā rātrāv utsargaṃ dakṣiṇāmukhaḥ /
ābādhāsu yathākāmaṃ kuryān mūtrapurīṣayoḥ // 221.37 //
duṣkṛtaṃ na guror brūyāt kruddhaṃ cainaṃ prasādayet /
parivādaṃ na śṛṇuyād anyeṣām api kurvatām // 221.38 //
panthā deyo brāhmaṇānāṃ rājño duḥkhāturasya ca /
vidyādhikasya garbhiṇyā rogārtasya mahīyataḥ // 221.39 //
mūkāndhabadhirāṇāṃ ca mattasyonmattakasya ca /
devālayaṃ caidyataruṃ tathaiva ca catuṣpatham // 221.40 //
vidyādhikaṃ guruṃ caiva budhaḥ kuryāt pradakṣiṇam /
upānadvastramālyādi dhṛtam anyair na dhārayet // 221.41 //
caturdaśyāṃ tathāṣṭamyāṃ pañcadaśyāṃ ca parvasu /
tailābhyaṅgaṃ tathā bhogaṃ yoṣitaś ca vivarjayet // 221.42 //
notkṣiptabāhujaṅghaś ca prājñas tiṣṭhet kadācana /
na cāpi vikṣipet pādau pādaṃ pādena nākramet // 221.43 //
puṃścalyāḥ kṛtakāryasya bālasya patitasya ca /
marmābhighātam ākrośaṃ paiśunyaṃ ca vivarjayet // 221.44 //
dambhābhimānaṃ taikṣṇyaṃ ca na kurvīta vicakṣaṇaḥ /
mūrkhonmattavyasanino virūpān api vā tathā // 221.45 //
nyūnāṅgāṃś cādhanāṃś caiva nopahāsena dūṣayet /
parasya daṇḍaṃ nodyacchec chikṣārthaṃ śiṣyaputrayoḥ // 221.46 //
tadvan nopaviśet prājñaḥ pādenākṛṣya cāsanam /
saṃyāvaṃ kṛśaraṃ māṃsaṃ nātmārtham upasādhayet // 221.47 //
sāyaṃ prātaś ca bhoktavyaṃ kṛtvā cātithipūjanam /
prāṅmukhodaṅmukho vāpi vāgyato dantadhāvanam // 221.48 //
kurvīta satataṃ viprā varjayed varjyavīrudham /
nodakśirāḥ svapej jātu na ca pratyakśirā naraḥ // 221.49 //
śiras tv āgastyām ādhāya śayītātha puraṃdarīm /
na tu gandhavatīṣv apsu śayīta na tathoṣasi // 221.50 //
uparāge paraṃ snānam ṛte dinam udāhṛtam /
apamṛjyān na vastrāntair gātrāṇy ambarapāṇibhiḥ // 221.51 //
na cāvadhūnayet keśān vāsasī na ca nirdhunet /
anulepanam ādadyān nāsnātaḥ karhicid budhaḥ // 221.52 //
na cāpi raktavāsāḥ syāc citrāsitadharo 'pi vā /
na ca kuryād viparyāsaṃ vāsasor nāpi bhūṣayoḥ // 221.53 //
varjyaṃ ca vidaśaṃ vastram atyantopahataṃ ca yat /
kīṭakeśāvapannaṃ ca tathā śvabhir avekṣitam // 221.54 //
avalīḍhaṃ śunā caiva sāroddharaṇadūṣitam /
pṛṣṭhamāṃsaṃ vṛthāmāṃsaṃ varjyamāṃsaṃ ca varjayet // 221.55 //
na bhakṣayec ca satataṃ pratyakṣaṃ lavaṇaṃ naraḥ /
varjyaṃ ciroṣitaṃ viprāḥ śuṣkaṃ paryuṣitaṃ ca yat // 221.56 //
piṣṭaśākekṣupayasāṃ vikārā dvijasattamāḥ /
tathā māṃsavikārāś ca naiva varjyāś ciroṣitāḥ // 221.57 //
udayāstamane bhānoḥ śayanaṃ ca vivarjayet /
nāsnāto naiva saṃviṣṭo na caivānyamanā naraḥ // 221.58 //
na caiva śayane norvyām upaviṣṭo na śabdakṛt /
preṣyāṇām apradāyātha na bhuñjīta kadācana // 221.59 //
bhuñjīta puruṣaḥ snātaḥ sāyaṃprātar yathāvidhi /
paradārā na gantavyāḥ puruṣeṇa vipaścitā // 221.60 //
iṣṭāpūrtāyuṣāṃ hantrī paradāragatir nṛṇām /
nahīdṛśam anāyuṣyaṃ loke kiṃcana vidyate // 221.61 //
yādṛśaṃ puruṣasyeha paradārābhimarśanam /
devāgnipitṛkāryāṇi tathā gurvabhivādanam // 221.62 //
kurvīta samyag ācamya tadvad annabhujikriyām /
aphenaśabdagandhābhir adbhir acchābhir ādarāt // 221.63 //
ācāmec caiva tadvac ca prāṅmukhodaṅmukho 'pi vā /
antarjalād āvasathād valmīkān mūṣikāsthalāt // 221.64 //
kṛtaśaucāvaśiṣṭāś ca varjayet pañca vai mṛdaḥ /
prakṣālya hastau pādau ca samabhyukṣya samāhitaḥ // 221.65 //
antarjānus tathācāmet triś catur vāpi vai naraḥ /
parimṛjya dvir āvartya khāni mūrdhānam eva ca // 221.66 //
samyag ācamya toyena kriyāṃ kurvīta vai śuciḥ /
kṣute 'valīḍhe vāte ca tathā niṣṭhīvanādiṣu // 221.67 //
kuryād ācamanaṃ sparśe vāspṛṣṭasyārkadarśanam /
kurvītālambhanaṃ cāpi dakṣiṇaśravaṇasya ca // 221.68 //
yathāvibhavato hy etat pūrvābhāve tataḥ param /
na vidyamāne pūrvokta uttaraprāptir iṣyate // 221.69 //
na kuryād dantasaṃgharṣaṃ nātmano dehatāḍanam /
svāpe 'dhvani tathā bhuñjan svādhyāyaṃ ca vivarjayet // 221.70 //
saṃdhyāyāṃ maithunaṃ cāpi tathā prasthānam eva ca /
tathāparāhṇe kurvīta śraddhayā pitṛtarpaṇam // 221.71 //
śiraḥsnānaṃ ca kurvīta daivaṃ pitryam athāpi ca /
prāṅmukhodaṅmukho vāpi śmaśrukarma ca kārayet // 221.72 //
vyaṅginīṃ varjayet kanyāṃ kulajāṃ vāpy arogiṇīm /
udvahet pitṛmātroś ca saptamīṃ pañcamīṃ tathā // 221.73 //
rakṣed dārāṃs tyajed īrṣyāṃ tathāhni svapnamaithune /
paropatāpakaṃ karma jantupīḍāṃ ca sarvadā // 221.74 //
udakyā sarvavarṇānāṃ varjyā rātricatuṣṭayam /
strījanmaparihārārthaṃ pañcamīṃ cāpi varjayet // 221.75 //
tataḥ ṣaṣṭhyāṃ vrajed rātryāṃ jyeṣṭhayugmāsu rātriṣu /
yugmāsu putrā jāyante striyo 'yugmāsu rātriṣu // 221.76 //
vidharmiṇo vai parvādau saṃdhyākāleṣu ṣaṇḍhakāḥ /
kṣurakarmaṇi riktāṃ vai varjayīta vicakṣaṇaḥ // 221.77 //
bruvatām avinītānāṃ na śrotavyaṃ kadācana /
na cotkṛṣṭāsanaṃ deyam anutkṛṣṭasya cādarāt // 221.78 //
kṣurakarmaṇi cānte ca strīsaṃbhoge ca bho dvijāḥ /
snāyīta cailavān prājñaḥ kaṭabhūmim upetya ca // 221.79 //
devavedadvijātīnāṃ sādhusatyamahātmanām /
guroḥ pativratānāṃ ca brahmayajñatapasvinām // 221.80 //
parivādaṃ na kurvīta parihāsaṃ ca bho dvijāḥ /
dhavalāmbarasaṃvītaḥ sitapuṣpavibhūṣitaḥ // 221.81 //
sadā māṅgalyaveṣaḥ syān na vāmāṅgalyavān bhavet /
noddhatonmattamūḍhaiś ca nāvinītaiś ca paṇḍitaḥ // 221.82 //
gacchen maitrīm aśīlena na vayojātidūṣitaiḥ /
na cātivyayaśīlaiś ca puruṣair naiva vairibhiḥ // 221.83 //
kāryākṣamair ninditair na na caiva viṭasaṅgibhiḥ /
nisvair na vādaikaparair naraiś cānyais tathādhamaiḥ // 221.84 //
suhṛddīkṣitabhūpālasnātakaśvaśuraiḥ saha /
uttiṣṭhed vibhavāc cainān arcayed gṛham āgatān // 221.85 //
yathāvibhavato viprāḥ pratisaṃvatsaroṣitān /
samyag gṛhe 'rcanaṃ kṛtvā yathāsthānam anukramāt // 221.86 //
saṃpūjayet tathā vahnau pradadyāc cāhutīḥ kramāt /
prathamāṃ brahmaṇe dadyāt prajānāṃ pataye tataḥ // 221.87 //
tṛtīyāṃ caiva gṛhyebhyaḥ kaśyapāya tathāparām /
tato 'numataye dadyād dadyād bahubaliṃ tataḥ // 221.88 //
pūrvaṃ khyātā mayā yā tu nityakramavidhau kriyā /
vaiśvadevaṃ tataḥ kuryād vadata śṛṇuta dvijāḥ // 221.89 //
yathāsthānavibhāgaṃ tu devān uddiśya vai pṛthak /
parjanyāpodharitrīṇāṃ dadyāt tu maṇike trayam // 221.90 //
vāyave ca pratidiśaṃ digbhyaḥ prācyādiṣu kramāt /
brahmaṇe cāntarikṣāya sūryāya ca yathākramāt // 221.91 //
viśvebhyaś caiva devebhyo viśvabhūtebhya eva ca /
uṣase bhūtapataye dadyād vottarataḥ śuciḥ // 221.92 //
svadhā ca nama ity uktvā pitṛbhyaś caiva dakṣiṇe /
kṛtvāpasavyaṃ vāyavyāṃ yakṣmaitat taiti saṃvadan // 221.93 //
annāvaśeṣamiśraṃ vai toyaṃ dadyād yathāvidhi /
devānāṃ ca tataḥ kuryād brāhmaṇānāṃ namaskriyām // 221.94 //
aṅguṣṭhottarato rekhā pāṇer yā dakṣiṇasya ca /
etad brāhmam iti khyātaṃ tīrtham ācamanāya vai // 221.95 //
tarjanyaṅguṣṭhayor antaḥ pitryaṃ tīrtham udāhṛtam /
pitṝṇāṃ tena toyāni dadyān nāndīmukhād ṛte // 221.96 //
aṅgulyagre tathā daivaṃ tena divyakriyāvidhiḥ /
tīrthaṃ kaniṣṭhikāmūle kāyaṃ tatra prajāpateḥ // 221.97 //
evam ebhiḥ sadā tīrthair vidhānaṃ pitṛbhiḥ saha /
sadā kāryāṇi kurvīta nānyatīrthaḥ kadācana // 221.98 //
brāhmeṇācamanaṃ śastaṃ paitryaṃ pitryeṇa sarvadā /
devatīrthena devānāṃ prājāpatyaṃ jitena ca // 221.99 //
nāndīmukhānāṃ kurvīta prājñaḥ piṇḍodakakriyām /
prājāpatyena tīrthena yac ca kiṃcit prajāpateḥ // 221.100 //
yugapaj jalam agniṃ ca bibhṛyān na vicakṣaṇaḥ /
gurudevapitṝn viprān na ca pādau prasārayet // 221.101 //
nācakṣīta dhayantīṃ gāṃ jalaṃ nāñjalinā pibet /
śaucakāleṣu sarveṣu guruṣv alpeṣu vā punaḥ /
na vilambeta medhāvī na mukhenānalaṃ dhamet // 221.102 //
tatra viprā na vastavyaṃ yatra nāsti catuṣṭayam /
ṛṇapradātā vaidyaś ca śrotriyaḥ sajalā nadī // 221.103 //
jitabhṛtyo nṛpo yatra balavān dharmatatparaḥ /
tatra nityaṃ vaset prājñaḥ kutaḥ kunṛpatau sukham // 221.104 //
paurāḥ susaṃhatā yatra satataṃ nyāyavartinaḥ /
śāntāmatsariṇo lokās tatra vāsaḥ sukhodayaḥ // 221.105 //
yasmin kṛṣīvalā rāṣṭre prāyaśo nātimāninaḥ /
yatrauṣadhāny aśeṣāṇi vaset tatra vicakṣaṇaḥ // 221.106 //
tatra viprā na vastavyaṃ yatraitat tritayaṃ sadā /
jigīṣuḥ pūrvavairaś ca janaś ca satatotsavaḥ // 221.107 //
vasen nityaṃ suśīleṣu sahacāriṣu paṇḍitaḥ /
yatrāpradhṛṣyo nṛpatir yatra sasyapradā mahī // 221.108 //
ity etat kathitaṃ viprā mayā vo hitakāmyayā /
ataḥparaṃ pravakṣyāmi bhakṣyabhojyavidhikriyām // 221.109 //
bhojyam annaṃ paryuṣitaṃ snehāktaṃ cirasaṃbhṛtam /
asnehā api godhūmayavagorasavikriyāḥ // 221.110 //
śaśakaḥ kacchapo godhā śvāvin matsyo 'tha śalyakaḥ /
bhakṣyāś caite tathā varjyau grāmaśūkarakukkuṭau // 221.111 //
pitṛdevādiśeṣaṃ ca śrāddhe brāhmaṇakāmyayā /
prokṣitaṃ cauṣadhārthaṃ ca khādan māṃsaṃ na duṣyati // 221.112 //
śaṅkhāśmasvarṇarūpyāṇāṃ rajjūnām atha vāsasām /
śākamūlaphalānāṃ ca tathā vidalacarmaṇām // 221.113 //
maṇivastrapravālānāṃ tathā muktāphalasya ca /
pātrāṇāṃ camasānāṃ ca ambunā śaucam iṣyate // 221.114 //
tathāśmakānāṃ toyena aśmasaṃgharṣaṇena ca /
sasnehānāṃ ca pātrāṇāṃ śuddhir uṣṇena vāriṇā // 221.115 //
śūrpāṇām ajinānāṃ ca muśalolūkhalasya ca /
saṃhatānāṃ ca vastrāṇāṃ prokṣaṇāt saṃcayasya ca // 221.116 //
valkalānām aśeṣāṇām ambumṛcchaucam iṣyate /
āvikānāṃ samastānāṃ keśānāṃ caivam iṣyate // 221.117 //
siddhārthakānāṃ kalkena tilakalkena vā punaḥ /
śodhanaṃ caiva bhavati upaghātavatāṃ sadā // 221.118 //
tathā kārpāsikānāṃ ca śuddhiḥ syāj jalabhasmanā /
dārudantāsthiśṛṅgāṇāṃ takṣaṇāc chuddhir iṣyate // 221.119 //
punaḥ pākena bhāṇḍānāṃ pārthivānām amedhyatā /
śuddhaṃ bhaikṣyaṃ kāruhastaḥ paṇyaṃ yoṣinmukhaṃ tathā // 221.120 //
rathyāgamanavijñānaṃ dāsavargeṇa saṃskṛtam /
prākpraśastaṃ cirātītam anekāntaritaṃ laghu // 221.121 //
antaḥ prabhūtaṃ bālaṃ ca vṛddhāntaraviceṣṭitam /
karmāntāgāraśālāś ca stanadvayaṃ śuci striyāḥ // 221.122 //
śucayaś ca tathaivāpaḥ sravantyo gandhavarjitāḥ /
bhūmir viśudhyate kālād dāhamārjanagokulaiḥ // 221.123 //
lepād ullekhanāt sekād veśma saṃmārjanādinā /
keśakīṭāvapanne ca goghrāte makṣikānvite // 221.124 //
mṛdambu bhasma cāpy anne prakṣeptavyaṃ viśuddhaye /
audumbarāṇām amlena vāriṇā trapusīsayoḥ // 221.125 //
bhasmāmbubhiś ca kāṃsyānāṃ śuddhiḥ plāvo dravasya ca /
amedhyāktasya mṛttoyair gandhāpaharaṇena ca // 221.126 //
anyeṣāṃ caiva dravyāṇāṃ varṇagandhāṃś ca hārayet /
śuci māṃsaṃ tu cāṇḍālakravyādair vinipātitam // 221.127 //
rathyāgataṃ ca tailādi śuci gotṛptidaṃ payaḥ /
rajo 'gnir aśvagochāyā raśmayaḥ pavano mahī // 221.128 //
vipluṣo makṣikādyāś ca duṣṭasaṅgād adoṣiṇaḥ /
ajāśvaṃ mukhato medhyaṃ na gor vatsasya cānanam // 221.129 //
mātuḥ prasravaṇe medhyaṃ śakuniḥ phalapātane /
āsanaṃ śayanaṃ yānaṃ taṭau nadyās tṛṇāni ca // 221.130 //
somasūryāṃśupavanaiḥ śudhyante tāni paṇyavat /
rathyāpasarpaṇe snāne kṣutpānānāṃ ca karmasu // 221.131 //
ācāmeta yathānyāyaṃ vāsasaḥ paridhāpane /
spṛṣṭānām atha saṃsparśair dvirathyākardamāmbhasi // 221.132 //
pakveṣṭakacitānāṃ ca medhyatā vāyusaṃśrayāt /
prabhūtopahatād annād agram uddhṛtya saṃtyajet // 221.133 //
śeṣasya prokṣaṇaṃ kuryād ācamyādbhis tathā mṛdā /
upavāsas trirātraṃ tu duṣṭabhaktāśino bhavet // 221.134 //
ajñāne jñānapūrve tu taddoṣopaśame na tu /
udakyāṃ vāvalagnāṃ ca sūtikāntyāvasāyinaḥ // 221.135 //
spṛṣṭvā snāyīta śaucārthaṃ tathaiva mṛtahāriṇaḥ /
nāraṃ spṛṣṭvāsthi sasnehaṃ snātvā vipro viśudhyati // 221.136 //
ācamyaiva tu niḥsnehaṃ gām ālabhyārkam īkṣya vā /
na laṅghayet tathaivātha ṣṭhīvanodvartanāni ca // 221.137 //
gṛhād ucchiṣṭaviṇmūtraṃ pādāmbhas tat kṣiped bahiḥ /
pañcapiṇḍān anuddhṛtya na snāyāt paravāriṇi // 221.138 //
snāyīta devakhāteṣu gaṅgāhradasaritsu ca /
nodyānādau vikāleṣu prājñas tiṣṭhet kadācana // 221.139 //
nālapej janavidviṣṭān vīrahīnās tathā striyaḥ /
devatāpitṛsacchāstrayajvisaṃnyāsinindakaiḥ // 221.140 //
kṛtvā tu sparśanālāpaṃ śudhyaty arkāvalokanāt /
avalokya tathodakyāṃ saṃnyastaṃ patitaṃ śavam // 221.141 //
vidharmisūtikāṣaṇḍhavivastrāntyāvasāyinaḥ /
mṛtaniryātakāṃś caiva paradāraratāś ca ye // 221.142 //
etad eva hi kartavyaṃ prājñaiḥ śodhanam ātmanaḥ /
abhojyabhikṣupākhaṇḍamārjārakharakukkuṭān // 221.143 //
patitāpaviddhacāṇḍālamṛtāhārāṃś ca dharmavit /
saṃspṛśya śudhyate snānād udakyāgrāmaśūkarau // 221.144 //
tadvac ca sūtikāśaucadūṣitau puruṣāv api /
yasya cānudinaṃ hānir gṛhe nityasya karmaṇaḥ // 221.145 //
yaś ca brāhmaṇasaṃtyaktaḥ kilbiṣāśī narādhamaḥ /
nityasya karmaṇo hāniṃ na kurvīta kadācana // 221.146 //
tasya tv akaraṇaṃ vakṣye kevalaṃ mṛtajanmasu /
daśāhaṃ brāhmaṇas tiṣṭhed dānahomavivarjitaḥ // 221.147 //
kṣatriyo dvādaśāhaṃ ca vaiśyo māsārdham eva ca /
śūdraś ca māsam āsīta nijakarmavivarjitaḥ // 221.148 //
tataḥ paraṃ nijaṃ karma kuryuḥ sarve yathocitam /
pretāya salilaṃ deyaṃ bahir gatvā tu gotrakaiḥ // 221.149 //
prathame 'hni caturthe ca saptame navame tathā /
tasyāsthisaṃcayaḥ kāryaś caturthe 'hani gotrakaiḥ // 221.150 //
ūrdhvaṃ saṃcayanāt teṣām aṅgasparśo vidhīyate /
gotrakais tu kriyāḥ sarvāḥ kāryāḥ saṃcayanāt param // 221.151 //
sparśa eva sapiṇḍānāṃ mṛtāhani tathobhayoḥ /
anvartham icchayā śastrarajjubandhanavahniṣu // 221.152 //
viṣapratāpādimṛte prāyānāśakayor api /
bāle deśāntarasthe ca tathā pravrajite mṛte // 221.153 //
sadyaḥ śaucaṃ manuṣyāṇāṃ tryaham uktam aśaucakam /
sapiṇḍānāṃ sapiṇḍas tu mṛte 'nyasmin mṛto yadi // 221.154 //
pūrvaśaucaṃ samākhyātaṃ kāryās tatra dinakriyāḥ /
eṣa eva vidhir dṛṣṭo janmany api hi sūtake // 221.155 //
sapiṇḍānāṃ sapiṇḍeṣu yathāvat sodakeṣu ca /
putre jāte pituḥ snānaṃ sacailasya vidhīyate // 221.156 //
tatrāpi yadi vānyasminn anuyātas tataḥ param /
tatrāpi śuddhir uditā pūrvajanmavato dinaiḥ // 221.157 //
daśadvādaśamāsārdhamāsasaṃkhyair dinair gataiḥ /
svāḥ svāḥ karmakriyāḥ kuryuḥ sarve varṇā yathāvidhi // 221.158 //
pretam uddiśya kartavyam ekoddiṣṭam ataḥ param /
dānāni caiva deyāni brāhmaṇebhyo manīṣibhiḥ // 221.159 //
yad yad iṣṭatamaṃ loke yac cāsya dayitaṃ gṛhe /
tat tad guṇavate deyaṃ tad evākṣayam icchatā // 221.160 //
pūrṇais tu divasaiḥ spṛṣṭvā salilaṃ vāhanāyudhaiḥ /
dattapretodapiṇḍāś ca sarve varṇāḥ kṛtakriyāḥ // 221.161 //
kuryuḥ samagrāḥ śucinaḥ paratreha ca bhūtaye /
adhyetavyā trayī nityaṃ bhavitavyaṃ vipaścitā // 221.162 //
dharmato dhanam āhāryaṃ yaṣṭavyaṃ cāpi yatnataḥ /
yena prakupito nātmā jugupsām eti bho dvijāḥ // 221.163 //
tat kartavyam aśaṅkena yan na gopyaṃ mahājanaiḥ /
evam ācarato viprāḥ puruṣasya gṛhe sataḥ // 221.164 //
dharmārthakāmaṃ saṃprāpya paratreha ca śobhanam /
idaṃ rahasyam āyuṣyaṃ dhanyaṃ buddhivivardhanam // 221.165 //
sarvapāpaharaṃ puṇyaṃ śrīpuṣṭyārogyadaṃ śivam /
yaśaḥkīrtipradaṃ nṝṇāṃ tejobalavivardhanam // 221.166 //
anuṣṭheyaṃ sadā puṃbhiḥ svargasādhanam uttamam /
brāhmaṇaiḥ kṣatriyair vaiśyaiḥ śūdraiś ca munisattamāḥ // 221.167 //
jñātavyaṃ suprayatnena samyak śreyobhikāṅkṣibhiḥ /
jñātvaiva yaḥ sadā kālam anuṣṭhānaṃ karoti vai // 221.168 //
sarvapāpavinirmuktaḥ svargaloke mahīyate /
sārāt sārataraṃ cedam ākhyātaṃ dvijasattamāḥ // 221.169 //
śrutismṛtyuditaṃ dharmaṃ na deyaṃ yasya kasyacit /
na nāstikāya dātavyaṃ na duṣṭamataye dvijāḥ /
na dāmbhikāya mūrkhāya na kutarkapralāpine // 221.170 //
śrotum icchāmahe brahman varṇadharmān viśeṣataḥ /
caturāśramadharmāṃś ca dvijavarya bravīhi tān // 222.1 //
brāhmaṇakṣatriyaviśāṃ śūdrāṇāṃ ca yathākramam /
śṛṇudhvaṃ saṃyatā bhūtvā varṇadharmān mayoditān // 222.2 //
dānadayātapodevayajñasvādhyāyatatparaḥ /
nityodakī bhaved vipraḥ kuryāc cāgniparigraham // 222.3 //
vṛttyarthaṃ yājayet tv anyān dvijān adhyāpayet tathā /
kuryāt pratigrahādānaṃ yajñārthaṃ jñānato dvijāḥ // 222.4 //
sarvalokahitaṃ kuryān nāhitaṃ kasyacid dvijāḥ /
maitrī samastasattveṣu brāhmaṇasyottamaṃ dhanam // 222.5 //
gavi ratne ca pārakye samabuddhir bhaved dvijāḥ /
ṛtāv abhigamaḥ patnyāṃ śasyate vāsya bho dvijāḥ // 222.6 //
dānāni dadyād icchāto dvijebhyaḥ kṣatriyo 'pi hi /
yajec ca vividhair yajñair adhīyīta ca bho dvijāḥ // 222.7 //
śastrājīvo mahīrakṣā pravarā tasya jīvikā /
tasyāpi prathame kalpe pṛthivīparipālanam // 222.8 //
dharitrīpālanenaiva kṛtakṛtyā narādhipāḥ /
bhavanti nṛpate rakṣā yato yajñādikarmaṇām // 222.9 //
duṣṭānāṃ śāsanād rājā śiṣṭānāṃ paripālanāt /
prāpnoty abhimatāṃl lokān varṇasaṃsthāpako nṛpaḥ // 222.10 //
pāśupālyaṃ vaṇijyāṃ ca kṛṣiṃ ca munisattamāḥ /
vaiśyāya jīvikāṃ brahmā dadau lokapitāmahaḥ // 222.11 //
tasyāpy adhyayanaṃ yajño dānaṃ dharmaś ca śasyate /
nityanaimittikādīnām anuṣṭhānaṃ ca karmaṇām // 222.12 //
dvijātisaṃśrayaṃ karma tadarthaṃ tena poṣaṇam /
krayavikrayajair vāpi dhanaiḥ kārubhavais tu vā // 222.13 //
dānaṃ dadyāc ca śūdro 'pi pākayajñair yajeta ca /
pitryādikaṃ ca vai sarvaṃ śūdraḥ kurvīta tena vai // 222.14 //
bhṛtyādibharaṇārthāya sarveṣāṃ ca parigrahāḥ /
ṛtukālābhigamanaṃ svadāreṣu dvijottamāḥ // 222.15 //
dayā samastabhūteṣu titikṣā nābhimānitā /
satyaṃ śaucam anāyāso maṅgalaṃ priyavāditā // 222.16 //
maitrī caivāspṛhā tadvad akārpaṇyaṃ dvijottamāḥ /
anasūyā ca sāmānyā varṇānāṃ kathitā guṇāḥ // 222.17 //
āśramāṇāṃ ca sarveṣām ete sāmānyalakṣaṇāḥ /
guṇās tathopadharmāś ca viprādīnām ime dvijāḥ // 222.18 //
kṣātraṃ karma dvijasyoktaṃ vaiśyakarma tathāpadi /
rājanyasya ca vaiśyoktaṃ śūdrakarmāṇi caitayoḥ // 222.19 //
sasāmarthye sati tyājyam ubhābhyām api ca dvijāḥ /
tad evāpadi kartavyaṃ na kuryāt karmasaṃkaram // 222.20 //
ity ete kathitā viprā varṇadharmā mayādya vai /
dharmam āśramiṇāṃ samyag bruvato 'pi nibodhata // 222.21 //
bālaḥ kṛtopanayano vedāharaṇatatparaḥ /
guror gehe vasan viprā brahmacārī samāhitaḥ // 222.22 //
śaucācāraratas tatra kāryaṃ śuśrūṣaṇaṃ guroḥ /
vratāni caratā grāhyo vedaś ca kṛtabuddhinā // 222.23 //
ubhe saṃdhye raviṃ viprās tathaivāgniṃ samāhitaḥ /
upatiṣṭhet tathā kuryād guror apy abhivādanam // 222.24 //
sthite tiṣṭhed vrajed yāti nīcair āsīta cāsite /
śiṣyo gurau dvijaśreṣṭhāḥ pratikūlaṃ ca saṃtyajet // 222.25 //
tenaivoktaṃ paṭhed vedaṃ nānyacittaḥ purasthitaḥ /
anujñātaṃ ca bhikṣānnam aśnīyād guruṇā tataḥ // 222.26 //
avagāhed apaḥ pūrvam ācāryeṇāvagāhitāḥ /
samijjalādikaṃ cāsya kalyakalyam upānayet // 222.27 //
gṛhītagrāhyavedaś ca tato 'nujñām avāpya vai /
gārhasthyam āvaset prājño niṣpannaguruniṣkṛtiḥ // 222.28 //
vidhināvāptadāras tu dhanaṃ prāpya svakarmaṇā /
gṛhasthakāryam akhilaṃ kuryād viprāḥ svaśaktitaḥ // 222.29 //
nirvāpeṇa pitṝn arcya yajñair devāṃs tathātithīn /
annair munīṃś ca svādhyāyair apatyena prajāpatim // 222.30 //
balikarmaṇā bhūtāni vāksatyenākhilaṃ jagat /
prāpnoti lokān puruṣo nijakarmasamārjitān // 222.31 //
bhikṣābhujaś ca ye kecit parivrāḍ brahmacāriṇaḥ /
te 'py atra pratitiṣṭhanti gārhasthyaṃ tena vai param // 222.32 //
vedāharaṇakāryeṇa tīrthasnānāya ca dvijāḥ /
aṭanti vasudhāṃ viprāḥ pṛthivīdarśanāya ca // 222.33 //
aniketā hy anāhārā ye tu sāyaṃgṛhās tu te /
teṣāṃ gṛhasthaḥ satataṃ pratiṣṭhā yonir ucyate // 222.34 //
teṣāṃ svāgatadānāni vaktavyaṃ madhuraṃ sadā /
gṛhāgatānāṃ dadyāc ca śayanāsanabhojanam // 222.35 //
atithir yasya bhagnāśo gṛhāt pratinivartate /
sa dattvā duṣkṛtaṃ tasmai puṇyam ādāya gacchati // 222.36 //
avajñānam ahaṃkāro dambhaś cāpi gṛhe sataḥ /
parivādopaghātau ca pāruṣyaṃ ca na śasyate // 222.37 //
yaś ca samyak karoty evaṃ gṛhasthaḥ paramaṃ vidhim /
sarvabandhavinirmukto lokān āpnoti cottamān // 222.38 //
vayaḥpariṇatau viprāḥ kṛtakṛtyo gṛhāśramī /
putreṣu bhāryāṃ nikṣipya vanaṃ gacchet sahaiva vā // 222.39 //
parṇamūlaphalāhāraḥ keśaśmaśrujaṭādharaḥ /
bhūmiśāyī bhavet tatra muniḥ sarvātithir dvijāḥ // 222.40 //
carmakāśakuśaiḥ kuryāt paridhānottarīyake /
tadvat triṣavaṇaṃ snānaṃ śastam asya dvijottamāḥ // 222.41 //
devatābhyarcanaṃ homaḥ sarvābhyāgatapūjanam /
bhikṣā balipradānaṃ tu śastam asya praśasyate // 222.42 //
vanyasnehena gātrāṇām abhyaṅgaś cāpi śasyate /
tapasyā tasya viprendrāḥ śītoṣṇādisahiṣṇutā // 222.43 //
yas tv etā niyataś caryā vānaprasthaś caren muniḥ /
sa dahaty agnivad doṣāñ jayel lokāṃś ca śāśvatān // 222.44 //
caturthaś cāśramo bhikṣoḥ procyate yo manīṣibhiḥ /
tasya svarūpaṃ gadato budhyadhvaṃ mama sattamāḥ // 222.45 //
putradravyakalatreṣu tyajet snehaṃ dvijottamāḥ /
caturtham āśramasthānaṃ gacchen nirdhūtamatsaraḥ // 222.46 //
traivarṇikāṃs tyajet sarvān ārambhān dvijasattamāḥ /
mitrādiṣu samo maitraḥ samasteṣv eva jantuṣu // 222.47 //
jarāyujāṇḍajādīnāṃ vāṅmanaḥkarmabhiḥ kvacit /
yuktaḥ kurvīta na drohaṃ sarvasaṅgāṃś ca varjayet // 222.48 //
ekarātrasthitir grāme pañcarātrasthitiḥ pure /
tathā prītir na tiryakṣu dveṣo vā nāsya jāyate // 222.49 //
prāṇayātrānimittaṃ ca vyaṅgāre 'bhuktavajjane /
kāle praśastavarṇānāṃ bhikṣārthī paryaṭed gṛhān // 222.50 //
alābhe na viṣādī syāl lābhe naiva ca harṣayet /
prāṇayātrikamātraḥ syān mātrāsaṅgād vinirgataḥ // 222.51 //
atipūjitalābhāṃs tu jugupsaṃ caiva sarvataḥ /
atipūjitalābhais tu yatir mukto 'pi badhyate // 222.52 //
kāmaḥ krodhas tathā darpo lobhamohādayaś ca ye /
tāṃs tu doṣān parityajya parivrāṇ nirmamo bhavet // 222.53 //
abhayaṃ sarvasattvebhyo dattvā yaś carate mahīm /
tasya dehād vimuktasya bhayaṃ notpadyate kvacit // 222.54 //
kṛtvāgnihotraṃ svaśarīrasaṃsthaṃ śārīram agniṃ svamukhe juhoti /
vipras tu bhikṣopagatair havirbhiś citāgninā sa vrajati sma lokān // 222.55 //
mokṣāśramaṃ yaś carate yathoktaṃ śuciś ca saṃkalpitabuddhiyuktaḥ /
anindhanaṃ jyotir iva praśāntaṃ sa brahmalokaṃ vrajati dvijātiḥ // 222.56 //
sarvajñas tvaṃ mahābhāga sarvabhūtahite rataḥ /
bhūtaṃ bhavyaṃ bhaviṣyaṃ ca na te 'sty aviditaṃ mune // 223.1 //
karmaṇā kena varṇānām adhamā jāyate gatiḥ /
uttamā ca bhavet kena brūhi teṣāṃ mahāmate // 223.2 //
śūdras tu karmaṇā kena brāhmaṇatvaṃ ca gacchati /
śrotum icchāmahe kena brāhmaṇaḥ śūdratām iyāt // 223.3 //
himavacchikhare ramye nānādhātuvibhūṣite /
nānādrumalatākīrṇe nānāścaryasamanvite // 223.4 //
tatra sthitaṃ mahādevaṃ tripuraghnaṃ trilocanam /
śailarājasutā devī praṇipatya sureśvaram // 223.5 //
imaṃ praśnaṃ purā viprā apṛcchac cārulocanā /
tad ahaṃ saṃpravakṣyāmi śṛṇudhvaṃ mama sattamāḥ // 223.6 //
bhagavan bhaganetraghna pūṣṇo dantavināśana /
dakṣakratuhara tryakṣa saṃśayo me mahān ayam // 223.7 //
cāturvarṇyaṃ bhagavatā pūrvaṃ sṛṣṭaṃ svayaṃbhuvā /
kena karmavipākena vaiśyo gacchati śūdratām // 223.8 //
vaiśyo vā kṣatriyaḥ kena dvijo vā kṣatriyo bhavet /
pratilome kathaṃ deva śakyo dharmo nivartitum // 223.9 //
kena vā karmaṇā vipraḥ śūdrayonau prajāyate /
kṣatriyaḥ śūdratām eti kena vā karmaṇā vibho // 223.10 //
etaṃ me saṃśayaṃ deva vada bhūtapate 'nagha /
trayo varṇāḥ prakṛtyeha kathaṃ brāhmaṇyam āpnuyuḥ // 223.11 //
brāhmaṇyaṃ devi duṣprāpaṃ nisargād brāhmaṇaḥ śubhe /
kṣatriyo vaiśyaśūdrau vā nisargād iti me matiḥ // 223.12 //
karmaṇā duṣkṛteneha sthānād bhraśyati sa dvijaḥ /
śreṣṭhaṃ varṇam anuprāpya tasmād ākṣipyate punaḥ // 223.13 //
sthito brāhmaṇadharmeṇa brāhmaṇyam upajīvati /
kṣatriyo vātha vaiśyo vā brahmabhūyaṃ sa gacchati // 223.14 //
yaś ca vipratvam utsṛjya kṣatradharmān niṣevate /
brāhmaṇyāt sa paribhraṣṭaḥ kṣatrayonau prajāyate // 223.15 //
vaiśyakarma ca yo vipro lobhamohavyapāśrayaḥ /
brāhmaṇyaṃ durlabhaṃ prāpya karoty alpamatiḥ sadā // 223.16 //
sa dvijo vaiśyatām eti vaiśyo vā śūdratām iyāt /
svadharmāt pracyuto vipras tataḥ śūdratvam āpnuyāt // 223.17 //
tatrāsau nirayaṃ prāpto varṇabhraṣṭo bahiṣkṛtaḥ /
brahmalokāt paribhraṣṭaḥ śūdrayonau prajāyate // 223.18 //
kṣatriyo vā mahābhāge vaiśyo vā dharmacāriṇi /
svāni karmāṇy apākṛtya śūdrakarma niṣevate // 223.19 //
svasthānāt sa paribhraṣṭo varṇasaṃkaratāṃ gataḥ /
brāhmaṇaḥ kṣatriyo vaiśyaḥ śūdratvaṃ yāti tādṛśaḥ // 223.20 //
yas tu śūdraḥ svadharmeṇa jñānavijñānavāñ śuciḥ /
dharmajño dharmanirataḥ sa dharmaphalam aśnute // 223.21 //
idaṃ caivāparaṃ devi brahmaṇā samudāhṛtam /
adhyātmaṃ naiṣṭhikī siddhir dharmakāmair niṣevyate // 223.22 //
ugrānnaṃ garhitaṃ devi gaṇānnaṃ śrāddhasūtakam /
ghuṣṭānnaṃ naiva bhoktavyaṃ śūdrānnaṃ naiva vā kvacit // 223.23 //
śūdrānnaṃ garhitaṃ devi sadā devair mahātmabhiḥ /
pitāmahamukhotsṛṣṭaṃ pramāṇam iti me matiḥ // 223.24 //
śūdrānnenāvaśeṣeṇa jaṭhare mriyate dvijaḥ /
āhitāgnis tathā yajvā sa śūdragatibhāg bhavet // 223.25 //
tena śūdrānnaśeṣeṇa brahmasthānād apākṛtaḥ /
brāhmaṇaḥ śūdratām eti nāsti tatra vicāraṇā // 223.26 //
yasyānnenāvaśeṣeṇa jaṭhare mriyate dvijaḥ /
tāṃ tāṃ yoniṃ vrajed vipro yasyānnam upajīvati // 223.27 //
brāhmaṇatvaṃ sukhaṃ prāpya durlabhaṃ yo 'vamanyate /
abhojyānnāni vāśnāti sa dvijatvāt pateta vai // 223.28 //
surāpo brahmahā steyī cauro bhagnavrato 'śuciḥ /
svādhyāyavarjitaḥ pāpo lubdho naikṛtikaḥ śaṭhaḥ // 223.29 //
avratī vṛṣalībhartā kuṇḍāśī somavikrayī /
vihīnasevī vipro hi patate brahmayonitaḥ // 223.30 //
gurutalpī gurudveṣī gurukutsāratiś ca yaḥ /
brahmadviḍ vāpi patati brāhmaṇo brahmayonitaḥ // 223.31 //
ebhis tu karmabhir devi śubhair ācaritais tathā /
śūdro brāhmaṇatāṃ gacched vaiśyaḥ kṣatriyatāṃ vrajet // 223.32 //
śūdraḥ karmāṇi sarvāṇi yathānyāyaṃ yathāvidhi /
sarvātithyam upātiṣṭhañ śeṣānnakṛtabhojanaḥ // 223.33 //
śuśrūṣāṃ paricaryāṃ yo jyeṣṭhavarṇe prayatnataḥ /
kuryād avimanāḥ śreṣṭhaḥ satataṃ satpathe sthitaḥ // 223.34 //
devadvijātisatkartā sarvātithyakṛtavrataḥ /
ṛtukālābhigāmī ca niyato niyatāśanaḥ // 223.35 //
dakṣaḥ śiṣṭajanānveṣī śeṣānnakṛtabhojanaḥ /
vṛthā māṃsaṃ na bhuñjīta śūdro vaiśyatvam ṛcchati // 223.36 //
ṛtavāg anahaṃvādī nirdvaṃdvaḥ sāmakovidaḥ /
yajate nityayajñaiś ca svādhyāyaparamaḥ śuciḥ // 223.37 //
dānto brāhmaṇasatkartā sarvavarṇānasūyakaḥ /
gṛhasthavratam ātiṣṭhan dvikālakṛtabhojanaḥ // 223.38 //
śeṣāśī vijitāhāro niṣkāmo nirahaṃvadaḥ /
agnihotram upāsīno juhvānaś ca yathāvidhi // 223.39 //
sarvātithyam upātiṣṭhañ śeṣānnakṛtabhojanaḥ /
tretāgnimātravihitaṃ vaiśyo bhavati ca dvijaḥ // 223.40 //
sa vaiśyaḥ kṣatriyakule śucir mahati jāyate /
sa vaiśyaḥ kṣatriyo jāto janmaprabhṛti saṃskṛtaḥ // 223.41 //
upanīto vrataparo dvijo bhavati saṃskṛtaḥ /
dadāti yajate yajñaiḥ samṛddhair āptadakṣiṇaiḥ // 223.42 //
adhītya svargam anvicchaṃs tretāgniśaraṇaḥ sadā /
ārdrahastaprado nityaṃ prajā dharmeṇa pālayan // 223.43 //
satyaḥ satyāni kurute nityaṃ yaḥ śuddhidarśanaḥ /
dharmadaṇḍena nirdagdho dharmakāmārthasādhakaḥ // 223.44 //
yantritaḥ kāryakaraṇaiḥ ṣaḍbhāgakṛtalakṣaṇaḥ /
grāmyadharmān na seveta svacchandenārthakovidaḥ // 223.45 //
ṛtukāle tu dharmātmā patnīm upāśrayet sadā /
sadopavāsī niyataḥ svādhyāyanirataḥ śuciḥ // 223.46 //
vahiskāntarite nityaṃ śayāno 'sti sadā gṛhe /
sarvātithyaṃ trivargasya kurvāṇaḥ sumanāḥ sadā // 223.47 //
śūdrāṇāṃ cānnakāmānāṃ nityaṃ siddham iti bruvan /
svārthād vā yadi vā kāmān na kiṃcid upalakṣayet // 223.48 //
pitṛdevātithikṛte sādhanaṃ kurute ca yat /
svaveśmani yathānyāyam upāste bhaikṣyam eva ca // 223.49 //
dvikālam agnihotraṃ ca juhvāno vai yathāvidhi /
gobrāhmaṇahitārthāya raṇe cābhimukho hataḥ // 223.50 //
tretāgnimantrapūtena samāviśya dvijo bhavet /
jñānavijñānasaṃpannaḥ saṃskṛto vedapāragaḥ // 223.51 //
vaiśyo bhavati dharmātmā kṣatriyaḥ svena karmaṇā /
etaiḥ karmaphalair devi nyūnajātikulodbhavaḥ // 223.52 //
śūdro 'py āgamasaṃpanno dvijo bhavati saṃskṛtaḥ /
brāhmaṇo vāpy asadvṛttaḥ sarvasaṃkarabhojanaḥ // 223.53 //
sa brāhmaṇyaṃ samutsṛjya śūdro bhavati tādṛśaḥ /
karmabhiḥ śucibhir devī śuddhātmā vijitendriyaḥ // 223.54 //
śūdro 'pi dvijavat sevya iti brahmābravīt svayam /
svabhāvakarmaṇā caiva yatra śūdro 'dhitiṣṭhati // 223.55 //
viśuddhaḥ sa dvijātibhyo vijñeya iti me matiḥ /
na yonir nāpi saṃskāro na śrutir na ca saṃtatiḥ // 223.56 //
kāraṇāni dvijatvasya vṛttam eva tu kāraṇam /
sarvo 'yaṃ brāhmaṇo loke vṛttena tu vidhīyate // 223.57 //
vṛtte sthitaś ca śūdro 'pi brāhmaṇatvaṃ ca gacchati /
brahmasvabhāvaḥ suśroṇi samaḥ sarvatra me mataḥ // 223.58 //
nirguṇaṃ nirmalaṃ brahma yatra tiṣṭhati sa dvijaḥ /
ete ye vimalā devi sthānabhāvanidarśakāḥ // 223.59 //
svayaṃ ca varadenoktā brahmaṇā sṛjatā prajāḥ /
brahmaṇo hi mahat kṣetraṃ loke carati pādavat // 223.60 //
yat tatra bījaṃ patati sā kṛṣiḥ pretya bhāvinī /
saṃtuṣṭena sadā bhāvyaṃ satpathālambinā sadā // 223.61 //
brāhmaṃ hi mārgam ākramya vartitavyaṃ bubhūṣatā /
saṃhitādhyāyinā bhāvyaṃ gṛhe vai gṛhamedhinā // 223.62 //
nityaṃ svādhyāyayuktena na cādhyayanajīvinā /
evaṃbhūto hi yo vipraḥ satataṃ satpathe sthitaḥ // 223.63 //
āhitāgnir adhīyāno brahmabhūyāya kalpate /
brāhmaṇyaṃ devi saṃprāpya rakṣitavyaṃ yatātmanā // 223.64 //
yonipratigrahādānaiḥ karmabhiś ca śucismite /
etat te guhyam ākhyātaṃ yathā śūdro bhaved dvijaḥ /
brāhmaṇo vā cyuto dharmād yathā śūdratvam āpnuyāt // 223.65 //
bhagavan sarvabhūteśa surāsuranamaskṛta /
dharmādharme nṛṇāṃ deva brūhi me saṃśayaṃ vibho // 224.1 //
karmaṇā manasā vācā trividhair dehinaḥ sadā /
badhyante bandhanaiḥ kair vā mucyante vā kathaṃ vada // 224.2 //
kena śīlena vai deva karmaṇā kīdṛśena vā /
samācārair guṇaiḥ kair vā svargaṃ yāntīha mānavāḥ // 224.3 //
devi dharmārthatattvajñe dharmanitye ume sadā /
sarvaprāṇihitaḥ praśnaḥ śrūyatāṃ buddhivardhanaḥ // 224.4 //
satyadharmaratāḥ śāntāḥ sarvaliṅgavivarjitāḥ /
nādharmeṇa na dharmeṇa badhyante chinnasaṃśayāḥ // 224.5 //
pralayotpattitattvajñāḥ sarvajñāḥ sarvadarśinaḥ /
vītarāgā vimucyante puruṣāḥ karmabandhanaiḥ // 224.6 //
karmaṇā manasā vācā ye na hiṃsanti kiṃcana /
ye na majjanti kasmiṃścit te na badhnanti karmabhiḥ // 224.7 //
prāṇātipātād viratāḥ śīlavanto dayānvitāḥ /
tulyadveṣyapriyā dāntā mucyante karmabandhanaiḥ // 224.8 //
sarvabhūtadayāvanto viśvāsyāḥ sarvajantuṣu /
tyaktahiṃsrasamācārās te narāḥ svargagāminaḥ // 224.9 //
parasvanirmamā nityaṃ paradāravivarjikāḥ /
dharmalabdhārthabhoktāras te narāḥ svargagāminaḥ // 224.10 //
mātṛvat svasṛvac caiva nityaṃ duhitṛvac ca ye /
paradāreṣu vartante te narāḥ svargagāminaḥ // 224.11 //
svadāraniratā ye ca ṛtukālābhigāminaḥ /
agrāmyasukhabhogāś ca te narāḥ svargagāminaḥ // 224.12 //
stainyān nivṛttāḥ satataṃ saṃtuṣṭāḥ svadhanena ca /
svabhāgyāny upajīvanti te narāḥ svargagāminaḥ // 224.13 //
paradāreṣu ye nityaṃ cāritrāvṛtalocanāḥ /
jitendriyāḥ śīlaparās te narāḥ svargagāminaḥ // 224.14 //
eṣa daivakṛto mārgaḥ sevitavyaḥ sadā naraiḥ /
akaṣāyakṛtaś caiva mārgaḥ sevyaḥ sadā budhaiḥ // 224.15 //
avṛthāpakṛtaś caiva mārgaḥ sevyaḥ sadā budhaiḥ /
dānakarmatapoyuktaḥ śīlaśaucadayātmakaḥ /
svargamārgam abhīpsadbhir na sevyas tv ata uttaraḥ // 224.16 //
vācā tu badhyate yena mucyate hy athavā punaḥ /
tāni karmāṇi me deva vada bhūtapate 'nagha // 224.17 //
ātmahetoḥ parārthe vā adharmāśritam eva ca /
ye mṛṣā na vadantīha te narāḥ svargagāminaḥ // 224.18 //
vṛttyarthaṃ dharmahetor vā kāmakārāt tathaiva ca /
anṛtaṃ ye na bhāṣante te narāḥ svargagāminaḥ // 224.19 //
ślakṣṇāṃ vāṇīṃ svacchavarṇāṃ madhurāṃ pāpavarjitām /
svagatenābhibhāṣante te narāḥ svargagāminaḥ // 224.20 //
paruṣaṃ ye na bhāṣante kaṭukaṃ niṣṭhuraṃ tathā /
na paiśunyaratāḥ santas te narāḥ svargagāminaḥ // 224.21 //
piśunaṃ na prabhāṣante mitrabhedakaraṃ tathā /
parapīḍākaraṃ caiva te narāḥ svargagāminaḥ // 224.22 //
ye varjayanti paruṣaṃ paradrohaṃ ca mānavāḥ /
sarvabhūtasamā dāntās te narāḥ svargagāminaḥ // 224.23 //
śaṭhapralāpād viratā viruddhaparivarjakāḥ /
saumyapralāpino nityaṃ te narāḥ svargagāminaḥ // 224.24 //
na kopād vyāharante ye vācaṃ hṛdayadāriṇīm /
śāntiṃ vindanti ye kruddhās te narāḥ svargagāminaḥ // 224.25 //
eṣa vāṇīkṛto devi dharmaḥ sevyaḥ sadā naraiḥ /
śubhasatyaguṇair nityaṃ varjanīyā mṛṣā budhaiḥ // 224.26 //
manasā badhyate yena karmaṇā puruṣaḥ sadā /
tan me brūhi mahābhāga devadeva pinākadhṛk // 224.27 //
mānaseneha dharmeṇa saṃyuktāḥ puruṣāḥ sadā /
svargaṃ gacchanti kalyāṇi tan me kīrtayataḥ śṛṇu // 224.28 //
duṣpraṇītena manasā duṣpraṇītāntarākṛtiḥ /
naro badhyeta yeneha śṛṇu vā taṃ śubhānane // 224.29 //
araṇye vijane nyastaṃ parasvaṃ dṛśyate yadā /
manasāpi na gṛhṇanti te narāḥ svargagāminaḥ // 224.30 //
tathaiva paradārān ye kāmavṛttā rahogatāḥ /
manasāpi na hiṃsanti te narāḥ svargagāminaḥ // 224.31 //
śatruṃ mitraṃ ca ye nityaṃ tulyena manasā narāḥ /
bhajanti maitryaṃ saṃgamya te narāḥ svargagāminaḥ // 224.32 //
śrutavanto dayāvantaḥ śucayaḥ satyasaṃgarāḥ /
svair arthaiḥ parisaṃtuṣṭās te narāḥ svargagāminaḥ // 224.33 //
avairā ye tv anāyāsā maitracittaratāḥ sadā /
sarvabhūtadayāvantas te narāḥ svargagāminaḥ // 224.34 //
jñātavantaḥ kriyāvantaḥ kṣamāvantaḥ suhṛtpriyāḥ /
dharmādharmavido nityaṃ te narāḥ svargagāminaḥ // 224.35 //
śubhānām aśubhānāṃ ca karmaṇāṃ phalasaṃcaye /
nirākāṅkṣāś ca ye devi te narāḥ svargagāminaḥ // 224.36 //
pāpopetān varjayanti devadvijaparāḥ sadā /
samutthānam anuprāptās te narāḥ svargagāminaḥ // 224.37 //
śubhaiḥ karmaphalair devi mayaite parikīrtitāḥ /
svargamārgaparā bhūyaḥ kiṃ tvaṃ śrotum ihecchasi // 224.38 //
mahān me saṃśayaḥ kaścin martyān prati maheśvara /
tasmāt tvaṃ nipuṇenādya mama vyākhyātum arhasi // 224.39 //
kenāyur labhate dīrghaṃ karmaṇā puruṣaḥ prabho /
tapasā vāpi deveśa kenāyur labhate mahat // 224.40 //
kṣīṇāyuḥ kena bhavati karmaṇā bhuvi mānavaḥ /
vipākaṃ karmaṇāṃ deva vaktum arhasy anindita // 224.41 //
apare ca mahābhāgyā mandabhāgyās tathā pare /
akulīnāḥ kulīnāś ca saṃbhavanti tathā pare // 224.42 //
durdarśāḥ kecid ābhānti narāḥ kāṣṭhamayā iva /
priyadarśās tathā cānye darśanād eva mānavāḥ // 224.43 //
duṣprajñāḥ kecid ābhānti kecid ābhānti paṇḍitāḥ /
mahāprajñās tathā cānye jñānavijñānabhāvinaḥ // 224.44 //
alpavācās tathā kecin mahāvācās tathā pare /
dṛśyante puruṣā deva tato vyākhyātum arhasi // 224.45 //
hanta te 'haṃ pravakṣyāmi devi karmaphalodayam /
martyaloke naraḥ sarvo yena svaṃ phalam aśnute // 224.46 //
prāṇātipātī yogīndro daṇḍahasto naraḥ sadā /
nityam udyataśastraś ca hanti bhūtagaṇān naraḥ // 224.47 //
nirdayaḥ sarvabhūtebhyo nityam udvegakārakaḥ /
api kīṭapataṃgānām aśaraṇyaḥ sunirghṛṇaḥ // 224.48 //
evaṃbhūto naro devi nirayaṃ pratipadyate /
viparītas tu dharmātmā svarūpeṇābhijāyate // 224.49 //
nirayaṃ yāti hiṃsātmā yāti svargam ahiṃsakaḥ /
yātanāṃ niraye raudrāṃ sakṛcchrāṃ labhate naraḥ // 224.50 //
yaḥ kaścin nirayāt tasmāt samuttarati karhicit /
mānuṣyaṃ labhate vāpi hīnāyus tatra jāyate // 224.51 //
pāpena karmaṇā devi yukto hiṃsādibhir yataḥ /
ahitaḥ sarvabhūtānāṃ hīnāyur upajāyate // 224.52 //
śubhena karmaṇā devi prāṇighātavivarjitaḥ /
śubhena karmaṇā devi prāṇighātavivarjitaḥ /
nikṣiptaśastro nirdaṇḍo na hiṃsati kadācana // 224.53 //
na ghātayati no hanti ghnantaṃ naivānumodate /
sarvabhūteṣu sasneho yathātmani tathā pare // 224.54 //
īdṛśaḥ puruṣo nityaṃ devi devatvam aśnute /
upapannān sukhān bhogān sadāśnāti mudā yutaḥ // 224.55 //
atha cen mānuṣe loke kadācid upapadyate /
eṣa dīrghāyuṣāṃ mārgaḥ suvṛttānāṃ sukarmaṇām /
prāṇihiṃsāvimokṣeṇa brahmaṇā samudīritaḥ // 224.56 //
kiṃśīlaḥ kiṃsamācāraḥ puruṣaḥ kaiś ca karmabhiḥ /
svargaṃ samabhipadyeta saṃpradānena kena vā // 225.1 //
dātā brāhmaṇasatkartā dīnārtakṛpaṇādiṣu /
bhakṣabhojyānnapānānāṃ vāsasāṃ ca mahāmatiḥ // 225.2 //
pratiśrayān sabhāḥ kuryāt prapāḥ puṣkariṇīs tathā /
nityakādīni karmāṇi karoti prayataḥ śuciḥ // 225.3 //
āsanaṃ śayanaṃ yānaṃ gṛhaṃ ratnaṃ dhanaṃ tathā /
sasyajātāni sarvāṇi sakṣetrāṇy atha yoṣitaḥ // 225.4 //
supraśāntamanā nityaṃ yaḥ prayacchati mānavaḥ /
evaṃbhūto naro devi devaloke 'bhijāyate // 225.5 //
tatroṣya suciraṃ kālaṃ bhuktvā bhogān anuttamān /
sahāpsarobhir mudito ramitvā nandanādiṣu // 225.6 //
tasmāc cyuto maheśāni mānuṣeṣūpajāyate /
mahābhāgakule devi dhanadhānyasamācite // 225.7 //
tatra kāmaguṇaiḥ sarvaiḥ samupeto mudānvitaḥ /
mahākāryo mahābhogo dhanī bhavati mānavaḥ // 225.8 //
ete devi mahābhāgāḥ prāṇino dānaśālinaḥ /
brahmaṇā vai purā proktāḥ sarvasya priyadarśanāḥ // 225.9 //
apare mānavā devi pradānakṛpaṇā dvijāḥ /
ye 'nnāni na prayacchanti vidyamāne 'py abuddhayaḥ // 225.10 //
dīnāndhakṛpaṇān dṛṣṭvā bhikṣukān atithīn api /
yācyamānā nivartante jihvālobhasamanvitāḥ // 225.11 //
na dhanāni na vāsāṃsi na bhogān na ca kāñcanam /
na gāś ca nānnavikṛtiṃ prayacchanti kadācana // 225.12 //
apralubdhāś ca ye lubdhā nāstikā dānavarjitaḥ /
evaṃbhūtā narā devi nirayaṃ yānty abuddhayaḥ // 225.13 //
te vai manuṣyatāṃ yānti yadā kālasya paryayāt /
dhanarikte kule janma labhante svalpabuddhayaḥ // 225.14 //
kṣutpipāsāparītāś ca sarvalokabahiṣkṛtāḥ /
nirāśāḥ sarvabhogebhyo jīvanty adharmajīvikāḥ // 225.15 //
alpabhogakule jātā alpabhogaratā narāḥ /
anena karmaṇā devi bhavanty adhanino narāḥ // 225.16 //
apare dambhino nityaṃ māninaḥ parato ratāḥ /
āsanārhasya ye pīṭhaṃ na yacchanty alpacetasaḥ // 225.17 //
mārgārhasya ca ye mārgaṃ na prayacchanty abuddhayaḥ /
arghārhān na ca saṃskārair arcayanti yathāvidhi // 225.18 //
pādyam ācamanīyaṃ vā prayacchanty abhibuddhayaḥ /
śubhaṃ cābhimataṃ premṇā guruṃ nābhivadanti ye // 225.19 //
abhimānapravṛddhena lobhena samam āsthitāḥ /
saṃmānyāṃś cāvamanyante vṛddhān paribhavanti ca // 225.20 //
evaṃvidhā narā devi sarve nirayagāminaḥ /
te ced yadi narās tasmān nirayād uttaranti ca // 225.21 //
varṣapūgais tato janma labhante kutsite kule /
śvapākapulkasādīnāṃ kutsitānām acetasām // 225.22 //
kuleṣu te 'bhijāyante guruvṛddhopatāpinaḥ /
na dambhī na ca mānī yo devatātithipūjakaḥ // 225.23 //
lokapūjyo namaskartā prasūto madhuraṃ vacaḥ /
sarvakarmapriyakaraḥ sarvabhūtapriyaḥ sadā // 225.24 //
adveṣī sumukhaḥ ślakṣṇaḥ snigdhavāṇīpradaḥ sadā /
svāgatenaiva sarveṣāṃ bhūtānām avihiṃsakaḥ // 225.25 //
yathārthaṃ satkriyāpūrvam arcayann avatiṣṭhate /
mārgārhāya dadan mārgaṃ gurum abhyarcayan sadā // 225.26 //
atithipragraharatas tathābhyāgatapūjakaḥ /
evaṃbhūto naro devi svargatiṃ pratipadyate // 225.27 //
tato mānuṣyam āsādya viśiṣṭakulajo bhavet /
tatrāsau vipulair bhogaiḥ sarvaratnasamāyutaḥ // 225.28 //
yathārhadātā cārheṣu dharmacaryāparo bhavet /
saṃmataḥ sarvabhūtānāṃ sarvalokanamaskṛtaḥ // 225.29 //
svakarmaphalam āpnoti svayam eva naraḥ sadā /
eṣa dharmo mayā prokto vidhātrā svayam īritaḥ // 225.30 //
yas tu raudrasamācāraḥ sarvasattvabhayaṃkaraḥ /
hastābhyāṃ yadi vā padbhyāṃ rajjvā daṇḍena vā punaḥ // 225.31 //
loṣṭaiḥ stambhair upāyair vā jantūn bādheta śobhane /
hiṃsārthaṃ niṣkṛtiprajñaḥ prodvejayati caiva hi // 225.32 //
upakrāmati jantūṃś ca udvegajananaḥ sadā /
evaṃ śīlasamācāro nirayaṃ pratipadyate // 225.33 //
sa cen manuṣyatāṃ gacched yadi kālasya paryayāt /
bahvābādhāparikliṣṭe kule jayati so 'dhame // 225.34 //
lokadviṣṭo 'dhamaḥ puṃsāṃ svayaṃ karmakṛtaiḥ phalaiḥ /
eṣa devi manuṣyeṣu boddhavyo jñātibandhuṣu // 225.35 //
aparaḥ sarvabhūtāni dayāvān anupaśyati /
maitrī dṛṣṭiḥ pitṛsamo nirvairo niyatendriyaḥ // 225.36 //
nodvejayati bhūtāni na ca hanti dayāparaḥ /
hastapādaiś ca niyatair viśvāsyaḥ sarvajantuṣu // 225.37 //
na rajjvā na ca daṇḍena na loṣṭair nāyudhena ca /
udvejayati bhūtāni śubhakarmā dayāparaḥ // 225.38 //
evaṃ śīlasamācāraḥ svarge samupajāyate /
tatrāsau bhavane divye mudā vasati devavat // 225.39 //
sa cet svargakṣayān martyo manuṣyeṣūpajāyate /
alpāyāso nirātaṅkaḥ sa jātaḥ sukham edhate // 225.40 //
sukhabhāgī nirāyāso nirudvegaḥ sadā naraḥ /
eṣa devi satāṃ mārgo bādhā yatra na vidyate // 225.41 //
ime manuṣyā dṛśyante ūhāpohaviśāradāḥ /
jñānavijñānasaṃpannāḥ prajñāvanto 'rthakovidāḥ // 225.42 //
duṣprajñāś cāpare deva jñānavijñānavarjitāḥ /
kena karmavipākena prajñāvān puruṣo bhavet // 225.43 //
alpaprajño virūpākṣa kathaṃ bhavati mānavaḥ /
evaṃ tvaṃ saṃśayaṃ chindhi sarvadharmabhṛtāṃ vara // 225.44 //
jātyandhāś cāpare deva rogārtāś cāpare tathā /
narāḥ klībāś ca dṛśyante kāraṇaṃ brūhi tatra vai // 225.45 //
brāhmaṇān vedaviduṣaḥ siddhān dharmavidas tathā /
paripṛcchanty aharahaḥ kuśalākuśalaṃ sadā // 225.46 //
varjayanto 'śubhaṃ karma sevamānāḥ śubhaṃ tathā /
labhante svargatiṃ nityam iha loke yathāsukham // 225.47 //
sa cen manuṣyatāṃ yāti medhāvī tatra jāyate /
śrutaṃ yajñānugaṃ yasya kalyāṇam upajāyate // 225.48 //
paradāreṣu ye cāpi cakṣur duṣṭaṃ prayuñjate /
tena duṣṭasvabhāvena jātyandhās te bhavanti hi // 225.49 //
manasāpi praduṣṭena nagnāṃ paśyanti ye striyam /
rogārtās te bhavantīha narā duṣkṛtakāriṇaḥ // 225.50 //
ye tu mūḍhā durācārā viyonau maithune ratāḥ /
puruṣeṣu suduṣprajñāḥ klībatvam upayānti te // 225.51 //
paśūṃś ca ye vai badhnanti ye caiva gurutalpagāḥ /
prakīrṇamaithunā ye ca klībā jāyanti vai narāḥ // 225.52 //
avadyaṃ kiṃ tu vai karma niravadyaṃ tathaiva ca /
śreyaḥ kurvann avāpnoti mānavo devasattama // 225.53 //
śreyāṃsaṃ mārgam anvicchan sadā yaḥ pṛcchati dvijān /
dharmānveṣī guṇākāṅkṣī sa svargaṃ samupāśnute // 225.54 //
yadi mānuṣyatāṃ devi kadācit saṃniyacchati /
medhāvī dhāraṇāyuktaḥ prājñas tatrāpi jāyate // 225.55 //
eṣa devi satāṃ dharmo gantavyo bhūtikārakaḥ /
nṛṇāṃ hitārthāya sadā mayā caivam udāhṛtaḥ // 225.56 //
apare svalpavijñānā dharmavidveṣiṇo narāḥ /
brāhmaṇān vedaviduṣo necchanti parisarpitum // 225.57 //
vratavanto narāḥ kecic chraddhādamaparāyaṇāḥ /
avratā bhraṣṭaniyamās tathānye rākṣasopamāḥ // 225.58 //
yajvānaś ca tathaivānye nirmohāś ca tathā pare /
kena karmavipākena bhavantīha vadasva me // 225.59 //
āgamālokadharmāṇāṃ maryādāḥ pūrvanirmitāḥ /
pramāṇenānuvartante dṛśyante ha dṛḍhavratāḥ // 225.60 //
adharmaṃ dharmam ity āhur ye ca mohavaśaṃ gatāḥ /
avratā naṣṭamaryādās te narā brahmarākṣasāḥ // 225.61 //
ye vai kālakṛtodyogāt saṃbhavantīha mānavāḥ /
nirhomā nirvaṣaṭkārās te bhavanti narādhamāḥ // 225.62 //
eṣa devi mayā sarvasaṃśayacchedanāya te /
kuśalākuśalo nṝṇāṃ vyākhyāto dharmasāgaraḥ // 225.63 //
śrutvaivaṃ sā jaganmātā bhartur vacanam āditaḥ /
hṛṣṭā babhūva suprītā vismitā ca tadā dvijāḥ // 226.1 //
ye tatrāsan munivarās tripurāreḥ samīpataḥ /
tīrthayātrāprasaṅgena gatās tasmin girau dvijāḥ // 226.2 //
te 'pi saṃpūjya taṃ devaṃ śūlapāṇiṃ praṇamya ca /
papracchuḥ saṃśayaṃ caiva lokānāṃ hitakāmyayā // 226.3 //
trilocana namas te 'stu dakṣakratuvināśana /
pṛcchāmas tvāṃ jagannātha saṃśayaṃ hṛdi saṃsthitam // 226.4 //
saṃsāre 'smin mahāghore bhairave lomaharṣaṇe /
bhramanti suciraṃ kālaṃ puruṣāś cālpamedhasaḥ // 226.5 //
yenopāyena mucyante janmasaṃsārabandhanāt /
brūhi tac chrotum icchāmaḥ paraṃ kautūhalaṃ hi naḥ // 226.6 //
karmapāśanibaddhānāṃ narāṇāṃ duḥkhabhāginām /
nānyopāyaṃ prapaśyāmi vāsudevāt paraṃ dvijāḥ // 226.7 //
ye pūjayanti taṃ devaṃ śaṅkhacakragadādharam /
vāṅmanaḥkarmabhiḥ samyak te yānti paramāṃ gatim // 226.8 //
kiṃ teṣāṃ jīviteneha paśuvac ceṣṭitena ca /
yeṣāṃ na pravaṇaṃ cittaṃ vāsudeve jaganmaye // 226.9 //
pinākin bhaganetraghna sarvalokanamaskṛta /
māhātmyaṃ vāsudevasya śrotum icchāma śaṃkara // 226.10 //
pitāmahād api varaḥ śāśvataḥ puruṣo hariḥ /
kṛṣṇo jāmbūnadābhāso vyabhre sūrya ivoditaḥ // 226.11 //
daśabāhur mahātejā devatāriniṣūdanaḥ /
śrīvatsāṅko hṛṣīkeśaḥ sarvadaivatayūthapaḥ // 226.12 //
brahmā tasyodarabhavas tasyāhaṃ ca śirobhavaḥ /
śiroruhebhyo jyotīṃṣi romabhyaś ca surāsurāḥ // 226.13 //
ṛṣayo dehasaṃbhūtās tasya lokāś ca śāśvatāḥ /
pitāmahagṛhaṃ sākṣāt sarvadevagṛhaṃ ca saḥ // 226.14 //
so 'syāḥ pṛthivyāḥ kṛtsnāyāḥ sraṣṭā tribhuvaneśvaraḥ /
saṃhartā caiva bhūtānāṃ sthāvarasya carasya ca // 226.15 //
sa hi devadevaḥ sākṣād devanāthaḥ paraṃtapaḥ /
sarvajñaḥ sarvasaṃsraṣṭā sarvagaḥ sarvatomukhaḥ // 226.16 //
na tasmāt paramaṃ bhūtaṃ triṣu lokeṣu kiṃcana /
sanātano mahābhāgo govinda iti viśrutaḥ // 226.17 //
sa sarvān pārthivān saṃkhye ghātayiṣyati mānadaḥ /
surakāryārtham utpanno mānuṣyaṃ vapur āsthitaḥ // 226.18 //
nahi devagaṇāḥ śaktās trivikramavinākṛtāḥ /
bhuvane devakāryāṇi kartuṃ nāyakavarjitaḥ // 226.19 //
nāyakaḥ sarvabhūtānāṃ sarvabhūtanamaskṛtaḥ /
etasya devanāthasya kāryasya ca parasya ca // 226.20 //
brahmabhūtasya satataṃ brahmarṣiśaraṇasya ca /
brahmā vasati nābhisthaḥ śarīre 'haṃ ca saṃsthitaḥ // 226.21 //
sarvāḥ sukhaṃ saṃsthitāś ca śarīre tasya devatāḥ /
sa devaḥ puṇḍarīkākṣaḥ śrīgarbhaḥ śrīsahoṣitaḥ // 226.22 //
śārṅgacakrāyudhaḥ khaḍgī sarvanāgaripudhvajaḥ /
uttamena suśīlena śaucena ca damena ca // 226.23 //
parākrameṇa vīryeṇa vapuṣā darśanena ca /
ārohaṇapramāṇena vīryeṇārjavasaṃpadā // 226.24 //
ānṛśaṃsyena rūpeṇa balena ca samanvitaḥ /
astraiḥ samuditaḥ sarvair divyair adbhutadarśanaiḥ // 226.25 //
yogamāyāsahasrākṣo virūpākṣo mahāmanāḥ /
vācā mitrajanaślāghī jñātibandhujanapriyaḥ // 226.26 //
kṣamāvāṃś cānahaṃvādī sa devo brahmadāyakaḥ /
bhayahartā bhayārtānāṃ mitrānandavivardhanaḥ // 226.27 //
śaraṇyaḥ sarvabhūtānāṃ dīnānāṃ pālane rataḥ /
śrutavān atha saṃpannaḥ sarvabhūtanamaskṛtaḥ // 226.28 //
samāśritānām upakṛc chatrūṇāṃ bhayakṛt tathā /
nītijño nītisaṃpanno brahmavādī jitendriyaḥ // 226.29 //
bhavārtham eva devānāṃ buddhyā paramayā yutaḥ /
prājāpatye śubhe mārge mānave dharmasaṃskṛte // 226.30 //
samutpatsyati govindo manor vaṃśe mahātmanaḥ /
aṃśo nāma manoḥ putro hy antardhāmā tataḥ param // 226.31 //
antardhāmno havirdhāmā prajāpatir aninditaḥ /
prācīnabarhir bhavitā havirdhāmnaḥ suto dvijāḥ // 226.32 //
tasya pracetaḥpramukhā bhaviṣyanti daśātmajāḥ /
prācetasas tathā dakṣo bhaviteha prajāpatiḥ // 226.33 //
dākṣāyaṇyas tathādityo manur ādityatas tataḥ /
manoś ca vaṃśaja ilā sudyumnaś ca bhaviṣyati // 226.34 //
budhāt purūravāś cāpi tasmād āyur bhaviṣyati /
nahuṣo bhavitā tasmād yayātis tasya cātmajaḥ // 226.35 //
yadus tasmān mahāsattvaḥ kroṣṭā tasmād bhaviṣyati /
kroṣṭuś caiva mahān putro vṛjinīvān bhaviṣyati // 226.36 //
vṛjinīvataś ca bhavitā uṣaṅgur aparājitaḥ /
uṣaṅgor bhavitā putraḥ śūraś citrarathas tathā // 226.37 //
tasya tv avarajaḥ putraḥ śūro nāma bhaviṣyati /
teṣāṃ vikhyātavīryāṇāṃ cāritraguṇaśālinām // 226.38 //
yajvināṃ ca viśuddhānāṃ vaṃśe brāhmaṇasattamāḥ /
sa śūraḥ kṣatriyaśreṣṭho mahāvīryo mahāyaśāḥ // 226.39 //
svavaṃśavistārakaraṃ janayiṣyati mānadam /
vasudevam iti khyātaṃ putram ānakadundubhim // 226.40 //
tasya putraś caturbāhur vāsudevo bhaviṣyati /
dātā brāhmaṇasatkartā brahmabhūto dvijapriyaḥ // 226.41 //
rājño baddhān sa sarvān vai mokṣayiṣyati yādavaḥ /
jarāsaṃdhaṃ tu rājānaṃ nirjitya girigahvare // 226.42 //
sarvapārthivaratnāḍhyo bhaviṣyati sa vīryavān /
pṛthivyām apratihato vīryeṇāpi bhaviṣyati // 226.43 //
vikrameṇa ca saṃpannaḥ sarvapārthivapārthivaḥ /
śūraḥ saṃhanano bhūto dvārakāyāṃ vasan prabhuḥ // 226.44 //
pālayiṣyati gāṃ devīṃ vinirjitya durāśayān /
taṃ bhavantaḥ samāsādya brāhmaṇair arhaṇair varaiḥ // 226.45 //
arcayantu yathānyāyaṃ brahmāṇam iva śāśvatam /
yo hi māṃ draṣṭum iccheta brahmāṇaṃ ca pitāmaham // 226.46 //
draṣṭavyas tena bhagavān vāsudevaḥ pratāpavān /
dṛṣṭe tasminn ahaṃ dṛṣṭo na me 'trāsti vicāraṇā // 226.47 //
pitāmaho vāsudeva iti vitta tapodhanāḥ /
sa yasya puṇḍarīkākṣaḥ prītiyukto bhaviṣyati // 226.48 //
tasya devagaṇaḥ prīto brahmapūrvo bhaviṣyati /
yas tu taṃ mānavo loke saṃśrayiṣyati keśavam // 226.49 //
tasya kīrtir yaśaś caiva svargaś caiva bhaviṣyati /
dharmāṇāṃ deśikaḥ sākṣād bhaviṣyati sa dharmavān // 226.50 //
dharmavidbhiḥ sa deveśo namaskāryaḥ sadācyutaḥ /
dharma eva sadā hi syād asminn abhyarcite vibhau // 226.51 //
sa hi devo mahātejāḥ prajāhitacikīrṣayā /
dharmārthaṃ puruṣavyāghra ṛṣikoṭīḥ sasarja ca // 226.52 //
tāḥ sṛṣṭās tena vidhinā parvate gandhamādane /
sanatkumārapramukhās tiṣṭhanti tapasānvitāḥ // 226.53 //
tasmāt sa vāgmī dharmajño namasyo dvijapuṃgavāḥ /
vandito hi sa vandeta mānito mānayīta ca // 226.54 //
dṛṣṭaḥ paśyed aharahaḥ saṃśritaḥ pratisaṃśrayet /
arcitaś cārcayen nityaṃ sa devo dvijasattamāḥ // 226.55 //
evaṃ tasyānavadyasya viṣṇor vai paramaṃ tapaḥ /
ādidevasya mahataḥ sajjanācaritaṃ sadā // 226.56 //
bhuvane 'bhyarcito nityaṃ devair api sanātanaḥ /
abhayenānurūpeṇa prapadya tam anuvratāḥ // 226.57 //
karmaṇā manasā vācā sa namasyo dvijaiḥ sadā /
yatnavadbhir upasthāya draṣṭavyo devakīsutaḥ // 226.58 //
eṣa vai vihito mārgo mayā vai munisattamāḥ /
taṃ dṛṣṭvā sarvadeveśaṃ dṛṣṭāḥ syuḥ surasattamāḥ // 226.59 //
mahāvarāhaṃ taṃ devaṃ sarvalokapitāmaham /
ahaṃ caiva namasyāmi nityam eva jagatpatim // 226.60 //
tatra ca tritayaṃ dṛṣṭaṃ bhaviṣyati na saṃśayaḥ /
samastā hi vayaṃ devās tasya dehe vasāmahe // 226.61 //
tasyaiva cāgrajo bhrātā sitādrinicayaprabhaḥ /
halī bala iti khyāto bhaviṣyati dharādharaḥ // 226.62 //
triśirās tasya devasya dṛṣṭo 'nanta iti prabhoḥ /
suparṇo yasya vīryeṇa kaśyapasyātmajo balī // 226.63 //
antaṃ naivāśakad draṣṭuṃ devasya paramātmanaḥ /
sa ca śeṣo vicarate parayā vai mudā yutaḥ // 226.64 //
antarvasati bhogena parirabhya vasuṃdharām /
ya eṣa viṣṇuḥ so 'nanto bhagavān vasudhādharaḥ // 226.65 //
yo rāmaḥ sa hṛṣīkeśo 'cyutaḥ sarvadharādharaḥ /
tāv ubhau puruṣavyāghrau divyau divyaparākramau // 226.66 //
draṣṭavyau mānanīyau ca cakralāṅgaladhāriṇau /
eṣa vo 'nugrahaḥ prokto mayā puṇyas tapodhanāḥ /
tad bhavanto yaduśreṣṭhaṃ pūjayeyuḥ prayatnataḥ // 226.67 //
aho kṛṣṇasya māhātmyaṃ śrutam asmābhir adbhutam /
sarvapāpaharaṃ puṇyaṃ dhanyaṃ saṃsāranāśanam // 227.1 //
saṃpūjya vidhivad bhaktyā vāsudevaṃ mahāmune /
kāṃ gatiṃ yānti manujā vāsudevārcane ratāḥ // 227.2 //
kiṃ prāpnuvanti te mokṣaṃ kiṃ vā svargaṃ mahāmune /
athavā kiṃ muniśreṣṭha prāpnuvanty ubhayaṃ phalam // 227.3 //
chettum arhasi sarvajña saṃśayaṃ no hṛdi sthitam /
chettā nānyo 'sti loke 'smiṃs tvadṛte munisattama // 227.4 //
sādhu sādhu muniśreṣṭhā bhavadbhir yad udāhṛtam /
śṛṇudhvam ānupūrvyeṇa vaiṣṇavānāṃ sukhāvaham // 227.5 //
dīkṣāmātreṇa kṛṣṇasya narā mokṣaṃ vrajanti vai /
kiṃ punar ye sadā bhaktyā pūjayanty acyutaṃ dvijāḥ // 227.6 //
na teṣāṃ durlabhaḥ svargo mokṣaś ca munisattamāḥ /
labhante vaiṣṇavāḥ kāmān yān yān vāñchanti durlabhān // 227.7 //
ratnaparvatam āruhya naro ratnaṃ yathādadet /
svecchayā muniśārdūlās tathā kṛṣṇān manorathān // 227.8 //
kalpavṛkṣaṃ samāsādya phalāni svecchayā yathā /
gṛhṇāti puruṣo viprās tathā kṛṣṇān manorathān // 227.9 //
śraddhayā vidhivat pūjya vāsudevaṃ jagadgurum /
dharmārthakāmamokṣāṇāṃ prāpnuvanti narāḥ phalam // 227.10 //
ārādhya taṃ jagannāthaṃ viśuddhenāntarātmanā /
prāpnuvanti narāḥ kāmān surāṇām api durlabhān // 227.11 //
ye 'rcayanti sadā bhaktyā vāsudevākhyam avyayam /
na teṣāṃ durlabhaṃ kiṃcid vidyate bhuvanatraye // 227.12 //
dhanyās te puruṣā loke ye 'rcayanti sadā harim /
sarvapāpaharaṃ devaṃ sarvakāmaphalapradam // 227.13 //
brāhmaṇāḥ kṣatriyā vaiśyāḥ striyaḥ śūdrāntyajātayaḥ /
saṃpūjya taṃ suravaraṃ prāpnuvanti parāṃ gatim // 227.14 //
tasmāc chṛṇudhvaṃ munayo yat pṛcchata mamānaghāḥ /
pravakṣyāmi samāsena gatiṃ teṣāṃ mahātmanām // 227.15 //
tyaktvā mānuṣyakaṃ dehaṃ rogāyatanam adhruvam /
jarāmaraṇasaṃyuktaṃ jalabudbudasaṃnibham // 227.16 //
māṃsaśoṇitadurgandhaṃ viṣṭhāmūtrādibhir yutam /
asthisthūṇam amedhyaṃ ca snāyucarmaśirānvitam // 227.17 //
kāmagena vimānena divyagandharvanādinā /
taruṇādityavarṇena kiṅkiṇījālamālinā // 227.18 //
upagīyamānā gandharvair apsarobhir alaṃkṛtāḥ /
vrajanti lokapālānāṃ bhavanaṃ tu pṛthak pṛthak // 227.19 //
manvantarapramāṇaṃ tu bhuktvā kālaṃ pṛthak pṛthak /
bhuvanāni pṛthak teṣāṃ sarvabhogair alaṃkṛtāḥ // 227.20 //
tato 'ntarikṣaṃ lokaṃ te yānti sarvasukhapradam /
tatra bhuktvā varān bhogān daśamanvantaraṃ dvijāḥ // 227.21 //
tasmād gandharvalokaṃ tu yānti vai vaiṣṇavā dvijāḥ /
viṃśanmanvantaraṃ kālaṃ tatra bhuktvā manoramān // 227.22 //
bhogān ādityalokaṃ tu tasmād yānti supūjitāḥ /
triṃśanmanvantaraṃ tatra bhogān bhuktvātidaivatān // 227.23 //
tasmād vrajanti te viprāś candralokaṃ sukhapradam /
manvantarāṇāṃ te tatra catvāriṃśad guṇānvitam // 227.24 //
kālaṃ bhuktvā śubhān bhogāñ jarāmaraṇavarjitāḥ /
tasmān nakṣatralokaṃ tu vimānaiḥ samalaṃkṛtam // 227.25 //
vrajanti te muniśreṣṭhā guṇaiḥ sarvair alaṃkṛtāḥ /
manvantarāṇāṃ pañcāśad bhuktvā bhogān yathepsitān // 227.26 //
tasmād vrajanti te viprā devalokaṃ sudurlabham /
ṣaṣṭimanvantaraṃ yāvat tatra bhuktvā sudurlabhān // 227.27 //
bhogān nānāvidhān viprā ṛgdvyaṣṭakasamanvitān /
śakralokaṃ punas tasmād gacchanti surapūjitāḥ // 227.28 //
manvantarāṇāṃ tatraiva bhuktvā kālaṃ ca saptatim /
bhogān uccāvacān divyān manasaḥ prītivardhanān // 227.29 //
tasmād vrajanti te lokaṃ prājāpatyam anuttamam /
bhuktvā tatrepsitān bhogān sarvakāmaguṇānvitān // 227.30 //
manvantaram aśītiṃ ca kālaṃ sarvasukhapradam /
tasmāt paitāmahaṃ lokaṃ yānti te vaiṣṇavā dvijāḥ // 227.31 //
manvantarāṇāṃ navati krīḍitvā tatra vai sukham /
ihāgatya punas tasmād viprāṇāṃ pravare kule // 227.32 //
jāyante yogino viprā vedaśāstrārthapāragāḥ /
evaṃ sarveṣu lokeṣu bhuktvā bhogān yathepsitān // 227.33 //
ihāgatya punar yānti upary upari ca kramāt /
saṃbhave saṃbhave te tu śatavarṣaṃ dvijottamāḥ // 227.34 //
bhuktvā yathepsitān bhogān yānti lokāntaraṃ tataḥ /
daśajanma yadā teṣāṃ krameṇaivaṃ prapūryate // 227.35 //
tadā lokaṃ harer divyaṃ brahmalokād vrajanti te /
gatvā tatrākṣayān bhogān bhuktvā sarvaguṇānvitān // 227.36 //
manvantaraśataṃ yāvaj janmamṛtyuvivarjitāḥ /
gacchanti bhuvanaṃ paścād vārāhasya dvijottamāḥ // 227.37 //
divyadehāḥ kuṇḍalino mahākāyā mahābalāḥ /
krīḍanti tatra viprendrāḥ kṛtvā rūpaṃ caturbhujam // 227.38 //
daśa koṭisahasrāṇi varṣāṇāṃ dvijasattamāḥ /
tiṣṭhanti śāśvate bhāve sarvair devair namaskṛtāḥ // 227.39 //
tato yānti tu te dhīrā narasiṃhagṛhaṃ dvijāḥ /
krīḍante tatra muditā varṣakoṭyayutāni ca // 227.40 //
tadante vaiṣṇavaṃ yānti puraṃ siddhaniṣevitam /
krīḍante tatra saukhyena varṣāṇām ayutāni ca // 227.41 //
brahmaloke punar viprā gacchanti sādhakottamāḥ /
tatra sthitvā ciraṃ kālaṃ varṣakoṭiśatān bahūn // 227.42 //
nārāyaṇapuraṃ yānti tatas te sādhakeśvarāḥ /
bhuktvā bhogāṃś ca vividhān varṣakoṭyarbudāni ca // 227.43 //
aniruddhapuraṃ paścād divyarūpā mahābalāḥ /
gacchanti sādhakavarāḥ stūyamānāḥ surāsuraiḥ // 227.44 //
tatra koṭisahasrāṇi varṣāṇāṃ ca caturdaśa /
tiṣṭhanti vaiṣṇavās tatra jarāmaraṇavarjitāḥ // 227.45 //
pradyumnasya puraṃ paścād gacchanti vigatajvarāḥ /
tatra tiṣṭhanti te viprā lakṣakoṭiśatatrayam // 227.46 //
svacchandagāmino hṛṣṭā balaśaktisamanvitāḥ /
gacchanti yoginaḥ paścād yatra saṃkarṣaṇaḥ prabhuḥ // 227.47 //
tatroṣitvā ciraṃ kālaṃ bhuktvā bhogān sahasraśaḥ /
viśanti vāsudevaiti virūpākhye nirañjane // 227.48 //
vinirmuktāḥ pare tattve jarāmaraṇavarjite /
tatra gatvā vimuktās te bhaveyur nātra saṃśayaḥ // 227.49 //
evaṃ krameṇa bhuktiṃ te prāpnuvanti manīṣiṇaḥ /
muktiṃ ca muniśārdūlā vāsudevārcane ratāḥ // 227.50 //
ekādaśyām ubhe pakṣe nirāhāraḥ samāhitaḥ /
snātvā samyag vidhānena dhautavāsā jitendriyaḥ // 228.1 //
saṃpūjya vidhivad viṣṇuṃ śraddhayā susamāhitaḥ /
puṣpair gandhais tathā dīpair dhūpair naivedyakais tathā // 228.2 //
upahārair bahuvidhair japyair homapradakṣiṇaiḥ /
stotrair nānāvidhair divyair gītavādyair manoharaiḥ // 228.3 //
daṇḍavatpraṇipātaiś ca jayaśabdais tathottamaiḥ /
evaṃ saṃpūjya vidhivad rātrau kṛtvā prajāgaram // 228.4 //
kathāṃ vā gītikāṃ viṣṇor gāyan viṣṇuparāyaṇaḥ /
yāti viṣṇoḥ paraṃ sthānaṃ naro nāsty atra saṃśayaḥ // 228.5 //
prajāgare gītikāyāḥ phalaṃ viṣṇor mahāmune /
brūhi tac chrotum icchāmaḥ paraṃ kautūhalaṃ hi naḥ // 228.6 //
śṛṇudhvaṃ muniśārdūlāḥ pravakṣyāmy anupūrvaśaḥ /
gītikāyāḥ phalaṃ viṣṇor jāgare yad udāhṛtam // 228.7 //
avantī nāma nagarī babhūva bhuvi viśrutā /
tatrāste bhagavān viṣṇuḥ śaṅkhacakragadādharaḥ // 228.8 //
tasyā nagaryāḥ paryante cāṇḍālo gītikovidaḥ /
sadvṛttyotpāditadhano bhṛtyānāṃ bharaṇe rataḥ // 228.9 //
viṣṇubhaktaḥ sa cāṇḍālo māsi māsi dṛḍhavrataḥ /
ekādaśyāṃ samāgamya sopavāso 'tha gāyati // 228.10 //
gītikā viṣṇunāmāṅkāḥ prādurbhāvasamāśritāḥ /
gāndhāraṣaḍjanaiṣādasvarapañcamadhaivataiḥ // 228.11 //
rātrijāgaraṇe viṣṇuṃ gāthābhir upagāyati /
prabhāte ca praṇamyeśaṃ dvādaśyāṃ gṛham etya ca // 228.12 //
jāmātṛbhāgineyāṃś ca bhojayitvā sakanyakāḥ /
tataḥ saparivāras tu paścād bhuṅkte dvijottamāḥ // 228.13 //
evaṃ tasyāsatas tatra kurvato viṣṇuprīṇanam /
gītikābhir vicitrābhir vayaḥ pratigataṃ bahu // 228.14 //
ekadā caitramāse tu kṛṣṇaikādaśigocare /
viṣṇuśuśrūṣaṇārthāya yayau vanam anuttamam // 228.15 //
vanajātāni puṣpāṇi grahītuṃ bhaktitatparaḥ /
kṣiprātaṭe mahāraṇye vibhītakataror adhaḥ // 228.16 //
dṛṣṭaḥ sa rākṣasenātha gṛhītaś cāpi bhakṣitum /
cāṇḍālas tam athovāca nādya bhakṣyas tvayā hy aham // 228.17 //
prātar bhokṣyasi kalyāṇa satyam eṣyāmy ahaṃ punaḥ /
adya kāryaṃ mama mahat tasmān muñcasva rākṣasa // 228.18 //
śvaḥ satyena sameṣyāmi tataḥ khādasi mām iti /
viṣṇuśuśrūṣaṇārthāya rātrijāgaraṇaṃ mayā /
kāryaṃ na vratavighnaṃ me kartum arhasi rākṣasa // 228.19 //
taṃ rākṣasaḥ pratyuvāca daśarātram abhojanam /
mamābhūd adya ca bhavān mayā labdho mataṅgaja // 228.20 //
na mokṣye bhakṣayiṣyāmi kṣudhayā pīḍito bhṛśam /
niśācaravacaḥ śrutvā mātaṅgas tam uvāca ha /
sāntvayañ ślakṣṇayā vācā sa satyavacanair dṛḍhaiḥ // 228.21 //
satyamūlaṃ jagat sarvaṃ brahmarākṣasa tac chṛṇu /
satyenāhaṃ śapiṣyāmi punarāgamanāya ca // 228.22 //
ādityaś candramā vahnir vāyur bhūr dyaur jalaṃ manaḥ /
ahorātraṃ yamaḥ saṃdhye dve vidur naraceṣṭitam // 228.23 //
paradāreṣu yat pāpaṃ yat paradravyahāriṣu /
yac ca brahmahanaḥ pāpaṃ surāpe gurutalpage // 228.24 //
vandhyāpateś ca yat pāpaṃ yat pāpaṃ vṛṣalīpateḥ /
yac ca devalake pāpaṃ matsyamāṃsāśinaś ca yat // 228.25 //
kroḍamāṃsāśino yac ca kūrmamāṃsāśinaś ca yat /
vṛthā māṃsāśino yac ca pṛṣṭhamāṃsāśinaś ca yat // 228.26 //
kṛtaghne mitraghātake yat pāpaṃ didhiṣūpatau /
sūtakasya ca yat pāpaṃ yat pāpaṃ krūrakarmaṇaḥ // 228.27 //
kṛpaṇasya ca yat pāpaṃ yac ca vandhyātither api /
amāvāsyāṣṭamī ṣaṣṭhī kṛṣṇaśuklacaturdaśī // 228.28 //
tāsu yad gamanāt pāpaṃ yad vipro vrajati striyam /
rajasvalāṃ tathā paścāc chrāddhaṃ kṛtvā striyaṃ vrajet // 228.29 //
sarvasvasnātabhojyānāṃ yat pāpaṃ malabhojane /
mitrabhāryāṃ gacchatāṃ ca yat pāpaṃ piśunasya ca // 228.30 //
dambhamāyānurakte ca yat pāpaṃ madhughātinaḥ /
brāhmaṇasya pratiśrutya yat pāpaṃ tadayacchataḥ // 228.31 //
yac ca kanyānṛte pāpaṃ yac ca gośvatarānṛte /
strībālahantur yat pāpaṃ yac ca mithyābhibhāṣiṇaḥ // 228.32 //
devavedadvijanṛpaputramitrasatīstriyaḥ /
yac ca nindayatāṃ pāpaṃ gurumithyāpacārataḥ // 228.33 //
agnityāgiṣu yat pāpam agnidāyiṣu yad vane /
gṛheṣṭyā pātake yac ca yad goghne yad dvijādhame // 228.34 //
yat pāpaṃ parivitte ca yat pāpaṃ parivedinaḥ /
tayor dātṛgrahītroś ca yat pāpaṃ bhrūṇaghātinaḥ // 228.35 //
kiṃ cātra bahubhiḥ proktaiḥ śapathais tava rākṣasa /
śrūyatāṃ śapathaṃ bhīmaṃ durvācyam api kathyate // 228.36 //
svakanyājīvinaḥ pāpaṃ gūḍhasatyena sākṣiṇaḥ /
ayājyayājake ṣaṇḍhe yat pāpaṃ śravaṇe 'dhame // 228.37 //
pravrajyāvasite yac ca brahmacāriṇi kāmuke /
etais tu pāpair lipye 'haṃ yadi naiṣyāmi te 'ntikam // 228.38 //
mātaṅgavacanaṃ śrutvā vismito brahmarākṣasaḥ /
prāha gacchasva satyena samayaṃ caiva pālaya // 228.39 //
ity uktaḥ kuṇapāśena śvapākaḥ kusumāni tu /
samādāyāgamac caiva viṣṇoḥ sa nilayaṃ gataḥ // 228.40 //
tāni prādād brāhmaṇāya so 'pi prakṣālya cāmbhasā /
viṣṇum abhyarcya nilayaṃ jagāma sa tapodhanāḥ // 228.41 //
so 'pi mātaṅgadāyādaḥ sopavāsas tu tāṃ niśām /
gāyan hi bāhyabhūmiṣṭhaḥ prajāgaram upākarot // 228.42 //
prabhātāyāṃ tu śarvaryāṃ snātvā devaṃ namasya ca /
satyaṃ sa samayaṃ kartuṃ pratasthe yatra rākṣasaḥ // 228.43 //
taṃ vrajantaṃ pathi naraḥ prāha bhadra kva gacchasi /
sa tathākathayat sarvaṃ so 'py enaṃ punar abravīt // 228.44 //
dharmārthakāmamokṣāṇāṃ śarīraṃ sādhanaṃ yataḥ /
mahatā tu prayatnena śarīraṃ pālayed budhaḥ // 228.45 //
jīvadharmārthasukhaṃ naras tathāpnoti mokṣagatim agryām /
jīvan kīrtim upaiti ca bhavati mṛtasya kā kathā loke // 228.46 //
mātaṅgas tad vacaḥ śrutvā pratyuvācātha hetumat // 228.47 //
bhadra satyaṃ puraskṛtya gacchāmi śapathāḥ kṛtāḥ // 228.48 //
taṃ bhūyaḥ pratyuvācātha kim evaṃ mūḍhadhīr bhavān /
kiṃ na śrutaṃ tvayā sādho manunā yad udīritam // 228.49 //
gostrīdvijānāṃ parirakṣaṇārthaṃ vivāhakāle surataprasaṅge /
prāṇātyaye sarvadhanāpahāre pañcānṛtāny āhur apātakāni // 228.50 //
dharmavākyaṃ na ca strīṣu na vivāhe tathā ripau /
vañcane cārthahānau ca svanāśe 'nṛtake tathā /
evaṃ tad vākyam ākarṇya mātaṅgaḥ pratyuvāca ha // 228.51 //
maivaṃ vadasva bhadraṃ te satyaṃ lokeṣu pūjyate /
satyenāvāpyate saukhyaṃ yat kiṃcij jagatīgatam // 228.52 //
satyenārkaḥ pratapati satyenāpo rasātmikāḥ /
jvalaty agniś ca satyena vāti satyena mārutaḥ // 228.53 //
dharmārthakāmasaṃprāptir mokṣaprāptiś ca durlabhā /
satyena jāyate puṃsāṃ tasmāt satyaṃ na saṃtyajet // 228.54 //
satyaṃ brahma paraṃ loke satyaṃ yajñeṣu cottamam /
satyaṃ svargasamāyātaṃ tasmāt satyaṃ na saṃtyajet // 228.55 //
ity uktvā so 'tha mātaṅgas taṃ prakṣipya narottamam /
jagāma tatra yatrāste prāṇihā brahmarākṣasaḥ // 228.56 //
tam āgataṃ samīkṣyāsau cāṇḍālaṃ brahmarākṣasaḥ /
vismayotphullanayanaḥ śiraḥkampaṃ tam abravīt // 228.57 //
sādhu sādhu mahābhāga satyavākyānupālaka /
na mātaṅgam ahaṃ manye bhavantaṃ satyalakṣaṇam // 228.58 //
karmaṇānena manye tvāṃ brāhmaṇaṃ śucim avyayam /
yat kiṃcit tvāṃ bhadramukhaṃ pravakṣye dharmasaṃśrayam /
kiṃ tatra bhavatā rātrau kṛtaṃ viṣṇugṛhe vada // 228.59 //
tam abhyuvāca mātaṅgaḥ śṛṇu viṣṇugṛhe mayā /
yat kṛtaṃ rajanībhāge yathātathyaṃ vadāmi te // 228.60 //
viṣṇor devakulasyādhaḥ sthitenānamramūrtinā /
prajāgaraḥ kṛto rātrau gāyatā viṣṇugītikām // 228.61 //
taṃ brahmarākṣasaḥ prāha kiyantaṃ kālam ucyatām /
prajāgaro viṣṇugṛhe kṛtaṃ bhaktimatā vada // 228.62 //
tam abhyuvāca prahasan viṃśaty abdāni rākṣasa /
ekādaśyāṃ māsi māsi kṛtas tatra prajāgaraḥ /
mātaṅgavacanaṃ śrutvā provāca brahmarākṣasaḥ // 228.63 //
yad adya tvāṃ pravakṣyāmi tad bhavān vaktum arhati /
ekarātrikṛtaṃ sādho mama dehi prajāgaram // 228.64 //
evaṃ tvāṃ mokṣayiṣyāmi mokṣayiṣyāmi nānyathā /
triḥ satyena mahābhāga ity uktvā virarāma ha // 228.65 //
mātaṅgas tam uvācātha mayātmā te niśācara /
niveditaḥ kim uktena khādasva svecchayāpi mām // 228.66 //
tam āha rākṣaso bhūyo yāmadvayaprajāgaram /
sagītaṃ me prayacchasva kṛpāṃ kartuṃ tvam arhasi // 228.67 //
mātaṅgo rākṣasaṃ prāha kim asaṃbaddham ucyate /
khādasva svecchayā māṃ tvaṃ na pradāsye prajāgaram /
mātaṅgavacanaṃ śrutvā prāha taṃ brahmarākṣasaḥ // 228.68 //
ko hi duṣṭamatir mando bhavantaṃ draṣṭum utsahet /
dharṣayituṃ pīḍayituṃ rakṣitaṃ dharmakarmaṇā // 228.69 //
dīnasya pāpagrastasya viṣayair mohitasya ca /
narakārtasya mūḍhasya sādhavaḥ syur dayānvitāḥ // 228.70 //
tan mama tvaṃ mahābhāga kṛpāṃ kṛtvā prajāgaram /
yāmasyaikasya me dehi gaccha vā nilayaṃ svakam // 228.71 //
taṃ punaḥ prāha cāṇḍālo na yāsyāmi nijaṃ gṛham /
na cāpi tava dāsyāmi kathaṃcid yāmajāgaram /
taṃ prahasyātha cāṇḍālaṃ provāca brahmarākṣasaḥ // 228.72 //
rātryavasāne yā gītā gītikā kautukāśrayā /
tasyāḥ phalaṃ prayacchasva trāhi pāpāt samuddhara // 228.73 //
evam uccārite tena mātaṅgas tam uvāca ha // 228.74 //
kiṃ pūrvaṃ bhavatā karma vikṛtaṃ kṛtam añjasā /
yena tvaṃ doṣajātena saṃbhūto brahmarākṣasaḥ // 228.75 //
tasya tad vākyam ākarṇya mātaṅgaṃ brahmarākṣasaḥ /
provāca duḥkhasaṃtaptaḥ saṃsmṛtya svakṛtaṃ kṛtam // 228.76 //
śrūyatāṃ yo 'ham āsaṃ vai pūrvaṃ yac ca mayā kṛtam /
yasmin kṛte pāpayoniṃ gatavān asmi rākṣasīm // 228.77 //
somaśarma iti khyātaḥ pūrvam āsam ahaṃ dvijaḥ /
putro 'dhyayanaśīlasya devaśarmasya yajvanaḥ // 228.78 //
kasyacid yajamānasya sūtramantrabahiṣkṛtaḥ /
nṛpasya karmasaktena yūpakarmasuniṣṭhitaḥ // 228.79 //
āgnīdhraṃ cākarod yajñe lobhamohaprapīḍitaḥ /
tasmin parisamāpte tu maurkhyād dambham anuṣṭhitaḥ // 228.80 //
yaṣṭum ārabdhavān asmi dvādaśāhaṃ mahākratum /
pravartamāne tasmiṃs tu kukṣiśūlo 'bhavan mama // 228.81 //
saṃpūrṇe daśarātre tu na samāpte tathā kratau /
virūpākṣasya dīyantyām āhutyāṃ rākṣase kṣaṇe // 228.82 //
mṛto 'haṃ tena doṣeṇa saṃbhūto brahmarākṣasaḥ /
mūrkheṇa mantrahīnena sūtrasvaravivarjitam // 228.83 //
ajānatā yajñavidyāṃ yad iṣṭaṃ yājitaṃ ca yat /
tena karmavipākena saṃbhūto brahmarākṣasaḥ // 228.84 //
tan māṃ pāpamahāmbhodhau nimagnaṃ tvaṃ samuddhara /
prajāgare gītikaikāṃ paścimāṃ dātum arhasi // 228.85 //
tam uvācātha cāṇḍālo yadi prāṇivadhād bhavān /
nivṛttiṃ kurute dadyāṃ tataḥ paścimagītikām // 228.86 //
bāḍham ity avadat so 'pi mātaṅgo 'pi dadau tadā /
gītikāphalam āmantrya muhūrtārdhaprajāgaram // 228.87 //
tasmin gītiphale datte mātaṅgaṃ brahmarākṣasaḥ /
praṇamya prayayau hṛṣṭas tīrthavaryaṃ pṛthūdakam // 228.88 //
tatrānaśanasaṃkalpaṃ kṛtvā prāṇāñ jahau dvijāḥ /
rākṣasatvād vinirmukto gītikāphalabṛṃhitaḥ // 228.89 //
pṛthūdakaprabhāvāc ca brahmalokaṃ ca durlabham /
daśa varṣasahasrāṇi nirātaṅko 'vasat tataḥ // 228.90 //
tasyānte brāhmaṇo jāto babhūva smṛtimān vaśī /
tasyāhaṃ caritaṃ bhūyaḥ kathayiṣyāmi bho dvijāḥ // 228.91 //
mātaṅgasya kathāśeṣaṃ śṛṇudhvaṃ gadato mama /
rākṣase tu gate dhīmān gṛham etya yatātmavān // 228.92 //
tadvipracaritaṃ smṛtvā nirviṇṇaḥ śucir apy asau /
putreṣu bhāryāṃ nikṣipya dadau bhūmyāḥ pradakṣiṇām // 228.93 //
kokāmukhāt samārabhya yāvad vai skandadarśanam /
dṛṣṭvā skandaṃ yayau dhārācakre cāpi pradakṣiṇam // 228.94 //
tato 'drivaram āgamya vindhyam uccaśiloccayam /
pāpapramocanaṃ tīrtham āsasāda sa tu dvijāḥ // 228.95 //
snānaṃ pāpaharaṃ cakre sa tu cāṇḍālavaṃśajaḥ /
vimuktapāpaḥ sasmāra pūrvajātīr anekaśaḥ // 228.96 //
sa pūrvajanmany abhavad bhikṣuḥ saṃyatavāṅmanāḥ /
yatakāyaś ca matimān vedavedāṅgapāragaḥ // 228.97 //
ekadā goṣu nagarād dhriyamāṇāsu taskaraiḥ /
bhikṣāvadhūtā rajasā muktā tenātha bhikṣuṇā // 228.98 //
sa tenādharmadoṣeṇa cāṇḍālīṃ yonim āgataḥ /
pāpapramocane snātaḥ sa mṛto narmadātaṭe // 228.99 //
mūrkho 'bhūd brāhmaṇavaro vārāṇasyāṃ ca bho dvijāḥ /
tatrāsya vasato 'bdais tu triṃśadbhiḥ siddhapūruṣaḥ // 228.100 //
virūparūpī babhrāma yogamālābalānvitaḥ /
taṃ dṛṣṭvā sopahāsārtham abhivādyābhyuvāca ha // 228.101 //
kuśalaṃ siddhapuruṣaṃ kutas tv āgamyate tvayā // 228.102 //
evaṃ saṃbhāṣitas tena jñāto 'ham iti cintya tu /
pratyuvācātha vandyas taṃ svargalokād upāgataḥ // 228.103 //
taṃ siddhaṃ prāha mūrkho 'sau kiṃ tvaṃ vetsi triviṣṭape /
nārāyaṇoruprabhavām urvaśīm apsarovarām // 228.104 //
siddhas tam āha tāṃ vedmi śakracāmaradhāriṇīm /
svargasyābharaṇaṃ mukhyam urvaśīṃ sādhusaṃbhavām // 228.105 //
vipraḥ siddham uvācātha ṛjumārgavivarjitaḥ /
tan mitra matkṛte vārttām urvaśyā bhavatādarāt // 228.106 //
kathanīyā yac ca sā te brūyād ākhyāsyate bhavān /
bāḍham ity abravīt siddhaḥ so 'pi vipro mudānvitaḥ // 228.107 //
babhūva siddho 'pi yayau merupṛṣṭhaṃ surālayam /
sametya corvaśīṃ prāha yad ukto 'sau dvijena tu // 228.108 //
sā prāha taṃ siddhavaraṃ nāhaṃ kāśipatiṃ dvijam /
jānāmi satyam uktaṃ te na cetasi mama sthitam // 228.109 //
ity uktaḥ prayayau so 'pi kālena bahunā punaḥ /
vārāṇasīṃ yayau siddho dṛṣṭo mūrkheṇa vai punaḥ // 228.110 //
dṛṣṭaḥ pṛṣṭaḥ kila bhūyaḥ kim āhorubhavā tava /
siddho 'bravīn na jānāmi mām uvācorvaśī svayam // 228.111 //
siddhavākyaṃ tataḥ śrutvā smitabhinnauṣṭhasaṃpuṭaḥ /
punaḥ prāha kathaṃ vetsīty evaṃ vācyā tvayorvaśī // 228.112 //
bāḍham evaṃ kariṣyāmīty uktvā siddho divaṃ gataḥ /
dadarśa śakrabhavanān niṣkrāmantīm athorvaśīm // 228.113 //
provāca tāṃ siddhavaraḥ sā ca taṃ siddham abravīt /
niyamaṃ kaṃcid api hi karotu dvijasattamaḥ // 228.114 //
yenāhaṃ karmaṇā siddha taṃ jānāmi na cānyathā /
tad urvaśīvaco 'bhyetya tasmai mūrkhadvijāya tu // 228.115 //
kathayām āsa siddhas tu so 'pīmaṃ niyamaṃ jagau /
tavāgre siddhapuruṣa niyamo 'yaṃ kṛto mayā // 228.116 //
na bhokṣye 'dyaprabhṛti vai śakaṭaṃ satyam īritam /
ity uktaḥ prayayau siddhaḥ svarge dṛṣṭvorvaśīm atha // 228.117 //
prāhāsau śakaṭaṃ bhokṣye nādyaprabhṛti karhicit /
taṃ siddham urvaśī prāha jñāto 'sau sāṃprataṃ mayā // 228.118 //
niyamagrahaṇād eva mūrkho mām upahāsakaḥ /
ity uktvā prayayau śīghraṃ vāsaṃ nārāyaṇātmajā // 228.119 //
siddho 'pi vicacārāsau kāmacārī mahītalam /
urvaśy api varārohā gatvā vārāṇasīṃ purīm // 228.120 //
matsyodarījale snānaṃ cakre divyavapurdharā /
athāsāv api mūrkhas tu nadīṃ matsyodarīṃ mune // 228.121 //
jagāmātha dadarśāsau snāyamānām athorvaśīm /
tāṃ dṛṣṭvā vavṛdhe 'thāsya manmathaḥ kṣobhakṛd dṛḍham // 228.122 //
cakāra mūrkhaś ceṣṭāś ca taṃ vivedorvaśī svayam /
taṃ mūrkhaṃ siddhagaditaṃ jñātvā sasmitam āha tam // 228.123 //
kim icchasi mahābhāga mattaḥ śīghram ihocyatām /
kariṣyāmi vacas tubhyaṃ tvaṃ viśrabdhaṃ kariṣyasi // 228.124 //
ātmapradānena mama prāṇān rakṣa śucismite // 228.125 //
taṃ prāhāthorvaśī vipraṃ niyamasthāsmi sāṃpratam /
tvaṃ tiṣṭhasva kṣaṇam atha pratīkṣasvāgataṃ mama // 228.126 //
sthito 'smīty abravīd vipraḥ sāpi svargaṃ jagāma ha /
māsamātreṇa sāyātā dadarśa taṃ kṛśaṃ dvijam // 228.127 //
sthitaṃ māsaṃ nadītīre nirāhāraṃ surāṅganā /
taṃ dṛṣṭvā niścayayutaṃ bhūtvā vṛddhavapus tataḥ // 228.128 //
sā cakāra nadītīre śakaṭaṃ śarkarāvṛtam /
ghṛtena madhunā caiva nadīṃ matsyodarīṃ gatā // 228.129 //
snātvātha bhūmau vasantī śakaṭaṃ ca yathārthataḥ /
taṃ brāhmaṇaṃ samāhūya vākyam āha sulocanā // 228.130 //
mayā tīvraṃ vrataṃ vipra cīrṇaṃ saubhāgyakāraṇāt /
vratānte niṣkṛtiṃ dadyāṃ pratigṛhṇīṣva bho dvija // 228.131 //
sa prāha kim idaṃ loke dīyate śarkarāvṛtam /
kṣutkṣāmakaṇṭhaḥ pṛcchāmi sādhu bhadre samīraya // 228.132 //
sā prāha śakaṭo vipra śarkarāpiṣṭasaṃyutaḥ /
imaṃ tvaṃ samupādāya prāṇaṃ tarpaya mā ciram // 228.133 //
sa tac chrutvātha saṃsmṛtya kṣudhayā pīḍito 'pi san /
prāha bhadre na gṛhṇāmi niyamo hi kṛto mayā // 228.134 //
purataḥ siddhavargasya na bhokṣye śakaṭaṃ tv iti /
parijñānārtham urvaśyā dadasvānyasya kasyacit // 228.135 //
sābravīn niyamo bhadra kṛtaḥ kāṣṭhamaye tvayā /
nāsau kāṣṭhamayo bhuṅkṣva kṣudhayā cātipīḍitaḥ // 228.136 //
tāṃ brāhmaṇaḥ pratyuvāca na mayā tad viśeṣaṇam /
kṛtaṃ bhadre 'tha niyamaḥ sāmānyenaiva me kṛtaḥ // 228.137 //
taṃ bhūyaḥ prāha sā tanvī na ced bhokṣyasi brāhmaṇa /
gṛhaṃ gṛhītvā gacchasva kuṭumbaṃ tava bhokṣyati // 228.138 //
sa tām uvāca sudati na tāvad yāmi mandiram /
ihāyātā varārohā trailokye 'py adhikā guṇaiḥ // 228.139 //
sā mayā madanārtena prārthitāśvāsitas tayā /
sthīyatāṃ kṣaṇam ity evaṃ sthāsyāmīti mayoditam // 228.140 //
māsamātraṃ gatāyās tu tasyā bhadre sthitasya ca /
mama satyānuraktasya saṃgamāya dhṛtavrate // 228.141 //
tasya sā vacanaṃ śrutvā kṛtvā svaṃ rūpam uttamam /
vihasya bhāvagambhīram urvaśī prāha taṃ dvijam // 228.142 //
sādhu satyaṃ tvayā vipra vrataṃ niṣṭhitacetasā /
niṣpāditaṃ haṭhād eva mama darśanam icchatā // 228.143 //
aham evorvaśī vipra tvāṃ jijñāsārtham āgatā /
parīkṣito niścitavān bhavān satyatapā ṛṣiḥ // 228.144 //
gaccha śūkaravoddeśaṃ rūpatīrtheti viśrutam /
siddhiṃ yāsyasi viprendra tatas tvaṃ mām avāpsyasi // 228.145 //
ity uktvā divam utpatya sā jagāmorvaśī dvijāḥ /
sa ca satyatapā vipro rūpatīrthaṃ jagāma ha // 228.146 //
tatra śāntiparo bhūtvā niyamavratadhṛk śuciḥ /
dehotsarge jagāmāsau gāndharvaṃ lokam uttamam // 228.147 //
tatra manvantaraśataṃ bhogān bhuktvā yathārthataḥ /
babhūva sukule rājā prajārañjanatatparaḥ // 228.148 //
sa yajvā vividhair yajñaiḥ samāptavaradakṣiṇaiḥ /
putreṣu rājyaṃ nikṣipya yayau śaukaravaṃ punaḥ // 228.149 //
rūpatīrthe mṛto bhūyaḥ śakralokam upāgataḥ /
tatra manvantaraśataṃ bhogān bhuktvā tataś cyutaḥ // 228.150 //
pratiṣṭhāne puravare budhaputraḥ purūravāḥ /
babhūva tatra corvaśyāḥ saṃgamāya tapodhanāḥ // 228.151 //
evaṃ purā satyatapā dvijātis tīrthe prasiddhe sa hi rūpasaṃjñe /
ārādhya janmany atha cārcya viṣṇum avāpya bhogān atha muktim eti // 228.152 //
śrutaṃ phalaṃ gītikāyā asmābhiḥ suprajāgare /
kṛṣṇasya yena cāṇḍālo gato 'sau paramāṃ gatim // 229.1 //
yathā viṣṇau bhaved bhaktis tan no brūhi mahāmate /
tapasā karmaṇā yena śrotum icchāma sāṃpratam // 229.2 //
śṛṇudhvaṃ muniśārdūlāḥ pravakṣyāmy anupūrvaśaḥ /
yathā kṛṣṇe bhaved bhaktiḥ puruṣasya mahāphalā // 229.3 //
saṃsāre 'smin mahāghore sarvabhūtabhayāvahe /
mahāmohakare nṝṇāṃ nānāduḥkhaśatākule // 229.4 //
tiryagyonisahasreṣu jāyamānaḥ punaḥ punaḥ /
kathaṃcil labhate janma dehī mānuṣyakaṃ dvijāḥ // 229.5 //
mānuṣatve 'pi vipratvaṃ vipratve 'pi vivekitā /
vivekād dharmabuddhis tu buddhyā tu śreyasāṃ grahaḥ // 229.6 //
yāvat pāpakṣayaṃ puṃsāṃ na bhavej janma saṃcitam /
tāvan na jāyate bhaktir vāsudeve jaganmaye // 229.7 //
tasmād vakṣyāmi bho viprā bhaktiḥ kṛṣṇe yathā bhavet /
anyadeveṣu yā bhaktiḥ puruṣasyeha jāyate // 229.8 //
karmaṇā manasā vācā tadgatenāntarātmanā /
tena tasya bhaved bhaktir yajane munisattamāḥ // 229.9 //
sa karoti tato viprā bhaktiṃ cāgneḥ samāhitaḥ /
tuṣṭe hutāśane tasya bhaktir bhavati bhāskare // 229.10 //
pūjāṃ karoti satatam ādityasya tato dvijāḥ /
prasanne bhāskare tasya bhaktir bhavati śaṃkare // 229.11 //
pūjāṃ karoti vidhivat sa tu śaṃbhoḥ prayatnataḥ /
tuṣṭe trilocane tasya bhaktir bhavati keśave // 229.12 //
saṃpūjya taṃ jagannāthaṃ vāsudevākhyam avyayam /
tato bhuktiṃ ca muktiṃ ca sa prāpnoti dvijottamāḥ // 229.13 //
avaiṣṇavā narā ye tu dṛśyante ca mahāmune /
kiṃ te viṣṇuṃ nārcayanti brūhi tatkāraṇaṃ dvija // 229.14 //
dvau bhūtasargau vikhyātau loke 'smin munisattamāḥ /
āsuraś ca tathā daivaḥ purā sṛṣṭaḥ svayaṃbhuvā // 229.15 //
daivīṃ prakṛtim āsādya pūjayanti tato 'cyutam /
āsurīṃ yonim āpannā dūṣayanti narā harim // 229.16 //
māyayā hatavijñānā viṣṇos te tu narādhamāḥ /
aprāpya taṃ hariṃ viprās tato yānty adhamāṃ gatim // 229.17 //
tasya yā gahvarī māyā durvijñeyā surāsuraiḥ /
mahāmohakarī nṝṇāṃ dustarā cākṛtātmabhiḥ // 229.18 //
icchāmas tāṃ mahāmāyāṃ jñātuṃ viṣṇoḥ sudustarām /
vaktum arhasi dharmajña paraṃ kautūhalaṃ hi naḥ // 229.19 //
svapnendrajālasaṃkāśā māyā sā lokakarṣaṇī /
kaḥ śaknoti harer māyāṃ jñātuṃ tāṃ keśavād ṛte // 229.20 //
yā vṛttā brāhmaṇasyāsīn māyārthe nāradasya ca /
viḍambanāṃ tu tāṃ viprāḥ śṛṇudhvaṃ gadato mama // 229.21 //
prāg āsīn nṛpatiḥ śrīmān āgnīdhra iti viśrutaḥ /
nagare kāmadamanas tasyātha tanayaḥ śuciḥ // 229.22 //
dharmārāmaḥ kṣamāśīlaḥ pitṛśuśrūṣaṇe rataḥ /
prajānurañjako dakṣaḥ śrutiśāstrakṛtaśramaḥ // 229.23 //
pitāsya tv akarod yatnaṃ vivāhāya na caicchata /
taṃ pitā prāha kim iti necchase dārasaṃgraham // 229.24 //
sarvam etat sukhārthaṃ hi vāñchanti manujāḥ kila /
sukhamūlā hi dārāś ca tasmāt taṃ tvaṃ samācara // 229.25 //
sa pitur vacanaṃ śrutvā tūṣṇīm āste ca gauravāt /
muhur muhus taṃ ca pitā codayām āsa bho dvijāḥ // 229.26 //
athāsau pitaraṃ prāha tāta nāmānurūpatā /
mayā samāśritā vyaktā vaiṣṇavī paripālinī // 229.27 //
taṃ pitā prāha saṃgamya naiṣa dharmo 'sti putraka /
na vidhārayitavyā syāt puruṣeṇa vipaścitā // 229.28 //
kuru madvacanaṃ putra prabhur asmi pitā tava /
mā nimajja kulaṃ mahyaṃ narake saṃtatikṣayāt // 229.29 //
sa hi taṃ pitur ādeśaṃ śrutvā prāha suto vaśī /
prītaḥ saṃsmṛtya paurāṇīṃ saṃsārasya vicitratām // 229.30 //
śṛṇu tāta vaco mahyaṃ tattvavākyaṃ sahetukam /
nāmānurūpaṃ kartavyaṃ satyaṃ bhavati pārthiva // 229.31 //
mayā janmasahasrāṇi jarāmṛtyuśatāni ca /
prāptāni dārasaṃyogaviyogāni ca sarvaśaḥ // 229.32 //
tṛṇagulmalatāvallīsarīsṛpamṛgadvijāḥ /
paśustrīpuruṣādyāni prāptāni śataśo mayā // 229.33 //
gaṇakiṃnaragandharvavidyādharamahoragāḥ /
yakṣaguhyakarakṣāṃsi dānavāpsarasaḥ surāḥ // 229.34 //
nadīśvarasahasraṃ ca prāptaṃ tāta punaḥ punaḥ /
sṛṣṭas tu bahuśaḥ sṛṣṭau saṃhāre cāpi saṃhṛtaḥ // 229.35 //
dārasaṃyogayuktasya tātedṛṅ me viḍambanā /
itas tṛtīye yad vṛttaṃ mama janmani tac chṛṇu /
kathayāmi samāsena tīrthamāhātmyasaṃbhavam // 229.36 //
atītya janmāni bahūni tāta nṛdevagandharvamahoragāṇām /
vidyādharāṇāṃ khagakiṃnarāṇāṃ jāto hi vaṃśe sutapā maharṣiḥ // 229.37 //
tato mahābhūd acalā hi bhaktir janārdane lokapatau madhughne /
vratopavāsair vividhaiś ca bhaktyā saṃtoṣitaś cakragadāstradhārī // 229.38 //
tuṣṭo 'bhyagāt pakṣipatiṃ mahātmā viṣṇuḥ samāruhya varaprado me /
prāhoccaśabdaṃ vriyatāṃ dvijāte varo hi yaṃ vāñchasi taṃ pradāsye // 229.39 //
tato 'ham ūce harim īśitāraṃ tuṣṭo 'si cet keśava tad vṛṇomi /
yā sā tvadīyā paramā hi māyā tāṃ vettum icchāmi janārdano 'ham // 229.40 //
athābravīn me madhukaiṭabhāriḥ kiṃ te tayā brahman māyayā vai /
dharmārthakāmāni dadāni tubhyaṃ putrāṇi mukhyāni nirāmayatvam // 229.41 //
tato murāriṃ punar uktavān ahaṃ bhūyo 'rthadharmārthajigīṣitaiva yat /
māyā tavemām iha vettum icche mamādya tāṃ darśaya puṣkarākṣa // 229.42 //
tato 'bhyuvācātha nṛsiṃhamukhyaḥ śrīśaḥ prabhur viṣṇur idaṃ vaco me /
māyāṃ madīyāṃ nahi vetti kaścin na cāpi vā vetsyati kaścid eva // 229.43 //
pūrvaṃ surarṣir dvija nāradākhyo brahmātmajo 'bhūn mama bhaktiyuktaḥ /
tenāpi pūrvaṃ bhavatā yathaiva saṃtoṣito bhaktimatā hi tadvat // 229.44 //
varaṃ ca dattaṃ gatavān ahaṃ ca sa cāpi vavre varam etad eva /
nivārito mām atimūḍhabhāvād bhavān yathaivaṃ vṛtavān varaṃ ca // 229.45 //
tato mayokto 'mbhasi nārada tvaṃ māyāṃ hi me vetsyasi saṃnimagnaḥ /
tato nimagno 'mbhasi nārado 'sau kanyā babhau kāśipateḥ suśīlā // 229.46 //
tāṃ yauvanāḍhyām atha cārudharmiṇe vidarbharājñas tanayāya vai dadau /
svadharmaṇe so 'pi tayā sametaḥ siṣeva kāmān atulān maharṣiḥ // 229.47 //
svarge gate 'sau pitari pratāpavān rājyaṃ kramāyātam avāpya hṛṣṭaḥ /
vidarbharāṣṭraṃ paripālayānaḥ putraiḥ sapautrair bahubhir vṛto 'bhūt // 229.48 //
athābhavad bhūmipateḥ sudharmaṇaḥ kāśīśvareṇātha samaṃ suyuddham /
tatra kṣayaṃ prāpya saputrapautraṃ vidarbharāṭ kāśipatiś ca yuddhe // 229.49 //
tataḥ suśīlā pitaraṃ saputraṃ jñātvā patiṃ cāpi saputrapautram /
purād viniḥsṛtya raṇāvaniṃ gatā dṛṣṭvā suśīlā kadanaṃ mahāntam // 229.50 //
bhartur bale tatra pitur bale ca duḥkhānvitā sā suciraṃ vilapya /
jagāma sā mātaram ārtarūpā bhrātṝn sutān bhrātṛsutān sapautrān // 229.51 //
bhartāram eṣā pitaraṃ ca gṛhya mahāśmaśāne ca mahācitiṃ sā /
kṛtvā hutāśaṃ pradadau svayaṃ ca yadā samiddho hutabhug babhūva // 229.52 //
tadā suśīlā praviveśa vegād dhā putra hā putra iti bruvāṇā /
tadā punaḥ sā munir nārado 'bhūt sa cāpi vahniḥ sphaṭikāmalābhaḥ // 229.53 //
pūrṇaṃ saro 'bhūd atha cottatāra /
tasyāgrato devavaras tu keśavaḥ /
prahasya devarṣim uvāca nāradam // 229.54 //
kas te tu putro vada me maharṣe mṛtaṃ ca kaṃ śocasi naṣṭabuddhiḥ /
vrīḍānvito 'bhūd atha nārado 'sau tato 'ham enaṃ punar eva cāha // 229.55 //
itīdṛśā nārada kaṣṭarūpā māyā madīyā kamalāsanādyaiḥ /
śakyā na vettuṃ samahendrarudraiḥ kathaṃ bhavān vetsyati durvibhāvyām // 229.56 //
sa vākyam ākarṇya mahāmaharṣir uvāca bhaktiṃ mama dehi viṣṇo /
prāpte 'tha kāle smaraṇaṃ tathaiva sadā ca saṃdarśanam īśa te 'stu // 229.57 //
yatrāham ārtaś citim adya rūḍhas tat tīrtham astv acyutapāpahantrā /
adhiṣṭhitaṃ keśava nityam eva tvayā sahāsaṃ kamalodbhavena // 229.58 //
tato mayokto dvija nārado 'sau tīrthaṃ sitode hi citis tavāstu /
sthāsyāmy ahaṃ cātra sadaiva viṣṇur maheśvaraḥ sthāsyati cottareṇa // 229.59 //
yadā virañcer vadanaṃ trinetraḥ sa cchetsyateyaṃ ca mamogravācam /
tadā kapālasya tu mocanāya sameṣyate tīrtham idaṃ tvadīyam // 229.60 //
snātasya tīrthe tripurāntakasya patiṣyate bhūmitale kapālam /
tatas tu tīrtheti kapālamocanaṃ khyātaṃ pṛthivyāṃ ca bhaviṣyate tat // 229.61 //
tadā prabhṛty ambudavāhano 'sau na mokṣyate tīrthavaraṃ supuṇyam /
na caiva tasmin dvija saṃpracakṣate tat kṣetram ugraṃ tv atha brahmavadhyā // 229.62 //
yadā na mokṣaty amarārihantā tat kṣetramukhyaṃ mahad āptapuṇyam /
tadā vimukteti surai rahasyaṃ tīrthaṃ stutaṃ puṇyadam avyayākhyam // 229.63 //
kṛtvā tu pāpāni naro mahānti tasmin praviṣṭaḥ śucir apramādī /
yadā tu māṃ cintayate sa śuddhaḥ prayāti mokṣaṃ bhagavatprasādāt // 229.64 //
bhūtvā tasmin rudrapiśācasaṃjño yonyantare duḥkham upāśnute 'sau /
vimuktapāpo bahuvarṣapūgair utpattim āyāsyati vipragehe // 229.65 //
śucir yatātmāsya tato 'ntakāle rudro hitaṃ tārakam asya kīrtayet /
ity evam uktvā dvijavarya nāradaṃ gato 'smi dugdhārṇavam ātmageham // 229.66 //
sa cāpi vipras tridivaṃ cacāra gandharvarājena samarcyamānaḥ /
etat tavoktaṃ nanu bodhanāya māyā madīyā nahi śakyate sā // 229.67 //
jñātuṃ bhavān icchati cet tato 'dya evaṃ viśasvāpsu ca vetsi yena /
evaṃ dvijātir hariṇā prabodhito bhāvyarthayogān nimamajja toye // 229.68 //
kokāmukhe tāta tato hi kanyā cāṇḍālaveśmany abhavad dvijaḥ saḥ /
rūpānvitā śīlaguṇopapannā avāpa sā yauvanam āsasāda // 229.69 //
cāṇḍālaputreṇa subāhunāpi vivāhitā rūpavivarjitena /
patir na tasyā hi mato babhūva sā tasya caivābhimatā babhūva // 229.70 //
putradvayaṃ netrahīnaṃ babhūva kanyā ca paścād badhirā tathānyā /
patir daridras tv atha sāpi mugdhā nadīgatā roditi tatra nityam // 229.71 //
gatā kadācit kalaśaṃ gṛhītvā sāntar jalaṃ snātum atha praviṣṭā /
yāvad dvijo 'sau punar eva tāvaj jātaḥ kriyāyogarataḥ suśīlaḥ // 229.72 //
tasyāḥ sa bhartātha ciraṃgateti draṣṭuṃ jagāmātha nadīṃ supuṇyām /
dadarśa kumbhaṃ na ca tāṃ taṭasthāṃ tato 'tiduḥkhāt praruroda nādayan // 229.73 //
tato 'ndhayugmaṃ badhirā ca kanyā duḥkhānvitāsau samupājagāma /
te vai rudantaṃ pitaraṃ ca dṛṣṭvā duḥkhānvitā vai rurudur bhṛśārtāḥ // 229.74 //
tataḥ sa papraccha nadītaṭasthān dvijān bhavadbhir yadi yoṣid ekā /
dṛṣṭā tu toyārtham upādravantī ākhyāta te procur imāṃ praviṣṭā // 229.75 //
nadīṃ na bhūyas tu samuttatāra etāvad eveha samīhitaṃ naḥ /
sa tadvaco ghorataraṃ niśamya ruroda śokāśrupariplutākṣaḥ // 229.76 //
taṃ vai rudantaṃ sasutaṃ sakanyaṃ dṛṣṭvāham ārtaḥ sutarāṃ babhūva /
ārtiś ca me 'bhūd atha saṃsmṛtiś ca cāṇḍālayoṣāham iti kṣitīśa // 229.77 //
tato 'bravaṃ taṃ nṛpate mataṅgaṃ kimartham ārtena hi rudyate tvayā /
tasyā na lābho bhavitātimaurkhyād ākranditeneha vṛthā hi kiṃ te // 229.78 //
sa mām uvācātmajayugmam andhaṃ kanyā caikā badhireyaṃ tathaiva /
kathaṃ dvijāte adhunārtam etam āśvāsayiṣye 'py atha poṣayiṣye // 229.79 //
ity evam uktvā sa sutaiś ca sārdhaṃ phūtkṛtya phūtkṛtya ca roditi sma /
yathā yathā roditi sa śvapākas tathā tathā me hy abhavat kṛtāpi // 229.80 //
tato 'ham ārtaṃ tu nivārya taṃ vai svavaṃśavṛttāntam athācacakṣe /
tataḥ sa duḥkhāt saha putrakaiḥ saṃviveśa kokāmukham ārtarūpaḥ // 229.81 //
praviṣṭamātre salile mataṅgas tīrthaprabhāvāc ca vimuktapāpaḥ /
vimānam āruhya śaśiprakāśaṃ yayau divaṃ tāta mamopapaśyataḥ // 229.82 //
tasmin praviṣṭe salile mṛte ca mamārtir āsīd atimohakartrī /
tato 'tipuṇye nṛpavarya kokā jale praviṣṭas tridivaṃ gataś ca // 229.83 //
bhūyo 'bhavaṃ vaiśyakule vyathārto jātismaras tīrthavaraprasādāt /
tato 'tinirviṇṇamanā gato 'haṃ kokāmukhaṃ saṃyatavākyacittaḥ // 229.84 //
vrataṃ samāsthāya kalevaraṃ svaṃ saṃśoṣayitvā divam āruroha /
tasmāc cyutas tvadbhavane ca jāto jātismaras tāta hariprasādāt // 229.85 //
so 'haṃ samārādhya murāridevaṃ kokāmukhe tyaktaśubhāśubhecchaḥ /
ity evam uktvā pitaraṃ praṇamya gatvā ca kokāmukham agratīrtham /
viṣṇuṃ samārādhya varāharūpam avāpa siddhiṃ manujarṣabho 'sau // 229.86 //
itthaṃ sa kāmadamanaḥ sahaputrapautraḥ kokāmukhe tīrthavare supuṇye /
tyaktvā tanuṃ doṣamayīṃ tatas tu gato divaṃ sūryasamair vimānaiḥ // 229.87 //
evaṃ mayoktā parameśvarasya māyā surāṇām api durvicintyā /
svapnendrajālapratimā murārer yayā jagan moham upaiti viprāḥ // 229.88 //
asmābhis tu śrutaṃ vyāsa yat tvayā samudāhṛtam /
prādurbhāvāśritaṃ puṇyaṃ māyā viṣṇoś ca durvidā // 230.1 //
śrotum icchāmahe tvatto yathāvad upasaṃhṛtim /
mahāpralayasaṃjñāṃ ca kalpānte ca mahāmune // 230.2 //
śrūyatāṃ bho muniśreṣṭhā yathāvad anusaṃhṛtiḥ /
kalpānte prākṛte caiva pralaye jāyate yathā // 230.3 //
ahorātraṃ pitṝṇāṃ tu māso 'bdaṃ tridivaukasām /
caturyugasahasre tu brahmaṇo 'har dvijottamāḥ // 230.4 //
kṛtaṃ tretā dvāparaṃ ca kaliś ceti caturyugam /
daivair varṣasahasrais tu tad dvādaśābhir ucyate // 230.5 //
caturyugāṇy aśeṣāṇi sadṛśāni svarūpataḥ /
ādyaṃ kṛtayugaṃ proktaṃ munayo 'ntyaṃ tathā kalim // 230.6 //
ādye kṛtayuge sargo brahmaṇā kriyate yataḥ /
kriyate copasaṃhāras tathānte 'pi kalau yuge // 230.7 //
kaleḥ svarūpaṃ bhagavan vistarād vaktum arhasi /
dharmaś catuṣpād bhagavān yasmin vaikalyam ṛcchati // 230.8 //
kalisvarūpaṃ bho viprā yat pṛcchadhvaṃ mamānaghāḥ /
nibodhadhvaṃ samāsena vartate yan mahattaram // 230.9 //
varṇāśramācāravatī pravṛttir na kalau nṛṇām /
na sāma-ṛgyajurvedaviniṣpādanahaitukī // 230.10 //
vivāhā na kalau dharmā na śiṣyā gurusaṃsthitāḥ /
na putrā dhārmikāś caiva na ca vahnikriyākramaḥ // 230.11 //
yatra tatra kule jāto balī sarveśvaraḥ kalau /
sarvebhya eva varṇebhyo naraḥ kanyopajīvanaḥ // 230.12 //
yena tenaiva yogena dvijātir dīkṣitaḥ kalau /
yaiva saiva ca viprendrāḥ prāyaścittakriyā kalau // 230.13 //
sarvam eva kalau śāstraṃ yasya yad vacanaṃ dvijāḥ /
devatāś ca kalau sarvāḥ sarvaḥ sarvasya cāśramaḥ // 230.14 //
upavāsas tathāyāso vittotsargas tathā kalau /
dharmo yathābhirucitair anuṣṭhānair anuṣṭhitaḥ // 230.15 //
vittena bhavitā puṃsāṃ svalpenaiva madaḥ kalau /
strīṇāṃ rūpamadaś caiva keśair eva bhaviṣyati // 230.16 //
suvarṇamaṇiratnādau vastre copakṣayaṃ gate /
kalau striyo bhaviṣyanti tadā keśair alaṃkṛtāḥ // 230.17 //
parityakṣyanti bhartāraṃ vittahīnaṃ tathā striyaḥ /
bhartā bhaviṣyati kalau vittavān eva yoṣitām // 230.18 //
yo yo dadāti bahulaṃ sa sa svāmī tadā nṛṇām /
svāmitvahetusaṃbandho bhavitābhijanas tadā // 230.19 //
gṛhāntā dravyasaṃghātā dravyāntā ca tathā matiḥ /
arthāś cāthopabhogāntā bhaviṣyanti tadā kalau // 230.20 //
striyaḥ kalau bhaviṣyanti svairiṇyo lalitaspṛhāḥ /
anyāyāvāptavitteṣu puruṣeṣu spṛhālavaḥ // 230.21 //
abhyarthito 'pi suhṛdā svārthahāniṃ tu mānavaḥ /
paṇasyārdhārdhamātre 'pi kariṣyati tadā dvijāḥ // 230.22 //
sadā sapauruṣaṃ ceto bhāvi vipra tadā kalau /
kṣīrapradānasaṃbandhi bhāti goṣu ca gauravam // 230.23 //
anāvṛṣṭibhayāt prāyaḥ prajāḥ kṣudbhayakātarāḥ /
bhaviṣyanti tadā sarvā gaganāsaktadṛṣṭayaḥ // 230.24 //
mūlaparṇaphalāhārās tāpasā iva mānavāḥ /
ātmānaṃ ghātayiṣyanti tadāvṛṣṭyābhiduḥkhitāḥ // 230.25 //
durbhikṣam eva satataṃ sadā kleśam anīśvarāḥ /
prāpsyanti vyāhatasukhaṃ pramādān mānavāḥ kalau // 230.26 //
asnātabhojino nāgnidevatātithipūjanam /
kariṣyanti kalau prāpte na ca piṇḍodakakriyām // 230.27 //
lolupā hrasvadehāś ca bahvannādanatatparāḥ /
bahuprajālpabhāgyāś ca bhaviṣyanti kalau striyaḥ // 230.28 //
ubhābhyām atha pāṇibhyāṃ śiraḥkaṇḍūyanaṃ striyaḥ /
kurvatyo gurubhartṝṇām ājñāṃ bhetsyanty anāvṛtāḥ // 230.29 //
svapoṣaṇaparāḥ kruddhā dehasaṃskāravarjitāḥ /
paruṣānṛtabhāṣiṇyo bhaviṣyanti kalau striyaḥ // 230.30 //
duḥśīlā duṣṭaśīleṣu kurvatyaḥ satataṃ spṛhām /
asadvṛttā bhaviṣyanti puruṣeṣu kulāṅganāḥ // 230.31 //
vedādānaṃ kariṣyanti vaḍavāś ca tathāvratāḥ /
gṛhasthāś ca na hoṣyanti na dāsyanty ucitāny api // 230.32 //
bhaveyur vanavāsā vai grāmyāhāraparigrahāḥ /
bhikṣavaś cāpi putrā hi snehasaṃbandhayantrakāḥ // 230.33 //
arakṣitāro hartāraḥ śulkavyājena pārthivāḥ /
hāriṇo janavittānāṃ saṃprāpte ca kalau yuge // 230.34 //
yo yo 'śvarathanāgāḍhyaḥ sa sa rājā bhaviṣyati /
yaś ca yaś cābalaḥ sarvaḥ sa sa bhṛtyaḥ kalau yuge // 230.35 //
vaiśyāḥ kṛṣivaṇijyādi saṃtyajya nijakarma yat /
śūdravṛttyā bhaviṣyanti kārukarmopajīvinaḥ // 230.36 //
bhaikṣyavratās tathā śūdrāḥ pravrajyāliṅgino 'dhamāḥ /
pākhaṇḍasaṃśrayāṃ vṛttim āśrayiṣyanty asaṃskṛtāḥ // 230.37 //
durbhikṣakarapīḍābhir atīvopadrutā janāḥ /
godhūmānnayavānnādyān deśān yāsyanti duḥkhitāḥ // 230.38 //
vedamārge pralīne ca pākhaṇḍāḍhye tato jane /
adharmavṛddhyā lokānām alpam āyur bhaviṣyati // 230.39 //
aśāstravihitaṃ ghoraṃ tapyamāneṣu vai tapaḥ /
nareṣu nṛpadoṣeṇa bālamṛtyur bhaviṣyati // 230.40 //
bhavitrī yoṣitāṃ sūtiḥ pañcaṣaṭsaptavārṣikī /
navāṣṭadaśavarṣāṇāṃ manuṣyāṇāṃ tathā kalau // 230.41 //
palitodgamaś ca bhavitā tadā dvādaśavārṣikaḥ /
na jīviṣyati vai kaścit kalau varṣāṇi viṃśatim // 230.42 //
alpaprajñā vṛthāliṅgā duṣṭāntaḥkaraṇāḥ kalau /
yatas tato vinaśyanti kālenālpena mānavāḥ // 230.43 //
yadā yadā hi pākhaṇḍavṛttir atropalakṣyate /
tadā tadā kaler vṛddhir anumeyā vicakṣaṇaiḥ // 230.44 //
yadā yadā satāṃ hānir vedamārgānusāriṇām /
tadā tadā kaler vṛddhir anumeyā vicakṣaṇaiḥ // 230.45 //
prārambhāś cāvasīdanti yadā dharmakṛtāṃ nṛṇām /
tadānumeyaṃ prādhānyaṃ kaler viprā vicakṣaṇaiḥ // 230.46 //
yadā yadā na yajñānām īśvaraḥ puruṣottamaḥ /
ijyate puruṣair yajñais tadā jñeyaṃ kaler balam // 230.47 //
na prītir vedavādeṣu pākhaṇḍeṣu yadā ratiḥ /
kaler vṛddhis tadā prājñair anumeyā dvijottamāḥ // 230.48 //
kalau jagatpatiṃ viṣṇuṃ sarvasraṣṭāram īśvaram /
nārcayiṣyanti bho viprāḥ pākhaṇḍopahatā narāḥ // 230.49 //
kiṃ devaiḥ kiṃ dvijair vedaiḥ kiṃ śaucenāmbujalpanā /
ity evaṃ pralapiṣyanti pākhaṇḍopahatā narāḥ // 230.50 //
alpavṛṣṭiś ca parjanyaḥ svalpaṃ sasyaphalaṃ tathā /
phalaṃ tathālpasāraṃ ca viprāḥ prāpte kalau yuge // 230.51 //
jānuprāyāṇi vastrāṇi śamīprāyā mahīruhāḥ /
śūdraprāyās tathā varṇā bhaviṣyanti kalau yuge // 230.52 //
aṇuprāyāṇi dhānyāni ājaprāyaṃ tathā payaḥ /
bhaviṣyati kalau prāpta auśīraṃ cānulepanam // 230.53 //
śvaśrūśvaśurabhūyiṣṭhā guravaś ca nṛṇāṃ kalau /
śālādyāhāribhāryāś ca suhṛdo munisattamāḥ // 230.54 //
kasya mātā pitā kasya yadā karmātmakaḥ pumān /
iti codāhariṣyanti śvaśurānugatā narāḥ // 230.55 //
vāṅmanaḥkāyajair doṣair abhibhūtāḥ punaḥ punaḥ /
narāḥ pāpāny anudinaṃ kariṣyanty alpamedhasaḥ // 230.56 //
niḥsatyānām aśaucānāṃ nirhrīkāṇāṃ tathā dvijāḥ /
yad yad duḥkhāya tat sarvaṃ kalikāle bhaviṣyati // 230.57 //
niḥsvādhyāyavaṣaṭkāre svadhāsvāhāvivarjite /
tadā praviralo vipraḥ kaścil loke bhaviṣyati // 230.58 //
tatrālpenaiva kālena puṇyaskandham anuttamam /
karoti yaḥ kṛtayuge kriyate tapasā hi yaḥ // 230.59 //
kasmin kāle 'lpako dharmo dadāti sumahāphalam /
vaktum arhasy aśeṣeṇa śrotuṃ vāñchā pravartate // 230.60 //
dhanye kalau bhaved viprās tv alpakleśair mahat phalam /
tathā bhavetāṃ strīśūdrau dhanyau cānyan nibodhata // 230.61 //
yat kṛte daśabhir varṣais tretāyāṃ hāyanena tat /
dvāpare tac ca māsena ahorātreṇa tat kalau // 230.62 //
tapaso brahmacaryasya japādeś ca phalaṃ dvijāḥ /
prāpnoti puruṣas tena kalau sādhv iti bhāṣitum // 230.63 //
dhyāyan kṛte yajan yajñais tretāyāṃ dvāpare 'rcayan /
yad āpnoti tad āpnoti kalau saṃkīrtya keśavam // 230.64 //
dharmotkarṣam atīvātra prāpnoti puruṣaḥ kalau /
svalpāyāsena dharmajñās tena tuṣṭo 'smy ahaṃ kalau // 230.65 //
vratacaryāparair grāhyā vedāḥ pūrvaṃ dvijātibhiḥ /
tatas tu dharmasaṃprāptair yaṣṭavyaṃ vidhivad dhanaiḥ // 230.66 //
vṛthā kathā vṛthā bhojyaṃ vṛthā svaṃ ca dvijanmanām /
patanāya tathā bhāvyaṃ tais tu saṃyatibhiḥ saha // 230.67 //
asamyakkaraṇe doṣās teṣāṃ sarveṣu vastuṣu /
bhojyapeyādikaṃ caiṣāṃ necchāprāptikaraṃ dvijāḥ // 230.68 //
pāratantryāt samasteṣu teṣāṃ kāryeṣu vai tataḥ /
lokān kleśena mahatā yajanti vinayānvitāḥ // 230.69 //
dvijaśuśrūṣaṇenaiva pākayajñādhikāravān /
nijaṃ jayati vai lokaṃ śūdro dhanyataras tataḥ // 230.70 //
bhakṣyābhakṣyeṣu nāśāsti yeṣāṃ pāpeṣu vā yataḥ /
niyamo muniśārdūlās tenāsau sādhv itīritam // 230.71 //
svadharmasyāvirodhena narair labhyaṃ dhanaṃ sadā /
pratipādanīyaṃ pātreṣu yaṣṭavyaṃ ca yathāvidhi // 230.72 //
tasyārjane mahān kleśaḥ pālanena dvijottamāḥ /
tathā sadviniyogāya vijñeyaṃ gahanaṃ nṛṇām // 230.73 //
ebhir anyais tathā kleśaiḥ puruṣā dvijasattamāḥ /
nijāñ jayanti vai lokān prājāpatyādikān kramāt // 230.74 //
yoṣic chuśrūṣaṇād bhartuḥ karmaṇā manasā girā /
etad viṣayam āpnoti tatsālokyaṃ yato dvijāḥ // 230.75 //
nātikleśena mahatā tān eva puruṣo yathā /
tṛtīyaṃ vyāhṛtaṃ tena mayā sādhv iti yoṣitaḥ // 230.76 //
etad vaḥ kathitaṃ viprā yannimittam ihāgatāḥ /
tat pṛcchadhvaṃ yathākāmam ahaṃ vakṣyāmi vaḥ sphuṭam // 230.77 //
alpenaiva prayatnena dharmaḥ sidhyati vai kalau /
narair ātmaguṇāmbhobhiḥ kṣālitākhilakilbiṣaiḥ // 230.78 //
śūdraiś ca dvijaśuśrūṣātatparair munisattamāḥ /
tathā strībhir anāyāsāt patiśuśrūṣayaiva hi // 230.79 //
tatas tritayam apy etan mama dhanyatamaṃ matam /
dharmasaṃrādhane kleśo dvijātīnāṃ kṛtādiṣu // 230.80 //
tathā svalpena tapasā siddhiṃ yāsyanti mānavāḥ /
dhanyā dharmaṃ cariṣyanti yugānte munisattamāḥ // 230.81 //
bhavadbhir yad abhipretaṃ tad etat kathitaṃ mayā /
apṛṣṭenāpi dharmajñāḥ kim anyat kriyatāṃ dvijāḥ // 230.82 //
āsannaṃ viprakṛṣṭaṃ vā yadi kālaṃ na vidmahe /
tato dvāparavidhvaṃsaṃ yugāntaṃ spṛhayāmahe // 231.1 //
prāptā vayaṃ hi tat kālam anayā dharmatṛṣṇayā /
ādadyāma paraṃ dharmaṃ sukham alpena karmaṇā // 231.2 //
saṃtrāsodvegajananaṃ yugāntaṃ samupasthitam /
pranaṣṭadharmaṃ dharmajña nimittair vaktum arhasi // 231.3 //
arakṣitāro hartāro balibhāgasya pārthivāḥ /
yugānte prabhaviṣyanti svarakṣaṇaparāyaṇāḥ // 231.4 //
akṣatriyāś ca rājāno viprāḥ śūdropajīvinaḥ /
śūdrāś ca brāhmaṇācārā bhaviṣyanti yugakṣaye // 231.5 //
śrotriyāḥ kāṇḍapṛṣṭhāś ca niṣkarmāṇi havīṃṣi ca /
ekapaṅktyām aśiṣyanti yugānte munisattamāḥ // 231.6 //
aśiṣṭavanto 'rthaparā narā madyāmiṣapriyāḥ /
mitrabhāryāṃ bhajiṣyanti yugānte puruṣādhamāḥ // 231.7 //
rājavṛttisthitāś caurā rājānaś cauraśīlinaḥ /
bhṛtyā hy anirdiṣṭabhujo bhaviṣyanti yugakṣaye // 231.8 //
dhanāni ślāghanīyāni satāṃ vṛttam apūjitam /
akutsanā ca patite bhaviṣyati yugakṣaye // 231.9 //
pranaṣṭanāsāḥ puruṣā muktakeśā virūpiṇaḥ /
ūnaṣoḍaśavarṣāś ca prasoṣyanti tathā striyaḥ // 231.10 //
aṭṭaśūlā janapadāḥ śivaśūlāś catuṣpathāḥ /
pramadāḥ keśaśūlāś ca bhaviṣyanti yugakṣaye // 231.11 //
sarve brahma vadiṣyanti dvijā vājasaneyikāḥ /
śūdrābhā vādinaś caiva brāhmaṇāś cāntyavāsinaḥ // 231.12 //
śukladantā jitākṣāś ca muṇḍāḥ kāṣāyavāsasaḥ /
śūdrā dharmaṃ vadiṣyanti śāṭhyabuddhyopajīvinaḥ // 231.13 //
śvāpadapracuratvaṃ ca gavāṃ caiva parikṣayaḥ /
sādhūnāṃ parivṛttiś ca vidyād antagate yuge // 231.14 //
antyā madhye nivatsyanti madhyāś cāntanivāsinaḥ /
nirhrīkāś ca prajāḥ sarvā naṣṭās tatra yugakṣaye // 231.15 //
tapoyajñaphalānāṃ ca vikretāro dvijottamāḥ /
ṛtavo viparītāś ca bhaviṣyanti yugakṣaye // 231.16 //
tathā dvihāyanā damyāḥ kalau lāṅgaladhāriṇaḥ /
citravarṣī ca parjanyo yuge kṣīṇe bhaviṣyati // 231.17 //
sarve śūrakule jātāḥ kṣamānāthā bhavanti hi /
yathā nimnāḥ prajāḥ sarvā bhaviṣyanti yugakṣaye // 231.18 //
pitṛdeyāni dattāni bhaviṣyanti tathā sutāḥ /
na ca dharmaṃ cariṣyanti mānavā nirgate yuge // 231.19 //
ūṣarā bahulā bhūmiḥ panthānas taskarāvṛtāḥ /
sarve ... vāṇikāś caiva bhaviṣyanti yugakṣaye // 231.20 //
pitṛdāyādadattāni vibhajanti tathā sutāḥ /
haraṇe yatnavanto 'pi lobhādibhir virodhinaḥ // 231.21 //
saukumārye tathā rūpe ratne copakṣayaṃ gate /
bhaviṣyanti yugasyānte nāryaḥ keśair alaṃkṛtāḥ // 231.22 //
nirvīryasya ratis tatra gṛhasthasya bhaviṣyati /
yugānte samanuprāpte nānyā bhāryāsamā ratiḥ // 231.23 //
kuśīlānāryabhūyiṣṭhā vṛthārūpasamanvitāḥ /
puruṣālpaṃ bahustrīkaṃ tad yugāntasya lakṣaṇam // 231.24 //
bahuyācanako loko na dāsyati parasparam /
rājacaurāgnidaṇḍādikṣīṇaḥ kṣayam upaiṣyati // 231.25 //
aphalāni ca sasyāni taruṇā vṛddhaśīlinaḥ /
aśīlāḥ sukhino loke bhaviṣyanti yugakṣaye // 231.26 //
varṣāsu paruṣā vātā nīcāḥ śarkaravarṣiṇaḥ /
saṃdigdhaḥ paralokaś ca bhaviṣyati yugakṣaye // 231.27 //
vaiśyā iva ca rājanyā dhanadhānyopajīvinaḥ /
yugāpakramaṇe pūrvaṃ bhaviṣyanti na bāndhavāḥ // 231.28 //
apravṛttāḥ prapaśyanti samayāḥ śapathās tathā /
ṛṇaṃ savinayabhraṃśaṃ yuge kṣīṇe bhaviṣyati // 231.29 //
bhaviṣyaty aphalo harṣaḥ krodhaś ca saphalo nṛṇām /
ajāś cāpi nirotsyanti payaso 'rthe yugakṣaye // 231.30 //
aśāstravihito yajña evam eva bhaviṣyati /
apramāṇaṃ kariṣyanti narāḥ paṇḍitamāninaḥ // 231.31 //
śāstroktasyāpravaktāro bhaviṣyanti na saṃśayaḥ /
sarvaḥ sarvaṃ vijānāti vṛddhān anupasevya vai // 231.32 //
na kaścid akavir nāma yugānte samupasthite /
nakṣatrāṇi viyogāni na karmasthā dvijātayaḥ // 231.33 //
cauraprāyāś ca rājāno yugānte samupasthite /
kuṇḍīvṛṣā naikṛtikāḥ surāpā brahmavādinaḥ // 231.34 //
aśvamedhena yakṣyante yugānte dvijasattamāḥ /
yājayiṣyanty ayājyāṃs tu tathābhakṣyasya bhakṣiṇaḥ // 231.35 //
brāhmaṇā dhanatṛṣṇārtā yugānte samupasthite /
bhoḥśabdam abhidhāsyanti na ca kaścit paṭhiṣyati // 231.36 //
ekaśaṅkhās tathā nāryo gavedhukapinaddhakāḥ /
nakṣatrāṇi vivarṇāni viparitā diśo daśa // 231.37 //
saṃdhyārāgo vidagdhāṅgo bhaviṣyati yugakṣaye /
preṣayanti pitṝn putrā vadhūḥ śvaśrūḥ svakarmasu // 231.38 //
yugeṣv evaṃ nivatsyanti pramadāś ca narās tathā /
akṛtvāgrāṇi bhokṣyanti dvijāś caivāhutāgnayaḥ // 231.39 //
bhikṣāṃ balim adattvā ca bhokṣyanti puruṣāḥ svayam /
vañcayitvā patīn suptān gamiṣyanti striyo 'nyataḥ // 231.40 //
na vyādhitān nāpy arūpān nodyatān nāpy asūyakān /
kṛte na pratikartā ca yuge kṣīṇe bhaviṣyati // 231.41 //
evaṃ vilambite dharme mānuṣāḥ karapīḍitāḥ /
kutra deśe nivatsyanti kimāhāravihāriṇaḥ // 231.42 //
kiṃkarmāṇaḥ kimīhantaḥ kiṃpramāṇāḥ kimāyuṣaḥ /
kāṃ ca kāṣṭhāṃ samāsādya prapatsyanti kṛtaṃ yugam // 231.43 //
ata ūrdhvaṃ cyute dharme guṇahīnāḥ prajās tathā /
śīlavyasanam āsādya prāpsyanti hrāsam āyuṣaḥ // 231.44 //
āyurhānyā balagnānir balagnānyā vivarṇatā /
vaivarṇyād vyādhisaṃpīḍā nirvedo vyādhipīḍanāt // 231.45 //
nirvedād ātmasaṃbodhaḥ saṃbodhād dharmaśīlatā /
evaṃ gatvā parāṃ kāṣṭhāṃ prapatsyanti kṛtaṃ yugam // 231.46 //
uddeśato dharmaśīlāḥ kecin madhyasthatāṃ gatāḥ /
kiṃdharmaśīlāḥ kecit tu kecid atra kutūhalāḥ // 231.47 //
pratyakṣam anumānaṃ ca pramāṇam iti niścitāḥ /
apramāṇaṃ kariṣyanti sarvam ity apare janāḥ // 231.48 //
nāstikyaparatāś cāpi kecid dharmavilopakāḥ /
bhaviṣyanti narā mūḍhā dvijāḥ paṇḍitamāninaḥ // 231.49 //
tadātvamātraśraddheyā śāstrajñānabahiṣkṛtāḥ /
dāmbhikās te bhaviṣyanti narā jñānavilopitāḥ // 231.50 //
tathā vilulite dharme janāḥ śreṣṭhapuraskṛtāḥ /
śubhān samācariṣyanti dānaśīlaparāyaṇāḥ // 231.51 //
sarvabhakṣāḥ svayaṃguptā nirghṛṇā nirapatrapāḥ /
bhaviṣyanti tadā loke tat kaṣāyasya lakṣaṇam // 231.52 //
kaṣāyopaplave kāle jñānaniṣṭhāpraṇāśane /
siddhim alpena kālena prāpsyanti nirupaskṛtāḥ // 231.53 //
viprāṇāṃ śāśvatīṃ vṛttiṃ yadā varṇāvare janāḥ /
saṃśrayiṣyanti bho viprās tat kaṣāyasya lakṣaṇam // 231.54 //
mahāyuddhaṃ mahāvarṣaṃ mahāvātaṃ mahātapaḥ /
bhaviṣyati yuge kṣīṇe tat kaṣāyasya lakṣaṇam // 231.55 //
viprarūpeṇa yakṣāṃsi rājānaḥ karṇavedinaḥ /
pṛthivīm upabhokṣyanti yugānte samupasthite // 231.56 //
niḥsvādhyāyavaṣaṭkārāḥ kunetāro 'bhimāninaḥ /
kravyādā brahmarūpeṇa sarvabhakṣyā vṛthāvratāḥ // 231.57 //
mūrkhāś cārthaparā lubdhāḥ kṣudrāḥ kṣudraparicchadāḥ /
vyavahāropavṛttāś ca cyutā dharmāś ca śāśvatāt // 231.58 //
hartāraḥ pararatnānāṃ paradārapradharṣakāḥ /
kāmātmāno durātmānaḥ sopadhāḥ priyasāhasāḥ // 231.59 //
teṣu prabhavamāṇeṣu janeṣv api ca sarvaśaḥ /
abhāvino bhaviṣyanti munayo bahurūpiṇaḥ // 231.60 //
kalau yuge samutpannāḥ pradhānapuruṣāś ca ye /
kathāyogena tān sarvān pūjayiṣyanti mānavāḥ // 231.61 //
sasyacaurā bhaviṣyanti tathā cailāpahāriṇaḥ /
bhokṣyabhojyaharāś caiva karaṇḍānāṃ ca hāriṇaḥ // 231.62 //
caurāś caurasya hartāro hantā hantur bhaviṣyati /
cauraiś caurakṣaye cāpi kṛte kṣemaṃ bhaviṣyati // 231.63 //
niḥsāre kṣubhite kāle niṣkriye saṃvyavasthite /
narā vanaṃ śrayiṣyanti karabhāraprapīḍitāḥ // 231.64 //
yajñakarmaṇy uparate rakṣāṃsi śvāpadāni ca /
kīṭamūṣikasarpāś ca dharṣayiṣyanti mānavān // 231.65 //
kṣemaṃ subhikṣam ārogyaṃ sāmagryaṃ caiva bandhuṣu /
uddeśeṣu narāḥ śreṣṭhā bhaviṣyanti yugakṣaye // 231.66 //
svayaṃpālāḥ svayaṃ caurāḥ plavasaṃbhārasaṃbhṛtāḥ /
maṇḍalaiḥ saṃbhaviṣyanti deśe deśe pṛthak pṛthak // 231.67 //
svadeśebhyaḥ paribhraṣṭā niḥsārāḥ saha bandhubhiḥ /
narāḥ sarve bhaviṣyanti tadā kālaparikṣayāt // 231.68 //
tataḥ sarve samādāya kumārān pradrutā bhayāt /
kauśikīṃ saṃtariṣyanti narāḥ kṣudbhayapīḍitāḥ // 231.69 //
aṅgān vaṅgān kaliṅgāṃś ca kāśmīrān atha kośalān /
ṛṣikāntagiridroṇīḥ saṃśrayiṣyanti mānavāḥ // 231.70 //
kṛtsnaṃ ca himavatpārśvaṃ kūlaṃ ca lavaṇāmbhasaḥ /
vividhaṃ jīrṇapattraṃ ca valkalāny ajināni ca // 231.71 //
svayaṃ kṛtvā nivatsyanti tasmin bhūte yugakṣaye /
araṇyeṣu ca vatsyanti narā mlecchagaṇaiḥ saha // 231.72 //
naiva śūnyā navāraṇyā bhaviṣyati vasuṃdharā /
agoptāraś ca goptāro bhaviṣyanti narādhipāḥ // 231.73 //
mṛgair matsyair vihaṃgaiś ca śvāpadaiḥ sarpakīṭakaiḥ /
madhuśākaphalair mūlair vartayiṣyanti mānavāḥ // 231.74 //
śīrṇaparṇaphalāhārā valkalāny ajināni ca /
svayaṃ kṛtvā nivatsyanti yathā munijanas tathā // 231.75 //
bījānām akṛtasnehā āhatāḥ kāṣṭhaśaṅkubhiḥ /
ajaiḍakaṃ kharoṣṭraṃ ca pālayiṣyanti nityaśaḥ // 231.76 //
nadīsrotāṃsi rotsyanti toyārthaṃ kūlam āśritāḥ /
pakvānnavyavahāreṇa vipaṇantaḥ parasparam // 231.77 //
tanūruhair yathājātaiḥ samalāntarasaṃbhṛtaiḥ /
bahvapatyāḥ prajāhīnāḥ kulaśīlavivarjitāḥ // 231.78 //
evaṃ bhaviṣyanti tadā narāś cādharmajīvinaḥ /
hīnā hīnaṃ tathā dharmaṃ prajā samanuvatsyati // 231.79 //
āyus tatra ca martyānāṃ paraṃ triṃśad bhaviṣyati /
durbalā viṣayaglānā jarāśokair abhiplutāḥ // 231.80 //
bhaviṣyanti tadā teṣāṃ rogair indriyasaṃkṣayaḥ /
āyuḥpratyayasaṃrodhād viṣayād uparaṃsyate // 231.81 //
śuśrūṣavo bhaviṣyanti sādhūnāṃ darśane ratāḥ /
satyaṃ ca pratipatsyanti vyavahāropasaṃkṣayāt // 231.82 //
bhaviṣyanti ca kāmānām alābhād dharmaśīlinaḥ /
kariṣyanti ca saṃskāraṃ svayaṃ ca kṣayapīḍitāḥ // 231.83 //
evaṃ śuśrūṣavo dāne satye prāṇyabhirakṣaṇe /
tataḥ pādapravṛtte tu dharme śreyo nipatsyate // 231.84 //
teṣāṃ labdhānumānānāṃ guṇeṣu parivartatām /
svādu kiṃ tv iti vijñāya dharma eva ca dṛśyate // 231.85 //
yathā hānikramaṃ prāptās tathā ṛddhikramaṃ gatāḥ /
pragṛhīte tato dharme prapaśyanti kṛtaṃ yugam // 231.86 //
sādhuvṛttiḥ kṛtayuge kaṣāye hānir ucyate /
eka eva tu kālo 'yaṃ hīnavarṇo yathā śaśī // 231.87 //
channaś ca tamasā somo yathā kaliyugaṃ tathā /
muktaś ca tamasā soma evaṃ kṛtayugaṃ ca tat // 231.88 //
arthavādaḥ paraṃ brahma vedārtha iti taṃ viduḥ /
aviviktam avijñātaṃ dāyādyam iha dhāryate // 231.89 //
iṣṭavādas tapo nāma tapo hi sthavirīkṛtaḥ /
guṇaiḥ karmābhinirvṛttir guṇāḥ śudhyanti karmaṇā // 231.90 //
āśīs tu puruṣaṃ dṛṣṭvā deśakālānuvartinī /
yuge yuge yathākālam ṛṣibhiḥ samudāhṛtā // 231.91 //
dharmārthakāmamokṣāṇāṃ devānāṃ ca pratikriyā /
āśiṣaś ca śivāḥ puṇyās tathaivāyur yuge yuge // 231.92 //
tathā yugānāṃ parivartanāni cirapravṛttāni vidhisvabhāvāt /
kṣaṇaṃ na saṃtiṣṭhati jīvalokaḥ kṣayodayābhyāṃ parivartamānaḥ // 231.93 //
sarveṣām eva bhūtānāṃ trividhaḥ pratisaṃcaraḥ /
naimittikaḥ prākṛtikas tathaivātyantiko mataḥ // 232.1 //
brāhmo naimittikas teṣāṃ kalpānte pratisaṃcaraḥ /
ātyantiko vai mokṣaś ca prākṛto dviparārdhikaḥ // 232.2 //
parārdhasaṃkhyāṃ bhagavaṃs tvam ācakṣva yathoditām /
dviguṇīkṛtayajjñeyaḥ prākṛtaḥ pratisaṃcaraḥ // 232.3 //
sthānāt sthānaṃ daśaguṇam ekaikaṃ gaṇyate dvijāḥ /
tato 'ṣṭādaśame bhāge parārdham abhidhīyate // 232.4 //
parārdhaṃ dviguṇaṃ yat tu prākṛtaḥ sa layo dvijāḥ /
tadāvyakte 'khilaṃ vyaktaṃ sahetau layam eti vai // 232.5 //
nimeṣo mānuṣo yo 'yaṃ mātrāmātrapramāṇataḥ /
taiḥ pañcadaśabhiḥ kāṣṭhā triṃśat kāṣṭhās tathā kalā // 232.6 //
nāḍikā tu pramāṇena kalā ca daśa pañca ca /
unmānenāmbhasaḥ sā tu palāny ardhatrayodaśa // 232.7 //
hemamāṣaiḥ kṛtacchidrā caturbhiś caturaṅgulaiḥ /
māgadhena pramāṇena jalaprasthas tu sa smṛtaḥ // 232.8 //
nāḍikābhyām atha dvābhyāṃ muhūrto dvijasattamāḥ /
ahorātraṃ muhūrtās tu triṃśan māso dinais tathā // 232.9 //
māsair dvādaśabhir varṣam ahorātraṃ tu tad divi /
tribhir varṣaśatair varṣaṃ ṣaṣṭyā caivāsuradviṣām // 232.10 //
tais tu dvādaśasāhasraiś caturyugam udāhṛtam /
caturyugasahasraṃ tu kathyate brahmaṇo dinam // 232.11 //
sa kalpas tatra manavaś caturdaśa dvijottamāḥ /
tadante caiva bho viprā brahmanaimittiko layaḥ // 232.12 //
tasya svarūpam atyugraṃ dvijendrā gadato mama /
śṛṇudhvaṃ prākṛtaṃ bhūyas tato vakṣyāmy ahaṃ layam // 232.13 //
caturyugasahasrānte kṣīṇaprāye mahītale /
anāvṛṣṭir atīvogrā jāyate śatavārṣikī // 232.14 //
tato yāny alpasārāṇi tāni sattvāny anekaśaḥ /
kṣayaṃ yānti muniśreṣṭhāḥ pārthivāny atipīḍanāt // 232.15 //
tataḥ sa bhagavān kṛṣṇo rudrarūpī tathāvyayaḥ /
kṣayāya yatate kartum ātmasthāḥ sakalāḥ prajāḥ // 232.16 //
tataḥ sa bhagavān viṣṇur bhānoḥ saptasu raśmiṣu /
sthitaḥ pibaty aśeṣāṇi jalāni munisattamāḥ // 232.17 //
pītvāmbhāṃsi samastāni prāṇibhūtagatāni vai /
śoṣaṃ nayati bho viprāḥ samastaṃ pṛthivītalam // 232.18 //
samudrān saritaḥ śailāñ śailaprasravaṇāni ca /
pātāleṣu ca yat toyaṃ tat sarvaṃ nayati kṣayam // 232.19 //
tatas tasyāpy abhāvena toyāhāropabṛṃhitāḥ /
sahasraraśmayaḥ sapta jāyante tatra bhāskarāḥ // 232.20 //
adhaś cordhvaṃ ca te dīptās tataḥ sapta divākarāḥ /
dahanty aśeṣaṃ trailokyaṃ sapātālatalaṃ dvijāḥ // 232.21 //
dahyamānaṃ tu tair dīptais trailokyaṃ dīptabhāskaraiḥ /
sādrinagārṇavābhogaṃ niḥsneham abhijāyate // 232.22 //
tato nirdagdhavṛkṣāmbu trailokyam akhilaṃ dvijāḥ /
bhavaty eṣā ca vasudhā kūrmapṛṣṭhopamākṛtiḥ // 232.23 //
tataḥ kālāgnirudro 'sau bhūtasargaharo haraḥ /
śeṣāhiśvāsasaṃtāpāt pātālāni dahaty adhaḥ // 232.24 //
pātālāni samastāni sa dagdhvā jvalano mahān /
bhūmim abhyetya sakalaṃ dagdhvā tu vasudhātalam // 232.25 //
bhuvo lokaṃ tataḥ sarvaṃ svargalokaṃ ca dāruṇaḥ /
jvālāmālāmahāvartas tatraiva parivartate // 232.26 //
ambarīṣam ivābhāti trailokyam akhilaṃ tadā /
jvālāvartaparīvāram upakṣīṇabalās tataḥ // 232.27 //
tatas tāpaparītās tu lokadvayanivāsinaḥ /
hṛtāvakāśā gacchanti maharlokaṃ dvijās tadā // 232.28 //
tasmād api mahātāpataptā lokās tataḥ param /
gacchanti janalokaṃ te daśāvṛtyā paraiṣiṇaḥ // 232.29 //
tato dagdhvā jagat sarvaṃ rudrarūpī janārdanaḥ /
mukhaniḥśvāsajān meghān karoti munisattamāḥ // 232.30 //
tato gajakulaprakhyās taḍidvanto ninādinaḥ /
uttiṣṭhanti tadā vyomni ghorāḥ saṃvartakā ghanāḥ // 232.31 //
kecid añjanasaṃkāśāḥ kecit kumudasaṃnibhāḥ /
dhūmavarṇā ghanāḥ kecit kecit pītāḥ payodharāḥ // 232.32 //
kecid dharidrāvarṇābhā lākṣārasanibhās tathā /
kecid vaidūryasaṃkāśā indranīlanibhās tathā // 232.33 //
śaṅkhakundanibhāś cānye jātīkundanibhās tathā /
indragopanibhāḥ kecin manaḥśilānibhās tathā // 232.34 //
padmapattranibhāḥ kecid uttiṣṭhanti ghanāghanāḥ /
kecit puravarākārāḥ kecit parvatasaṃnibhāḥ // 232.35 //
kūṭāgāranibhāś cānye kecit sthalanibhā ghanāḥ /
mahākāyā mahārāvā pūrayanti nabhastalam // 232.36 //
varṣantas te mahāsārās tam agnim atibhairavam /
śamayanty akhilaṃ viprās trailokyāntaravistṛtam // 232.37 //
naṣṭe cāgnau śataṃ te 'pi varṣāṇām adhikaṃ ghanāḥ /
plāvayanto jagat sarvaṃ varṣanti munisattamāḥ // 232.38 //
dhārābhir akṣamātrābhiḥ plāvayitvākhilāṃ bhuvam /
bhuvo lokaṃ tathaivordhvaṃ plāvayanti divaṃ dvijāḥ // 232.39 //
andhakārīkṛte loke naṣṭe sthāvarajaṅgame /
varṣanti te mahāmeghā varṣāṇām adhikaṃ śatam // 232.40 //
saptarṣisthānam ākramya sthite 'mbhasi dvijottamāḥ /
ekārṇavaṃ bhavaty etat trailokyam akhilaṃ tataḥ // 233.1 //
atha niḥśvāsajo viṣṇor vāyus tāñ jaladāṃs tataḥ /
nāśaṃ nayati bho viprā varṣāṇām adhikaṃ śatam // 233.2 //
sarvabhūtamayo 'cintyo bhagavān bhūtabhāvanaḥ /
anādir ādir viśvasya pītvā vāyum aśeṣataḥ // 233.3 //
ekārṇave tatas tasmiñ śeṣaśayyāsthitaḥ prabhuḥ /
brahmarūpadharaḥ śete bhagavān ādikṛd dhariḥ // 233.4 //
janalokagataiḥ siddhaiḥ sanakādyair abhiṣṭutaḥ /
brahmalokagataiś caiva cintyamāno mumukṣubhiḥ // 233.5 //
ātmamāyāmayīṃ divyāṃ yoganidrāṃ samāsthitaḥ /
ātmānaṃ vāsudevākhyaṃ cintayan parameśvaraḥ // 233.6 //
eṣa naimittiko nāma viprendrāḥ pratisaṃcaraḥ /
nimittaṃ tatra yac chete brahmarūpadharo hariḥ // 233.7 //
yadā jāgarti sarvātmā sa tadā ceṣṭate jagat /
nimīlaty etad akhilaṃ māyāśayyāśaye 'cyute // 233.8 //
padmayoner dinaṃ yat tu caturyugasahasravat /
ekārṇavakṛte loke tāvatī rātrir ucyate // 233.9 //
tataḥ prabuddho rātryante punaḥ sṛṣṭiṃ karoty ajaḥ /
brahmasvarūpadhṛg viṣṇur yathā vaḥ kathitaṃ purā // 233.10 //
ity eṣa kalpasaṃhāro antarapralayo dvijāḥ /
naimittiko vaḥ kathitaḥ śṛṇudhvaṃ prākṛtaṃ param // 233.11 //
avṛṣṭyagnyādibhiḥ samyak kṛte śayyālaye dvijāḥ /
samasteṣv eva lokeṣu pātāleṣv akhileṣu ca // 233.12 //
mahadāder vikārasya viśeṣāt tatra saṃkṣaye /
kṛṣṇecchākārite tasmin pravṛtte pratisaṃcare // 233.13 //
āpo grasanti vai pūrvaṃ bhūmer gandhādikaṃ guṇam /
āttagandhā tato bhūmiḥ pralayāya prakalpate // 233.14 //
pranaṣṭe gandhatanmātre bhavaty urvī jalātmikā /
āpas tadā pravṛttās tu vegavatyo mahāsvanāḥ // 233.15 //
sarvam āpūrayantīdaṃ tiṣṭhanti vicaranti ca /
salilenaivormimatā lokālokaḥ samantataḥ // 233.16 //
apām api guṇo yas tu jyotiṣā pīyate tu saḥ /
naśyanty āpaḥ sutaptāś ca rasatanmātrasaṃkṣayāt // 233.17 //
tataś cāpo 'mṛtarasā jyotiṣṭvaṃ prāpnuvanti vai /
agnyavasthe tu salile tejasā sarvato vṛte // 233.18 //
sa cāgniḥ sarvato vyāpya ādatte taj jalaṃ tadā /
sarvam āpūryato cābhis tadā jagad idaṃ śanaiḥ // 233.19 //
arcibhiḥ saṃtate tasmiṃs tiryag ūrdhvam adhas tathā /
jyotiṣo 'pi paraṃ rūpaṃ vāyur atti prabhākaram // 233.20 //
pralīne ca tatas tasmin vāyubhūte 'khilātmake /
pranaṣṭe rūpatanmātre kṛtarūpo vibhāvasuḥ // 233.21 //
praśāmyati tadā jyotir vāyur dodhūyate mahān /
nirāloke tadā loke vāyusaṃsthe ca tejasi // 233.22 //
tataḥ pralayam āsādya vāyusaṃbhavam ātmanaḥ /
ūrdhvaṃ ca vāyus tiryak ca dodhavīti diśo daśa // 233.23 //
vāyos tv api guṇaṃ sparśam ākāśaṃ grasate tataḥ /
praśāmyati tadā vāyuḥ khaṃ tu tiṣṭhaty anāvṛtam // 233.24 //
arūpam arasasparśam agandhavad amūrtimat /
sarvam āpūrayac caiva sumahat tat prakāśate // 233.25 //
parimaṇḍalatas tat tu ākāśaṃ śabdalakṣaṇam /
śabdamātraṃ tathākāśaṃ sarvam āvṛtya tiṣṭhati // 233.26 //
tataḥ śabdaguṇaṃ tasya bhūtādir grasate punaḥ /
bhūtendriyeṣu yugapad bhūtādau saṃsthiteṣu vai // 233.27 //
abhimānātmako hy eṣa bhūtādis tāmasaḥ smṛtaḥ /
bhūtādiṃ grasate cāpi mahābuddhir vicakṣaṇā // 233.28 //
urvī mahāṃś ca jagataḥ prānte 'ntar bāhyatas tathā /
evaṃ sapta mahābuddhiḥ kramāt prakṛtayas tathā // 233.29 //
pratyāhārais tu tāḥ sarvāḥ praviśanti parasparam /
yenedam āvṛtaṃ sarvam aṇḍam apsu pralīyate // 233.30 //
saptadvīpasamudrāntaṃ saptalokaṃ saparvatam /
udakāvaraṇaṃ hy atra jyotiṣā pīyate tu tat // 233.31 //
jyotir vāyau layaṃ yāti yāty ākāśe samīraṇaḥ /
ākāśaṃ caiva bhūtādir grasate taṃ tathā mahān // 233.32 //
mahāntam ebhiḥ sahitaṃ prakṛtir grasate dvijāḥ /
guṇasāmyam anudriktam anyūnaṃ ca dvijottamāḥ // 233.33 //
procyate prakṛtir hetuḥ pradhānaṃ kāraṇaṃ param /
ity eṣā prakṛtiḥ sarvā vyaktāvyaktasvarūpiṇī // 233.34 //
vyaktasvarūpam avyakte tasyāṃ viprāḥ pralīyate /
ekaḥ śuddho 'kṣaro nityaḥ sarvavyāpī tathā punaḥ // 233.35 //
so 'py aṃśaḥ sarvabhūtasya dvijendrāḥ paramātmanaḥ /
naśyanti sarvā yatrāpi nāmajātyādikalpanāḥ // 233.36 //
sattāmātrātmake jñeye jñānātmany ātmanaḥ pare /
sa brahma tat paraṃ dhāma paramātmā pareśvaraḥ // 233.37 //
sa viṣṇuḥ sarvam evedaṃ yato nāvartate punaḥ /
prakṛtir yā mayākhyātā vyaktāvyaktasvarūpiṇī // 233.38 //
puruṣaś cāpy ubhāv etau līyete paramātmani /
paramātmā ca sarveṣām ādhāraḥ parameśvaraḥ // 233.39 //
viṣṇunāmnā sa vedeṣu vedānteṣu ca gīyate /
pravṛttaṃ ca nivṛttaṃ ca dvividhaṃ karma vaidikam // 233.40 //
tābhyām ubhābhyāṃ puruṣair yajñamūrtiḥ sa ijyate /
ṛgyajuḥsāmabhir mārgaiḥ pravṛttair ijyate hy asau // 233.41 //
yajñeśvaro yajñapumān puruṣaiḥ puruṣottamaḥ /
jñānātmā jñānayogena jñānamūrtiḥ sa ijyate // 233.42 //
nivṛttair yogamārgaiś ca viṣṇur muktiphalapradaḥ /
hrasvadīrghaplutair yat tu kiṃcid vastv abhidhīyate // 233.43 //
yac ca vācām aviṣayas tat sarvaṃ viṣṇur avyayaḥ /
vyaktaḥ sa evam avyaktaḥ sa eva puruṣo 'vyayaḥ // 233.44 //
paramātmā ca viśvātmā viśvarūpadharo hariḥ /
vyaktāvyaktātmikā tasmin prakṛtiḥ sā vilīyate // 233.45 //
puruṣaś cāpi bho viprā yas tad avyākṛtātmani /
dviparārdhātmakaḥ kālaḥ kathito yo mayā dvijāḥ // 233.46 //
tad ahas tasya viprendrā viṣṇor īśasya kathyate /
vyakte tu prakṛtau līne prakṛtyāṃ puruṣe tathā // 233.47 //
tatrāsthite niśā tasya tatpramāṇā tapodhanāḥ /
naivāhas tasya ca niśā nityasya paramātmanaḥ // 233.48 //
upacārāt tathāpy etat tasyeśasya tu kathyate /
ity eṣa muniśārdūlāḥ kathitaḥ prākṛto layaḥ // 233.49 //
ādhyātmikādi bho viprā jñātvā tāpatrayaṃ budhaḥ /
utpannajñānavairāgyaḥ prāpnoty ātyantikaṃ layam // 234.1 //
ādhyātmiko 'pi dvividhaḥ śārīro mānasas tathā /
śārīro bahubhir bhedair bhidyate śrūyatāṃ ca saḥ // 234.2 //
śirorogapratiśyāyajvaraśūlabhagaṃdaraiḥ /
gulmārśaḥśvayathuśvāsacchardyādibhir anekadhā // 234.3 //
tathākṣirogātīsārakuṣṭhāṅgāmayasaṃjñakaiḥ /
bhidyate dehajas tāpo mānasaṃ śrotum arhatha // 234.4 //
kāmakrodhabhayadveṣalobhamohaviṣādajaḥ /
śokāsūyāvamānerṣyāmātsaryābhibhavas tathā // 234.5 //
mānaso 'pi dvijaśreṣṭhās tāpo bhavati naikadhā /
ity evamādibhir bhedais tāpo hy ādhyātmikaḥ smṛtaḥ // 234.6 //
mṛgapakṣimanuṣyādyaiḥ piśācoragarākṣasaiḥ /
sarīsṛpādyaiś ca nṛṇāṃ janyate cādhibhautikaḥ // 234.7 //
śītoṣṇavātavarṣāmbuvaidyutādisamudbhavaḥ /
tāpo dvijavaraśreṣṭhāḥ kathyate cādhidaivikaḥ // 234.8 //
garbhajanmajarājñānamṛtyunārakajaṃ tathā /
duḥkhaṃ sahasraśo bhedair bhidyate munisattamāḥ // 234.9 //
sukumāratanur garbhe jantur bahumalāvṛte /
ulbasaṃveṣṭito bhagnapṛṣṭhagrīvāsthisaṃhatiḥ // 234.10 //
atyamlakaṭutīkṣṇoṣṇalavaṇair mātṛbhojanaiḥ /
atitāpibhir atyarthaṃ bādhyamāno 'tivedanaḥ // 234.11 //
prasāraṇākuñcanādau nāgānāṃ prabhur ātmanaḥ /
śakṛnmūtramahāpaṅkaśāyī sarvatra pīḍitaḥ // 234.12 //
nirucchvāsaḥ sacaitanyaḥ smarañ janmaśatāny atha /
āste garbhe 'tiduḥkhena nijakarmanibandhanaḥ // 234.13 //
jāyamānaḥ purīṣāsṛṅmūtraśukrāvilānanaḥ /
prājāpatyena vātena pīḍyamānāsthibandhanaḥ // 234.14 //
adhomukhas taiḥ kriyate prabalaiḥ sūtimārutaiḥ /
kleśair niṣkrāntim āpnoti jaṭharān mātur āturaḥ // 234.15 //
mūrchām avāpya mahatīṃ saṃspṛṣṭo bāhyavāyunā /
vijñānabhraṃśam āpnoti jātas tu munisattamāḥ // 234.16 //
kaṇṭakair iva tunnāṅgaḥ krakacair iva dāritaḥ /
pūtivraṇān nipatito dharaṇyāṃ krimiko yathā // 234.17 //
kaṇḍūyane 'pi cāśaktaḥ parivarte 'py anīśvaraḥ /
stanapānādikāhāram avāpnoti parecchayā // 234.18 //
aśucisrastare suptaḥ kīṭadaṃśādibhis tathā /
bhakṣyamāṇo 'pi naivaiṣāṃ samartho vinivāraṇe // 234.19 //
janmaduḥkhāny anekāni janmano 'nantarāṇi ca /
bālabhāve yadāpnoti ādhibhūtādikāni ca // 234.20 //
ajñānatamasā channo mūḍhāntaḥkaraṇo naraḥ /
na jānāti kutaḥ ko 'haṃ kutra gantā kimātmakaḥ // 234.21 //
kena bandhena baddho 'haṃ kāraṇaṃ kim akāraṇam /
kiṃ kāryaṃ kim akāryaṃ vā kiṃ vācyaṃ kiṃ na cocyate // 234.22 //
ko dharmaḥ kaś ca vādharmaḥ kasmin varteta vai katham /
kiṃ kartavyam akartavyaṃ kiṃ vā kiṃ guṇadoṣavat // 234.23 //
evaṃ paśusamair mūḍhair ajñānaprabhavaṃ mahat /
avāpyate narair duḥkhaṃ śiśnodaraparāyaṇaiḥ // 234.24 //
ajñānaṃ tāmaso bhāvaḥ kāryārambhapravṛttayaḥ /
ajñānināṃ pravartante karmalopas tato dvijāḥ // 234.25 //
narakaṃ karmaṇāṃ lopāt phalam āhur maharṣayaḥ /
tasmād ajñānināṃ duḥkham iha cāmutra cottamam // 234.26 //
jarājarjaradehaś ca śithilāvayavaḥ pumān /
vicalacchīrṇadaśano valisnāyuśirāvṛtaḥ // 234.27 //
dūrapranaṣṭanayano vyomāntargatatārakaḥ /
nāsāvivaraniryātaromapuñjaś caladvapuḥ // 234.28 //
prakaṭībhūtasarvāsthir natapṛṣṭhāsthisaṃhatiḥ /
utsannajaṭharāgnitvād alpāhāro 'lpaceṣṭitaḥ // 234.29 //
kṛcchracaṅkramaṇotthānaśayanāsanaceṣṭitaḥ /
mandībhavacchrotranetragalallālāvilānanaḥ // 234.30 //
anāyattaiḥ samastaiś ca karaṇair maraṇonmukhaḥ /
tatkṣaṇe 'py anubhūtānām asmartākhilavastunām // 234.31 //
sakṛd uccārite vākye samudbhūtamahāśramaḥ /
śvāsakāsāmayāyāsasamudbhūtaprajāgaraḥ // 234.32 //
anyenotthāpyate 'nyena tathā saṃveśyate jarī /
bhṛtyātmaputradārāṇām apamānaparākṛtaḥ // 234.33 //
prakṣīṇākhilaśaucaś ca vihārāhārasaṃspṛhaḥ /
hāsyaḥ parijanasyāpi nirviṇṇāśeṣabāndhavaḥ // 234.34 //
anubhūtam ivānyasmiñ janmany ātmaviceṣṭitam /
saṃsmaran yauvane dīrghaṃ niśvasity atitāpitaḥ // 234.35 //
evamādīni duḥkhāni jarāyām anubhūya ca /
maraṇe yāni duḥkhāni prāpnoti śṛṇu tāny api // 234.36 //
ślathagrīvāṅghrihasto 'tha prāpto vepathunā naraḥ /
muhur glāniparaś cāsau muhur jñānabalānvitaḥ // 234.37 //
hiraṇyadhānyatanayabhāryābhṛtyagṛhādiṣu /
ete kathaṃ bhaviṣyantīty atīva mamatākulaḥ // 234.38 //
marmavidbhir mahārogaiḥ krakacair iva dāruṇaiḥ /
śarair ivāntakasyograiś chidyamānāsthibandhanaḥ // 234.39 //
parivartamānatārākṣi hastapādaṃ muhuḥ kṣipan /
saṃśuṣyamāṇatālvoṣṭhakaṇṭho ghuraghurāyate // 234.40 //
niruddhakaṇṭhadeśo 'pi udānaśvāsapīḍitaḥ /
tāpena mahatā vyāptas tṛṣā vyāptas tathā kṣudhā // 234.41 //
kleśād utkrāntim āpnoti yāmyakiṃkarapīḍitaḥ /
tataś ca yātanādehaṃ kleśena pratipadyate // 234.42 //
etāny anyāni cogrāṇi duḥkhāni maraṇe nṛṇām /
śṛṇudhvaṃ narake yāni prāpyante puruṣair mṛtaiḥ // 234.43 //
yāmyakiṃkarapāśādigrahaṇaṃ daṇḍatāḍanam /
yamasya darśanaṃ cogram ugramārgavilokanam // 234.44 //
karambhavālukāvahniyantraśastrādibhīṣaṇe /
pratyekaṃ yātanāyāś ca yātanādi dvijottamāḥ // 234.45 //
krakacaiḥ pīḍyamānānāṃ mṛṣāyāṃ cāpi dhmāpyatām /
kuṭhāraiḥ pāṭyamānānāṃ bhūmau cāpi nikhanyatām // 234.46 //
śūleṣv āropyamāṇānāṃ vyāghravaktre praveśyatām /
gṛdhraiḥ saṃbhakṣyamāṇānāṃ dvīpibhiś copabhujyatām // 234.47 //
kvathyatāṃ tailamadhye ca klidyatāṃ kṣārakardame /
uccān nipātyamānānāṃ kṣipyatāṃ kṣepayantrakaiḥ // 234.48 //
narake yāni duḥkhāni pāpahetūdbhavāni vai /
prāpyante nārakair viprās teṣāṃ saṃkhyā na vidyate // 234.49 //
na kevalaṃ dvijaśreṣṭhā narake duḥkhapaddhatiḥ /
svarge 'pi pātabhītasya kṣayiṣṇor nāsti nirvṛtiḥ // 234.50 //
punaś ca garbho bhavati jāyate ca punar naraḥ /
garbhe vilīyate bhūyo jāyamāno 'stam eti ca // 234.51 //
jātamātraś ca mriyate bālabhāve ca yauvane /
yad yat prītikaraṃ puṃsāṃ vastu viprāḥ prajāyate // 234.52 //
tad eva duḥkhavṛkṣasya bījatvam upagacchati /
kalatraputramitrādigṛhakṣetradhanādikaiḥ // 234.53 //
kriyate na tathā bhūri sukhaṃ puṃsāṃ yathāsukham /
iti saṃsāraduḥkhārkatāpatāpitacetasām // 234.54 //
vimuktipādapacchāyām ṛte kutra sukhaṃ nṛṇām /
tad asya trividhasyāpi duḥkhajātasya paṇḍitaiḥ // 234.55 //
garbhajanmajarādyeṣu sthāneṣu prabhaviṣyataḥ /
nirastātiśayāhlādaṃ sukhabhāvaikalakṣaṇam // 234.56 //
bheṣajaṃ bhagavatprāptir ekā cātyantikī matā /
tasmāt tatprāptaye yatnaḥ kartavyaḥ paṇḍitair naraiḥ // 234.57 //
tatprāptihetur jñānaṃ ca karma coktaṃ dvijottamāḥ /
āgamotthaṃ vivekāc ca dvidhā jñānaṃ tathocyate // 234.58 //
śabdabrahmāgamamayaṃ paraṃ brahma vivekajam /
andhaṃ tama ivājñānaṃ dīpavac cendriyodbhavam // 234.59 //
yathā sūryas tathā jñānaṃ yad vai viprā vivekajam /
manur apy āha vedārthaṃ smṛtvā yan munisattamāḥ // 234.60 //
tad etac chrūyatām atra saṃbandhe gadato mama /
dve brahmaṇī veditavye śabdabrahma paraṃ ca yat // 234.61 //
śabdabrahmaṇi niṣṇātaḥ paraṃ brahmādhigacchati /
dve vidye vai veditavye iti cātharvaṇī śrutiḥ // 234.62 //
parayā hy akṣaraprāptir ṛgvedādimayāparā /
yat tad avyaktam ajaram acintyam ajam avyayam // 234.63 //
anirdeśyam arūpaṃ ca pāṇipādādyasaṃyutam /
vittaṃ sarvagataṃ nityaṃ bhūtayonim akāraṇam // 234.64 //
vyāpyaṃ vyāptaṃ yataḥ sarvaṃ tad vai paśyanti sūrayaḥ /
tad brahma paramaṃ dhāma tad dheyaṃ mokṣakāṅkṣibhiḥ // 234.65 //
śrutivākyoditaṃ sūkṣmaṃ tad viṣṇoḥ paramaṃ padam /
utpattiṃ pralayaṃ caiva bhūtānām āgatiṃ gatim // 234.66 //
vetti vidyām avidyāṃ ca sa vācyo bhagavān iti /
jñānaśaktibalaiśvaryavīryatejāṃsy aśeṣataḥ // 234.67 //
bhagavacchabdavācyāni vinā heyair guṇādibhiḥ /
sarvāṇi tatra bhūtāni nivasanti parātmani // 234.68 //
bhūteṣu ca sa sarvātmā vāsudevas tataḥ smṛtaḥ /
uvācedaṃ maharṣibhyaḥ purā pṛṣṭaḥ prajāpatiḥ // 234.69 //
nāmavyākhyām anantasya vāsudevasya tattvataḥ /
bhūteṣu vasate yo 'ntar vasanty atra ca tāni yat /
dhātā vidhātā jagatāṃ vāsudevas tataḥ prabhuḥ // 234.70 //
sa sarvabhūtaprakṛtir guṇāṃś ca doṣāṃś ca sarvān saguṇo hy atītaḥ /
atītasarvāvaraṇo 'khilātmā tenāvṛtaṃ yad bhuvanāntarālam // 234.71 //
samastakalyāṇaguṇātmako hi svaśaktileśādṛtabhūtasargaḥ /
icchāgṛhītābhimatorudehaḥ saṃsādhitāśeṣajagaddhito 'sau // 234.72 //
tejobalaiśvaryamahāvarodhaḥ svavīryaśaktyādiguṇaikarāśiḥ /
paraḥ parāṇāṃ sakalā na yatra kleśādayaḥ santi parāpareśe // 234.73 //
sa īśvaro vyaṣṭisamaṣṭirūpo 'vyaktasvarūpaḥ prakaṭasvarūpaḥ /
sarveśvaraḥ sarvadṛk sarvavettā samastaśaktiḥ parameśvarākhyaḥ // 234.74 //
saṃjñāyate yena tad astadoṣaṃ śuddhaṃ paraṃ nirmalam ekarūpam /
saṃdṛśyate vāpy atha gamyate vā taj jñānam ajñānam ato 'nyad uktam // 234.75 //
idānīṃ brūhi yogaṃ ca duḥkhasaṃyogabheṣajam /
yaṃ viditvāvyayaṃ tatra yuñjāmaḥ puruṣottamam // 235.1 //
śrutvā sa vacanaṃ teṣāṃ kṛṣṇadvaipāyanas tadā /
abravīt paramaprīto yogī yogavidāṃ varaḥ // 235.2 //
yogaṃ vakṣyāmi bho viprāḥ śṛṇudhvaṃ bhavanāśanam /
yam abhyasyāpnuyād yogī mokṣaṃ paramadurlabham // 235.3 //
śrutvādau yogaśāstrāṇi gurum ārādhya bhaktitaḥ /
itihāsaṃ purāṇaṃ ca vedāṃś caiva vicakṣaṇaḥ // 235.4 //
āhāraṃ yogadoṣāṃś ca deśakālaṃ ca buddhimān /
jñātvā samabhyased yogaṃ nirdvaṃdvo niṣparigrahaḥ // 235.5 //
bhuñjan saktuṃ yavāgūṃ ca takramūlaphalaṃ payaḥ /
yāvakaṃ kaṇapiṇyākam āhāraṃ yogasādhanam // 235.6 //
na manovikale dhmāte na śrānte kṣudhite tathā /
na dvaṃdve na ca śīte ca na coṣṇe nānilātmake // 235.7 //
saśabde na jalābhyāse jīrṇagoṣṭhe catuṣpathe /
sarīsṛpe śmaśāne ca na nadyante 'gnisaṃnidhau // 235.8 //
na caitye na ca valmīke sabhaye kūpasaṃnidhau /
na śuṣkaparṇanicaye yogaṃ yuñjīta karhicit // 235.9 //
deśān etān anādṛtya mūḍhatvād yo yunakti vai /
pravakṣye tasya ye doṣā jāyante vighnakārakāḥ // 235.10 //
bādhiryaṃ jaḍatā lopaḥ smṛter mūkatvam andhatā /
jvaraś ca jāyate sadyas tadvad ajñānasaṃbhavaḥ // 235.11 //
tasmāt sarvātmanā kāryā rakṣā yogavidā sadā /
dharmārthakāmamokṣāṇāṃ śarīraṃ sādhanaṃ yataḥ // 235.12 //
āśrame vijane guhye niḥśabde nirbhaye nage /
śūnyāgāre śucau ramye caikānte devatālaye // 235.13 //
rajanyāḥ paścime yāme pūrve ca susamāhitaḥ /
pūrvāhṇe madhyame cāhni yuktāhāro jitendriyaḥ // 235.14 //
āsīnaḥ prāṅmukho ramya āsane sukhaniścale /
nātinīce na cocchrite niḥspṛhaḥ satyavāk śuciḥ // 235.15 //
yuktanidro jitakrodhaḥ sarvabhūtahite rataḥ /
sarvadvaṃdvasaho dhīraḥ samakāyāṅghrimastakaḥ // 235.16 //
nābhau nidhāya hastau dvau śāntaḥ padmāsane sthitaḥ /
saṃsthāpya dṛṣṭiṃ nāsāgre prāṇān āyamya vāgyataḥ // 235.17 //
samāhṛtyendriyagrāmaṃ manasā hṛdaye muniḥ /
praṇavaṃ dīrgham udyamya saṃvṛtāsyaḥ suniścalaḥ // 235.18 //
rajasā tamaso vṛttiṃ sattvena rajasas tathā /
saṃchādya nirmale śānte sthitaḥ saṃvṛtalocanaḥ // 235.19 //
hṛtpadmakoṭare līnaṃ sarvavyāpi nirañjanam /
yuñjīta satataṃ yogī muktidaṃ puruṣottamam // 235.20 //
karaṇendriyabhūtāni kṣetrajñe prathamaṃ nyaset /
kṣetrajñaś ca pare yojyas tato yuñjati yogavit // 235.21 //
mano yasyāntam abhyeti paramātmani cañcalam /
saṃtyajya viṣayāṃs tasya yogasiddhiḥ prakāśitā // 235.22 //
yadā nirviṣayaṃ cittaṃ pare brahmaṇi līyate /
samādhau yogayuktasya tadābhyeti paraṃ padam // 235.23 //
asaṃsaktaṃ yadā cittaṃ yoginaḥ sarvakarmasu /
bhavaty ānandam āsādya tadā nirvāṇam ṛcchati // 235.24 //
śuddhaṃ dhāmatrayātītaṃ turyākhyaṃ puruṣottamam /
prāpya yogabalād yogī mucyate nātra saṃśayaḥ // 235.25 //
niḥspṛhaḥ sarvakāmebhyaḥ sarvatra priyadarśanaḥ /
sarvatrānityabuddhis tu yogī mucyeta nānyathā // 235.26 //
indriyāṇi na seveta vairāgyeṇa ca yogavit /
sadā cābhyāsayogena mucyate nātra saṃśayaḥ // 235.27 //
na ca padmāsanād yogo na nāsāgranirīkṣaṇāt /
manasaś cendriyāṇāṃ ca saṃyogo yoga ucyate // 235.28 //
evaṃ mayā muniśreṣṭhā yogaḥ prokto vimuktidaḥ /
saṃsāramokṣahetuś ca kim anyac chrotum icchatha // 235.29 //
śrutvā te vacanaṃ tasya sādhu sādhv iti cābruvan /
vyāsaṃ praśasya saṃpūjya punaḥ praṣṭuṃ samudyatāḥ // 235.30 //
tava vaktrābdhisaṃbhūtam amṛtaṃ vāṅmayaṃ mune /
pibatāṃ no dvijaśreṣṭha na tṛptir iha dṛśyate // 236.1 //
tasmād yogaṃ mune brūhi vistareṇa vimuktidam /
sāṃkhyaṃ ca dvipadāṃ śreṣṭha śrotum icchāmahe vayam // 236.2 //
prajñāvāñ śrotriyo yajvā khyātaḥ prājño 'nasūyakaḥ /
satyadharmamatir brahman kathaṃ brahmādhigacchati // 236.3 //
tapasā brahmacaryeṇa sarvatyāgena medhayā /
sāṃkhye vā yadi vā yoga etat pṛṣṭo vadasva naḥ // 236.4 //
manasaś cendriyāṇāṃ ca yathaikāgryam avāpyate /
yenopāyena puruṣas tat tvaṃ vyākhyātum arhasi // 236.5 //
nānyatra jñānatapasor nānyatrendriyanigrahāt /
nānyatra sarvasaṃtyāgāt siddhiṃ vindati kaścana // 236.6 //
mahābhūtāni sarvāṇi pūrvasṛṣṭiḥ svayaṃbhuvaḥ /
bhūyiṣṭhaṃ prāṇabhṛdgrāme niviṣṭāni śarīriṣu // 236.7 //
bhūmer deho jalāt sneho jyotiṣaś cakṣuṣī smṛte /
prāṇāpānāśrayo vāyuḥ koṣṭhāākāśaṃ śarīriṇām // 236.8 //
krāntau viṣṇur bale śakraḥ koṣṭhe 'gnir bhoktum icchati /
karṇayoḥ pradiśaḥ śrotre jihvāyāṃ vāk sarasvatī // 236.9 //
karṇau tvak cakṣuṣī jihvā nāsikā caiva pañcamī /
daśa tānīndriyoktāni dvārāṇy āhārasiddhaye // 236.10 //
śabdasparśau tathā rūpaṃ rasaṃ gandhaṃ ca pañcamam /
indriyārthān pṛthag vidyād indriyebhyas tu nityadā // 236.11 //
indriyāṇi mano yuṅkte avaśyān iva rājinaḥ /
manaś cāpi sadā yuṅkte bhūtātmā hṛdayāśritaḥ // 236.12 //
indriyāṇāṃ tathaivaiṣāṃ sarveṣām īśvaraṃ manaḥ /
niyame ca visarge ca bhūtātmā manasas tathā // 236.13 //
indriyāṇīndriyārthāś ca svabhāvaś cetanā manaḥ /
prāṇāpānau ca jīvaś ca nityaṃ deheṣu dehinām // 236.14 //
āśrayo nāsti sattvasya guṇaśabdo na cetanāḥ /
sattvaṃ hi tejaḥ sṛjati na guṇān vai kathaṃcana // 236.15 //
evaṃ saptadaśaṃ dehaṃ vṛtaṃ ṣoḍaśabhir guṇaiḥ /
manīṣī manasā viprāḥ paśyaty ātmānam ātmani // 236.16 //
na hy ayaṃ cakṣuṣā dṛśyo na ca sarvair apīndriyaiḥ /
manasā tu pradīptena mahān ātmā prakāśate // 236.17 //
aśabdasparśarūpaṃ tac cārasāgandham avyayam /
aśarīraṃ śarīre sve nirīkṣeta nirindriyam // 236.18 //
avyaktaṃ sarvadeheṣu martyeṣu paramārcitam /
yo 'nupaśyati sa pretya kalpate brahmabhūyataḥ // 236.19 //
vidyāvinayasaṃpannabrāhmaṇe gavi hastini /
śuni caiva śvapāke ca paṇḍitāḥ samadarśinaḥ // 236.20 //
sa hi sarveṣu bhūteṣu jaṅgameṣu dhruveṣu ca /
vasaty eko mahān ātmā yena sarvam idaṃ tatam // 236.21 //
sarvabhūteṣu cātmānaṃ sarvabhūtāni cātmani /
yadā paśyati bhūtātmā brahma saṃpadyate tadā // 236.22 //
yāvān ātmani vedātmā tāvān ātmā parātmani /
ya evaṃ satataṃ veda so 'mṛtatvāya kalpate // 236.23 //
sarvabhūtātmabhūtasya sarvabhūtahitasya ca /
devāpi mārge muhyanti apadasya padaiṣiṇaḥ // 236.24 //
śakuntānām ivākāśe matsyānām iva codake /
yathā gatir na dṛśyeta tathā jñānavidāṃ gatiḥ // 236.25 //
kālaḥ pacati bhūtāni sarvāṇy evātmanātmani /
yasmiṃs tu pacyate kālas tan na vedeha kaścana // 236.26 //
na tad ūrdhvaṃ na tiryak ca nādho na ca punaḥ punaḥ /
na madhye pratigṛhṇīte naiva kiṃcin na kaścana // 236.27 //
sarve tatsthā ime lokā bāhyam eṣāṃ na kiṃcana /
yady apy agre samāgacched yathā bāṇo guṇacyutaḥ // 236.28 //
naivāntaṃ kāraṇasyeyād yady api syān manojavaḥ /
tasmāt sūkṣmataraṃ nāsti nāsti sthūlataraṃ tathā // 236.29 //
sarvataḥpāṇipādaṃ tat sarvatokṣiśiromukham /
sarvataḥśrutimal loke sarvam āvṛtya tiṣṭhati // 236.30 //
tad evāṇor aṇutaraṃ tan mahadbhyo mahattaram /
tad antaḥ sarvabhūtānāṃ dhruvaṃ tiṣṭhan na dṛśyate // 236.31 //
akṣaraṃ ca kṣaraṃ caiva dvedhā bhāvo 'yam ātmanaḥ /
kṣaraḥ sarveṣu bhūteṣu divyaṃ tv amṛtam akṣaram // 236.32 //
navadvāraṃ puraṃ kṛtvā haṃso hi niyato vaśī /
īdṛśaḥ sarvabhūtasya sthāvarasya carasya ca // 236.33 //
hānenābhivikalpānāṃ narāṇāṃ saṃcayena ca /
śarīrāṇām ajasyāhur haṃsatvaṃ pāradarśinaḥ // 236.34 //
haṃsoktaṃ ca kṣaraṃ caiva kūṭasthaṃ yat tad akṣaram /
tad vidvān akṣaraṃ prāpya jahāti prāṇajanmanī // 236.35 //
bhavatāṃ pṛcchatāṃ viprā yathāvad iha tattvataḥ /
sāṃkhyaṃ jñānena saṃyuktaṃ yad etat kīrtitaṃ mayā // 236.36 //
yogakṛtyaṃ tu bho viprāḥ kīrtayiṣyāmy ataḥ param /
ekatvaṃ buddhimanasor indriyāṇāṃ ca sarvaśaḥ // 236.37 //
ātmano vyāpino jñānaṃ jñānam etad anuttamam /
tad etad upaśāntena dāntenādhyātmaśīlinā // 236.38 //
ātmārāmeṇa buddhena boddhavyaṃ śucikarmaṇā /
yogadoṣān samucchidya pañca yān kavayo viduḥ // 236.39 //
kāmaṃ krodhaṃ ca lobhaṃ ca bhayaṃ svapnaṃ ca pañcamam /
krodhaṃ śamena jayati kāmaṃ saṃkalpavarjanāt // 236.40 //
sattvasaṃsevanād dhīro nidrām ucchettum arhati /
dhṛtyā śiśnodaraṃ rakṣet pāṇipādaṃ ca cakṣuṣā // 236.41 //
cakṣuḥ śrotraṃ ca manasā mano vācaṃ ca karmaṇā /
apramādād bhayaṃ jahyād dambhaṃ prājñopasevanāt // 236.42 //
evam etān yogadoṣāñ jayen nityam atandritaḥ /
agnīṃś ca brāhmaṇāṃś cātha devatāḥ praṇamet sadā // 236.43 //
varjayed uddhatāṃ vācaṃ hiṃsāyuktāṃ manonugām /
brahmatejomayaṃ śukraṃ yasya sarvam idaṃ jagat // 236.44 //
etasya bhūtabhūtasya dṛṣṭaṃ sthāvarajaṅgamam /
dhyānam adhyayanaṃ dānaṃ satyaṃ hrīr ārjavaṃ kṣamā // 236.45 //
śaucaṃ caivātmanaḥ śuddhir indriyāṇāṃ ca nigrahaḥ /
etair vivardhate tejaḥ pāpmānaṃ cāpakarṣati // 236.46 //
samaḥ sarveṣu bhūteṣu labhyālabhyena vartayan /
dhūtapāpmā tu tejasvī laghvāhāro jitendriyaḥ // 236.47 //
kāmakrodhau vaśe kṛtvā niṣeved brahmaṇaḥ padam /
manasaś cendriyāṇāṃ ca kṛtvaikāgryaṃ samāhitaḥ // 236.48 //
pūrvarātre parārdhe ca dhārayen mana ātmanaḥ /
jantoḥ pañcendriyasyāsya yady ekaṃ klinnam indriyam // 236.49 //
tato 'sya sravati prajñā gireḥ pādād ivodakam /
manasaḥ pūrvam ādadyāt kūrmāṇām iva matsyahā // 236.50 //
tataḥ śrotraṃ tataś cakṣur jihvā ghrāṇaṃ ca yogavit /
tata etāni saṃyamya manasi sthāpayed yadi // 236.51 //
tathaivāpohya saṃkalpān mano hy ātmani dhārayet /
pañcendriyāṇi manasi hṛdi saṃsthāpayed yadi // 236.52 //
yadaitāny avatiṣṭhante manaḥṣaṣṭhāni cātmani /
prasīdanti ca saṃsthāyāṃ tadā brahma prakāśate // 236.53 //
vidhūma iva dīptārcir āditya iva dīptimān /
vaidyuto 'gnir ivākāśe paśyanty ātmānam ātmani // 236.54 //
sarvaṃ tatra tu sarvatra vyāpakatvāc ca dṛśyate /
taṃ paśyanti mahātmāno brāhmaṇā ye manīṣiṇaḥ // 236.55 //
dhṛtimanto mahāprājñāḥ sarvabhūtahite ratāḥ /
evaṃ parimitaṃ kālam ācaran saṃśitavrataḥ // 236.56 //
āsīno hi rahasy eko gacched akṣarasāmyatām /
pramoho bhrama āvarto ghrāṇaṃ śravaṇadarśane // 236.57 //
adbhutāni rasaḥ sparśaḥ śītoṣṇamārutākṛtiḥ /
pratibhān upasargāś ca pratisaṃgṛhya yogataḥ // 236.58 //
tāṃs tattvavid anādṛtya sāmyenaiva nivartayet /
kuryāt paricayaṃ yoge trailokye niyato muniḥ // 236.59 //
giriśṛṅge tathā caitye vṛkṣamūleṣu yojayet /
saṃniyamyendriyagrāmaṃ koṣṭhe bhāṇḍamanā iva // 236.60 //
ekāgraṃ cintayen nityaṃ yogān nodvijate manaḥ /
yenopāyena śakyeta niyantuṃ cañcalaṃ manaḥ // 236.61 //
tatra yukto niṣeveta na caiva vicalet tataḥ /
śūnyāgārāṇi caikāgro nivāsārtham upakramet // 236.62 //
nātivrajet paraṃ vācā karmaṇā manasāpi vā /
upekṣako yatāhāro labdhālabdhasamo bhavet // 236.63 //
yaś cainam abhinandeta yaś cainam abhivādayet /
samas tayoś cāpy ubhayor nābhidhyāyec chubhāśubham // 236.64 //
na prahṛṣyeta lābheṣu nālābheṣu ca cintayet /
samaḥ sarveṣu bhūteṣu sadharmā mātariśvanaḥ // 236.65 //
evaṃ svasthātmanaḥ sādhoḥ sarvatra samadarśinaḥ /
ṣaṇ māsān nityayuktasya śabdabrahmābhivartate // 236.66 //
vedanārtān parān dṛṣṭvā samaloṣṭāśmakāñcanaḥ /
evaṃ tu nirato mārgaṃ viramen na vimohitaḥ // 236.67 //
api varṇāvakṛṣṭas tu nārī vā dharmakāṅkṣiṇī /
tāv apy etena mārgeṇa gacchetāṃ paramāṃ gatim // 236.68 //
ajaṃ purāṇam ajaraṃ sanātanaṃ yam indriyātigam agocaraṃ dvijāḥ /
avekṣya cemāṃ parameṣṭhisāmyatāṃ prayānty anāvṛttigatiṃ manīṣiṇaḥ // 236.69 //
yady evaṃ vedavacanaṃ kuru karma tyajeti ca /
kāṃ diśaṃ vidyayā yānti kāṃ ca gacchanti karmaṇā // 237.1 //
etad vai śrotum icchāmas tad bhavān prabravītu naḥ /
etad anyonyavairūpyaṃ vartate pratikūlataḥ // 237.2 //
śṛṇudhvaṃ muniśārdūlā yat pṛcchadhvaṃ samāsataḥ /
karmavidyāmayau cobhau vyākhyāsyāmi kṣarākṣarau // 237.3 //
yāṃ diśaṃ vidyayā yānti yāṃ gacchanti ca karmaṇā /
śṛṇudhvaṃ sāṃprataṃ viprā gahanaṃ hy etad uttaram // 237.4 //
asti dharma iti yuktaṃ nāsti tatraiva yo vadet /
yakṣasya sādṛśyam idaṃ yakṣasyedaṃ bhaved atha // 237.5 //
dvāv imāv atha panthānau yatra vedāḥ pratiṣṭhitāḥ /
pravṛttilakṣaṇo dharmo nivṛtto vā vibhāṣitaḥ // 237.6 //
karmaṇā badhyate jantur vidyayā ca vimucyate /
tasmāt karma na kurvanti yatayaḥ pāradarśinaḥ // 237.7 //
karmaṇā jāyate pretya mūrtimān ṣoḍaśātmakaḥ /
vidyayā jāyate nityam avyaktaṃ hy akṣarātmakam // 237.8 //
karma tv eke praśaṃsanti svalpabuddhiratā narāḥ /
tena te dehajālena ramayanta upāsate // 237.9 //
ye tu buddhiṃ parāṃ prāptā dharmanaipuṇyadarśinaḥ /
na te karma praśaṃsanti kūpaṃ nadyāṃ pibann iva // 237.10 //
karmaṇāṃ phalam āpnoti sukhaduḥkhe bhavābhavau /
vidyayā tad avāpnoti yatra gatvā na śocati // 237.11 //
na mriyate yatra gatvā yatra gatvā na jāyate /
na jīryate yatra gatvā yatra gatvā na vardhate // 237.12 //
yatra tad brahma paramam avyaktam acalaṃ dhruvam /
avyākṛtam anāyāmam amṛtaṃ cādhiyogavit // 237.13 //
dvaṃdvair na yatra bādhyante mānasena ca karmaṇā /
samāḥ sarvatra maitrāś ca sarvabhūtahite ratāḥ // 237.14 //
vidyāmayo 'nyaḥ puruṣo dvijāḥ karmamayo 'paraḥ /
viprāś candrasamasparśaḥ sūkṣmayā kalayā sthitaḥ // 237.15 //
tad etad ṛṣiṇā proktaṃ vistareṇānugīyate /
na vaktuṃ śakyate draṣṭuṃ cakratantum ivāmbare // 237.16 //
ekādaśavikārātmā kalāsaṃbhārasaṃbhṛtaḥ /
mūrtimān iti taṃ vidyād viprāḥ karmaguṇātmakam // 237.17 //
devo yaḥ saṃśritas tasmin buddhīndur iva puṣkare /
kṣetrajñaṃ taṃ vijānīyān nityaṃ yogajitātmakam // 237.18 //
tamo rajaś ca sattvaṃ ca jñeyaṃ jīvaguṇātmakam /
jīvam ātmaguṇaṃ vidyād ātmānaṃ paramātmanaḥ // 237.19 //
sacetanaṃ jīvaguṇaṃ vadanti sa ceṣṭate jīvaguṇaṃ ca sarvam /
tataḥ paraṃ kṣetravido vadanti prakalpayanto bhuvanāni sapta // 237.20 //
prakṛtyās tu vikārā ye kṣetrajñās te pariśrutāḥ /
te cainaṃ na prajānanti na jānāti sa tān api // 237.21 //
taiś caiva kurute kāryaṃ manaḥṣaṣṭhair ihendriyaiḥ /
sudāntair iva saṃyantā dṛḍhaḥ paramavājibhiḥ // 237.22 //
indriyebhyaḥ parā hy arthā arthebhyaḥ paramaṃ manaḥ /
manasas tu parā buddhir buddher ātmā mahān paraḥ // 237.23 //
mahataḥ param avyaktam avyaktāt parato 'mṛtam /
amṛtān na paraṃ kiṃcit sā kāṣṭhā paramā gatiḥ // 237.24 //
evaṃ sarveṣu bhūteṣu gūḍhātmā na prakāśate /
dṛśyate tv agryayā buddhyā sūkṣmayā sūkṣmadarśibhiḥ // 237.25 //
antarātmani saṃlīya manaḥṣaṣṭhāni medhayā /
indriyair indriyārthāṃś ca bahucittam acintayan // 237.26 //
dhyāne 'pi paramaṃ kṛtvā vidyāsaṃpāditaṃ manaḥ /
anīśvaraḥ praśāntātmā tato gacchet paraṃ padam // 237.27 //
indriyāṇāṃ tu sarveṣāṃ vaśyātmā calitasmṛtiḥ /
ātmanaḥ saṃpradānena martyo mṛtyum upāśnute // 237.28 //
vihatya sarvasaṃkalpān sattve cittaṃ niveśayet /
sattve cittaṃ samāveśya tataḥ kālañjaro bhavet // 237.29 //
cittaprasādena yatir jahātīha śubhāśubham /
prasannātmātmani sthitvā sukham atyantam aśnute // 237.30 //
lakṣaṇaṃ tu prasādasya yathā svapne sukhaṃ bhavet /
nirvāte vā yathā dīpo dīpyamāno na kampate // 237.31 //
evaṃ pūrvāpare rātre yuñjann ātmānam ātmanā /
laghvāhāro viśuddhātmā paśyaty ātmānam ātmani // 237.32 //
rahasyaṃ sarvavedānām anaitihyam anāgamam /
ātmapratyāyakaṃ śāstram idaṃ putrānuśāsanam // 237.33 //
dharmākhyāneṣu sarveṣu satyākhyāneṣu yad vasu /
daśavarṣasahasrāṇi nirmathyāmṛtam uddhṛtam // 237.34 //
navanītaṃ yathā dadhnaḥ kāṣṭhād agnir yathaiva ca /
tathaiva viduṣāṃ jñānaṃ muktihetoḥ samuddhṛtam // 237.35 //
snātakānām idaṃ śāstraṃ vācyaṃ putrānuśāsanam /
tad idaṃ nāpraśāntāya nādāntāya tapasvine // 237.36 //
nāvedaviduṣe vācyaṃ tathā nānugatāya ca /
nāsūyakāyānṛjave na cānirdiṣṭakāriṇe // 237.37 //
na tarkaśāstradagdhāya tathaiva piśunāya ca /
ślāghine ślāghanīyāya praśāntāya tapasvine // 237.38 //
idaṃ priyāya putrāya śiṣyāyānugatāya tu /
rahasyadharmaṃ vaktavyaṃ nānyasmai tu kathaṃcana // 237.39 //
yad apy asya mahīṃ dadyād ratnapūrṇām imāṃ naraḥ /
idam eva tataḥ śreya iti manyeta tattvavit // 237.40 //
ato guhyatarārthaṃ tad adhyātmam atimānuṣam /
yat tan maharṣibhir dṛṣṭaṃ vedānteṣu ca gīyate // 237.41 //
tad yuṣmabhyaṃ prayacchāmi yan māṃ pṛcchata sattamāḥ /
yan me manasi varteta yas tu vo hṛdi saṃśayaḥ /
śrutaṃ bhavadbhis tat sarvaṃ kim anyat kathayāmi vaḥ // 237.42 //
adhyātmaṃ vistareṇeha punar eva vadasva naḥ /
yad adhyātmaṃ yathā vidmo bhagavann ṛṣisattama // 237.43 //
adhyātmaṃ yad idaṃ viprāḥ puruṣasyeha paṭhyate /
yuṣmabhyaṃ kathayiṣyāmi tasya vyākhyāvadhāryatām // 237.44 //
bhūmir āpas tathā jyotir vāyur ākāśam eva ca /
mahābhūtāni yaś caiva sarvabhūteṣu bhūtakṛt // 237.45 //
ākāraṃ tu bhaved yasya yasmin dehaṃ na paśyati /
ākāśādyaṃ śarīreṣu kathaṃ tad upavarṇayet /
indriyāṇāṃ guṇāḥ kecit kathaṃ tān upalakṣayet // 237.46 //
etad vo varṇayiṣyāmi yathāvad anudarśanam /
śṛṇudhvaṃ tad ihaikāgryā yathātattvaṃ yathā ca tat // 237.47 //
śabdaḥ śrotraṃ tathā khāni trayam ākāśalakṣaṇam /
prāṇaś ceṣṭā tathā sparśa ete vāyuguṇās trayaḥ // 237.48 //
rūpaṃ cakṣur vipākaś ca tridhā jyotir vidhīyate /
raso 'tha rasanaṃ svedo guṇās tv ete trayo 'mbhasām // 237.49 //
ghreyaṃ ghrāṇaṃ śarīraṃ ca bhūmer ete guṇās trayaḥ /
etāvān indriyagrāmo vyākhyātaḥ pāñcabhautikaḥ // 237.50 //
vāyoḥ sparśo raso 'dbhyaś ca jyotiṣo rūpam ucyate /
ākāśaprabhavaḥ śabdo gandho bhūmiguṇaḥ smṛtaḥ // 237.51 //
mano buddhiḥ svabhāvaś ca guṇā ete svayonijāḥ /
te guṇān ativartante guṇebhyaḥ paramā matāḥ // 237.52 //
yathā kūrma ivāṅgāni prasārya saṃniyacchati /
evam evendriyagrāmaṃ buddhiśreṣṭho niyacchati // 237.53 //
yad ūrdhvaṃ pādatalayor avārkordhvaṃ ca paśyati /
etasminn eva kṛtye sā vartate buddhir uttamā // 237.54 //
guṇais tu nīyate buddhir buddhir evendriyāṇy api /
manaḥṣaṣṭhāni sarvāṇi buddhyā bhāvāt kuto guṇāḥ // 237.55 //
indriyāṇi naraiḥ pañca ṣaṣṭhaṃ tan mana ucyate /
saptamīṃ buddhim evāhuḥ kṣetrajñaṃ viddhi cāṣṭamam // 237.56 //
cakṣur ālokanāyaiva saṃśayaṃ kurute manaḥ /
buddhir adhyavasānāya sākṣī kṣetrajña ucyate // 237.57 //
rajas tamaś ca sattvaṃ ca traya ete svayonijāḥ /
samāḥ sarveṣu bhūteṣu tān guṇān upalakṣayet // 237.58 //
tatra yat prītisaṃyuktaṃ kiṃcid ātmani lakṣayet /
praśāntam iva saṃyuktaṃ sattvaṃ tad upadhārayet // 237.59 //
yat tu saṃtāpasaṃyuktaṃ kāye manasi vā bhavet /
pravṛttaṃ raja ity evaṃ tatra cāpy upalakṣayet // 237.60 //
yat tu saṃmohasaṃyuktam avyaktaṃ viṣamaṃ bhavet /
apratarkyam avijñeyaṃ tamas tad upadhārayet // 237.61 //
praharṣaḥ prītir ānandaṃ svāmyaṃ svasthātmacittatā /
akasmād yadi vā kasmād vadanti sāttvikān guṇān // 237.62 //
abhimāno mṛṣāvādo lobho mohas tathākṣamā /
liṅgāni rajasas tāni vartante hetutattvataḥ // 237.63 //
tathā mohaḥ pramādaś ca tandrī nidrāprabodhitā /
kathaṃcid abhivartante vijñeyās tāmasā guṇāḥ // 237.64 //
manaḥ prasṛjate bhāvaṃ buddhir adhyavasāyinī /
hṛdayaṃ priyam eveha trividhā karmacodanā // 237.65 //
indriyebhyaḥ parā hy arthā arthebhyaś ca paraṃ manaḥ /
manasas tu parā buddhir buddher ātmā paraḥ smṛtaḥ // 237.66 //
buddhir ātmā manuṣyasya buddhir evātmanāyikā /
yadā vikurute bhāvaṃ tadā bhavati sā manaḥ // 237.67 //
indriyāṇāṃ pṛthagbhāvād buddhir vikurute hy anu /
śṛṇvatī bhavati śrotraṃ spṛśatī sparśa ucyate // 237.68 //
paśyantī ca bhaved dṛṣṭī rasantī rasanā bhavet /
jighrantī bhavati ghrāṇaṃ buddhir vikurute pṛthak // 237.69 //
indriyāṇi tu tāny āhus teṣāṃ vṛttyā vitiṣṭhati /
tiṣṭhati puruṣe buddhir buddhibhāvavyavasthitā // 237.70 //
kadācil labhate prītiṃ kadācid api śocati /
na sukhena ca duḥkhena kadācid iha muhyate // 237.71 //
svayaṃ bhāvātmikā bhāvāṃs trīn etān ativartate /
saritāṃ sāgaro bhartā mahāvelām ivormimān // 237.72 //
yadā prārthayate kiṃcit tadā bhavati sā manaḥ /
adhiṣṭhāne ca vai buddhyā pṛthag etāni saṃsmaret // 237.73 //
indriyāṇi ca medhyāni vicetavyāni kṛtsnaśaḥ /
sarvāṇy evānupūrveṇa yad yadā ca vidhīyate // 237.74 //
avibhāgamanā buddhir bhāvo manasi vartate /
pravartamānas tu rajaḥ sattvam apy ativartate // 237.75 //
ye vai bhāvena vartante sarveṣv eteṣu te triṣu /
anv arthān saṃpravartante rathanemim arā iva // 237.76 //
pradīpārthaṃ manaḥ kuryād indriyair buddhisattamaiḥ /
niścaradbhir yathāyogam udāsīnair yadṛcchayā // 237.77 //
evaṃsvabhāvam evedam iti buddhvā na muhyati /
aśocan saṃprahṛṣyaṃś ca nityaṃ vigatamatsaraḥ // 237.78 //
na hy ātmā śakyate draṣṭum indriyaiḥ kāmagocaraiḥ /
pravartamānair anekair durdharair akṛtātmabhiḥ // 237.79 //
teṣāṃ tu manasā raśmīn yadā samyaṅ niyacchati /
tadā prakāśate śyātmā dīpadīptā yathākṛtiḥ // 237.80 //
sarveṣām eva bhūtānāṃ tamasy upagate yathā /
prakāśaṃ bhavate sarvaṃ tathaivam upadhāryatām // 237.81 //
yathā vāricaraḥ pakṣī na lipyati jale caran /
vimuktātmā tathā yogī guṇadoṣair na lipyate // 237.82 //
evam eva kṛtaprajño na doṣair viṣayāṃś caran /
asajjamānaḥ sarveṣu na kathaṃcit pralipyate // 237.83 //
tyaktvā pūrvakṛtaṃ karma ratir yasya sadātmani /
sarvabhūtātmabhūtasya guṇasaṅgena sajjataḥ // 237.84 //
svayam ātmā prasavati guṇeṣv api kadācana /
na guṇā vidur ātmānaṃ guṇān veda sa sarvadā // 237.85 //
paridadhyād guṇānāṃ sa draṣṭā caiva yathātatham /
sattvakṣetrajñayor evam antaraṃ lakṣayen naraḥ // 237.86 //
sṛjate tu guṇān eka eko na sṛjate guṇān /
pṛthagbhūtau prakṛtyaitau saṃprayuktau ca sarvadā // 237.87 //
yathāśmanā hiraṇyasya saṃprayuktau tathaiva tau /
maśakodumbarau vāpi saṃprayuktau yathā saha // 237.88 //
iṣikā vā yathā muñje pṛthak ca saha caiva ha /
tathaiva sahitāv etau anyonyasmin pratiṣṭhitau // 237.89 //
sṛjate tu guṇān sattvaṃ kṣetrajñas tv adhitiṣṭhati /
guṇān vikriyataḥ sarvān udāsīnavad īśvaraḥ // 238.1 //
svabhāvayuktaṃ tat sarvaṃ yad imān sṛjate guṇān /
ūrṇanābhir yathā sūtraṃ sṛjate tad guṇāṃs tathā // 238.2 //
pravṛttā na nivartante pravṛttir nopalabhyate /
evam eke vyavasyanti nivṛttim iti cāpare // 238.3 //
ubhayaṃ saṃpradhāryaitad adhyavasyed yathāmati /
anenaiva vidhānena bhaved vai saṃśayo mahān // 238.4 //
anādinidhano hy ātmā taṃ buddhvā viharen naraḥ /
akrudhyann aprahṛṣyaṃś ca nityaṃ vigatamatsaraḥ // 238.5 //
ity evaṃ hṛdaye sarvo buddhicintāmayaṃ dṛḍham /
anityaṃ sukham āsīnam aśocyaṃ chinnasaṃśayaḥ // 238.6 //
tarayet pracyutāṃ pṛthvīṃ yathā pūrṇāṃ nadīṃ narāḥ /
avagāhya ca vidvāṃso viprā lolam imaṃ tathā // 238.7 //
na tu tapyati vai vidvān sthale carati tattvavit /
evaṃ vicintya cātmānaṃ kevalaṃ jñānam ātmanaḥ // 238.8 //
tāṃ tu buddhvā naraḥ sargaṃ bhūtānām āgatiṃ gatim /
samaceṣṭaś ca vai samyag labhate śamam uttamam // 238.9 //
etad dvijanmasāmagryaṃ brāhmaṇasya viśeṣataḥ /
ātmajñānasamasnehaparyāptaṃ tatparāyaṇam // 238.10 //
tattvaṃ buddhvā bhaved buddhaḥ kim anyad buddhalakṣaṇam /
vijñāyaitad vimucyante kṛtakṛtyā manīṣiṇaḥ // 238.11 //
na bhavati viduṣāṃ mahad bhayaṃ yad aviduṣāṃ sumahad bhayaṃ paratra /
nahi gatir adhikāsti kasyacid bhavati hi yā viduṣaḥ sanātanī // 238.12 //
loke mātaram asūyate naras tatra devam anirīkṣya śocate /
tatra cet kuśalo na śocate ye vidus tad ubhayaṃ kṛtākṛtam // 238.13 //
yat karoty anabhisaṃdhipūrvakaṃ tac ca nindayati yat purā kṛtam /
yat priyaṃ tad ubhayaṃ na vāpriyaṃ tasya taj janayatīha kurvataḥ // 238.14 //
yasmād dharmāt paro dharmo vidyate neha kaścana /
yo viśiṣṭaś ca bhūtebhyas tad bhavān prabravītu naḥ // 238.15 //
dharmaṃ ca saṃpravakṣyāmi purāṇam ṛṣibhiḥ stutam /
viśiṣṭaṃ sarvadharmebhyaḥ śṛṇudhvaṃ munisattamāḥ // 238.16 //
indriyāṇi pramāthīni buddhyā saṃyamya tattvataḥ /
sarvataḥ prasṛtānīha pitā bālān ivātmajān // 238.17 //
manasaś cendriyāṇāṃ cāpy aikāgryaṃ paramaṃ tapaḥ /
vijñeyaḥ sarvadharmebhyaḥ sa dharmaḥ para ucyate // 238.18 //
tāni sarvāṇi saṃdhāya manaḥṣaṣṭhāni medhayā /
ātmatṛptaḥ sa evāsīd bahucintyam acintayan // 238.19 //
gocarebhyo nivṛttāni yadā sthāsyanti veśmani /
tadā caivātmanātmānaṃ paraṃ drakṣyatha śāśvatam // 238.20 //
sarvātmānaṃ mahātmānaṃ vidhūmam iva pāvakam /
prapaśyanti mahātmānaṃ brāhmaṇā ye manīṣiṇaḥ // 238.21 //
yathā puṣpaphalopeto bahuśākho mahādrumaḥ /
ātmano nābhijānīte kva me puṣpaṃ kva me phalam // 238.22 //
evam ātmā na jānīte kva gamiṣye kuto 'nv aham /
anyo hy asyāntarātmāsti yaḥ sarvam anupaśyati // 238.23 //
jñānadīpena dīptena paśyaty ātmānam ātmanā /
dṛṣṭvātmānaṃ tathā yūyaṃ virāgā bhavata dvijāḥ // 238.24 //
vimuktāḥ sarvapāpebhyo muktatvaca ivoragāḥ /
parāṃ buddhim avāpyehāpy acintā vigatajvarāḥ // 238.25 //
sarvataḥsrotasaṃ ghorāṃ nadīṃ lokapravāhiṇīm /
pañcendriyagrāhavatīṃ manaḥsaṃkalparodhasam // 238.26 //
lobhamohatṛṇacchannāṃ kāmakrodhasarīsṛpām /
satyatīrthānṛtakṣobhāṃ krodhapaṅkāṃ saridvarām // 238.27 //
avyaktaprabhavāṃ śīghrāṃ kāmakrodhasamākulām /
prataradhvaṃ nadīṃ buddhyā dustarām akṛtātmabhiḥ // 238.28 //
saṃsārasāgaragamāṃ yonipātāladustarām /
ātmajanmodbhavāṃ tāṃ tu jihvāvartadurāsadām // 238.29 //
yāṃ taranti kṛtaprajñā dhṛtimanto manīṣiṇaḥ /
tāṃ tīrṇaḥ sarvato mukto vidhūtātmātmavāñ śuciḥ // 238.30 //
uttamāṃ buddhim āsthāya brahmabhūyāya kalpate /
uttīrṇaḥ sarvasaṃkleśān prasannātmā vikalmaṣaḥ // 238.31 //
bhūyiṣṭhānīva bhūtāni sarvasthānān nirīkṣya ca /
akrudhyann aprasīdaṃś ca nanṛśaṃsamatis tathā // 238.32 //
tato drakṣyatha sarveṣāṃ bhūtānāṃ prabhavāpyayam /
etad dhi sarvadharmebhyo viśiṣṭaṃ menire budhāḥ // 238.33 //
dharmaṃ dharmabhṛtāṃ śreṣṭhā munayaḥ satyadarśinaḥ /
ātmāno vyāpino viprā iti putrānuśāsanam // 238.34 //
prayatāya pravaktavyaṃ hitāyānugatāya ca /
ātmajñānam idaṃ guhyaṃ sarvaguhyatamaṃ mahat // 238.35 //
abravaṃ yad ahaṃ viprā ātmasākṣikam añjasā /
naiva strī na pumān evaṃ na caivedaṃ napuṃsakam // 238.36 //
aduḥkham asukhaṃ brahma bhūtabhavyabhavātmakam /
naitaj jñātvā pumān strī vā punarbhavam avāpnuyāt // 238.37 //
yathā matāni sarvāṇi tathaitāni yathā tathā /
kathitāni mayā viprā bhavanti na bhavanti ca // 238.38 //
tatprītiyuktena guṇānvitena putreṇa satputradayānvitena /
dṛṣṭvā hitaṃ prītamanā yadarthaṃ brūyāt sutasyeha yad uktam etat // 238.39 //
mokṣaḥ pitāmahenokta upāyān nānupāyataḥ /
tam upāyaṃ yathānyāyaṃ śrotum icchāmahe mune // 238.40 //
asmāsu tan mahāprājñā yuktaṃ nipuṇadarśanam /
yadupāyena sarvārthān mṛgayadhvaṃ sadānaghāḥ // 238.41 //
ghaṭopakaraṇe buddhir ghaṭotpattau na sā matā /
evaṃ dharmādyupāyārthe nānyadharmeṣu kāraṇam // 238.42 //
pūrve samudre yaḥ panthā na sa gacchati paścimam /
ekaḥ panthā hi mokṣasya tac chṛṇudhvaṃ mamānaghāḥ // 238.43 //
kṣamayā krodham ucchindyāt kāmaṃ saṃkalpavarjanāt /
sattvasaṃsevanād dhīro nidrām ucchettum arhati // 238.44 //
apramādād bhayaṃ rakṣed rakṣet kṣetraṃ ca saṃvidam /
icchāṃ dveṣaṃ ca kāmaṃ ca dhairyeṇa vinivartayet // 238.45 //
nidrāṃ ca pratibhāṃ caiva jñānābhyāsena tattvavit /
upadravāṃs tathā yogī hitajīrṇamitāśanāt // 238.46 //
lobhaṃ mohaṃ ca saṃtoṣād viṣayāṃs tattvadarśanāt /
anukrośād adharmaṃ ca jayed dharmam upekṣayā // 238.47 //
āyatyā ca jayed āśāṃ sāmarthyaṃ saṅgavarjanāt /
anityatvena ca snehaṃ kṣudhāṃ yogena paṇḍitaḥ // 238.48 //
kāruṇyenātmanātmānaṃ tṛṣṇāṃ ca paritoṣataḥ /
utthānena jayet tandrāṃ vitarkaṃ niścayāj jayet // 238.49 //
maunena bahubhāṣāṃ ca śauryeṇa ca bhayaṃ jayet /
yacched vāṅmanasī buddhyā tāṃ yacchej jñānacakṣuṣā // 238.50 //
jñānam ātmā mahān yacchet taṃ yacchec chāntir ātmanaḥ /
tad etad upaśāntena boddhavyaṃ śucikarmaṇā // 238.51 //
yogadoṣān samucchidya pañca yān kavayo viduḥ /
kāmaṃ krodhaṃ ca lobhaṃ ca bhayaṃ svapnaṃ ca pañcamam // 238.52 //
parityajya niṣeveta yathāvad yogasādhanāt /
dhyānam adhyayanaṃ dānaṃ satyaṃ hrīr ārjavaṃ kṣamā // 238.53 //
śaucam ācārataḥ śuddhir indriyāṇāṃ ca saṃyamaḥ /
etair vivardhate tejaḥ pāpmānam upahanti ca // 238.54 //
sidhyanti cāsya saṃkalpā vijñānaṃ ca pravartate /
dhūtapāpaḥ sa tejasvī laghvāhāro jitendriyaḥ // 238.55 //
kāmakrodhau vaśe kṛtvā nirviśed brahmaṇaḥ padam /
amūḍhatvam asaṅgitvaṃ kāmakrodhavivarjanam // 238.56 //
adainyam anudīrṇatvam anudvego hy avasthitiḥ /
eṣa mārgo hi mokṣasya prasanno vimalaḥ śuciḥ /
tathā vākkāyamanasāṃ niyamāḥ kāmato 'vyayāḥ // 238.57 //
sāṃkhyaṃ yogasya no vipra viśeṣaṃ vaktum arhasi /
tava dharmajña sarvaṃ hi viditaṃ munisattama // 239.1 //
sāṃkhyāḥ sāṃkhyaṃ praśaṃsanti yogān yogaviduttamāḥ /
vadanti kāraṇaiḥ śreṣṭhaiḥ svapakṣodbhavanāya vai // 239.2 //
anīśvaraḥ kathaṃ mucyed ity evaṃ munisattamāḥ /
vadanti kāraṇaiḥ śreṣṭhaṃ yogaṃ samyaṅ manīṣiṇaḥ // 239.3 //
vadanti kāraṇaṃ vedaṃ sāṃkhyaṃ samyag dvijātayaḥ /
vijñāyeha gatīḥ sarvā virakto viṣayeṣu yaḥ // 239.4 //
ūrdhvaṃ sa dehāt suvyaktaṃ vimucyed iti nānyathā /
etad āhur mahāprājñāḥ sāṃkhyaṃ vai mokṣadarśanam // 239.5 //
svapakṣe kāraṇaṃ grāhyaṃ samarthaṃ vacanaṃ hitam /
śiṣṭānāṃ hi mataṃ grāhyaṃ bhavadbhiḥ śiṣṭasaṃmataiḥ // 239.6 //
pratyakṣaṃ hetavo yogāḥ sāṃkhyāḥ śāstraviniścayāḥ /
ubhe caite mate tattve samavete dvijottamāḥ // 239.7 //
ubhe caite mate jñāte munīndrāḥ śiṣṭasaṃmate /
anuṣṭhite yathāśāstraṃ nayetāṃ paramāṃ gatim // 239.8 //
tulyaṃ śaucaṃ tayor yuktaṃ dayā bhūteṣu cānaghāḥ /
vratānāṃ dhāraṇaṃ tulyaṃ darśanaṃ tv asamaṃ tayoḥ // 239.9 //
yadi tulyaṃ vrataṃ śaucaṃ dayā cātra mahāmune /
tulyaṃ taddarśanaṃ kasmāt tan no brūhi dvijottama // 239.10 //
rāgaṃ mohaṃ tathā snehaṃ kāmaṃ krodhaṃ ca kevalam /
yogāsthiroditān doṣān pañcaitān prāpnuvanti tān // 239.11 //
yathā vānimiṣāḥ sthūlaṃ jālaṃ chittvā punar jalam /
prāpnuvanti tathā yogāt tat padaṃ vītakalmaṣāḥ // 239.12 //
tathaiva vāgurāṃ chittvā balavanto yathā mṛgāḥ /
prāpnuyur vimalaṃ mārgaṃ vimuktāḥ sarvabandhanaiḥ // 239.13 //
lobhajāni tathā viprā bandhanāni balānvitaḥ /
chittvā yogāt paraṃ mārgaṃ gacchanti vimalaṃ śubham // 239.14 //
acalās tv āvilā viprā vāgurāsu tathāpare /
vinaśyanti na saṃdehas tadvad yogabalād ṛte // 239.15 //
balahīnāś ca viprendrā yathā jālaṃ gatā dvijāḥ /
bandhaṃ na gacchanty anaghā yogās te tu sudurlabhāḥ // 239.16 //
yathā ca śakunāḥ sūkṣmaṃ prāpya jālam ariṃdamāḥ /
tatrāśaktā vipadyante mucyante tu balānvitāḥ // 239.17 //
karmajair bandhanair baddhās tadvad yogaparā dvijāḥ /
abalā na vimucyante mucyante ca balānvitāḥ // 239.18 //
alpakaś ca yathā viprā vahniḥ śāmyati durbalaḥ /
ākrānta indhanaiḥ sthūlais tadvad yogabalaḥ smṛtaḥ // 239.19 //
sa eva ca tadā viprā vahnir jātabalaḥ punaḥ /
samīraṇagataḥ kṛtsnāṃ dahet kṣipraṃ mahīm imām // 239.20 //
tattvajñānabalo yogī dīptatejā mahābalaḥ /
antakāla ivādityaḥ kṛtsnaṃ saṃśoṣayej jagat // 239.21 //
durbalaś ca yathā viprāḥ srotasā hriyate naraḥ /
balahīnas tathā yogī viṣayair hriyate ca saḥ // 239.22 //
tad eva tu yathā sroto viṣkambhayati vāraṇaḥ /
tadvad yogabalaṃ labdhvā na bhaved viṣayair hṛtaḥ // 239.23 //
viśanti vā vaśād vātha yogād yogabalānvitāḥ /
prajāpatīn manūn sarvān mahābhūtāni ceśvarāḥ // 239.24 //
na yamo nāntakaḥ kruddho na mṛtyur bhīmavikramaḥ /
viśante tad dvijāḥ sarve yogasyāmitatejasaḥ // 239.25 //
ātmanāṃ ca sahasrāṇi bahūni dvijasattamāḥ /
yogaṃ kuryād balaṃ prāpya taiś ca sarvair mahīṃ caret // 239.26 //
prāpnuyād viṣayān kaścit punaś cograṃ tapaś caret /
saṃkṣipyec ca punar viprāḥ sūryas tejoguṇān iva // 239.27 //
balasthasya hi yogasya balārthaṃ munisattamāḥ /
vimokṣaprabhavaṃ viṣṇum upapannam asaṃśayam // 239.28 //
balāni yogaproktāni mayaitāni dvijottamāḥ /
nidarśanārthaṃ sūkṣmāṇi vakṣyāmi ca punar dvijāḥ // 239.29 //
ātmanaś ca samādhāne dhāraṇāṃ prati vā dvijāḥ /
nidarśanāni sūkṣmāṇi śṛṇudhvaṃ munisattamāḥ // 239.30 //
apramatto yathā dhanvī lakṣyaṃ hanti samāhitaḥ /
yuktaḥ samyak tathā yogī mokṣaṃ prāpnoty asaṃśayam // 239.31 //
snehapātre yathā pūrṇe mana ādhāya niścalam /
puruṣo yukta ārohet sopānaṃ yuktamānasaḥ // 239.32 //
muktas tathāyam ātmānaṃ yogaṃ tadvat suniścalam /
karoty amalam ātmānaṃ bhāskaropamadarśane // 239.33 //
yathā ca nāvaṃ viprendrāḥ karṇadhāraḥ samāhitaḥ /
mahārṇavagatāṃ śīghraṃ nayed viprāṃs tu pattanam // 239.34 //
tadvad ātmasamādhānaṃ yukto yogena yogavit /
durgamaṃ sthānam āpnoti hitvā deham imaṃ dvijāḥ // 239.35 //
sārathiś ca yathā yuktaḥ sadaśvān susamāhitaḥ /
deśam iṣṭaṃ nayaty āśu dhanvinaṃ puruṣarṣabham // 239.36 //
tathaiva ca dvijā yogī dhāraṇāsu samāhitaḥ /
prāpnoty āśu paraṃ sthānaṃ lakṣyamukta ivāśugaḥ // 239.37 //
āviśyātmani cātmānaṃ yo 'vatiṣṭhati so 'calaḥ /
pāśaṃ hatveva mīnānāṃ padam āpnoti so 'jaram // 239.38 //
nābhyāṃ śīrṣe ca kukṣau ca hṛdi vakṣasi pārśvayoḥ /
darśane śravaṇe vāpi ghrāṇe cāmitavikramaḥ // 239.39 //
sthāneṣv eteṣu yo yogī mahāvratasamāhitaḥ /
ātmanā sūkṣmam ātmānaṃ yuṅkte samyag dvijottamāḥ // 239.40 //
suśīghram acalaprakhyaṃ karma dagdhvā śubhāśubham /
uttamaṃ yogam āsthāya yadīcchati vimucyate // 239.41 //
āhārān kīdṛśān kṛtvā kāni jitvā ca sattama /
yogī balam avāpnoti tad bhavān vaktum arhati // 239.42 //
kaṇānāṃ bhakṣaṇe yuktaḥ piṇyākasya ca bho dvijāḥ /
snehānāṃ varjane yukto yogī balam avāpnuyāt // 239.43 //
bhuñjāno yāvakaṃ rūkṣaṃ dīrghakālaṃ dvijottamāḥ /
ekāhārī viśuddhātmā yogī balam avāpnuyāt // 239.44 //
pakṣān māsān ṛtūṃś citrān saṃcaraṃś ca guhās tathā /
apaḥ pītvā payomiśrā yogī balam avāpnuyāt // 239.45 //
akhaṇḍam api vā māsaṃ satataṃ munisattamāḥ /
upoṣya samyak śuddhātmā yogī balam avāpnuyāt // 239.46 //
kāmaṃ jitvā tathā krodhaṃ śītoṣṇaṃ varṣam eva ca /
bhayaṃ śokaṃ tathā svāpaṃ pauruṣān viṣayāṃs tathā // 239.47 //
aratiṃ durjayāṃ caiva ghorāṃ dṛṣṭvā ca bho dvijāḥ /
sparśaṃ nidrāṃ tathā tandrāṃ durjayāṃ munisattamāḥ // 239.48 //
dīpayanti mahātmānaṃ sūkṣmam ātmānam ātmanā /
vītarāgā mahāprājñā dhyānādhyayanasaṃpadā // 239.49 //
durgas tv eṣa mataḥ panthā brāhmaṇānāṃ vipaścitām /
yaḥ kaścid vrajati kṣipraṃ kṣemeṇa munipuṃgavāḥ // 239.50 //
yathā kaścid vanaṃ ghoraṃ bahusarpasarīsṛpam /
śvabhravat toyahīnaṃ ca durgamaṃ bahukaṇṭakam // 239.51 //
abhaktam aṭavīprāyaṃ dāvadagdhamahīruham /
panthānaṃ taskarākīrṇaṃ kṣemeṇābhipatet tathā // 239.52 //
yogamārgaṃ samāsādya yaḥ kaścid vrajate dvijaḥ /
kṣemeṇoparamen mārgād bahudoṣo 'pi saṃmataḥ // 239.53 //
āstheyaṃ kṣuradhārāsu niśitāsu dvijottamāḥ /
dhāraṇā sā tu yogasya durgeyam akṛtātmabhiḥ // 239.54 //
viṣamā dhāraṇā viprā yānti vai na śubhāṃ gatim /
netṛhīnā yathā nāvaḥ puruṣāṇāṃ tu vai dvijāḥ // 239.55 //
yas tu tiṣṭhati yogādhau dhāraṇāsu yathāvidhi /
maraṇaṃ janmaduḥkhitvaṃ sukhitvaṃ sa viśiṣyate // 239.56 //
nānāśāstreṣu niyataṃ nānāmuniniṣevitam /
paraṃ yogasya panthānaṃ niścitaṃ taṃ dvijātiṣu // 239.57 //
paraṃ hi tad brahmamayaṃ munīndrā brahmāṇam īśaṃ varadaṃ ca viṣṇum /
bhavaṃ ca dharmaṃ ca mahānubhāvaṃ yad brahmaputrān sumahānubhāvān // 239.58 //
tamaś ca kaṣṭaṃ sumahad rajaś ca sattvaṃ ca śuddhaṃ prakṛtiṃ parāṃ ca /
siddhiṃ ca devīṃ varuṇasya patnīṃ tejaś ca kṛtsnaṃ sumahac ca dhairyam // 239.59 //
tārādhipaṃ khe vimalaṃ sutāraṃ viśvāṃś ca devān uragān pitṝṃś ca /
śailāṃś ca kṛtsnān udadhīṃś ca vācalān nadīś ca sarvāḥ sanagāṃś ca nāgān // 239.60 //
sādhyāṃs tathā yakṣagaṇān diśaś ca gandharvasiddhān puruṣān striyaś ca /
parasparaṃ prāpya mahān mahātmā viśeta yogī nacirād vimuktaḥ // 239.61 //
kathā ca yā vipravarāḥ prasaktā daive mahāvīryamatau śubheyam /
yogān sa sarvān anubhūya martyā nārāyaṇaṃ taṃ drutam āpnuvanti // 239.62 //
samyak kriyeyaṃ viprendra varṇitā śiṣṭasaṃmatā /
yogamārgo yathānyāyaṃ śiṣyāyeha hitaiṣiṇā // 240.1 //
sāṃkhye tv idānīṃ dharmasya vidhiṃ prabrūhi tattvataḥ /
triṣu lokeṣu yaj jñānaṃ sarvaṃ tad viditaṃ hi te // 240.2 //
śṛṇudhvaṃ munayaḥ sarvam ākhyānaṃ viditātmanām /
vihitaṃ yatibhir vṛddhaiḥ kapilādibhir īśvaraiḥ // 240.3 //
yasmin suvibhramāḥ kecid dṛśyante munisattamāḥ /
guṇāś ca yasmin bahavo doṣahāniś ca kevalā // 240.4 //
jñānena parisaṃkhyāya sadoṣān viṣayān dvijāḥ /
mānuṣān durjayān kṛtsnān paiśācān viṣayāṃs tathā // 240.5 //
viṣayān auragāñ jñātvā gandharvaviṣayāṃs tathā /
pitṝṇāṃ viṣayāñ jñātvā tiryaktvaṃ caratāṃ dvijāḥ // 240.6 //
suparṇaviṣayāñ jñātvā marutāṃ viṣayāṃs tathā /
maharṣiviṣayāṃś caiva rājarṣiviṣayāṃs tathā // 240.7 //
āsurān viṣayāñ jñātvā vaiśvadevāṃs tathaiva ca /
devarṣiviṣayāñ jñātvā yogānām api vai parān // 240.8 //
viṣayāṃś ca pramāṇasya brahmaṇo viṣayāṃs tathā /
āyuṣaś ca paraṃ kālaṃ lokair vijñāya tattvataḥ // 240.9 //
sukhasya ca paraṃ kālaṃ vijñāya munisattamāḥ /
prāptakāle ca yad duḥkhaṃ patatāṃ viṣayaiṣiṇām // 240.10 //
tiryaktve patatāṃ viprās tathaiva narakeṣu yat /
svargasya ca guṇāñ jñātvā doṣān sarvāṃś ca bho dvijāḥ // 240.11 //
vedavāde ca ye doṣā guṇā ye cāpi vaidikāḥ /
jñānayoge ca ye doṣā jñānayoge ca ye guṇāḥ // 240.12 //
sāṃkhyajñāne ca ye doṣāṃs tathaiva ca guṇā dvijāḥ /
sattvaṃ daśaguṇaṃ jñātvā rajo navaguṇaṃ tathā // 240.13 //
tamaś cāṣṭaguṇaṃ jñātvā buddhiṃ saptaguṇāṃ tathā /
ṣaḍguṇaṃ ca nabho jñātvā tamaś ca triguṇaṃ mahat // 240.14 //
dviguṇaṃ ca rajo jñātvā sattvaṃ caikaguṇaṃ punaḥ /
mārgaṃ vijñāya tattvena pralayaprekṣaṇena tu // 240.15 //
jñānavijñānasaṃpannāḥ kāraṇair bhāvitātmabhiḥ /
prāpnuvanti śubhaṃ mokṣaṃ sūkṣmā iva nabhaḥ param // 240.16 //
rūpeṇa dṛṣṭiṃ saṃyuktāṃ ghrāṇaṃ gandhaguṇena ca /
śabdagrāhyaṃ tathā śrotraṃ jihvāṃ rasaguṇena ca // 240.17 //
tvacaṃ sparśaṃ tathā śakyaṃ vāyuṃ caiva tadāśritam /
mohaṃ tamasi saṃyuktaṃ lobhaṃ moheṣu saṃśritam // 240.18 //
viṣṇuṃ krānte bale śakraṃ koṣṭhe saktaṃ tathānalam /
apsu devīṃ samāyuktām āpas tejasi saṃśritāḥ // 240.19 //
tejo vāyau tu saṃyuktaṃ vāyuṃ nabhasi cāśritam /
nabho mahati saṃyuktaṃ tamo mahasi saṃsthitam // 240.20 //
rajaḥ sattvaṃ tathā saktaṃ sattvaṃ saktaṃ tathātmani /
saktam ātmānam īśe ca deve nārāyaṇe tathā // 240.21 //
devaṃ mokṣe ca saṃyuktaṃ tato mokṣaṃ ca na kvacit /
jñātvā sattvaguṇaṃ dehaṃ vṛtaṃ ṣoḍaśabhir guṇaiḥ // 240.22 //
svabhāvaṃ bhāvanāṃ caiva jñātvā dehasamāśritām /
madhyastham iva cātmānaṃ pāpaṃ yasmin na vidyate // 240.23 //
dvitīyaṃ karma vai jñātvā viprendrā viṣayaiṣiṇām /
indriyāṇīndriyārthāṃś ca sarvān ātmani saṃśritān // 240.24 //
durlabhatvaṃ ca mokṣasya vijñāya śrutipūrvakam /
prāṇāpānau samānaṃ ca vyānodānau ca tattvataḥ // 240.25 //
ādyaṃ caivānilaṃ jñātvā prabhavaṃ cānilaṃ punaḥ /
saptadhā tāṃs tathā śeṣān saptadhā vidhivat punaḥ // 240.26 //
prajāpatīn ṛṣīṃś caiva sargāṃś ca subahūn varān /
saptarṣīṃś ca bahūñ jñātvā rājarṣīṃś ca paraṃtapān // 240.27 //
surarṣīn marutaś cānyān brahmarṣīn sūryasaṃnibhān /
aiśvaryāc cyāvitān dṛṣṭvā kālena mahatā dvijāḥ // 240.28 //
mahatāṃ bhūtasaṃghānāṃ śrutvā nāśaṃ ca bho dvijāḥ /
gatiṃ vācāṃ śubhāṃ jñātvā arcārhāḥ pāpakarmaṇām // 240.29 //
vaitaraṇyāṃ ca yad duḥkhaṃ patitānāṃ yamakṣaye /
yoniṣu ca vicitrāsu saṃcārān aśubhāṃs tathā // 240.30 //
jaṭhare cāśubhe vāsaṃ śoṇitodakabhājane /
śleṣmamūtrapurīṣe ca tīvragandhasamanvite // 240.31 //
śukraśoṇitasaṃghāte majjāsnāyuparigrahe /
śirāśatasamākīrṇe navadvāre pure 'tha vai // 240.32 //
vijñāya hitam ātmānaṃ yogāṃś ca vividhān dvijāḥ /
tāmasānāṃ ca jantūnāṃ ramaṇīyānṛtātmanām // 240.33 //
sāttvikānāṃ ca jantūnāṃ kutsitaṃ munisattamāḥ /
garhitaṃ mahatām arthe sāṃkhyānāṃ viditātmanām // 240.34 //
upaplavāṃs tathā ghorāñ śaśinas tejasas tathā /
tārāṇāṃ patanaṃ dṛṣṭvā nakṣatrāṇāṃ ca paryayam // 240.35 //
dvaṃdvānāṃ viprayogaṃ ca vijñāya kṛpaṇaṃ dvijāḥ /
anyonyabhakṣaṇaṃ dṛṣṭvā bhūtānām api cāśubham // 240.36 //
bālye mohaṃ ca vijñāya pakṣadehasya cāśubham /
rāgaṃ mohaṃ ca saṃprāptaṃ kvacit sattvaṃ samāśritam // 240.37 //
sahasreṣu naraḥ kaścin mokṣabuddhiṃ samāśritaḥ /
durlabhatvaṃ ca mokṣasya vijñānaṃ śrutipūrvakam // 240.38 //
bahumānam alabdheṣu labdhe madhyasthatāṃ punaḥ /
viṣayāṇāṃ ca daurātmyaṃ vijñāya ca punar dvijāḥ // 240.39 //
gatāsūnāṃ ca sattvānāṃ dehān bhittvā tathā śubhān /
vāsaṃ kuleṣu jantūnāṃ maraṇāya dhṛtātmanām // 240.40 //
sāttvikānāṃ ca jantūnāṃ duḥkhaṃ vijñāya bho dvijāḥ /
brahmaghnānāṃ gatiṃ jñātvā patitānāṃ sudāruṇām // 240.41 //
surāpāne ca saktānāṃ brāhmaṇānāṃ durātmanām /
gurudāraprasaktānāṃ gatiṃ vijñāya cāśubhām // 240.42 //
jananīṣu ca vartante yena samyag dvijottamāḥ /
sadevakeṣu lokeṣu yena vartanti mānavāḥ // 240.43 //
tena jñānena vijñāya gatiṃ cāśubhakarmaṇām /
tiryagyonigatānāṃ ca vijñāya ca gatīḥ pṛthak // 240.44 //
vedavādāṃs tathā citrān ṛtūnāṃ paryayāṃs tathā /
kṣayaṃ saṃvatsarāṇāṃ ca māsānāṃ ca kṣayaṃ tathā // 240.45 //
pakṣakṣayaṃ tathā dṛṣṭvā divasānāṃ ca saṃkṣayam /
kṣayaṃ vṛddhiṃ ca candrasya dṛṣṭvā pratyakṣatas tathā // 240.46 //
vṛddhiṃ dṛṣṭvā samudrāṇāṃ kṣayaṃ teṣāṃ tathā punaḥ /
kṣayaṃ dhanānāṃ dṛṣṭvā ca punar vṛddhiṃ tathaiva ca // 240.47 //
saṃyogānāṃ tathā dṛṣṭvā yugānāṃ ca viśeṣataḥ /
dehavaiklavyatāṃ caiva samyag vijñāya tattvataḥ // 240.48 //
ātmadoṣāṃś ca vijñāya sarvān ātmani saṃsthitān /
svadehād utthitān gandhāṃs tathā vijñāya cāśubhān // 240.49 //
kān utpātabhavān doṣān paśyasi brahmavittama /
etaṃ naḥ saṃśayaṃ kṛtsnaṃ vaktum arhasy aśeṣataḥ // 240.50 //
pañca doṣān dvijā dehe pravadanti manīṣiṇaḥ /
mārgajñāḥ kāpilāḥ sāṃkhyāḥ śṛṇudhvaṃ munisattamāḥ // 240.51 //
kāmakrodhau bhayaṃ nidrā pañcamaḥ śvāsa ucyate /
ete doṣāḥ śarīreṣu dṛśyante sarvadehinām // 240.52 //
chindanti kṣamayā krodhaṃ kāmaṃ saṃkalpavarjanāt /
sattvasaṃsevanān nidrām apramādād bhayaṃ tathā // 240.53 //
chindanti pañcamaṃ śvāsam alpāhāratayā dvijāḥ /
guṇān guṇaśatair jñātvā doṣān doṣaśatair api // 240.54 //
hetūn hetuśataiś citraiś citrān vijñāya tattvataḥ /
apāṃ phenopamaṃ lokaṃ viṣṇor māyāśataiḥ kṛtam // 240.55 //
citrabhittipratīkāśaṃ nalasāram anarthakam /
tamaḥsaṃbhramitaṃ dṛṣṭvā varṣabudbudasaṃnibham // 240.56 //
nāśaprāyaṃ sukhādhānaṃ nāśottaramahābhayam /
rajas tamasi saṃmagnaṃ paṅke dvipam ivāvaśam // 240.57 //
sāṃkhyā viprā mahāprājñās tyaktvā snehaṃ prajākṛtam /
jñānajñeyena sāṃkhyena vyāpinā mahatā dvijāḥ // 240.58 //
rājasān aśubhān gandhāṃs tāmasāṃś ca tathāvidhān /
puṇyāṃś ca sāttvikān gandhān sparśajān dehasaṃśritān // 240.59 //
chittvātmajñānaśastreṇa tapodaṇḍena sattamāḥ /
tato duḥkhādikaṃ ghoraṃ cintāśokamahāhradam // 240.60 //
vyādhimṛtyumahāghoraṃ mahābhayamahoragam /
tamaḥkūrmaṃ rajomīnaṃ prajñayā saṃtaranty uta // 240.61 //
snehapaṅkaṃ jarādurgaṃ sparśadvīpaṃ dvijottamāḥ /
karmāgādhaṃ satyatīraṃ sthitaṃ vratamanīṣiṇaḥ // 240.62 //
harṣasaṃghamahāvegaṃ nānārasasamākulam /
nānāprītimahāratnaṃ duḥkhajvarasamīritam // 240.63 //
śokatṛṣṇāmahāvartaṃ tīkṣṇavyādhimahārujam /
asthisaṃghātasaṃghaṭṭaṃ śleṣmayogaṃ dvijottamāḥ // 240.64 //
dānamuktākaraṃ ghoraṃ śoṇitodgāravidrumam /
hasitotkruṣṭanirghoṣaṃ nānājñānasuduṣkaram // 240.65 //
rodanāśrumalakṣāraṃ saṅgayogaparāyaṇam /
pralabdhvā janmaloko yaṃ putrabāndhavapattanam // 240.66 //
ahiṃsāsatyamaryādaṃ prāṇayogamayormilam /
vṛndānugāminaṃ kṣīraṃ sarvabhūtapayodadhim // 240.67 //
mokṣadurlabhaviṣayaṃ vāḍavāsukhasāgaram /
taranti yatayaḥ siddhā jñānayogena cānaghāḥ // 240.68 //
tīrtvā ca dustaraṃ janma viśanti vimalaṃ nabhaḥ /
tatas tān sukṛtīñ jñātvā sūryo vahati raśmibhiḥ // 240.69 //
padmatantuvad āviśya pravahan viṣayān dvijāḥ /
tatra tān pravaho vāyuḥ pratigṛhṇāti cānaghāḥ // 240.70 //
vītarāgān yatīn siddhān vīryayuktāṃs tapodhanān /
sūkṣmaḥ śītaḥ sugandhaś ca sukhasparśaś ca bho dvijāḥ // 240.71 //
saptānāṃ marutāṃ śreṣṭho lokān gacchati yaḥ śubhān /
sa tān vahati viprendrā nabhasaḥ paramāṃ gatim // 240.72 //
nabho vahati lokeśān rajasaḥ paramāṃ gatim /
rajo vahati viprendrāḥ sattvasya paramāṃ gatim // 240.73 //
sattvaṃ vahati śuddhātmā paraṃ nārāyaṇaṃ prabhum /
prabhur vahati śuddhātmā paramātmānam ātmanā // 240.74 //
paramātmānam āsādya tadbhūtā yatayo 'malāḥ /
amṛtatvāya kalpante na nivartanti ca dvijāḥ // 240.75 //
paramā sā gatir viprā nirdvaṃdvānāṃ mahātmanām /
satyārjavaratānāṃ vai sarvabhūtadayāvatām // 240.76 //
sthānam uttamam āsādya bhagavantaṃ sthiravratāḥ /
ājanmamaraṇaṃ vā te ramante tatra vā na vā // 240.77 //
yad atra tathyaṃ tattvaṃ no yathāvad vaktum arhasi /
tvadṛte mānavaṃ nānyaṃ praṣṭum arhāma sattama // 240.78 //
mokṣadoṣo mahān eṣa prāpya siddhiṃ gatān ṛṣīn /
yadi tatraiva vijñāne vartante yatayaḥ pare // 240.79 //
pravṛttilakṣaṇaṃ dharmaṃ paśyāma paramaṃ dvija /
magnasya hi pare jñāne kiṃtu duḥkhāntaraṃ bhavet // 240.80 //
yathānyāyaṃ muniśreṣṭhāḥ praśnaḥ pṛṣṭaś ca saṃkaṭaḥ /
budhānām api saṃmohaḥ praśne 'smin munisattamāḥ // 240.81 //
atrāpi tattvaṃ paramaṃ śṛṇudhvaṃ vacanaṃ mama /
buddhiś ca paramā yatra kapilānāṃ mahātmanām // 240.82 //
indriyāṇy api budhyante svadehaṃ dehināṃ dvijāḥ /
karaṇāny ātmanas tāni sūkṣmaṃ paśyanti tais tu saḥ // 240.83 //
ātmanā viprahīṇāni kāṣṭhakuḍyasamāni tu /
vinaśyanti na saṃdeho velā iva mahārṇave // 240.84 //
indriyaiḥ saha suptasya dehino dvijasattamāḥ /
sūkṣmaś carati sarvatra nabhasīva samīraṇaḥ // 240.85 //
sa paśyati yathānyāyaṃ smṛtvā spṛśati cānaghāḥ /
budhyamāno yathāpūrvam akhileneha bho dvijāḥ // 240.86 //
indriyāṇi ha sarvāṇi sve sve sthāne yathāvidhi /
anīśatvāt pralīyante sarpā viṣahatā iva // 240.87 //
indriyāṇāṃ tu sarveṣāṃ svasthāneṣv eva sarvaśaḥ /
ākramya gatayaḥ sūkṣmā varaty ātmā na saṃśayaḥ // 240.88 //
sattvasya ca guṇān kṛtsnān rajasaś ca guṇān punaḥ /
guṇāṃś ca tamasaḥ sarvān guṇān buddheś ca sattamāḥ // 240.89 //
guṇāṃś ca manasaś cāpi nabhasaś ca guṇāṃs tathā /
guṇān vāyoś ca sarvajñāḥ snehajāṃś ca guṇān punaḥ // 240.90 //
apāṃ guṇās tathā viprāḥ pārthivāṃś ca guṇān api /
sarvān eva guṇair vyāpya kṣetrajñeṣu dvijottamāḥ // 240.91 //
ātmā carati kṣetrajñaḥ karmaṇā ca śubhāśubhe /
śiṣyā iva mahātmānam indriyāṇi ca taṃ dvijāḥ // 240.92 //
prakṛtiṃ cāpy atikramya śuddhaṃ sūkṣmaṃ parāt param /
nārāyaṇaṃ mahātmānaṃ nirvikāraṃ parāt param // 240.93 //
vimuktaṃ sarvapāpebhyaḥ praviṣṭaṃ ca hy anāmayam /
paramātmānam aguṇaṃ nirvṛtaṃ taṃ ca sattamāḥ // 240.94 //
śreṣṭhaṃ tatra mano viprā indriyāṇi ca bho dvijāḥ /
āgacchanti yathākālaṃ guroḥ saṃdeśakāriṇaḥ // 240.95 //
śakyaṃ vālpena kālena śāntiṃ prāptuṃ guṇāṃs tathā /
evam uktena viprendrāḥ sāṃkhyayogena mokṣiṇīm // 240.96 //
sāṃkhyā viprā mahāprājñā gacchanti paramāṃ gatim /
jñānenānena viprendrās tulyaṃ jñānaṃ na vidyate // 240.97 //
atra vaḥ saṃśayo mā bhūj jñānaṃ sāṃkhyaṃ paraṃ matam /
akṣaraṃ dhruvam evoktaṃ pūrvaṃ brahma sanātanam // 240.98 //
anādimadhyanidhanaṃ nirdvaṃdvaṃ kartṛ śāśvatam /
kūṭasthaṃ caiva nityaṃ ca yad vadanti śamātmakāḥ // 240.99 //
yataḥ sarvāḥ pravartante sargapralayavikriyāḥ /
evaṃ śaṃsanti śāstreṣu pravaktāro maharṣayaḥ // 240.100 //
sarve viprāś ca vedāś ca tathā sāmavido janāḥ /
brahmaṇyaṃ paramaṃ devam anantaṃ paramācyutam // 240.101 //
prārthayantaś ca taṃ viprā vadanti guṇabuddhayaḥ /
samyag uktās tathā yogāḥ sāṃkhyāś cāmitadarśanāḥ // 240.102 //
amūrtis tasya viprendrāḥ sāṃkhyaṃ mūrtir iti śrutiḥ /
abhijñānāni tasyāhur mahānti munisattamāḥ // 240.103 //
dvividhāni hi bhūtāni pṛthivyāṃ dvijasattamāḥ /
agamyagamyasaṃjñāni gamyaṃ tatra viśiṣyate // 240.104 //
jñānaṃ mahad vai mahataś ca viprā vedeṣu sāṃkhyeṣu tathaiva yoge /
yac cāpi dṛṣṭaṃ vidhivat purāṇe sāṃkhyāgataṃ tan nikhilaṃ munīndrāḥ // 240.105 //
yac cetihāseṣu mahatsu dṛṣṭaṃ yathārthaśāstreṣu viśiṣṭadṛṣṭam /
jñānaṃ ca loke yad ihāsti kiṃcit sāṃkhyāgataṃ tac ca mahāmunīndrāḥ // 240.106 //
samastadṛṣṭaṃ paramaṃ balaṃ ca jñānaṃ ca mokṣaś ca yathāvad uktam /
tapāṃsi sūkṣmāṇi ca yāni caiva sāṃkhye yathāvad vihitāni viprāḥ // 240.107 //
viparyayaṃ tasya hitaṃ sadaiva gacchanti sāṃkhyāḥ satataṃ sukhena /
tāṃś cāpi saṃdhārya tataḥ kṛtārthāḥ patanti viprāyataneṣu bhūyaḥ // 240.108 //
hitvā ca dehaṃ praviśanti mokṣaṃ divaukasaś cāpi ca yogasāṃkhyāḥ /
ato 'dhikaṃ te 'bhiratā mahārhe sāṃkhye dvijā bho iha śiṣṭajuṣṭe // 240.109 //
teṣāṃ tu tiryaggamanaṃ hi dṛṣṭaṃ nādho gatiḥ pāpakṛtāṃ nivāsaḥ /
na vā pradhānā api te dvijātayo ye jñānam etan munayo na saktāḥ // 240.110 //
sāṃkhyaṃ viśālaṃ paramaṃ purāṇaṃ mahārṇavaṃ vimalam udārakāntam /
kṛtsnaṃ hi sāṃkhyā munayo mahātma nārāyaṇe dhārayatāprameyam // 240.111 //
etan mayoktaṃ paramaṃ hi tattvaṃ nārāyaṇād viśvam idaṃ purāṇam /
sa sargakāle ca karoti sargaṃ saṃhārakāle ca hareta bhūyaḥ // 240.112 //
kiṃ tad akṣaram ity uktaṃ yasmān nāvartate punaḥ /
kiṃsvit tat kṣaram ity uktaṃ yasmād āvartate punaḥ // 241.1 //
akṣarākṣarayor vyaktiṃ pṛcchāmas tvāṃ mahāmune /
upalabdhuṃ muniśreṣṭha tattvena munipuṃgava // 241.2 //
tvaṃ hi jñānavidāṃ śreṣṭhaḥ procyase vedapāragaiḥ /
ṛṣibhiś ca mahābhāgair yatibhiś ca mahātmabhiḥ // 241.3 //
tad etac chrotum icchāmas tvattaḥ sarvaṃ mahāmate /
na tṛptim adhigacchāmaḥ śṛṇvanto 'mṛtam uttamam // 241.4 //
atra vo varṇayiṣyāmi itihāsaṃ purātanam /
vasiṣṭhasya ca saṃvādaṃ karālajanakasya ca // 241.5 //
vasiṣṭhaṃ śreṣṭham āsīnam ṛṣīṇāṃ bhāskaradyutim /
papraccha janako rājā jñānaṃ naiḥśreyasaṃ param // 241.6 //
paramātmani kuśalam adhyātmagatiniścayam /
maitrāvaruṇim āsīnam abhivādya kṛtāñjaliḥ // 241.7 //
svacchandaṃ sukṛtaṃ caiva madhuraṃ cāpy anulbaṇam /
papraccharṣivaraṃ rājā karālajanakaḥ purā // 241.8 //
bhagavañ śrotum icchāmi paraṃ brahma sanātanam /
yasmin na punarāvṛttiṃ prāpnuvanti manīṣiṇaḥ // 241.9 //
yac ca tat kṣaram ity uktaṃ yatredaṃ kṣarate jagat /
yac cākṣaram iti proktaṃ śivaṃ kṣemam anāmayam // 241.10 //
śrūyatāṃ pṛthivīpāla kṣaratīdaṃ yathā jagat /
yatra kṣarati pūrveṇa yāvatkālena cāpy atha // 241.11 //
yugaṃ dvādaśasāhasryaṃ kalpaṃ viddhi caturyugam /
daśakalpaśatāvartam ahas tad brāhmam ucyate // 241.12 //
rātriś caitāvatī rājan yasyānte pratibudhyate /
sṛjaty anantakarmāṇi mahāntaṃ bhūtam agrajam // 241.13 //
mūrtimantam amūrtātmā viśvaṃ śaṃbhuḥ svayaṃbhuvaḥ /
yatrotpattiṃ pravakṣyāmi mūlato nṛpasattama // 241.14 //
aṇimā laghimā prāptir īśānaṃ jyotir avyayam /
sarvataḥpāṇipādāntaṃ sarvatokṣiśiromukham // 241.15 //
sarvataḥśrutimal loke sarvam āvṛtya tiṣṭhati /
hiraṇyagarbho bhagavān eṣa buddhir iti smṛtiḥ // 241.16 //
mahān iti ca yogeṣu viriñcir iti cāpy atha /
sāṃkhye ca paṭhyate śāstre nāmabhir bahudhātmakaḥ // 241.17 //
vicitrarūpo viśvātmā ekākṣara iti smṛtaḥ /
dhṛtam ekātmakaṃ yena kṛtsnaṃ trailokyam ātmanā // 241.18 //
tathaiva bahurūpatvād viśvarūpa iti śrutaḥ /
eṣa vai vikriyāpannaḥ sṛjaty ātmānam ātmanā // 241.19 //
pradhānaṃ tasya saṃyogād utpannaṃ sumahat puram /
ahaṃkāraṃ mahātejāḥ prajāpatinamaskṛtam // 241.20 //
avyaktād vyaktim āpannaṃ vidyāsargaṃ vadanti tam /
mahāntaṃ cāpy ahaṃkāram avidyāsarga eva ca // 241.21 //
acaraś ca caraś caiva samutpannau tathaikataḥ /
vidyāvidyeti vikhyāte śrutiśāstrānucintakaiḥ // 241.22 //
bhūtasargam ahaṃkārāt tṛtīyaṃ viddhi pārthiva /
ahaṃkāreṣu nṛpate caturthaṃ viddhi vaikṛtam // 241.23 //
vāyur jyotir athākāśam āpo 'tha pṛthivī tathā /
śabdasparśau ca rūpaṃ ca raso gandhas tathaiva ca // 241.24 //
evaṃ yugapad utpannaṃ daśavargam asaṃśayam /
pañcamaṃ viddhi rājendra bhautikaṃ sargam arthakṛt // 241.25 //
śrotraṃ tvak cakṣuṣī jihvā ghrāṇam eva ca pañcamam /
vāg hastau caiva pādau ca pāyur meḍhraṃ tathaiva ca // 241.26 //
buddhīndriyāṇi caitāni tathā karmendriyāṇi ca /
saṃbhūtānīha yugapan manasā saha pārthiva // 241.27 //
eṣā tattvacaturviṃśā sarvākṛtiḥ pravartate /
yāṃ jñātvā nābhiśocanti brāhmaṇās tattvadarśinaḥ // 241.28 //
evam etat samutpannaṃ trailokyam idam uttamam /
veditavyaṃ naraśreṣṭha sadaiva narakārṇave // 241.29 //
sayakṣabhūtagandharve sakiṃnaramahorage /
sacāraṇapiśāce vai sadevarṣiniśācare // 241.30 //
sadaṃśakīṭamaśake sapūtikṛmimūṣake /
śuni śvapāke caiṇeye sacāṇḍāle sapulkase // 241.31 //
hastyaśvakharaśārdūle savṛke gavi caiva ha /
yā ca mūrtiś ca yat kiṃcit sarvatraitan nidarśanam // 241.32 //
jale bhuvi tathākāśe nānyatreti viniścayaḥ /
sthānaṃ dehavatām āsīd ity evam anuśuśruma // 241.33 //
kṛtsnam etāvatas tāta kṣarate vyaktasaṃjñakaḥ /
ahany ahani bhūtātmā yac cākṣara iti smṛtam // 241.34 //
tatas tat kṣaram ity uktaṃ kṣaratīdaṃ yathā jagat /
jagan mohātmakaṃ cāhur avyaktād vyaktasaṃjñakam // 241.35 //
mahāṃś caivākṣaro nityam etat kṣaravivarjanam /
kathitaṃ te mahārāja yasmān nāvartate punaḥ // 241.36 //
pañcaviṃśatiko 'mūrtaḥ sa nityas tattvasaṃjñakaḥ /
sattvasaṃśrayaṇāt tattvaṃ sattvam āhur manīṣiṇaḥ // 241.37 //
yad amūrtiḥ sṛjad vyaktaṃ tan mūrtim adhitiṣṭhati /
caturviṃśatimo vyakto hy amūrtiḥ pañcaviṃśakaḥ // 241.38 //
sa eva hṛdi sarvāsu mūrtiṣv ātiṣṭhatātmavān /
cetayaṃś cetano nityaṃ sarvamūrtir amūrtimān // 241.39 //
sargapralayadharmeṇa sa sargapralayātmakaḥ /
gocare vartate nityaṃ nirguṇo guṇasaṃjñitaḥ // 241.40 //
evam eṣa mahātmā ca sargapralayakoṭiśaḥ /
vikurvāṇaḥ prakṛtimān nābhimanyeta buddhimān // 241.41 //
tamaḥsattvarajoyuktas tāsu tāsv iha yoniṣu /
līyate pratibuddhatvād abuddhajanasevanāt // 241.42 //
sahavāsanivāsatvād bālo 'ham iti manyate /
yo 'haṃ na so 'ham ity ukto guṇān evānuvartate // 241.43 //
tamasā tāmasān bhāvān vividhān pratipadyate /
rajasā rājasāṃś caiva sāttvikān sattvasaṃśrayāt // 241.44 //
śuklalohitakṛṣṇāni rūpāṇy etāni trīṇi tu /
sarvāṇy etāni rūpāṇi jānīhi prākṛtāni tu // 241.45 //
tāmasā nirayaṃ yānti rājasā mānuṣān atha /
sāttvikā devalokāya gacchanti sukhabhāginaḥ // 241.46 //
niṣkevalena pāpena tiryagyonim avāpnuyāt /
puṇyapāpeṣu mānuṣyaṃ puṇyamātreṇa devatāḥ // 241.47 //
evam avyaktaviṣayaṃ mokṣam āhur manīṣiṇaḥ /
pañcaviṃśatimo yo 'yaṃ jñānād eva pravartate // 241.48 //
evam apratibuddhatvād abuddham anuvartate /
dehād dehasahasrāṇi tathā ca na sa bhidyate // 242.1 //
tiryagyonisahasreṣu kadācid devatāsv api /
utpadyati tapoyogād guṇaiḥ saha guṇakṣayāt // 242.2 //
manuṣyatvād divaṃ yāti devo mānuṣyam eti ca /
mānuṣyān nirayasthānam ālayaṃ pratipadyate // 242.3 //
koṣakāro yathātmānaṃ kīṭaḥ samabhirundhati /
sūtratantuguṇair nityaṃ tathāyam aguṇo guṇaiḥ // 242.4 //
dvaṃdvam eti ca nirdvaṃdvas tāsu tāsv iha yoniṣu /
śīrṣaroge 'kṣiroge ca dantaśūle galagrahe // 242.5 //
jalodare 'tisāre ca gaṇḍamālāvicarcike /
śvitrakuṣṭhe 'gnidagdhe ca sidhmāpasmārayor api // 242.6 //
yāni cānyāni dvaṃdvāni prākṛtāni śarīriṇām /
utpadyante vicitrāṇi tāny evātmābhimanyate // 242.7 //
abhimānātimānānāṃ tathaiva sukṛtāny api /
ekavāsāś caturvāsāḥ śāyī nityam adhas tathā // 242.8 //
maṇḍūkaśāyī ca tathā vīrāsanagatas tathā /
vīram āsanam ākāśe tathā śayanam eva ca // 242.9 //
iṣṭakāprastare caiva cakrakaprastare tathā /
bhasmaprastaraśāyī ca bhūmiśayyānulepanaḥ // 242.10 //
vīrasthānāmbupāke ca śayanaṃ phalakeṣu ca /
vividhāsu ca śayyāsu phalagṛhyānvitāsu ca // 242.11 //
udyāne khalalagne tu kṣaumakṛṣṇājinānvitaḥ /
maṇivālaparīdhāno vyāghracarmaparicchadaḥ // 242.12 //
siṃhacarmaparīdhānaḥ paṭṭavāsās tathaiva ca /
phalakaṃ paridhānaś ca tathā kaṭakavastradhṛk // 242.13 //
kaṭaikavasanaś caiva cīravāsās tathaiva ca /
vastrāṇi cānyāni bahūny abhimatya ca buddhimān // 242.14 //
bhojanāni vicitrāṇi ratnāni vividhāni ca /
ekarātrāntarāśitvam ekakālikabhojanam // 242.15 //
caturthāṣṭamakālaṃ ca ṣaṣṭhakālikam eva ca /
ṣaḍrātrabhojanaś caiva tathā cāṣṭāhabhojanaḥ // 242.16 //
māsopavāsī mūlāśī phalāhāras tathaiva ca /
vāyubhakṣaś ca piṇyākadadhigomayabhojanaḥ // 242.17 //
gomūtrabhojanaś caiva kāśapuṣpāśanas tathā /
śaivālabhojanaś caiva tathā cānyena vartayan // 242.18 //
vartayañ śīrṇaparṇaiś ca prakīrṇaphalabhojanaḥ /
vividhāni ca kṛcchrāṇi sevate siddhikāṅkṣayā // 242.19 //
cāndrāyaṇāni vidhival liṅgāni vividhāni ca /
cāturāśramyayuktāni dharmādharmāśrayāṇy api // 242.20 //
upāśrayān apy aparān pākhaṇḍān vividhān api /
viviktāś ca śilāchāyās tathā prasravaṇāni ca // 242.21 //
pulināni viviktāni vividhāni vanāni ca /
kānaneṣu viviktāś ca śailānāṃ mahatīr guhāḥ // 242.22 //
niyamān vividhāṃś cāpi vividhāni tapāṃsi ca /
yajñāṃś ca vividhākārān vidyāś ca vividhās tathā // 242.23 //
vaṇikpathaṃ dvijakṣatravaiśyaśūdrāṃs tathaiva ca /
dānaṃ ca vividhākāraṃ dīnāndhakṛpaṇādiṣu // 242.24 //
abhimanyeta saṃdhātuṃ tathaiva vividhān guṇān /
sattvaṃ rajas tamaś caiva dharmārthau kāma eva ca // 242.25 //
prakṛtyātmānam evātmā evaṃ pravibhajaty uta /
svāhākāravaṣaṭkārau svadhākāranamaskriye // 242.26 //
yajanādhyayane dānaṃ tathaivāhuḥ pratigraham /
yājanādhyāpane caiva tathānyad api kiṃcana // 242.27 //
janmamṛtyuvidhānena tathā viśasanena ca /
śubhāśubhabhayaṃ sarvam etad āhuḥ sanātanam // 242.28 //
prakṛtiḥ kurute devī bhayaṃ pralayam eva ca /
divasānte guṇān etān atītyaiko 'vatiṣṭhate // 242.29 //
raśmijālam ivādityas tatkālaṃ saṃniyacchati /
evam evaiṣa tat sarvaṃ krīḍārtham abhimanyate // 242.30 //
ātmarūpaguṇān etān vividhān hṛdayapriyān /
evam etāṃ prakurvāṇaḥ sargapralayadharmiṇīm // 242.31 //
kriyāṃ kriyāpathe raktas triguṇas triguṇādhipaḥ /
kriyākriyāpathopetas tathā tad iti manyate // 242.32 //
prakṛtyā sarvam evedaṃ jagad andhīkṛtaṃ vibho /
rajasā tamasā caiva vyāptaṃ sarvam anekadhā // 242.33 //
evaṃ dvaṃdvāny atītāni mama vartanti nityaśaḥ /
matta etāni jāyante pralaye yānti mām api // 242.34 //
nistartavyāṇy athaitāni sarvāṇīti narādhipa /
manyate pakṣabuddhitvāt tathaiva sukṛtāny api // 242.35 //
bhoktavyāni mamaitāni devalokagatena vai /
ihaiva cainaṃ bhokṣyāmi śubhāśubhaphalodayam // 242.36 //
sukham evaṃ tu kartavyaṃ sakṛt kṛtvā sukhaṃ mama /
yāvad eva tu me saukhyaṃ jātyāṃ jātyāṃ bhaviṣyati // 242.37 //
bhaviṣyati na me duḥkhaṃ kṛtenehāpy anantakam /
sukhaduḥkhaṃ hi mānuṣyaṃ niraye cāpi majjanam // 242.38 //
nirayāc cāpi mānuṣyaṃ kālenaiṣyāmy ahaṃ punaḥ /
manuṣyatvāc ca devatvaṃ devatvāt pauruṣaṃ punaḥ // 242.39 //
manuṣyatvāc ca nirayaṃ paryāyeṇopagacchati /
eṣa evaṃ dvijātīnām ātmā vai sa guṇair vṛtaḥ // 242.40 //
tena devamanuṣyeṣu nirayaṃ copapadyate /
mamatvenāvṛto nityaṃ tatraiva parivartate // 242.41 //
sargakoṭisahasrāṇi maraṇāntāsu mūrtiṣu /
ya evaṃ kurute karma śubhāśubhaphalātmakam // 242.42 //
sa evaṃ phalam āpnoti triṣu lokeṣu mūrtimān /
prakṛtiḥ kurute karma śubhāśubhaphalātmakam // 242.43 //
prakṛtiś ca tathāpnoti triṣu lokeṣu kāmagā /
tiryagyonimanuṣyatve devaloke tathaiva ca // 242.44 //
trīṇi sthānāni caitāni jānīyāt prākṛtāni ha /
aliṅgaprakṛtitvāc ca liṅgair apy anumīyate // 242.45 //
tathaiva pauruṣaṃ liṅgam anumānād dhi manyate /
sa liṅgāntaram āsādya prākṛtaṃ liṅgam avraṇam // 242.46 //
vraṇadvārāṇy adhiṣṭhāya karmāṇy ātmani manyate /
śrotrādīni tu sarvāṇi pañca karmendriyāṇy atha // 242.47 //
rāgādīni pravartante guṇeṣv iha guṇaiḥ saha /
aham etāni vai kurvan mamaitānīndriyāṇi ha // 242.48 //
nirindriyo hi manyeta vraṇavān asmi nirvraṇaḥ /
aliṅgo liṅgam ātmānam akālaṃ kālam ātmanaḥ // 242.49 //
asattvaṃ sattvam ātmānam amṛtaṃ mṛtam ātmanaḥ /
amṛtyuṃ mṛtyum ātmānam acaraṃ caram ātmanaḥ // 242.50 //
akṣetraṃ kṣetram ātmānam asaṅgaṃ saṅgam ātmanaḥ /
atattvaṃ tattvam ātmānam abhavaṃ bhavam ātmanaḥ // 242.51 //
akṣaraṃ kṣaram ātmānam abuddhatvād dhi manyate /
evam apratibuddhatvād abuddhajanasevanāt // 242.52 //
sargakoṭisahasrāṇi patanāntāni gacchati /
janmāntarasahasrāṇi maraṇāntāni gacchati // 242.53 //
tiryagyonimanuṣyatve devaloke tathaiva ca /
candramā iva kośānāṃ punas tatra sahasraśaḥ // 242.54 //
nīyate 'pratibuddhatvād evam eva kubuddhimān /
kalā pañcadaśī yonis tad dhāma iti paṭhyate // 242.55 //
nityam eva vijānīhi somaṃ vai ṣoḍaśāṃśakaiḥ /
kalayā jāyate 'jasraṃ punaḥ punar abuddhimān // 242.56 //
dhīmāṃś cāyaṃ na bhavati nṛpa evaṃ hi jāyate /
ṣoḍaśī tu kalā sūkṣmā sa soma upadhāryatām // 242.57 //
na tūpayujyate devair devān api yunakti saḥ /
mamatvaṃ kṣapayitvā tu jāyate nṛpasattama /
prakṛtes triguṇāyās tu sa eva triguṇo bhavet // 242.58 //
akṣarakṣarayor eṣa dvayoḥ saṃbandha iṣyate /
strīpuṃsayor vā saṃbandhaḥ sa vai puruṣa ucyate // 243.1 //
ṛte tu puruṣaṃ neha strī garbhān dhārayaty uta /
ṛte striyaṃ na puruṣo rūpaṃ nirvartate tathā // 243.2 //
anyonyasyābhisaṃbandhād anyonyaguṇasaṃśrayāt /
rūpaṃ nirvartayed etad evaṃ sarvāsu yoniṣu // 243.3 //
ratyartham atisaṃyogād anyonyaguṇasaṃśrayāt /
ṛtau nirvartate rūpaṃ tad vakṣyāmi nidarśanam // 243.4 //
ye guṇāḥ puruṣasyeha ye ca mātur guṇās tathā /
asthi snāyu ca majjā ca jānīmaḥ pitṛto dvija // 243.5 //
tvaṅmāṃsaśoṇitaṃ ceti mātṛjāny anuśuśruma /
evam etad dvijaśreṣṭha vedaśāstreṣu paṭhyate // 243.6 //
pramāṇaṃ yac ca vedoktaṃ śāstroktaṃ yac ca paṭhyate /
vedaśāstrapramāṇaṃ ca pramāṇaṃ tat sanātanam // 243.7 //
evam evābhisaṃbandhau nityaṃ prakṛtipūruṣau /
yac cāpi bhagavaṃs tasmān mokṣadharmo na vidyate // 243.8 //
athavānantarakṛtaṃ kiṃcid eva nidarśanam /
tan mamācakṣva tattvena pratyakṣo hy asi sarvadā // 243.9 //
mokṣakāmā vayaṃ cāpi kāṅkṣāmo yad anāmayam /
ajeyam ajaraṃ nityam atīndriyam anīśvaram // 243.10 //
yad etad uktaṃ bhavatā vedaśāstranidarśanam /
evam etad yathā vakṣye tattvagrāhī yathā bhavān // 243.11 //
dhāryate hi tvayā grantha ubhayor vedaśāstrayoḥ /
na ca granthasya tattvajño yathātattvaṃ nareśvara // 243.12 //
yo hi vede ca śāstre ca granthadhāraṇatatparaḥ /
na ca granthārthatattvajñas tasya taddhāraṇaṃ vṛthā // 243.13 //
bhāraṃ sa vahate tasya granthasyārthaṃ na vetti yaḥ /
yas tu granthārthatattvajño nāsya granthāgamo vṛthā // 243.14 //
granthasyārthaṃ sa pṛṣṭas tu mādṛśo vaktum arhati /
yathātattvābhigamanād arthaṃ tasya sa vindati // 243.15 //
na yaḥ samutsukaḥ kaścid granthārthaṃ sthūlabuddhimān /
sa kathaṃ mandavijñāno granthaṃ vakṣyati nirṇayāt // 243.16 //
ajñātvā granthatattvāni vādaṃ yaḥ kurute naraḥ /
lobhād vāpy athavā dambhāt sa pāpī narakaṃ vrajet // 243.17 //
nirṇayaṃ cāpi cchidrātmā na tad vakṣyati tattvataḥ /
so 'pīhāsyārthatattvajño yasmān naivātmavān api // 243.18 //
tasmāt tvaṃ śṛṇu rājendra yathaitad anudṛśyate /
yathā tattvena sāṃkhyeṣu yogeṣu ca mahātmasu // 243.19 //
yad eva yogāḥ paśyanti sāṃkhyaṃ tad anugamyate /
ekaṃ sāṃkhyaṃ ca yogaṃ ca yaḥ paśyati sa buddhimān // 243.20 //
tvaṅ māṃsaṃ rudhiraṃ medaḥ pittaṃ majjāsthi snāyu ca /
etad aindriyakaṃ tāta yad bhavān ittham āttha mām // 243.21 //
dravyād dravyasya nirvṛttir indriyād indriyaṃ tathā /
dehād deham avāpnoti bījād bījaṃ tathaiva ca // 243.22 //
nirindriyasya bījasya nirdravyasyāpi dehinaḥ /
kathaṃ guṇā bhaviṣyanti nirguṇatvān mahātmanaḥ // 243.23 //
guṇā guṇeṣu jāyante tatraiva viramanti ca /
evaṃ guṇāḥ prakṛtijā jāyante na ca yānti ca // 243.24 //
tvaṅ māṃsaṃ rudhiraṃ medaḥ pittaṃ majjāsthi snāyu ca /
aṣṭau tāny atha śukreṇa jānīhi prākṛtena vai // 243.25 //
pumāṃś caivāpumāṃś caiva strīliṅgaṃ prākṛtaṃ smṛtam /
vāyur eṣa pumāṃś caiva rasa ity abhidhīyate // 243.26 //
aliṅgā prakṛtir liṅgair upalabhyati sātmajaiḥ /
yathā puṣpaphalair nityaṃ mūrtaṃ cāmūrtayas tathā // 243.27 //
evam apy anumānena sa liṅgam upalabhyate /
pañcaviṃśatikas tāta liṅgeṣu niyatātmakaḥ // 243.28 //
anādinidhano 'nantaḥ sarvadarśanakevalaḥ /
kevalaṃ tv abhimānitvād guṇeṣu guṇa ucyate // 243.29 //
guṇā guṇavataḥ santi nirguṇasya kuto guṇāḥ /
tasmād evaṃ vijānanti ye janā guṇadarśinaḥ // 243.30 //
yadā tv eṣa guṇān etān prākṛtān abhimanyate /
tadā sa guṇavān eva guṇabhedān prapaśyati // 243.31 //
yat tad buddheḥ paraṃ prāhuḥ sāṃkhyayogaṃ ca sarvaśaḥ /
budhyamānaṃ mahāprājñāḥ prabuddhaparivarjanāt // 243.32 //
aprabuddhaṃ yathā vyaktaṃ svaguṇaiḥ prāhur īśvaram /
nirguṇaṃ ceśvaraṃ nityam adhiṣṭhātāram eva ca // 243.33 //
prakṛteś ca guṇānāṃ ca pañcaviṃśatikaṃ budhāḥ /
sāṃkhyayoge ca kuśalā budhyante paramaiṣiṇaḥ // 243.34 //
yadā prabuddham avyaktam avasthātananīravaḥ /
budhyamānaṃ na budhyante 'vagacchanti samaṃ tadā // 243.35 //
etan nidarśanaṃ samyaṅ na samyag anudarśanam /
budhyamānaṃ prabudhyante dvābhyāṃ pṛthag ariṃdama // 243.36 //
paraspareṇaitad uktaṃ kṣarākṣaranidarśanam /
ekatvam akṣaraṃ prāhur nānātvaṃ kṣaram ucyate // 243.37 //
pañcaviṃśatiniṣṭho 'yaṃ tadā samyak pracakṣate /
ekatvadarśanaṃ cāsya nānātvaṃ cāsya darśanam // 243.38 //
tattvavit tattvayor eva pṛthag etan nidarśanam /
pañcaviṃśatibhis tattvaṃ tattvam āhur manīṣiṇaḥ // 243.39 //
nistattvaṃ pañcaviṃśasya param āhur manīṣiṇaḥ /
varjyasya varjyam ācāraṃ tattvaṃ tattvāt sanātanam // 243.40 //
nānātvaikatvam ity uktaṃ tvayaitad dvijasattama /
paśyatas tad dhi saṃdigdham etayor vai nidarśanam // 243.41 //
tathā buddhaprabuddhābhyāṃ budhyamānasya cānagha /
sthūlabuddhyā na paśyāmi tattvam etan na saṃśayaḥ // 243.42 //
akṣarakṣarayor uktaṃ tvayā yad api kāraṇam /
tad apy asthirabuddhitvāt pranaṣṭam iva me 'nagha // 243.43 //
tad etac chrotum icchāmi nānātvaikatvadarśanam /
dvaṃdvaṃ caivāniruddhaṃ ca budhyamānaṃ ca tattvataḥ // 243.44 //
vidyāvidye ca bhagavann akṣaraṃ kṣaram eva ca /
sāṃkhyayogaṃ ca kṛtsnena buddhābuddhiṃ pṛthak pṛthak // 243.45 //
hanta te saṃpravakṣyāmi yad etad anupṛcchasi /
yogakṛtyaṃ mahārāja pṛthag eva śṛṇuṣva me // 243.46 //
yogakṛtyaṃ tu yogānāṃ dhyānam eva paraṃ balam /
tac cāpi dvividhaṃ dhyānam āhur vidyāvido janāḥ // 243.47 //
ekāgratā ca manasaḥ prāṇāyāmas tathaiva ca /
prāṇāyāmas tu saguṇo nirguṇo mānasas tathā // 243.48 //
mūtrotsarge purīṣe ca bhojane ca narādhipa /
dvikālaṃ nopabhuñjīta śeṣaṃ bhuñjīta tatparaḥ // 243.49 //
indriyāṇīndriyārthebhyo nivartya manasā muniḥ /
daśadvādaśabhir vāpi caturviṃśāt paraṃ yataḥ // 243.50 //
sa codanābhir matimān nātmānaṃ codayed atha /
tiṣṭhantam ajaraṃ taṃ tu yat tad uktaṃ manīṣibhiḥ // 243.51 //
viśvātmā satataṃ jñeya ity evam anuśuśruma /
dravyaṃ hy ahīnamanaso nānyatheti viniścayaḥ // 243.52 //
vimuktaḥ sarvasaṅgebhyo laghvāhāro jitendriyaḥ /
pūrvarātre parārdhe ca dhārayīta mano hṛdi // 243.53 //
sthirīkṛtyendriyagrāmaṃ manasā mithileśvara /
mano buddhyā sthiraṃ kṛtvā pāṣāṇa iva niścalaḥ // 243.54 //
sthāṇuvac cāpy akampyaḥ syād dāruvac cāpi niścalaḥ /
buddhyā vidhividhānajñas tato yuktaṃ pracakṣate // 243.55 //
na śṛṇoti na cāghrāti na ca paśyati kiṃcana /
na ca sparśaṃ vijānāti na ca saṃkalpate manaḥ // 243.56 //
na cāpi manyate kiṃcin na ca budhyeta kāṣṭhavat /
tadā prakṛtim āpannaṃ yuktam āhur manīṣiṇaḥ // 243.57 //
na bhāti hi yathā dīpo dīptis tadvac ca dṛśyate /
niliṅgaś cādhaś cordhvaṃ ca tiryaggatim avāpnuyāt // 243.58 //
tadā tadupapannaś ca yasmin dṛṣṭe ca kathyate /
hṛdayastho 'ntarātmeti jñeyo jñas tāta madvidhaiḥ // 243.59 //
nirdhūma iva saptārcir āditya iva raśmivān /
vaidyuto 'gnir ivākāśe paśyaty ātmānam ātmani // 243.60 //
yaṃ paśyanti mahātmāno dhṛtimanto manīṣiṇaḥ /
brāhmaṇā brahmayonisthā hy ayonim amṛtātmakam // 243.61 //
tad evāhur aṇubhyo 'ṇu tan mahadbhyo mahattaram /
sarvatra sarvabhūteṣu dhruvaṃ tiṣṭhan na dṛśyate // 243.62 //
buddhidravyeṇa dṛśyena manodīpena lokakṛt /
mahatas tamasas tāta pāre tiṣṭhan na tāmasaḥ // 243.63 //
tamaso dūra ity uktas tattvajñair vedapāragaiḥ /
vimalo vimataś caiva nirliṅgo 'liṅgasaṃjñakaḥ // 243.64 //
yoga eṣa hi lokānāṃ kim anyad yogalakṣaṇam /
evaṃ paśyan prapaśyeta ātmānam ajaraṃ param // 243.65 //
yogadarśanam etāvad uktaṃ te tattvato mayā /
sāṃkhyajñānaṃ pravakṣyāmi parisaṃkhyānidarśanam // 243.66 //
avyaktam āhuḥ prakhyānaṃ parāṃ prakṛtim ātmanaḥ /
tasmān mahat samutpannaṃ dvitīyaṃ rājasattama // 243.67 //
ahaṃkāras tu mahatas tṛtīya iti naḥ śrutam /
pañcabhūtāny ahaṃkārād āhuḥ sāṃkhyātmadarśinaḥ // 243.68 //
etāḥ prakṛtayas tv aṣṭau vikārāś cāpi ṣoḍaśa /
pañca caiva viśeṣāś ca tathā pañcendriyāṇi ca // 243.69 //
etāvad eva tattvānāṃ sāṃkhyam āhur manīṣiṇaḥ /
sāṃkhye sāṃkhyavidhānajñā nityaṃ sāṃkhyapathe sthitāḥ // 243.70 //
yasmād yad abhijāyeta tat tatraiva pralīyate /
līyante pratilomāni gṛhyante cāntarātmanā // 243.71 //
ānulomyena jāyante līyante pratilomataḥ /
guṇā guṇeṣu satataṃ sāgarasyormayo yathā // 243.72 //
sargapralaya etāvān prakṛter nṛpasattama /
ekatvaṃ pralaye cāsya bahutvaṃ ca tathā sṛji // 243.73 //
evam eva ca rājendra vijñeyaṃ jñānakovidaiḥ /
adhiṣṭhātāram avyaktam asyāpy etan nidarśanam // 243.74 //
ekatvaṃ ca bahutvaṃ ca prakṛter anu tattvavān /
ekatvaṃ pralaye cāsya bahutvaṃ ca pravartanāt // 243.75 //
bahudhātmā prakurvīta prakṛtiṃ prasavātmikām /
tac ca kṣetraṃ mahān ātmā pañcaviṃśo 'dhitiṣṭhati // 243.76 //
adhiṣṭhāteti rājendra procyate yatisattamaiḥ /
adhiṣṭhānād adhiṣṭhātā kṣetrāṇām iti naḥ śrutam // 243.77 //
kṣetraṃ jānāti cāvyaktaṃ kṣetrajña iti cocyate /
avyaktike pure śete puruṣaś ceti kathyate // 243.78 //
anyad eva ca kṣetraṃ syād anyaḥ kṣetrajña ucyate /
kṣetram avyakta ity uktaṃ jñātāraṃ pañcaviṃśakam // 243.79 //
anyad eva ca jñānaṃ syād anyaj jñeyaṃ tad ucyate /
jñānam avyaktam ity uktaṃ jñeyo vai pañcaviṃśakaḥ // 243.80 //
avyaktaṃ kṣetram ity uktaṃ tathā sattvaṃ tatheśvaram /
anīśvaram atattvaṃ ca tattvaṃ tat pañcaviṃśakam // 243.81 //
sāṃkhyadarśanam etāvat parisaṃkhyā na vidyate /
saṃkhyā prakurute caiva prakṛtiṃ ca pravakṣyate // 243.82 //
catvāriṃśac caturviṃśat pratisaṃkhyāya tattvataḥ /
saṃkhyā sahasrakṛtyā tu nistattvaḥ pañcaviṃśakaḥ // 243.83 //
pañcaviṃśat prabuddhātmā budhyamāna iti śrutaḥ /
yadā budhyati ātmānaṃ tadā bhavati kevalaḥ // 243.84 //
samyagdarśanam etāvad bhāṣitaṃ tava tattvataḥ /
evam etad vijānantaḥ sāmyatāṃ pratiyānty uta // 243.85 //
samyaṅnidarśanaṃ nāma pratyakṣaṃ prakṛtes tathā /
guṇavattvād yathaitāni nirguṇebhyas tathā bhavet // 243.86 //
na tv evaṃ vartamānānām āvṛttir vartate punaḥ /
vidyate kṣarabhāvaś ca na parasparam avyayam // 243.87 //
paśyanty amatayo ye na samyak teṣu ca darśanam /
te vyaktiṃ pratipadyante punaḥ punar ariṃdama // 243.88 //
sarvam etad vijānanto na sarvasya prabodhanāt /
vyaktibhūtā bhaviṣyanti vyaktasyaivānuvartanāt // 243.89 //
sarvam avyaktam ity uktam asarvaḥ pañcaviṃśakaḥ /
ya evam abhijānanti na bhayaṃ teṣu vidyate // 243.90 //
sāṃkhyadarśanam etāvad uktaṃ te nṛpasattama /
vidyāvidye tv idānīṃ me tvaṃ nibodhānupūrvaśaḥ // 244.1 //
abhedyam āhur avyaktaṃ sargapralayadharmiṇaḥ /
sargapralaya ity uktaṃ vidyāvidye ca viṃśakaḥ // 244.2 //
parasparasya vidyā vai tan nibodhānupūrvaśaḥ /
yathoktam ṛṣibhis tāta sāṃkhyasyātinidarśanam // 244.3 //
karmendriyāṇāṃ sarveṣāṃ vidyā buddhīndriyaṃ smṛtam /
buddhīndriyāṇāṃ ca tathā viśeṣā iti naḥ śrutam // 244.4 //
viṣayāṇāṃ manas teṣāṃ vidyām āhur manīṣiṇaḥ /
manasaḥ pañca bhūtāni vidyā ity abhicakṣate // 244.5 //
ahaṃkāras tu bhūtānāṃ pañcānāṃ nātra saṃśayaḥ /
ahaṃkāras tathā vidyā buddhir vidyā nareśvara // 244.6 //
buddhyā prakṛtir avyaktaṃ tattvānāṃ parameśvaraḥ /
vidyā jñeyā naraśreṣṭha vidhiś ca paramaḥ smṛtaḥ // 244.7 //
avyaktam aparaṃ prāhur vidyā vai pañcaviṃśakaḥ /
sarvasya sarvam ity uktaṃ jñeyajñānasya pāragaḥ // 244.8 //
jñānam avyaktam ity uktaṃ jñeyaṃ vai pañcaviṃśakam /
tathaiva jñānam avyaktaṃ vijñātā pañcaviṃśakaḥ // 244.9 //
vidyāvidye tu tattvena mayokte vai viśeṣataḥ /
akṣaraṃ ca kṣaraṃ caiva yad uktaṃ tan nibodha me // 244.10 //
ubhāv etau kṣarāv uktau ubhāv etāv anakṣarau /
kāraṇaṃ tu pravakṣyāmi yathājñānaṃ tu jñānataḥ // 244.11 //
anādinidhanāv etau ubhāv eveśvarau matau /
tattvasaṃjñāv ubhāv eva procyete jñānacintakaiḥ // 244.12 //
sargapralayadharmitvād avyaktaṃ prāhur avyayam /
tad etad guṇasargāya vikurvāṇaṃ punaḥ punaḥ // 244.13 //
guṇānāṃ mahadādīnām utpadyati parasparam /
adhiṣṭhānaṃ kṣetram āhur etad vai pañcaviṃśakam // 244.14 //
yad antarguṇajālaṃ tu tad vyaktātmani saṃkṣipet /
tad ahaṃ tad guṇais tais tu pañcaviṃśe vilīyate // 244.15 //
guṇā guṇeṣu līyante tad ekā prakṛtir bhavet /
kṣetrajño 'pi tadā tāvat kṣetrajñaḥ saṃpraṇīyate // 244.16 //
yadākṣaraṃ prakṛtir yaṃ gacchate guṇasaṃjñitā /
nirguṇatvaṃ ca vai dehe guṇeṣu parivartanāt // 244.17 //
evam eva ca kṣetrajñaḥ kṣetrajñānaparikṣayāt /
prakṛtyā nirguṇas tv eṣa ity evam anuśuśruma // 244.18 //
kṣaro bhavaty eṣa yadā guṇavatī guṇeṣv atha /
prakṛtiṃ tv atha jānāti nirguṇatvaṃ tathātmanaḥ // 244.19 //
tathā viśuddho bhavati prakṛteḥ parivarjanāt /
anyo 'ham anyeyam iti yadā budhyati buddhimān // 244.20 //
tadaiṣo 'vyathatām eti na ca miśratvam āvrajet /
prakṛtyā caiṣa rājendra miśro 'nyo 'nyasya dṛśyate // 244.21 //
yadā tu guṇajālaṃ tat prākṛtaṃ vijugupsate /
paśyate ca paraṃ paśyaṃs tadā paśyan nu saṃsṛjet // 244.22 //
kiṃ mayā kṛtam etāvad yo 'haṃ kālanimajjanaḥ /
yathā matsyo hy abhijñānād anuvartitavāñ jalam // 244.23 //
aham eva hi saṃmohād anyam anyaṃ janāj janam /
matsyo yathodakajñānād anuvartitavān iha // 244.24 //
matsyo 'nyatvam athājñānād udakān nābhimanyate /
ātmānaṃ tad avajñānād anyaṃ caiva na vedmy aham // 244.25 //
mamāstu dhik kubuddhasya yo 'haṃ magna imaṃ punaḥ /
anuvartitavān mohād anyam anyaṃ janāj janam // 244.26 //
ayam anubhaved bandhur anena saha me kṣayam /
sāmyam ekatvatāṃ yāto yādṛśas tādṛśas tv aham // 244.27 //
tulyatām iha paśyāmi sadṛśo 'ham anena vai /
ayaṃ hi vimalo vyaktam aham īdṛśakas tadā // 244.28 //
yo 'ham ajñānasaṃmohād ajñayā saṃpravṛttavān /
saṃsargād atisaṃsargāt sthitaḥ kālam imaṃ tv aham // 244.29 //
so 'ham evaṃ vaśībhūtaḥ kālam etaṃ na buddhavān /
uttamādhamamadhyānāṃ tām ahaṃ katham āvase // 244.30 //
samānamāyayā ceha sahavāsam ahaṃ katham /
gacchāmy abuddhabhāvatvād ihedānīṃ sthiro bhava // 244.31 //
sahavāsaṃ na yāsyāmi kālam etaṃ vivañcanāt /
vañcito hy anayā yad dhi nirvikāro vikārayā // 244.32 //
na tat tadaparāddhaṃ syād aparādho hy ayaṃ mama /
yo 'ham atrābhavaṃ saktaḥ parāṅmukham upasthitaḥ // 244.33 //
tato 'smin bahurūpo 'tha sthito mūrtir amūrtimān /
amūrtiś cāpy amūrtātmā mamatvena pradharṣitaḥ // 244.34 //
prakṛtyā ca tayā tena tāsu tāsv iha yoniṣu /
nirmamasya mamatvena vikṛtaṃ tāsu tāsu ca // 244.35 //
yoniṣu vartamānena naṣṭasaṃjñena cetasā /
samatā na mayā kācid ahaṃkāre kṛtā mayā // 244.36 //
ātmānaṃ bahudhā kṛtvā so 'yaṃ bhūyo yunakti mām /
idānīm avabuddho 'smi nirmamo nirahaṃkṛtaḥ // 244.37 //
mamatvaṃ manasā nityam ahaṃkārakṛtātmakam /
apalagnām imāṃ hitvā saṃśrayiṣye nirāmayam // 244.38 //
anena sāmyaṃ yāsyāmi nānayāham acetasā /
kṣemaṃ mama sahānena naivaikam anayā saha // 244.39 //
evaṃ paramasaṃbodhāt pañcaviṃśo 'nubuddhavān /
akṣaratvaṃ nigacchati tyaktvā kṣaram anāmayam // 244.40 //
avyaktaṃ vyaktadharmāṇaṃ saguṇaṃ nirguṇaṃ tathā /
nirguṇaṃ prathamaṃ dṛṣṭvā tādṛg bhavati maithila // 244.41 //
akṣarakṣarayor etad uktaṃ tava nidarśanam /
mayeha jñānasaṃpannaṃ yathā śrutinidarśanāt // 244.42 //
niḥsaṃdigdhaṃ ca sūkṣmaṃ ca viśuddhaṃ vimalaṃ tathā /
pravakṣyāmi tu te bhūyas tan nibodha yathāśrutam // 244.43 //
sāṃkhyayogo mayā proktaḥ śāstradvayanidarśanāt /
yad eva sāṃkhyaśāstroktaṃ yogadarśanam eva tat // 244.44 //
prabodhanaparaṃ jñānaṃ sāṃkhyānām avanīpate /
vispaṣṭaṃ procyate tatra śiṣyāṇāṃ hitakāmyayā // 244.45 //
bṛhac caivam idaṃ śāstram ity āhur viduṣo janāḥ /
asmiṃś ca śāstre yogānāṃ punarbhavapuraḥsaram // 244.46 //
pañcaviṃśāt paraṃ tattvaṃ paṭhyate ca narādhipa /
sāṃkhyānāṃ tu paraṃ tattvaṃ yathāvad anuvarṇitam // 244.47 //
buddham apratibuddhaṃ ca budhyamānaṃ ca tattvataḥ /
budhyamānaṃ ca buddhatvaṃ prāhur yoganidarśanam // 244.48 //
aprabuddham athāvyaktam imaṃ guṇanidhiṃ sadā /
guṇānāṃ dhāryatāṃ tattvaṃ sṛjaty ākṣipate tathā // 245.1 //
ajo hi krīḍayā bhūpa vikriyāṃ prāpta ity uta /
ātmānaṃ bahudhā kṛtvā nāneva praticakṣate // 245.2 //
etad evaṃ vikurvāṇo budhyamāno na budhyate /
guṇān ācarate hy eṣa sṛjaty ākṣipate tathā // 245.3 //
avyaktabodhanāc caiva budhyamānaṃ vadanty api /
na tv evaṃ budhyate 'vyaktaṃ saguṇaṃ tāta nirguṇam // 245.4 //
kadācit tv eva khalv etat tad āhuḥ pratibuddhakam /
budhyate yadi cāvyaktam etad vai pañcaviṃśakam // 245.5 //
budhyamāno bhavaty eṣa mamātmaka iti śrutaḥ /
anyonyapratibuddhena vadanty avyaktam acyutam // 245.6 //
avyaktabodhanāc caiva budhyamānaṃ vadanty uta /
pañcaviṃśaṃ mahātmānaṃ na cāsāv api budhyate // 245.7 //
ṣaḍviṃśaṃ vimalaṃ buddham aprameyaṃ sanātanam /
satataṃ pañcaviṃśaṃ tu caturviṃśaṃ vibudhyate // 245.8 //
dṛśyādṛśye hy anugatatatsvabhāve mahādyute /
avyaktaṃ caiva tad brahma budhyate tāta kevalam // 245.9 //
pañcaviṃśaṃ caturviṃśam ātmānam anupaśyati /
budhyamāno yadātmānam anyo 'ham iti manyate // 245.10 //
tadā prakṛtimān eṣa bhavaty avyaktalocanaḥ /
budhyate ca parāṃ buddhiṃ viśuddhām amalāṃ yathā // 245.11 //
ṣaḍviṃśaṃ rājaśārdūla tadā buddhaḥ kṛto vrajet /
tatas tyajati so 'vyaktaṃ sargapralayadharmiṇam // 245.12 //
nirguṇāṃ prakṛtiṃ veda guṇayuktām acetanām /
tataḥ kevaladharmāsau bhavaty avyaktadarśanāt // 245.13 //
kevalena samāgamya vimuktātmānam āpnuyāt /
etat tu tattvam ity āhur nistattvam ajarāmaram // 245.14 //
tattvasaṃśravaṇād eva tattvajño jāyate nṛpa /
pañcaviṃśatitattvāni pravadanti manīṣiṇaḥ // 245.15 //
na caiva tattvavāṃs tāta saṃsāreṣu nimajjati /
eṣām upaiti tattvaṃ hi kṣipraṃ budhyasva lakṣaṇam // 245.16 //
ṣaḍviṃśo 'yam iti prājño gṛhyamāṇo 'jarāmaraḥ /
kevalena balenaiva samatāṃ yāty asaṃśayam // 245.17 //
ṣaḍviṃśena prabuddhena budhyamāno 'py abuddhimān /
etan nānātvam ity uktaṃ sāṃkhyaśrutinidarśanāt // 245.18 //
cetanena sametasya pañcaviṃśatikasya ha /
ekatvaṃ vai bhavet tasya yadā buddhyānubudhyate // 245.19 //
budhyamānena buddhena samatāṃ yāti maithila /
saṅgadharmā bhavaty eṣa niḥsaṅgātmā narādhipa // 245.20 //
niḥsaṅgātmānam āsādya ṣaḍviṃśaṃ karmajaṃ viduḥ /
vibhus tyajati cāvyaktaṃ yadā tv etad vibudhyate // 245.21 //
caturviṃśam agādhaṃ ca ṣaḍviṃśasya prabodhanāt /
eṣa hy apratibuddhaś ca budhyamānas tu te 'nagha // 245.22 //
ukto buddhaś ca tattvena yathāśrutinidarśanāt /
maśakodumbare yadvad anyatvaṃ tadvad etayoḥ // 245.23 //
matsyodake yathā tadvad anyatvam upalabhyate /
evam eva ca gantavyaṃ nānātvaikatvam etayoḥ // 245.24 //
etāvan mokṣa ity ukto jñānavijñānasaṃjñitaḥ /
pañcaviṃśatikasyāśu yo 'yaṃ dehe pravartate // 245.25 //
eṣa mokṣayitavyaiti prāhur avyaktagocarāt /
so 'yam evaṃ vimucyeta nānyatheti viniścayaḥ // 245.26 //
paraś ca paradharmā ca bhavaty eva sametya vai /
viśuddhadharmā śuddhena nāśuddhena ca buddhimān // 245.27 //
vimuktadharmā buddhena sametya puruṣarṣabha /
viyogadharmiṇā caiva vimuktātmā bhavaty atha // 245.28 //
vimokṣiṇā vimokṣaś ca sametyeha tathā bhavet /
śucikarmā śuciś caiva bhavaty amitabuddhimān // 245.29 //
vimalātmā ca bhavati sametya vimalātmanā /
kevalātmā tathā caiva kevalena sametya vai /
svatantraś ca svatantreṇa svatantratvam avāpyate // 245.30 //
etāvad etat kathitaṃ mayā te tathyaṃ mahārāja yathārthatattvam /
amatsaras tvaṃ pratigṛhya buddhyā sanātanaṃ brahma viśuddham ādyam // 245.31 //
tad vedaniṣṭhasya janasya rājan pradeyam etat paramaṃ tvayā bhavet /
vidhitsamānāya nibodhakārakaṃ prabodhahetoḥ praṇatasya śāsanam // 245.32 //
na deyam etac ca yathānṛtātmane śaṭhāya klībāya na jihmabuddhaye /
na paṇḍitajñānaparopatāpine deyaṃ tathā śiṣyavibodhanāya // 245.33 //
śraddhānvitāyātha guṇānvitāya parāpavādād viratāya nityam /
viśuddhayogāya budhāya caiva kṛpāvate 'tha kṣamiṇe hitāya // 245.34 //
viviktaśīlāya vidhipriyāya vivādahīnāya bahuśrutāya /
vinītaveśāya nahaitukātmane sadaiva guhyaṃ tv idam eva deyam // 245.35 //
etair guṇair hīnatame na deyam etat paraṃ brahma viśuddham āhuḥ /
na śreyase yokṣyati tādṛśe kṛtaṃ dharmapravaktāram apātradānāt // 245.36 //
pṛthvīm imāṃ vā yadi ratnapūrṇāṃ dadyād adeyaṃ tv idam avratāya /
jitendriyāya prayatāya deyaṃ deyaṃ paraṃ tattvavide narendra // 245.37 //
karāla mā te bhayam asti kiṃcid etac chrutaṃ brahma paraṃ tvayādya /
yathāvad uktaṃ paramaṃ pavitraṃ viśokam atyantam anādimadhyam // 245.38 //
agādham etad ajarāmaraṃ ca nirāmayaṃ vītabhayaṃ śivaṃ ca /
samīkṣya mohaṃ paravādasaṃjñam etasya tattvārtham imaṃ viditvā // 245.39 //
avāptam etad dhi purā sanātanād dhiraṇyagarbhād dhi tato narādhipa /
prasādya yatnena tam ugratejasaṃ sanātanaṃ brahma yathā tvayaitat // 245.40 //
pṛṣṭas tvayā cāsmi yathā narendra tathā mayedaṃ tvayi noktam anyat /
yathāvāptaṃ brahmaṇo me narendra mahājñānaṃ mokṣavidāṃ parāyaṇam // 245.41 //
etad uktaṃ paraṃ brahma yasmān nāvartate punaḥ /
pañcaviṃśaṃ muniśreṣṭhā vasiṣṭhena yathā purā // 245.42 //
punarāvṛttim āpnoti paramaṃ jñānam avyayam /
nāti budhyati tattvena budhyamāno 'jarāmaram // 245.43 //
etan niḥśreyasakaraṃ jñānaṃ bhoḥ paramaṃ mayā /
kathitaṃ tattvato viprāḥ śrutvā devarṣito dvijāḥ // 245.44 //
hiraṇyagarbhād ṛṣiṇā vasiṣṭhena samāhṛtam /
vasiṣṭhād ṛṣiśārdūlo nārado 'vāptavān idam // 245.45 //
nāradād viditaṃ mahyam etad uktaṃ sanātanam /
mā śucadhvaṃ muniśreṣṭhāḥ śrutvaitat paramaṃ padam // 245.46 //
yena kṣarākṣare bhinne na bhayaṃ tasya vidyate /
vidyate tu bhayaṃ yasya yo nainaṃ vetti tattvataḥ // 245.47 //
avijñānāc ca mūḍhātmā punaḥ punar upadravān /
pretya jātisahasrāṇi maraṇāntāny upāśnute // 245.48 //
devalokaṃ tathā tiryaṅ mānuṣyam api cāśnute /
yadi vā mucyate vāpi tasmād ajñānasāgarāt // 245.49 //
ajñānasāgare ghore hy avyaktāgādha ucyate /
ahany ahani majjanti yatra bhūtāni bho dvijāḥ // 245.50 //
tasmād agādhād avyaktād upakṣīṇāt sanātanāt /
tasmād yūyaṃ virajaskā vitamaskāś ca bho dvijāḥ // 245.51 //
evaṃ mayā muniśreṣṭhāḥ sārāt sārataraṃ param /
kathitaṃ paramaṃ mokṣaṃ yaṃ jñātvā na nivartate // 245.52 //
na nāstikāya dātavyaṃ nābhaktāya kadācana /
na duṣṭamataye viprā na śraddhāvimukhāya ca // 245.53 //
evaṃ purā munīn vyāsaḥ purāṇaṃ ślakṣṇayā girā /
daśāṣṭadoṣarahitair vākyaiḥ sāratarair dvijāḥ // 246.1 //
pūrṇam astamalaiḥ śuddhair nānāśāstrasamuccayaiḥ /
jātiśuddhasamāyuktaṃ sādhuśabdopaśobhitam // 246.2 //
pūrvapakṣoktisiddhāntapariniṣṭhāsamanvitam /
śrāvayitvā yathānyāyaṃ virarāma mahāmatiḥ // 246.3 //
te 'pi śrutvā muniśreṣṭhāḥ purāṇaṃ vedasaṃmitam /
ādyaṃ brāhmābhidhānaṃ ca sarvavāñchāphalapradam // 246.4 //
hṛṣṭā babhūvuḥ suprītā vismitāś ca punaḥ punaḥ /
praśaśaṃsus tadā vyāsaṃ kṛṣṇadvaipāyanaṃ munim // 246.5 //
aho tvayā muniśreṣṭha purāṇaṃ śrutisaṃmitam /
sarvābhipretaphaladaṃ sarvapāpaharaṃ param // 246.6 //
proktaṃ śrutaṃ tathāsmābhir vicitrapadam akṣaram /
na te 'sty aviditaṃ kiṃcit triṣu lokeṣu vai prabho // 246.7 //
sarvajñas tvaṃ mahābhāga deveṣv iva bṛhaspatiḥ /
namasyāmo mahāprājñaṃ brahmiṣṭhaṃ tvāṃ mahāmunim // 246.8 //
yena tvayā tu vedārthā bhārate prakaṭīkṛtāḥ /
kaḥ śaknoti guṇān vaktuṃ tava sarvān mahāmune // 246.9 //
adhītya caturo vedān sāṅgān vyākaraṇāni ca /
kṛtavān bhārataṃ śāstraṃ tasmai jñānātmane namaḥ // 246.10 //
namo 'stu te vyāsa viśālabuddhe phullāravindāyatapattranetra /
yena tvayā bhāratatailapūrṇaḥ prajvālito jñānamayaḥ pradīpaḥ // 246.11 //
ajñānatimirāndhānāṃ bhrāmitānāṃ kudṛṣṭibhiḥ /
jñānāñjanaśalākena tvayā conmīlitā dṛśaḥ // 246.12 //
evam uktvā samabhyarcya vyāsaṃ te caiva pūjitāḥ /
jagmur yathāgataṃ sarve kṛtakṛtyāḥ svam āśramam // 246.13 //
tathā mayā muniśreṣṭhā kathitaṃ hi sanātanam /
purāṇaṃ sumahāpuṇyaṃ sarvapāpapraṇāśanam // 246.14 //
yathā bhavadbhiḥ pṛṣṭo 'haṃ saṃpraśnaṃ dvijasattamāḥ /
vyāsaprasādāt tat sarvaṃ mayā saṃparikīrtitam // 246.15 //
idaṃ gṛhasthaiḥ śrotavyaṃ yatibhir brahmacāribhiḥ /
dhanasaukhyapradaṃ nṝṇāṃ pavitraṃ pāpanāśanam // 246.16 //
tathā brahmaparair viprair brāhmaṇādyaiḥ susaṃyataiḥ /
śrotavyaṃ suprayatnena samyak śreyobhikāṅkṣibhiḥ // 246.17 //
prāpnoti brāhmaṇo vidyāṃ kṣatriyo vijayaṃ raṇe /
vaiśyas tu dhanam akṣayyaṃ śūdraḥ sukham avāpnuyāt // 246.18 //
yaṃ yaṃ kāmam abhidhyāyañ śṛṇoti puruṣaḥ śuciḥ /
taṃ taṃ kāmam avāpnoti naro nāsty atra saṃśayaḥ // 246.19 //
purāṇaṃ vaiṣṇavaṃ tv etat sarvakilbiṣanāśanam /
viśiṣṭaṃ sarvaśāstrebhyaḥ puruṣārthopapādakam // 246.20 //
etad vo yan mayākhyātaṃ purāṇaṃ vedasaṃmitam /
śrute 'smin sarvadoṣotthaḥ pāparāśiḥ praṇaśyati // 246.21 //
prayāge puṣkare caiva kurukṣetre tathārbude /
upoṣya yad avāpnoti tad asya śravaṇān naraḥ // 246.22 //
yad agnihotre suhute varṣe nāpnoti vai phalam /
mahāpuṇyamayaṃ viprās tad asya śravaṇāt sakṛt // 246.23 //
yaj jyeṣṭhaśukladvādaśyāṃ snātvā vai yamunājale /
mathurāyāṃ hariṃ dṛṣṭvā prāpnoti puruṣaḥ phalam // 246.24 //
tad āpnoti phalaṃ samyak samādhānena kīrtanāt /
purāṇe 'sya hito viprāḥ keśavārpitamānasaḥ // 246.25 //
yat phalaṃ kriyam ālokya puruṣo 'tha labhen naraḥ /
tat phalaṃ samavāpnoti yaḥ paṭhec chṛṇuyād api // 246.26 //
idaṃ yaḥ śraddhayā nityaṃ purāṇaṃ vedasaṃmitam /
yaḥ paṭhec chṛṇuyān martyaḥ sa yāti bhuvanaṃ hareḥ // 246.27 //
śrāvayed brāhmaṇo yas tu sadā parvasu saṃyataḥ /
ekādaśyāṃ dvādaśyāṃ ca viṣṇulokaṃ sa gacchati // 246.28 //
idaṃ yaśasyam āyuṣyaṃ sukhadaṃ kīrtivardhanam /
balapuṣṭipradaṃ nṝṇāṃ dhanyaṃ duḥsvapnanāśanam // 246.29 //
trisaṃdhyaṃ yaḥ paṭhed vidvāñ śraddhayā susamāhitaḥ /
idaṃ variṣṭham ākhyānaṃ sa sarvam īpsitaṃ labhet // 246.30 //
rogārto mucyate rogād baddho mucyeta bandhanāt /
bhayād vimucyate bhīta āpadāpanna āpadaḥ // 246.31 //
jātismaratvaṃ vidyāṃ ca putrān medhāṃ paśūn dhṛtim /
dharmaṃ cārthaṃ ca kāmaṃ ca mokṣaṃ tu labhate naraḥ // 246.32 //
yān yān kāmān abhipretya paṭhet prayatamānasaḥ /
tāṃs tān sarvān avāpnoti puruṣo nātra saṃśayaḥ // 246.33 //
yaś cedaṃ satataṃ śṛṇoti manujaḥ svargāpavargapradaṃ viṣṇuṃ lokaguruṃ praṇamya varadaṃ bhaktyekacittaḥ śuciḥ /
bhuktvā cātra sukhaṃ vimuktakaluṣaḥ svarge ca divyaṃ sukhaṃ paścād yāti hareḥ padaṃ suvimalaṃ mukto guṇaiḥ prākṛtaiḥ // 246.34 //
tasmād vipravaraiḥ svadharmaniratair muktyekamārgepsubhis tadvat kṣatriyapuṃgavais tu niyataiḥ śreyorthibhiḥ sarvadā /
vaiśyaiś cānudinaṃ viśuddhakulajaiḥ śūdrais tathā dhārmikaiḥ śrotavyaṃ tv idam uttamaṃ bahuphalaṃ dharmārthamokṣapradam // 246.35 //
dharme matir bhavatu vaḥ puruṣottamānāṃ sa hy eka eva paralokagatasya bandhuḥ /
arthāḥ striyaś ca nipuṇair api sevyamānā naiva prabhāvam upayānti na ca sthiratvam // 246.36 //
dharmeṇa rājyaṃ labhate manuṣyaḥ svargaṃ ca dharmeṇa naraḥ prayāti /
āyuś ca kīrtiṃ ca tapaś ca dharmaṃ dharmeṇa mokṣaṃ labhate manuṣyaḥ // 246.37 //
dharmo 'tra mātāpitarau narasya dharmaḥ sakhā cātra pare ca loke /
trātā ca dharmas tv iha mokṣadaś ca dharmād ṛte nāsti tu kiṃcid eva // 246.38 //
idaṃ rahasyaṃ śreṣṭhaṃ ca purāṇaṃ vedasaṃmitam /
na deyaṃ duṣṭamataye nāstikāya viśeṣataḥ // 246.39 //
idaṃ mayoktaṃ pravaraṃ purāṇaṃ pāpāpahaṃ dharmavivardhanaṃ ca /
śrutaṃ bhavadbhiḥ paramaṃ rahasyam ājñāpayadhvaṃ munayo vrajāmi // 246.40 //
