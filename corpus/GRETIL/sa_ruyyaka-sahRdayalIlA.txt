#Author:Ruyyaka
#Text:Sahṛdayalīlā
#Data entry:Somadeva Vasudeva
#Edition:Kāvyamālā 5, 1888, pp. 157-160.
#Notes:Sandhi undone


śrīmatām utkarṣaparijñānād vaidagdhyena sahṛdayatvān nāgarikatāsiddhiḥ /
yuvatyādīnām utkarṣo dehe guṇālaṅkārajīvitaparikarebhyaḥ /
tatra śobhāvidhāyino dharmā guṇāḥ /
avayavānāṃ rekhāspāṣṭyaṃ rūpaṃ /
gauratādidharmaviśeṣo varṇaḥ /
kācakācyarūpā ravivatkāntiḥ prabhā /
naisargikasmeratvamukhaprasādādiḥ sarveṣām eva cakṣurbandhako dharmo rāgaḥ /
kusumadharmā mārdavādir lālanādirūpaḥ sparśaviśeṣaḥ peśalatākhya ābhijātyam /
aṅgopāṅgānāṃ yauvanodbhedī manmathavāsanāprayuktaḥ kaṭākṣādivadvibhramākhyaś ceṣṭāviśeṣo vilāsitā /
taraṅgidravasvabhāvāpyāyinetrapeyavyāpisnigdhamadhura iva pītimotkarṣaikasāra iva pūrṇenduvadāhlādako dharmaḥ saṃsthānamugdhimavyaṅgyo lāvaṇyam /
aṅgopāṅgānām asādhāraṇaśobhāprāśastyahetur aucityātmā sthāyī dharmo lakṣaṇam /
tasya yuktapramāṇatādoṣasparśasnigdhavaktraniyatalomāṅgasuśliṣṭasaṃdhānatānāhapariṇāhaucityacakrapadmādilekhāṅkanāyogebhyaḥ prasiddhāṅgapūrṇatādoṣavaikalyadharmasaundaryapramāṇaucityalokāprasiddhaviśiṣṭāṅgayogākhyāḥ krameṇa ṣaḍ bhedāḥ /
agrāmyatayā vakrimatvakhyāpinī tāmbūlaparidhānanṛttabhaṇitigamanādisthānakeṣu sūkṣmā bhaṅgiś chāyā /
sphurallakṣmyupabhogaparimalādigamyo 'ntaḥsāro rañjakatayā vaśīkartā sahṛdayasaṃvedyadharmabhedaś ca saubhāgyam /
tatrādye smaramadapulakādayo bhedāḥ antye tu maṇitarūpaparibhogādharāsvādasaurabhādibhir yugapadrasavattvāt pañcendriyasukhalābhaḥ //
||iti śrīrājānakaruyyakaviracitāyāṃ sahṛdayalīlāyāṃ guṇollekhaḥ prathamaḥ
tatra vajramuktāpadmarāgamarakatendranīlavaidūryapuṣparāgakarketanapulakarudhirākṣabhīṣmasphaṭikapravālarūpāṇi trayodaśa ratnāni /
hema navadhā /
jāmbūnadaśātakaumbhahāṭakavaiṇavaśṛṅgīśuktijajātarūparasaviddhākarodgatabhedāt /
caturdhā ratnahemamayaḥ, āvedhyanibandhanīyaprakṣepyāropyabhedāt /
tatra tāḍīkuṇḍalaśravaṇavālikādir āvedhyaḥ /
aṅgadaśroṇīsūtramūrdhamaṇiśikhādṛḍhikādir nibandhanīyaḥ /
ūrmikākaṭakamañjīrasadṛśaḥ prakṣepyaḥ /
prālambamālikāhāranakṣatramālāprabhṛtir āropyaḥ /
caturdhāṃśukamayaḥ /
tvakphalakrimiromajatvāt krameṇa kṣaumakārpāsakauśeyarāṅkavādibhedāt /
punas tridhā, nibandhanīyaprakṣepyāropyavaicitryāt /
tatra nibandhanīyaḥ śirahśāṭakajaghanavasanādiḥ /
prakṣepyaḥ kañculikādiḥ /
āropya uttarīyapaṭādiḥ /
sarvasyāsyānekavidhatvaṃ varṇavicchittinānātvāt /
grathitāgrathitavaśād dvividhaḥ sann aṣṭadhā mālyamayaḥ /
veṣṭitavitatasaṃghāṭyagranthimadavalambamuktakamañjīrastabakalakṣaṇamālyabhedena /
tatrodvartitaṃ veṣṭitam /
pārśvato vistāritaṃ vitatam /
bahubhiḥ puṣpaiḥ samūhena racitaṃ saṃghātyam /
antarāntarā viṣamaṃ granthimat /
spaṣṭombhitam (?) avalambham /
kevalaṃ muktakaḥ /
anekapuṣpamayī latā mañjarī /
kusumagulucchaṃ stabakaḥ /
tasyāvedhyādayo 'pi catvāro bhedāḥ /
kastūrīkuṅkumacandanakarpūrāgurukulakadantasamapaṭavāsasahakāratailatāmbūlālaktakāñjanagorocanādinirvṛtto maṇḍanadravyamayaḥ /
bhrūghaṭanālakaracanādhammillabandhanādir yojanāmayaḥ /
dvidhā prakīrṇamayaḥ, janyaniveśyabhedena /
śramajalamadhumadādijanyaḥ /
dūrvāśokapallavayavāṅkurarajatatrapuśaṅkhatāladaladantapattrikāmṛṇālavalayakarakrīḍanakādir niveśyaḥ /
etat samavāyo veṣaḥ /
sa ca deśakālaprakṛtiavasthāsātmyena /
eteṣāṃ vicchityā yathāsthānaniveśanaparabhāgalābhād rāmaṇīyakavṛddhiḥ //
iti śrīrājānakaruyyakaviracitāyāṃ sahṛdayalīlāyām alaṅkārollekho dvitīyaḥ /
śobhāyā anuprāṇakaṃ yauvanākhyaṃ jīvitam /
bālyānantaram gātrāṇāṃ vaipulyasauṣṭhavavibhaktatāvidhāyī sphuṭitadāḍimopamaḥ smaravasatir avasthābhedo yauvanam /
tasya vayaḥsaṃdhir ārambhaḥ /
madhyaṃ tu prauḍhikālaḥ /
prathame dhammillaracanālakabhaṅganīvinahanadantaparikarmapariṣkaraṇadarpaṇekṣaṇapuṣpoccayamālyombhanajalakrīḍādyūtāślīlacchekabhaṇityanimittalajjānubhāvaśṛṅgāraśikṣādaya āvartamānāś ceṣṭāḥ /
antye tu śṛṅgārānubhāvatāratamyaṃ śreyaḥ //
||iti śrīrājānakaruyyakaviracitāyāṃ sahṛdayalīlāyāṃ jīvitollekhas tṛtīyaḥ /
śobhāyā ārād upakārakatvād vyañjakaḥ parikaraḥ /
tasya cetanācetanayoḥ sthāṇucalayoḥ pratyekaṃ śliṣṭasaṃnihitamātrarūpatvenāṣṭavidhatvam /
utsaṅgopāsīnakāntahayaparivāravātāyanavitānanaucchatrādīni darśanāni /
tāni dvidhā, vyastasamastabhedāt /
evaṃ śobhāsamutpādakasamuddīpakānuprāṇakavyañjakāḥ kramād guṇālaṅkārajīvitaparikarāḥ /
evaṃ parasparopakarakatvād itaretarānugrāhakatvaṃ siddham /
||iti śrīrājānakaruyyakaviracitāyāṃ sahṛdayalīlāyāṃ parikarollekhaś caturthaḥ //
||samāpteyaṃ sahṛdayalīlā //
