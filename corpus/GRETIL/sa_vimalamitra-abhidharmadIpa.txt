#Author:Vimalamitra
#Text:Abhidharmadīpa
#Data entry:Members of the Digital Sanskrit Buddhist Canon Input Project
#Edition:P.S. Jaini: Abhidharmadīpa with Vibhāṣāprabhāvṛtti, Patna 1959 (Tibetan Sanskrit Works Series, 4).


yo duḥkhahetuvyupaśāntimārgaṃ pradarśayāmāsa narāmarebhyaḥ /
taṃ satpathajñaṃ praṇipatya buddhaṃ śāstraṃ kariṣyāmyabhidharmadīpam // 1 //
sattvādyananyathābhāve vyaktābhāvaḥ prasajyate /
tadvikārādvikāritvaṃ prakṛtestadabhedataḥ // 2 //
na karma svakatotsargāt jñavyaktātmakatā malāḥ /
prākpakṣe muktyabhāvaśca dvitīye 'nye 'pyupaplavāḥ // 3 //
rūpaskandho hi netrādyā daśāyatanadhātavaḥ /
dharmasaṃjñe trayaskandhāḥ sāvijñaptirdhruvatrayāḥ // 4 //
manaḥsaṃjñakamanyo 'pi saptavijñānadhātavaḥ /
āyadvāraṃ hyāyatanaṃ dhāturgotraṃ nirucyate // 5 //
yogarūpyānukūlyāderdvādaśāyatanīṃ muniḥ /
buddhyādyekatvadhīhānyai dhātūṃścāṣṭādaśoktavān // 6 //
ṣaṇṇāmanyo nyatantratvātkāraṇaṃ yaddhi tanmanaḥ /
rūpyarūpāśrayāstitvātpañcānāṃ rūpyudāhṛtaḥ // 7 //
skandhāyatanadhātūnāṃ svātmanā saṃgrahaḥ smṛtaḥ /
svātmanā nityamaviyogāt samatvaṃ cittacaitasām // 8 //
tadākhyā ye 'nyasūtroktāsteṣāmeṣveva saṃgraham /
brūyācchāstranayābhijño buddhyāpekṣya svalakṣaṇam // 9 //
anyonyasaṃgraho jñeyaḥ skandhādīnāṃ yathāyatham /
nādhvasvapatanādibhyo nityānāṃ skandhasaṃgrahaḥ // 10 //
dharmaskandhasahastrāṇāmaśīterapi saṃgrahaḥ /
jñeyo 'vataraṇeṣveva taiḥ sanmārgāvatāraṇāt // 11 //
dharmaskandhapramāṇaṃ tu satyāderekaśaḥ kathā /
tatsatattvaṃ tu keṣāñcidvāṅnāmāpīṣyate paraiḥ // 12 //
sattvaprajñaptyupādānaṃ maulaṃ ṣaḍdhātavo matāḥ /
proktāstadbhedato yasmādasmimāno nivartate // 13 //
kliṣṭameva hi vijñānaṃ draṣṭavyaṃ janmani śrayāt /
khadhātuḥ pṛthagākāśādrūpāyatanasaṃgrahāt // 14 //
nabhaḥ khalu nabho dhātorāsanno hetureṣa tu /
bhūtānāṃ tāni tajjasya rūpasyaitattu cetasaḥ // 15 //
pratyakṣavṛttiryattatprāgaprāptagrāhyato 'pi yat /
tato 'pi yaddavīyo 'rthaṃ paṭiṣṭhamitarādapi // 16 //
sanidarśana ādyārthaḥ mūrtāḥ sapratighā daśa /
anyatra rūpaśabdābhyāṃ ta evāvyākṛtā matāḥ // 17 //
śeṣāstridhā iha sarve 'pi rūpadhātau caturdaśa /
rasagandhau savijñānau dhātū hitvā trayontimāḥ // 18 //
sāsravānāstravā antyāstrayaḥ śeṣāstu sāsravāḥ /
sālambaprathamāḥ pañca sopacārāstrayastridhā // 19 //
nirvikalpaguṇasvārthāḥ asmārādanirūpaṇāt /
manobhaumī smṛtiḥ pūrvo dvitīyo dhīrnirūpikā // 20 //
vijñānapañcakaṃ kāmeṣvekena savikalpakam /
tasmādanyat tribhiḥ dhyāne prathame cāsamāhitam // 21 //
dvābhyāmavyagraṃ ekena cakṣuḥśrotratvagāśrayam /
dvābhyāṃ taduparivyagraṃ ekenaiva samāhitam // 22 //
ucchinnaśubhabījasya darśanaṃ savikalpakam /
kuśalaṃ nāsti vijñānamanyatra pratisandhitaḥ // 23 //
kāmebhyo vītarāgasya bālasyāhānidharmiṇaḥ /
dvidhāpyakuśalaṃ nāsti kliṣṭaṃ cāryasya nottamam // 24 //
nākliṣṭāvyākṛtaṃ kiñcidūrdhvabhūmivikalpakam /
kliṣṭaṃ vikalpakaṃ cāpi nāstyadhobhūmigocaram // 25 //
tridheha dvayamāryasya rāgiṇaḥ saśubhasya ca /
na śubhaṃ nāpi ca kliṣṭaṃ dvitīyādiṣu darśakam // 26 //
prayogādaṅgasānnidhyātsabhāgatvācca santateḥ /
prāgvijñānānubhūte 'rthe cetasyutpadyate smṛtiḥ // 27 //
etadviparyayāt māndyātkleśarogābhibhūtitaḥ /
jñātapūrveṣu vismṛtiḥ saṃprajāyate // 28 //
dṛṣṭaṃ dvitricatuḥpañcaprakāreṇāpi cetasā /
smaryate sattadanyaiśca nānyo 'nyaṃ vyoghadṛkkṣaye // 29 //
vijñānānāṃ tu pañcānāṃ yadekenānubhūyate /
tatsmaryate 'pi cānyena tena khalvitarairapi // 30 //
dvyavyākṛtānubhūtaṃ yaccittaṃ dvādaśakādiha /
vyārūpyarūpanivṛteḥ smaryate 'ṣṭābhireva tat // 31 //
rūpārūpyāptanivṛtaśubhābhyāṃ tu krameṇa yat /
kāmāptāvyākṛte hitvā smaryate daśakena tat // 32 //
rūpe tvanivṛtākhyena dṛṣṭamavyākṛtena yat /
ārūpyāvyākṛte hitvā tadanyaiḥ smaryate punaḥ // 33 //
ārūpyāvyākṛtajñātaṃ yaśceto navakena tat /
kāmāptāvyākṛte hitvā rūpāptānivṛtaṃ tathā // 34 //
cittākhyāḥ sapta sālambā dharmākhyaḥ saṃprayuktakaḥ /
amūrtā dhvaninā sārdhamanupāttāḥ nava dvidhā // 35 //
spṛśyaṃ dvidhā sadharmāṃśāḥ saha tā nava bhautikāḥ /
daśa sāvayavā mūrtāḥ ta eva daśa saṃcitāḥ // 36 //
rūpagandharasasparśāścchetṛcchedyātmakā matāḥ /
dāhakāstolakāścaite dāhyāstolyāsta eva vā // 37 //
pañca rūpīndriyātmāno vipākopacayātmakāḥ /
amūrtā naupacayikāḥ tridhā śeṣāḥ dhvanirdvidhā // 38 //
cakṣustadupalabdhiśca pṛthagvā saha vāpnuyāt /
dvādaśādhyātmikā jñeyāḥ bāhyāṣṣaḍviṣayātmakāḥ // 39 //
trayo 'ntyāstrividhāḥ śeṣā bhāvanāpathasaṃkṣayāḥ /
na rūpamasti dṛggheyaṃ nākliṣṭaṃ nāvikalpakam // 40 //
sabhāga eva dharmākhyaḥ śeṣāstūbhayathā smṛtāḥ /
sabhāgastatsabhāgatve svakriyābhāktu tulyate // 41 //
cakṣuḥ sadharmadhātvaṃśaṃ navadhā dṛṣṭirūcyate /
pāñcavijñānakī prajñā na dṛṣṭiranitīraṇāt // 42 //
sameghāmegharātryahnordṛśyaṃ cakṣuryathekṣate /
kliṣṭākliṣṭadṛśau tadvacchaikṣāśaiṃkṣe ca paśyataḥ // 43 //
cakṣuḥ paśyati vijñānaṃ vijānāti svagocaram /
ālocanopalabdhitvādviśeṣaḥ sumahāṃstayoḥ // 44 //
ekasya cakṣuṣaḥ kāryaṃ vijñānamathavā dvayoḥ /
aprāpyārthaṃ manaścakṣuḥ śrotraṃ ca trīṇyato 'nyathā // 45 //
aprāptagrāhiṇaḥ siddhā dūrāsannasamagrahāt /
pradīpādiprabhāvaścet na samaṃ tatsamudbhavāt // 46 //
sarvagrahaprasaṃgaścennāyaskāntādidarśanāt /
sarvagatvādadoṣaścennāyogāttilatailavat // 47 //
na hyūrdhvaṃ cakṣuṣaḥ kāyo na rūpaṃ nākṣijaṃ manaḥ /
vijñānasya tu netrārthastau ca kāyasya savaṃtaḥ // 48 //
nopariṣṭācchru teḥ kāyo na śabdo na svakaṃ manaḥ /
vijñānasya tu nihrādastau ca kāyasya sarvataḥ // 49 //
trayāṇāṃ trīṇyapi svāni tanorvijñānamapyadhaḥ /
manastvaniyataṃ yogivaiśvarūpyaṃ pradarśitam // 50 //
sāsravānāsrāḥ skandhā ye tūpādānasaṃjñitāḥ /
sāsravā eva te jñeyāstatsācivyakriyādibhiḥ // 51 //
adhvādyāḥ skandhaparyāyāḥ dharmādyā vastunaḥ sataḥ /
ye tu sāsravasaṃjñāste proktā duḥkhādināmabhiḥ // 52 //
svātmyagocarakāryāṇāmekatvādekadhātutā /
cakṣurādidvibhāve 'pi dvyutpattiḥ karmatritvaśāt // 53 //
asādhāraṇavaiśiṣṭyādaiśvaryādāntaraṅgayataḥ /
satyapyanekahetutve vijñānaṃ tairviśeṣyate // 54 //
nityatvātkuśalatvācca nirvāṇaṃ dravyamañjasā /
sāradravyena tenaiko dharmākhyo dravyavānmataḥ // 55 //
prathamaṃ nirmalaṃ cittamasābhāgyātkṣaṇaḥ smṛtaḥ /
tenādbhutakṣaṇenaite kṣaṇikāḥ paścimāstrayaḥ // 56 //
ghrāṇaṃ jihvā ca kāyaśca tulyārthagrāhyadastrayam /
paścimasyāśrayo 'tītaḥ pañcānāṃ taiḥ sahāpi ca // 57 //
niśritya khalvanāgamyaṃ niśrayāṃścaturo 'tha vā /
anāsraveṇa mārgeṃṇa cakṣurdhāturnirudhyate // 58 //
anāgamyaṃ tu niśritya gandhadhāturnirudhyate /
manodhāturanāgamyaṃ yadi vā saptaniśrayāt // 59 //
anāgamyaṃ tathaivādyaṃ cakṣurvijñānasaṃjñakaḥ /
dharmadhātorvicitratvādyathāyogaṃ vinirdiśet // 60 //
cakṣurdhātuṃ hi rūpāptaṃ parijānan pṛthagjanaḥ /
kṛtsnādrūpamayāddhātorvairāgyamadhigacchati // 61 //
tasmādanuśayāndhātorekatriṃśajjahāti ca /
paryādatte na kiñcittu saṃyojanamasau tadā // 62 //
rūpavairāgyamāpnoti jahātyanuśayatrayam /
tadā saṃyojanaṃ tvāryaḥ paryādatte na kiñcana // 63 //
cakṣurvijñānadhātuṃ tu parijānaṃstameva ca /
parijānātyavaśyaṃ ca brahmalokādvirajyate // 64 //
na tu saṃyojanaṃ kiñcitparyādatte tadā hyasau /
gandhadhātuṃ rasākhyaṃ ca parijānan pṛthagjanaḥ // 65 //
kāmavairāgyamāpnoti dhruvaṃ hyanuśayānapi /
tadā jahāti ṣaṭtriṃśadvartisaṃyojanatrayam // 66 //
āryastu kāmavairāgyaṃ karotyanuśayānapi /
caturaḥ parijānāti paryādatte 'pi ca trayam // 67 //
parijānanmanodhātumārūpyebhyo virajyate /
jahātyanuśayāṃstrīṃśca paryādatte trayaṃ tathā // 68 //
parijānankhalu prīrti tāmeva prajahātyasau /
ābhāsvarācca vairāgyaṃ yāti hanti tu nāsravān // 69 //
parijānansukhaṃ yogī prajahāti tadeha ca /
śubhakṛtsnācca vairāgyaṃ yāti kleśānna hanti tu // 70 //
dvivijñeyāḥ guṇāḥ pañca hetuḥ sarve kṣarākṣarāḥ /
anyatra dharmadhātvardhācchaḍbāhyā nendriyātmakāḥ // 71 //
dvāviṃśatiprakārasya kṛtsnasyendriyaparvaṇaḥ /
saṃkṣepeṇābhidhāsyante dharmā nirvacanādayaḥ // 72 //
nāmnā dvāviṃśatistāni dravyato daśa sapta ca /
yasmānnānyaddvayaṃ kāryātsukhādinavakatrayam // 73 //
nāmasallakṣaṇābhāvāttannāmnaḥ sārthakatvataḥ /
trayāṇāṃ vargavṛttitve 'pyarthamabhyeṣyate paraiḥ // 74 //
viśiṣṭabuddhihetutvādādhipatyaviśeṣataḥ /
kāyendriyādviśiṣṭatvaṃ dvayornetrendriyādivat // 75 //
aiśvaryārtho vipaścidbhirindriyārtho 'bhidhīyate /
svārthavyaktiṣu pañcānāṃ caturṇāṃ tvarthayordvayoḥ // 76 //
svagocaropalabdhyādāvīśitvamapare viduḥ /
svārthavijñāna evānya āhuḥ paṇḍitamāninaḥ // 77 //
kleśotpattau sukhādīnāṃ śraddhādīnāṃ guṇāptiṣu /
phalasaṃkleśasaṃbhāraviśuddhitvādanukramaḥ // 78 //
sattvākhyā sattvavaicitryaṃ dhṛtiḥ kleśodbhavaśca yaiḥ /
mārgopāyaḥ phalaprāptisteṣāmindriyatā matā // 79 //
sparśāśrayodbhavādhārasaṃbhogatvāccaturdaśa /
svargāpavargahetutvāt tadanyadvendriyāṣṭakam // 80 //
chandaṃ vīryāṅgabhūtatvāt sparśo vittyanubṛṃhaṇāt /
saṃjñā prajñābhibhūtatvānnendriyaṃ munirabhyadhāt // 81 //
śraddhādīnāṃ vidāṃ caiva doṣaḥ śuddhau malodaye /
pradhānatvānmanaskāro nendriyaṃ samudāhṛtam // 82 //
saṃbhāvanānukūlatvādadhimokṣo 'pi nendriyam /
kālāntaraphalotpādasaṃdehābhyāṃ na cetanā // 83 //
nāpramādo 'pyasau vīryāt, na hrīḥ prāgalbhanigrahāt /
nopekṣā nāpi cālobho vīryaśraddhābhibhūtitaḥ // 84 //
na prasrabdhirvidautkaṭyādvinindyatvācca nāsravāḥ /
jātyādayo na pārārthyāt niṣkriyatvānna nirvṛtiḥ // 85 //
kāyasya bādhanaṃ duḥkhaṃ daurmanasyaṃ tu cetasaḥ /
sukhaṃ ca sumanastā ca sātaṃ śārīramānasam // 86 //
vaiśiṣṭyānmānasaṃ sātaṃ sukhaṃ kvacidudāhṛtam // 87 //
ṣaṭsu bhūmiṣu vijñeyaṃ nīrajaskādyamindriyam /
tadanye nirmale tvakṣe draṣṭavye navabhūmike // 88 //
daurmanasyaṃ dvihātavyaṃ manovittitrayaṃ tridhā /
navābhyāsapraheyāṇi dvidhā pañca na tu trayam // 89 //
pūrvaṃ kramodbhavaiḥ kāme vipāko labhyate dvayam /
anyaiḥ ṣaṭ sapta vāṣṭau vā ṣaḍ rūpe antye tu jīvitam // 90 //
mriyamāṇairnirodhyante trīṇyante aṣṭau tu madhyame /
daśāṣṭau nava catvāri kāme pañca śubhāni vā // 91 //
ādyantalābho navabhiḥ saptāṣṭābhiśca madhyayoḥ /
ekādaśabhirāptistu phalasyāntyasya hānitaḥ // 92 //
svasya dhātoḥ parijñānaṃ svavipakṣadṛśā pathā // 93 //
kāmadhātuparijñānaṃ prāyaḥ saptabhiriṣyate /
samalairnirmalaistvarthairaṣṭābhirabhidhīyate // 94 //
rūpadhātuparijñānamiṣṭaṃ daśabhirindriyaiḥ /
antyadhātuparijñānamekādaśabhirucyate // 95 //
sarvasattvāstridhātusthā upekṣāyurmano 'nvitāḥ /
tvakstrītvavyañjanaiḥ kāme rūpiṇaścakṣurādibhiḥ // 96 //
kāminaḥ khalu duḥkhena tadrāgī durmanastayā /
ūrdhvajastu sukhenāryaḥ śubhāhvādharajau tathā // 97 //
prītyābhāhvādharodbhūtau śubhaiḥ sa śubhamūlakaḥ /
śaikṣābhyāṃ mokṣamārgasthau aśaikṣo 'rhan svamārgagaḥ // 98 //
upekṣāyurmanoyukto 'vaśyaṃ trayasamanvitaḥ /
caturbhiḥ kāyasukhavān cakṣuṣmānapi pañcabhiḥ // 99 //
strīndriyādyanvito 'ṣṭābhiḥ duḥkhī yuktastu saptabhiḥ /
ekādaśabhirantyābhyāṃ sapta ṣaḍbhistadādyavān // 100 //
tridvīpanarakotpannā mithyātvaniyatā api /
bahubhiḥ hyekānnaviṃśatyā svalpairaṣṭābhiranvitāḥ // 101 //
antarābhavikapretatiryakśraddhānusāriṇaḥ /
tryadhikairdaśabhiryuktā daśabhirvā navādhikaiḥ // 102 //
samyaktvaniyatā ye tu ye ca śraddhādhimuktikāḥ /
ta ekādaśabhiryuktā daśabhirvā navādhikaiḥ // 103 //
prajñāvimuktanāmārhat kāyasākṣyubhayāhvayāḥ /
akṣaikādaśakopetā yadi vāṣṭādaśānvitāḥ // 104 //
kāmadevā mṛtāḥ svalpairdaśabhiḥ saptakādhikaiḥ /
ta evaikonaviṃśatyā yuktā bahubhirindriyaiḥ // 105 //
dvirdhyāna jāstu sarvālpairdaśabhiḥ pañcakādhikaiḥ /
daśabhiḥ sacatuṣkaistu śubhakṛtsnāḥ samanvitāḥ // 106 //
bṛhatphalā hi atyalpaistrayodaśabhiranvitāḥ /
yuktāḥ ṣoḍaśabhistvete sarvabhūribhindriyaiḥ // 107 //
aṣṭābhirdaśabhiḥ saikairārūpyāḥ svalpabhūribhiḥ /
sadevakauravāḥ sattvāstrayodaśabhiranvitāḥ // 108 //
aṣṭābhirniḥśubho yukto daśabhirvā trayādhikaiḥ /
dviliṅgāḥ paścimaiḥ svalpairviśatyāpyekayā param // 109 //
saptadravyāvinirbhāgī paramāṇurbahirgataḥ /
kāmeṣvekādhikaḥ kāye dvyadhikaścakṣurādiṣu // 110 //
evaṃ rūpe 'pi vijñeyo hitvā gandharasadvayam /
cittaṃ caitasikaiḥ sārdhaṃ saṃskṛtaṃ tu svalakṣaṇaiḥ // 111 //
daśadharmā mahābhaumā vitsaṃjñācetanāsmṛtiḥ /
chandaḥ sparśo 'dhimokṣaśca dhīḥ samādhirmanaskṛtiḥ // 112 //
śraddhāpekṣāpramādaśca prasrabdhirhrīrapatrapā /
mūlavīryamahiṃsā ca śubhabhūkā daśasmṛtāḥ // 113 //
styānaṃ pramattirāśraddhyamālasyaṃ mūḍhiruddhatiḥ /
kliṣṭe ṣaṭ aśubhe tu dve āhrīkyamanapatrapā // 114 //
māyāśāṭhyamadakrodhavihiṃserṣyāpradaṣṭayaḥ /
sūkṣmopanāhamātsaryāṇyalpakleśabhuvo daśa // 115 //
pṛthivyādi yathā dravyaṃ nīlādiguṇayogataḥ /
taistairviśeṣyate śabdaiścaittayogānmanastathā // 116 //
bhūtabhautikanānātvaṃ svarūpehākṛtaṃ yathā /
tathaiva cittacaittānāṃ pṛthaktvamupadhāryatām // 117 //
yathā saṃbandhisaṃbandhādvikāro 'mbhasi lakṣyate /
tathā saṃsargisaṃsargāccetovikṛtirīkṣyatām // 118 //
guṇo viśeṣaṇaṃ dharmo mātrāvṛttistathāśrayī /
ityevamādayaḥ śabdāḥ pradhānāpekṣavṛttayaḥ // 119 //
cittaṃ pradhānameteṣāṃ vastumātragrahādibhiḥ /
bījaṃ caitatpravṛttīnāṃ śuddhisaṃkarayorapi // 120 //
abhyudgacchati kāmāptaṃ dharmairdvādaśabhiḥ saha /
akliṣṭāvyākṛtaṃ cittaṃ raśmivāniva raśmibhiḥ // 121 //
tathāṣṭādaśabhiścittairnivṛtaṃ jāyate manaḥ /
dvāviṃśatyā sahāvaśyaṃ śubhaṃ bhavati mānasam // 122 //
cetasossaha viṃśatyā cittamutpadyate 'śubham /
dṛṅmohamātrayuktaṃ yat krodhādyaistvadhikaṃ vadet // 123 //
sarvatra saṃbhavānmiddhaṃ yatra syāttatra nirdiśet /
tadvadeva ca kaukṛtyamadhikaṃ gaṇayetkvacit // 124 //
sāśubhaṃ middhakaukṛtyaṃ rūpadhātau na vidyate /
dhyānāntare vitarkaśca vicāraścāpi nopari // 125 //
saṃprayuktaḥ saṃskāraḥ samatā yasya pañcadhā /
viprayuktaśca boddhavyaḥ samatā yasya nāstyasau // 126 //
viśiṣṭānāmasadbhāvātprasaṃgo nāsti rūpiṇām /
saṃskāragrahaṇāccaiva khādīnāṃ na prasajyate // 127 //
prāptyādayastu saṃskārā viprayuktāstrayodaśa /
āptoktisvakriyāliṅgā liṅgameṣāṃ gadiṣyate // 128 //
rāptiḥ samanvitirlabdhirdharmavattā vyavasthitiḥ // 129 //
śrutacintāmayānāṃ ca samāpattidvayasya ca // 130 //
niḥkleśasaṃskṛtāpūrvaṃ śubhānāṃ tu rajasvatām /
ādilābhe saha prākca tadūrdhvaṃ vā tridheṣyate // 131 //
kliṣṭāṇāṃ kuśalānāṃ ca tadanyeṣāṃ tridhā matā /
nivṛtāvyākṛtā jñānanirmāṇamanasāṃ tathā // 132 //
nirvāṇasyādito lābhe nityasyānyasya sarvadā /
ajā tavartamānā ca kadācittu tridheṣyate // 133 //
ekārtharuciheturyaḥ sattvānāṃ sa sabhāgatā /
āsaṃjñikaṃ vipāko yaccittopacchedyasaṃjñiṣu // 134 //
śubhāsaṃjñisamāpattirdhyāne 'ntye cittarodhinī /
niḥsṛtīcchāpravṛttitvāt nāryasya āpyā prayogataḥ // 135 //
nirodhākhyā tu vijñeyā vijihīrṣorbhavāgrajā /
śubhāryasya prayogāpyā dvivedyāniyatā matā // 136 //
cetaścatuṣṭayāyogādāgamādupapattitaḥ /
nirveditamanobhāvātsiddhyatīyamacittikā // 137 //
gatiprajñaptyupādānamāyuścittoṣmaṇoḥ sthitiḥ /
āgamādyuktitaścaiva dravyatastatsadiṣyate // 138 //
jātiḥ sthitirjarānāśaḥ saṃskṛtāṅkacaṣṭatuyī /
catvāri sthitināstitve hetutvādyaprasiddhitaḥ // 139 //
śaktihānerjarāsiddhiḥ nānyatvāt pariṇāmitā /
ekakāritranāśābhyāṃ śaktihāniḥ prasiddhyati // 140 //
sati janmani tadbhāvād dravyakāritranāśataḥ /
āgamādupapatteśca vināśo 'pi sahetukaḥ // 141 //
vākchabdādhīnajanmānaḥ svārthapratyāyanakriyāḥ /
saṃjñādyaparanāmānastrayo nāmādayaḥ smṛtāḥ // 142 //
anye nāmādayaḥ śabdādaprāptārthaprakāśanāt /
anityāste tu vijñeyāḥ sāpekṣārthavibhāvanāt // 143 //
svarūpaṃ vedayaṃścchabdo vyañjanādīni ca dhruvam /
arthapratyāyakaḥ prājñarbhaktikalpanayocyate // 144 //
paramāṇusvabhāvatvād ghoṣaikatvaṃ na yujyate /
tādātmyaṃ pratighātitvāt tatsiddhirvaraṇādibhiḥ // 145 //
sphoṭākhyo nāparo ghoṣācchabdo nityaḥ prasiddhyati /
kramavṛtterna śabdena kaścidartho 'bhidhīyate // 146 //
na śrutyā śrūyate śabdastadanyā ca gatiḥ śruteḥ /
yo brūyātsa svamātmānaṃ vidvadbhirapahāsayet // 147 //
pratidyotyaṃ yathāyogaṃ niyatāniyatāśca te /
niyatodbhāvanād buddhaḥ sarvajña iti gamyate // 148 //
sattvākhyāḥ kāmarūpāptā niṣyandāvyākṛtāstathā /
tathaiva ca vipākaśca sābhāgyaṃ prāptayo dvidhā // 149 //
sattvākhyopadravābhāvānna caturthe 'sti sūtrataḥ /
vimānasya samatvasya pradhvaṃsānnityatā kutaḥ // 150 //
sapta tejobhirekādbhirgate 'dbhiḥ saptake punaḥ /
tejasā saptakāntyaikā vāyusaṃvartanī tataḥ // 151 //
āgneyātsaptakādekaḥ pāvanīkimanantaram /
āyuṣparigrahādevaṃ śubhakṛtsnāyuredhanam // 152 //
vātādidoṣasādharmyātsattvānāṃ tadvināśakāḥ /
ādhyātmiketi sārūpyānna bhūsaṃvartanī matā // 153 //
sattvopapattihetūnāṃ vipatsaṃpadvidhāyinām /
lokavacitryakartṛṇāṃ karma heturitīṣyate // 154 //
kāyikaṃ vāṅmayaṃ caiva cetanākhyaṃ ca mānasam /
karmāṇyetāni lokasya kāraṇaṃ neśvarādayaḥ // 155 //
vaiśvarūpyātkramotpādāttadvadanyatprasaṅgataḥ /
nānyāpekṣā tapoyogo pakṣahānyādidoṣataḥ // 156 //
karmaṇāṃ bodhyate śaktirvidhikālagrahādibhiḥ /
yato 'tasteṣu tācchabdyaṃ gauṇyā vṛttyā prayujyate // 157 //
pūrve vijñaptyavijñaptī cetanā mānasī kriyā // 158 //
annamatyagninirdagdhaṃ yathā sthālī ca saṃskṛtā /
pāpadṛṣṭestathā śīlaṃ śāṭhyerṣyādikṣatātmanaḥ // 159 //
saṃvṛtsaddṛṣṭyupetāto bhikṣutvaṃ paramārthataḥ /
ekasampattu saṃvṛtyā dvayābhāve dvidhāpi na // 160 //
vigatāvaṇe jñāne buddhoktermukhyakalpanā /
tadāśraye phale cāpi vijñeyā guṇakalpanā // 161 //
śāśvatatvaśubhatvābhyāṃ sarvānarthanivṛttitaḥ /
mukhyakalpanayā tadvaddharmo nirvāṇamucyate // 162 //
āryāḥ śiṣyaguṇāḥ saṃghastathaiva paramārthataḥ /
etānyo yāti śaraṇaṃ sa yāti śaraṇatrayam // 163 //
mithyācāraḥ satāṃ garhyātparatrākaraṇāptitaḥ /
pāpiṣṭhatvānmṛṣāvādo madyapānaṃ smṛtikṣayātū // 164 //
sarvebhyo vartamānebhyo dvividhebhyo 'pi kāmajaḥ /
trikālebhyastu maulebhyo labhyete bhāvanāmayau // 165 //
sarvebhyaḥ sattvajātibhyaḥ saṃvaro vāṅgakāraṇaiḥ /
sarvebhyo saṃvarāṅgebhyaḥ sattvebhyaśca na kāraṇaiḥ // 166 //
kriyayāsaṃvarapraptiḥ sa hābhyupagamena vā /
avijñaptirato 'nyasyāḥ kṣetrāṅgādiviśeṣataḥ // 167 //
kāmāptasaṃvaratyāgaḥ śikṣānikṣepaṇādibhiḥ /
patanīyarapītyeke tannetyanye tvayogataḥ // 168 //
ayogo nāṃśuvidhvaṃsātpaṭadravyaṃ vinaśyati /
sūtre dhvaṃsoktiranyārthā yatherṣyāśaṭhanādiṣu // 169 //
saddharmāntarddhito 'nye 'nye nāpūrvāpratilambhataḥ /
bhūsaṃcāreṇa hānyā ca tyajyate dhyānajaṃ śubham // 170 //
tathārūpyāptamāryantu phalāptyakṣavihānibhiḥ /
asaṃvaro damaprāptirjīvitotsarjanā dibhiḥ // 171 //
cittavegādivicchedairavijñaptistu madhyamā /
kāmāptaṃ kuśalaṃ nāma tribhirmūlacchidādibhiḥ // 172 //
pratipakṣodayātkliṣṭaṃ tridhātvāptaṃ vihīyate /
sarve kāmeṣu rūpe dvāveko 'rūpiṣu lābhataḥ // 173 //
yadiṣṭaphaladaṃ karma kuśalaṃ tadudāhṛtam /
viparyayeṇākuśalamavyākṛtamato 'nyathā // 174 //
kāmāptaṃ prathamaṃ puṇyamapuṇyamaśubhātmakam /
ūrdhvabhūmikamānejyaṃ vipākaṃ pratyanejanāt // 175 //
sukhavedyaṃ śubhaṃ karma dhyānādarvākturīyakāt /
upekṣāvedyamanyatra duḥkhavedyantu pāpakam // 176 //
adho 'pi madhyamaṃ karma dhyānenāntyepi nirvṛteḥ /
yugapattrivipākeṣṭerdhyānāntaravipākataḥ // 177 //
punaścaturvidhaṃ karma dṛṣṭavedyādibhedataḥ /
janmanastribhirākṣepo dṛṣṭadharmāhvayādṛte // 178 //
caturṇāmapi cākṣepaḥ sarvatra narakādṛte /
na tatreṣṭaphalābhāvācchubhaṃ yasmādvipacyate // 179 //
notpadyavedyakṛttatra yadviraktaḥ pṛthagjanaḥ /
sthiro nāparakṛccāryaścalo 'pi bhavamūlayoḥ // 180 //
yadārtraraudracittena karmābhīkṣṇaṃ niṣevyate /
satkṣetre kriyate yacca phalaṃ tasya niyamyate // 181 //
kṣetrāśayaviśeṣācca phalaṃ sadyo vipacyate /
nirodhavyutthitādau ca sadyaḥ kālaphalakriyā // 182 //
tadbhūmyapunarutpatteḥ vipākaniyataṃ ca yat /
tacca dṛṣṭaphalaṃ vidyāt karmādaḥ paripūrakam // 183 //
kuśalasyāvicārasya caitasikyeva vedanā /
vipākaḥ kāyikī tviṣṭā duḥkhavedyasya karmaṇaḥ // 184 //
sapākamaśubhaṃ kṛṣṇaṃ sapākaṃ rūpajaṃ sitam /
śubhāśubhaṃ dvidhā kāme nirmalaṃ tatprahāṇakṛt // 185 //
casasro dṛkpathā dṛṣṭau cetanābhāvanāpathāt /
ānantaryapathāḥ kāme karmaitatkṛṣṇanāśakṛt // 186 //
navame cetanā yā tu sā kṛṣṇākṛṣṇayāghātinī /
antānantaryamārgasthā dhyāne dhyāne sitasya tu // 187 //
kāyādyakuśalaṃ karma sarvaṃ duścaritaṃ matam /
abhidhyādīnyapi trīṇi manoduścaritatrayam // 188 //
śubhaṃ tatsānabhidhyādi proktaṃ sucaritatrayam /
dvayaṃmaulamadaḥ karma mārgā daśa śubhāśubhāḥ // 189 //
kāritāḥ ṣaḍavijñaptirdvyātmaikaste 'pi ṣaṭ kṛtāḥ /
śubhāḥ sapta dvidhā jñeyā ekadhaite samāhitāḥ // 190 //
yā sāmanteṣvavijñaptiḥ pṛṣṭheṣu tu viparyayaḥ /
prayogastu trimūlotthaḥ abhidhyādyāstrimūlajāḥ // 191 //
kuśalāḥ prayogapṛṣṭhāśca kuśalatrayamūlajāḥ /
dveṣeṇa vadhapāruṣyavyāpattīnāṃ samāpanam // 192 //
steyasyānyāṅganāyāterabhidhyāyāśca lobhataḥ /
mithyādṛśastu mohena tadanyeṣāṃ tribhirmatam // 193 //
caturṇāmapyadhiṣṭhānaṃ jñeyameṣāṃ yathākramam /
prāṇinaścātha bhogāśca nāmarūpaṃ ca nāma ca // 194 //
prāṇātipāto dhīpūrvamabhrāntyā paramāraṇam /
atyaktānyadhanādānamadattādānamucyate // 195 //
parastrīgamanaṃ kāmamithyācāro vikalpavān /
arthajñāyānyathāvādo drohabuddhyā mṛṣāvacaḥ // 196 //
dṛṣṭayā śrutyādibhiścākṣairmanasā yacca gṛhyate /
dṛṣṭaṃ śrutaṃ mataṃ jñātamityuktaṃ tadyathākramam // 197 //
paiśunyaṃ bhedakṛdvākyaṃ pāruṣyaṃ tu yadapriyam /
kliṣṭaṃ saṃbhinnalāpitvamanye gītakathādivat // 198 //
parasvāsatspṛhābhidhyā vyāpādaḥ sattvagocaraḥ /
vidveṣānānantadṛṣṭistu mithyādṛṣṭirahetukā // 199 //
cetanā na kriyāmārgastaistu sattā pravartate /
yugapadyāvadaṣṭābhiraśubhaiścetanaiḥ saha // 200 //
śubhaistu daśabhiryāvatsārdhaṃ naikāṣṭapañcabhiḥ /
vilāpadveṣapāruṣyāṇyuṣanti narake dvidhā // 201 //
tadvadeva matābhidhyā mithyādṛṣṭistathaiva ca /
abhidhyāditrayaṃ tadvatkurau pralapanaṃ dvidhā // 202 //
aśubhāstu daśānyatra sarvatra kuśalāstrayaḥ /
ārūpyāryāsaṃjñināṃ ca rūpiṇaḥ sapta lābhataḥ // 203 //
kurūnsanarakānhitvā sarvatrānyatra te dvidhā /
sarve vipākaniṣyandādhipatyaphaladā daśa // 204 //
duḥkhopasaṃhṛterduḥkhamalpāyuṣṭvantu māraṇāt /
tejonāśātkṛśaujastvamidaṃ tattrividhaṃ phalam // 205 //
ānantaryapathe karma phalavatpañcabhiḥ phalaiḥ /
caturbhistvamalenāryaṃ tadvadanyacchabhāśubham // 206 //
tato 'nyannirmalaṃ jñeyaṃ tribhiravyākṛtaṃ tathā /
phalaṃ śubhasya catvāri dve trīṇi ca śubhādayaḥ // 207 //
śubhādyāstvaśubhasya dve trīṇi catvāri ca kramāt /
avyākṛtasya te tu dve trīṇi trīṇi śubhādayaḥ // 208 //
sarve catvāryatītasya madhyamasya ca bhāvinaḥ /
madhyamā dve svakasyaiva trīṇyanāgāmijanmanaḥ // 209 //
catvāryekabhuvo dve vā trīṇi cāparabhūmikāḥ /
śaikṣādyāstrīṇi śaikṣasya ta evāśaikṣakarmaṇaḥ // 210 //
ekaṃ trīṇi dvayaṃ caiva śaikṣādyāḥ paścimasya tu /
dve dve pañca yathāsaṃkhyaṃ dṛggheyasya tu karmaṇaḥ // 211 //
trīṇi catvāri caikaṃ ca dṛṣṭiheyādayaḥ smṛtāḥ /
te tvabhyāsapraheyasya dve catvāri tridhā matāḥ // 212 //
kramādekadvicatvāri te tvaheyasya karmaṇaḥ /
ekenākṣipyatejanma bhūribhiḥ paripūryate // 213 //
kuśalaṃ vāthavā pāpaṃ yadatītaṃ dadatphalam /
svaṃ kāyavāṅmanaskarma sā karmasvakatā matā // 214 //
saṃvṛtyā skandhasantāne tatkriyāphaladarśanāt /
kartṛtā bhoktṛtā coktā niṣiddhā śāśvatasya tu // 215 //
syātkarmasvakatā nāsti tasya ceti catuṣkikā /
prathamā tatphalasthasya vihānāttasya karmaṇaḥ // 216 //
dvitīyā tatphalasthasya karmaṇā tena cānvayāt /
tṛtīyobhayayuktasya caturthyanubhayasya tu // 217 //
syātkarmasvakatā nāpi tatphalaṃ vedayiṣyati /
tatphalāvasthitasyādyā jñeyā taccarame phale // 218 //
dvitīyā dhruvapākasya tadvipākānavasthite /
tṛtīyā dvayasadbhāvā caturthī tūbhayaṃ vinā // 219 //
syātkarmaṇānvitaścaiva no ca tatphalavedanam /
ādyā dattavipākena niruddhānāgatādinā // 220 //
dvitīyā tu vihīnena dhruvapākena karmaṇā /
tṛtīyā dvayamuktasya caturthī tu dvayādṛte // 221 //
ayuktavihitaṃ karma kleśopakleśadūṣitam /
śikṣāliṅgādyapetaṃ ca kecidāhurvipaścitaḥ // 222 //
bodhisattvaḥ kuto yāvadavivartyamanā yataḥ /
badhnāti bodhisannāhamaṅgīkṛtvā jagaddhitam // 223 //
yadā lākṣaṇikaṃ karma prakarotyanapāyagaḥ /
mahākulaḥ samagrākṣaḥ svaparṣatsaṃgrahe rataḥ // 224 //
pumāñjātismaro vāgmī prajñāvīryakriyānvitaḥ /
tadā devamanuṣyāṇāmabhivyaktiṃ nigacchati // 225 //
sa hi tribhirasaṃkhyeyairdharmakāyaguṇārṇavam /
pracinoti tadādhāraṃ kāyaṃ kalpaśatena tu // 226 //
dvātriṃśallakṣaṇopetamaśītivyañja nojjvalam /
dviṣatāmapi yaṃ dṛṣṭvā manaḥ sadyaḥ prasīdati // 227 //
yugāntavāyunā meruḥ vahninā varuṇālayaḥ /
vajreṇa dhvasyate vajramavikāri tu tanmanaḥ // 228 //
kāmāptaṃ ṣaṣṭhajaṃ tredhā kṛpāśraddhāparamparam /
buddhotpāde naraḥ strī vā tadādyaṃ cittamaśnute // 229 //
sarvebhyaḥ sarvadā sarvaṃ vadato dānapūraṇam /
maraṇe 'pi damātyāgaḥ śīlasyotkṛṣṭirucyate // 230 //
vīryasya tiṣyasaṃstutyā dhiyo vajropamātparam /
'sarvāsāṃ tu kṣayajñāne paripūrirvidhīyate' // 231 //
tripuṇyakṛtivastvādyāstallābhopāyadeśanāḥ /
tathā caturadhiṣṭhānaṃ saptasaddharmaśāsanam // 232 //
saptayogāstrayaḥskandhāstriśikṣādyāśca deśitāḥ /
tathā pāramitāścāpi catasro vinayoditāḥ // 233 //
bodhipakṣyāśca kaṇṭhoktāḥ saptatriṃśatsvayaṃbhuvā /
hetavaḥ sarvabodhināṃ trividhā mṛdutādibhiḥ // 234 //
tasmānna bodhimārgo 'nyaḥ sūtrādipiṭakatrayāt /
ato 'nyamiha yo brūyātsa bhavenmārabhāṣitaḥ // 235 //
kalpānāṃ mahatāmetadasaṃkhyeyatrayaṃ matam /
sthānāntaramasaṃkhyākhyamadaḥsaṃkhyopari sthitam // 236 //
apakarṣe jinotpattiryāvacchatasamāyuṣaḥ /
dvayoḥ pratyekabuddhānāmutkarṣe cakravartinām // 237 //
nādho 'śītisahasrāyostatsamutpattiriṣyate /
te hemarūpyatāmrāyaścakrāḥ puṇyaprabhāvataḥ // 238 //
tulye 'pi sādhanopāye tadbhedo 'kṣādibhedataḥ /
bhavamokṣārthinormātroḥ pradānaphalabhedavat // 239 //
karuṇābhāvanodrekātsvasaṃviccittayostathā /
parasaṃvidgurostadvattadviśeṣo vidhīyate // 240 //
hetutattvaphalodbhūtaṃ mahattvaṃ śāsitustridhā /
vimuktāvapi tulyāyāṃ trayāṇāṃ bodhilambhanāt // 241 //
buddhasya saṃmukhīnasya bauddhamākṣipyate vapuḥ /
saikapuṇyaśatodbhūtamekaikaṃ lakṣaṇaṃ muneḥ // 242 //
yathākarmapathāstadvatpuṇyāditrayamiṣyate /
dānaṃ hi dīyate yena svaparārthādyapekṣayā // 243 //
kāyādikarma tattattvamavijñaptiḥ kvacitpunaḥ /
prādhānyānmuninā proktaṃ mahābhogaphalaṃ hi tat // 244 //
svānyobhayārthasiddhyarthaṃ dānaṃ dadati kecana /
sādhuvṛttyanuvṛtyarthaṃ nobhayārthāya cāpare // 245 //
dātṛvastvādivaiśiṣṭyāttatphalātiśayaḥ smṛtaḥ /
śraddhādibhirguṇairdātā datte 'taḥ satkriyādibhiḥ // 246 //
satkārādiguṇopetaṃ phalaṃ tasmādavāpnute /
vastu varṇādisaṃpannaṃ saurūpyādi phalapradam // 247 //
guṇaduḥkhopakārākhyardharmaiḥ kṣetraṃ viśiṣyate /
āśayādi mṛdutvādermṛdutvādīni karmaṇaḥ // 248 //
dharmadātre 'pi bālāya pitre mātre 'tha rogiṇe /
ameyaṃ bodhisattvāya dānamanyabhavāya ca // 249 //
bodhisattvasya yaddānamanyasyāpi yadaṣṭamam /
vipaścidbhistadākhyātaṃ śreṣṭhaṃ yaccārhato 'rhate // 250 //
saṃpradhārya yadākṣiptaṃ pūraṇādidṛḍhīkṛtam /
vigatapratipakṣaṃ ca tatkarmopacitaṃ matam // 251 //
svasmāttyāgaguṇāpekṣāścaittāścaityārcatādiṣu /
vinā pratigṛhītrāpi phalaṃ maitrīvihāravat // 252 //
dharmadānasvabhāvo vāktattvanāmādigocaraḥ /
avyākṛtasvabhāvatvānna nāmādyannadānavat // 253 //
śīlaṃ śubhamayaṃ rūpaṃ vyākhyātaṃ tatprabhedataḥ /
śāstre tu tappradhānatvātproktaṃ svargopapattaye // 254 //
dauḥśīlyāśubhamūlādyairdoṣairyanna vidūṣitam /
tadvipakṣaśamāṅgaṃ ca yattacchadvamihocyate // 255 //
puṇyaṃ samāhitaṃ tvatra bhāvanā cittabhāvanāt /
pradhānyādapavargāya taduktaṃ sarvadarśinā // 256 //
puṇyanirvāṇabhāgīyaṃ nirvedhānuguṇaṃ tathā /
śāsane 'sminsamāsena śubhamūlaṃ tridheṣyate // 257 //
lipimudrātha gaṇanā kāyavākkarmalakṣaṇā /
saṃkhyā khalvapi vijñeyā manaskarmasvabhāvikā // 258 //
akāryapravaṇo loko duḥkhabhāgī ca yadvaśāt /
rāgādīn bhavasaṃbandhānkleśānvakṣyāmi tānaham // 259 //
svaśaktijakriyodbhūtairviśeṣaiste tu nāmabhiḥ /
āttasāmānyasaṃjñākāścodyante 'nuśayādibhiḥ // 260 //
rāgapratighasaṃmohamānakāṅkṣākudṛṣṭayaḥ /
ṣaḍete 'nuśayāḥ proktāḥ śreyodvāravibandhinaḥ // 261 //
rāgadvedhāt matāḥ sapta dṛṣṭibhedāddaśa smṛtāḥ /
bhūyo 'ṣṭānavatirjñeyā dhātvākārādibhedataḥ // 262 //
kāmarāgo bhavākhyaśca dvidhāḥ rāgaḥ prabhidyate /
prāyo bahiṣpravṛttatvādantarvattyādibhedataḥ // 263 //
satkāyāntadvayagrāhau mithyādarśanameva ca /
dṛṣṭiśīlavratāmarśāvityetāḥ pañca dṛṣṭayaḥ // 264 //
daśeha duḥkhadṛggheyāḥ sapta hetvīkṣaṇakṣayāḥ /
saptāpavargadṛggheyāḥ aṣṭau mārgekṣaṇakṣayāḥ // 265 //
dṛṣṭiheyāvalambitvātsadākāraparigrahāt /
rāgādayastu catvāro jñeyā mārgadvayakṣayāḥ // 266 //
pratikalpavaśotpatterdṛṣṭikāṅkṣe tu dṛkkṣaye /
rūpepyevaṃ tathārūpye pratighānuśayādṛte // 267 //
bhavāgre kṣāntiheyā ye dṛggheyā eva te matāḥ /
jñānavadhyāstu ye tasminnabhyāsenaiva tatkṣayaḥ // 268 //
ahaṃ mameti yā dṛṣṭirasau satkāyadṛk smṛtā /
taducchedadhruvagrāhau yau sāntargrāhadṛṅmatā // 269 //
phalahetvapavādo yaḥ sā mithyādṛṣṭirucyate /
jñeyo dṛṣṭiparāmarśaḥ hīnavastūttamagrahaḥ // 270 //
ahetāvapathe caiva taddhi śīlavratāhvayaḥ /
duḥkhabhrāntyapathādānāttadṛṣṭyutsārya eva saḥ // 271 //
satkāyadṛṣṭyavacchedo dharmamātrekṣaṇādyataḥ /
duḥkhābhisamaye tacca taddṛggheyaiva so 'pyataḥ // 272 //
dvayaṃ dṛṣṭiparāmarśādekaḥ satkāyadṛṣṭitaḥ /
antargrāhārdhamanyastu viparyāsaḥ prakalpyate // 273 //
nitīraṇasamāropaviparītapravṛttitaḥ /
viparyāsoktireṣveva dṛgvaśāt cittasaṃjñayoḥ // 274 //
sapta mānavidhāstribhyo nava mānavidhāstridhā /
tridhātyunnamanādibhyaḥ svotkarṣādyasti nāstitā // 275 //
vadhādiparyavasthānaṃ kaukṛtyamaśubhaṃ vidhāḥ /
vibhavecchā ca nāryasya jāyante hetvabhāvataḥ // 276 //
duḥkhātsamudayāccaiva sarvagānāṃ vyavasthitiḥ /
taddṛṣṭiheyajātīnāṃ sarvāsāṃ dvipadasthiteḥ // 277 //
kāṅkṣā pañca dṛśo 'vidyā tadvyāmiśrātha kevalāḥ /
sapta sarvatragā duḥkhāddhenorebhyaścatuṣṭayam // 278 //
dravyato daśa caikaśca nāmnā sapta tu te matāḥ /
rāgapratighamānāstu paricchedapravartinaḥ // 279 //
prakārāntaravartitvātsakṛtsarvasvabhūgatiḥ /
dhātvantarāvalambitvātpūrvoktā eva sarvagāḥ // 280 //
navordhvadhātukāsteṣāmādyā dṛṣṭidvayādṛte /
teṣāṃ sahabhuvo dharmāḥ prāptivarjyāśca sarvagāḥ // 281 //
kāṅkṣāmithyādṛgābhyāṃ ca miśrāvidyātha kevalā /
nirodhamārgadṛggheyāḥ ṣaḍete nirmalekṣiṇaḥ // 282 //
svabhūmereva nirvāṇaṃ mārgasthannavabhūmikaḥ /
taddṛśyaviṣayo 'nyo 'nyo hetutvāddhetubhāvataḥ // 283 //
na rāgaḥ śaktyahetutvānna dveṣo 'naparādhataḥ /
namāno 'tipraśāntatvānna bhāvatvād dṛśo 'parāḥ // 284 //
sarvago 'nuśayaḥ kṛtsnāmanuśete svadhātugaḥ /
svāmālambanato bhūmiṃ svanikāyaṃ tvasarvagaḥ // 285 //
asvīkārādvipakṣatvānnordhvabhūmārgagocaraḥ /
saṃprayogiṇi tu svasminnahīne saṃprayogataḥ // 286 //
dhātrīvastramalanyāyaiḥ khacarāmbucarakramaiḥ /
ete 'nuśerate yasmāttasmādanuśayāḥ smṛtāḥ // 287 //
svairiṣṭādibhirākāraiḥ paramāṇukṣaṇeṣvapi /
yato 'nuśerate caite tataścānuśayā matāḥ // 288 //
ādyaṃ dṛṣṭidvayaṃ kāme nivṛtāvyākṛtaṃ matam /
dhātudvaye tu sarve 'pi nivṛtāvyākṛtā malāḥ // 289 //
kāmeṣvakuśalāḥ śeṣāḥ rāgadveṣatamāṃsyataḥ /
trīṇyevāśubhamūlāni pañcakāraṇayogataḥ // 290 //
avyākṛtadvayasyāpi trīṇi mūlāni tatsamāḥ /
avidyā dhīśca tṛṣṇā ca na kāṅkṣāmānadṛṣṭayaḥ // 291 //
calatvādūrdhvavṛttitvādavyāpitvādyathākramam /
sūtrasyārthāparijñānādaheturdhyāyicodanāt // 292 //
praśnavyākaraṇānyākhyaccatvāri vadatāṃ varaḥ /
śiṣyāṇāṃ vādaśikṣārthaṃ sthitīnāṃ ca catuṣṭayīm // 293 //
ekāṃśākhyaṃ vibhajyākhyaṃ pṛcchākhyaṃ sthāpyameva ca /
maraṇaprasavotkarṣajīvadravyānyatādivat // 294 //
sthānavāditvasaṃjñaikā parikalpāhvayā parā /
anyā pratipadākhyānyā jñānavāditvasaṃjñitā // 295 //
mānapratighasaṃrāgairvartamāno 'jjhitakriyaiḥ /
jātā yatrāprahīṇāśca saṃyuktastatra vastuni // 296 //
ajātairmānasairetaiḥ sarvatrānyaiḥ svakādhvikaiḥ /
sarvatrājaistathā śeṣaiḥ saṃyuktā skandhasantatiḥ // 297 //
dvayamevātra niṣpannaṃ tṛtīyaṃ tūpacārataḥ /
sadasaddhetutā yasmānmadhyasthaiśca parigrahāt // 298 //
sarvamasti pradeśo 'sti sarvaṃ nāstīti cāparaḥ /
avyākṛtāstivādīti catvāro vādinaḥ smṛtāḥ // 299 //
ebhyo yaḥ prathamo vādī bhajate sādhutāmasau /
tarkābhimāninastvanyeyuktyāgamabahiṣkṛtāḥ // 300 //
icchatyadhvatrayaṃ yasmāt kṛtyataśca dhruvatrayam /
sarvāstivāda ityuktastasmādādyaścaturvidhaḥ // 301 //
bhāvāṅkānyathikākhyau dvāvavasthānyathiko paraḥ /
anyathānyathikaścānyaḥ, tṛtīyo yuktivādyataḥ // 302 //
kāritreṇādhvanāmepa vyavasthāmabhivāñchati /
tatkurvanvartamāno 'dhvā kṛte 'tīto 'kṛte paraḥ // 303 //
buddhyā yasyekṣyate cihnaṃ tatsaṃjñeyaṃ caturvidham /
paramārthena saṃvṛtyā dvayenāpekṣayāpi ca // 304 //
sadatītāsamutpannaṃ buddhoktervartamānavat /
dhīnāmagocaratvacca tatsattvaṃ vartamānavat // 305 //
nāsadālambanā buddhirāgamādupapattitaḥ /
anyāpekṣye 'tha saṃbandhaprtiṣedho 'śvaśṛṅgayoḥ // 306 //
rūpādau vastuni kṣīṇe satyevotpadyate matiḥ /
sā jñānasyāsanākārā śāstustathānyacittavat // 307 //
harṣotpādabhayodvegasmṛtyutpattyaṅgabhāvataḥ /
sāṅgasya śaktyabhivyakteḥ sadīpaghaṭarūpavat // 308 //
janīhākartṛ sādhyatvātpañcabhāvavikāravat /
sataḥ kriyāṅgatādṛṣṭervikāryaprāpyakarmavat // 309 //
dvitīyaṃ janma jātasya vastuno nopapadyate /
mukhyasattā guṇābhāvādgauṇī sattā na vidyate // 310 //
sādharmye sati tadvṛttervyāhāraṃ madhuroktivat /
āviṣṭaliṅgamukhyasya janmeṣṭaṃ dārakādivat // 311 //
syātkhapuṣpaiḥ khamutphullaṃ syāñjaṭālaśca darduraḥ /
svabhāvo yadi bhāvanāṃ prāgabhūtvā samudbhavet // 312 //
sthitiśaktiparityaktāndharmānnāśānvitodayān /
vada somya kathaṃ yāti pratītyā vastu vastutām // 313 //
loke dṛṣṭaḥ satoreva parasparamanugrahaḥ /
tadvadevopaghāto 'pi nāśvaśṛṅgāhipādayoḥ // 314 //
yatpratītyasamutpannaṃ tatsvabhāvānna vidyate /
na vidyate svabhāvādyadvidyate tattato 'nyathā // 315 //
prakurvanti daśāmātraṃ hetavo vastunaḥ sataḥ /
rājatvaṃ rājaputrasya sātmakasyaiva mantriṇaḥ // 316 //
dharmāṇāṃ sati sāmagrye sāmarthyamupajāyate /
citānāṃ paramāṇūnāṃ yadvadātmopalambhane // 317 //
karmātītamasadyasya phalaṃ bhāvi karotyasat /
vyaktaṃ vandhyāsutastasya jāyate vyantarātmajāt // 318 //
nāmasallakṣaṇābhāvād dravyasatyāṅkasiddhitaḥ /
anāgatābhyatītasya nāsti prajñaptisatyatā // 319 //
ko vighnaḥ aṅgavaikalyam na tatsarvāstitā sadā /
tatkathaṃ śrūyatāṃ sadbhyaḥ durbodhā khalu dharmatā // 320 //
vartamānādhvasaṃpātāt sāmagryāṅgaparigrahāt /
labdhaśakteḥ phalākṣepaḥ kāritramabhidhīyate // 321 //
na vartamānatā rūpamatītājātatā na ca /
yato 'to nādhvasaṃcārād rūpātmānyathateṣyate // 322 //
avasthā jāyate kācidvidyamānasya vastunaḥ /
tathā śaktistathā velā tathā sattā tathā kriyā // 323 //
parikalpairjagadvyāptaṃ mūrkhacittānurañjibhiḥ /
yastu vidvanmanogrāhī parikalpaḥ sa durlabhaḥ // 324 //
anyasarvatragairbaddhaḥ prahīṇe duḥkhadṛkkṣaye /
prahīṇe prākprakāre 'pi śeṣaistadavalambibhiḥ // 325 //
dharmāḥ ṣoḍaśa vijñeyāḥ pratyekaṃ tribhavātmakāḥ /
pañcadhā nirmalāścaiva vijñānāni tathaiva ca // 326 //
dhātvāyatanasatyeṣu prakāreṣu ca lakṣayet /
dharmasaṃgrahavijñānajñānānuśayacoditaḥ // 327 //
saduḥkhahetudṛggheyāḥ kāmāptā bhāvanākṣayāḥ /
svakatrayaikarūpāptivirajāścittagocarāḥ // 328 //
ātmīyādhastrayaikordhvanirmalānāṃ tu rūpajāḥ /
ārūpyāptāstridhātvāptatrikanirmalagocarāḥ // 329 //
sarve svādhikavijñeyāḥ samaniryāṇadṛkkṣayāḥ /
niṣkleśāstribhavāptāntyatrayanirmalagocarāḥ // 330 //
kāmāptaṃ pañcaviṣayo rūpāptaṃ tvaṣṭagocaraḥ /
ārupyāptaṃ daśānāṃ tu daśānāmeva cāmalam // 331 //
kāmāptamūrdhvadharmārthe vijñāne svabhuvastrayaḥ /
rūpāptā bhāvanāheyāḥ sarvagāścānuśerate // 332 //
catvāraḥ parivṛtte sve rūpāptāḥ khalvapi trayaḥ /
ārūpyāvacarāḥ sārdhaṃ sarvagairbhāvanākṣayāḥ // 333 //
tadvadeva dvitīye 'pi pañcame 'pi tathaiva ca /
sāsravālambanāḥ sve ca tṛtīye 'pyanuśerate // 334 //
parivṛtte tu kāmāptāḥ saṃskṛtārthāvalambinaḥ /
śeṣaṃ pūrvavadākhyeyam caturthe 'pi tṛtīyavat // 335 //
parivṛtte tu kāmāptāścatvāro 'nyatra pūrvavat /
rūpāpte prathame 'dhastāt trayaḥ sve khalvapi trayaḥ // 336 //
ārūpyāḥ sarvagāḥ sārdhaṃ bhāvanāpathasaṃkṣayaiḥ /
parivṛtte trayo 'dhastāt catvāraśca svadhātutaḥ // 337 //
ārūpyāptāśca catvāro nikāyā anuśerate /
tadvadeva dvitīye 'pi pañcame 'pi tathaiva ca // 338 //
sāsravālambanāḥ sve ca tṛtīye 'pyanuśerate /
parivṛtte tu rūpāptāḥ saṃskṛtārthāvalambinaḥ // 339 //
anyattu pūrvavajjñeyaṃ caturthe 'pi tṛtīyavat /
tṛtīyavatparāvṛtte ārūpyādye nibodhayet // 340 //
sve trayaḥ kāmadhātvāptā rūpāptāśca trayastrayaḥ /
rūpāptavatparāvṛtte dvitīye pañcame tathā // 341 //
tṛtīye khalvapi sve ca sāsravārthāvalambinaḥ /
parāvṛtte svadhātvāptāḥ saṃskṛtārthāvalambinaḥ // 342 //
anyattvādyavadākhyeyaṃ caturthe 'pi tṛtīyavat /
ādyavattu parāvṛtte vijñāne nirdiśed budhaḥ // 343 //
bhāvanāpathahātavyo nikāyaḥ sarvagaiḥ saha /
anuśete dvidhātvāpto vyārūpyāścakṣurindriye // 344 //
nikāyāḥ kāmarūpāptāścakṣurindriyagocare /
duḥkhahetudṛgabhyāsaprahātavyāstrayastrayaḥ // 345 //
ārūpyā bhāvanāheyāḥ sarvagāścānuśerate /
parivṛtte tu catvāraḥ samadṛkkṣayavarjitāḥ // 346 //
duḥkhendriye tu kāmāptaḥ svaireva saha sarvagaiḥ /
tadgocare tu vijñāne nikāyā anuśerate // 347 //
kāmāpannāstrayo rūpāḥ sarvagābhyāsasaṃkṣayāḥ /
paravṛtte tu catvāraḥ kāmāptā anuśerate // 348 //
trayo rūpabhavādantyādbhāvanāheyasarvagāḥ /
sakalā dviṣparāvṛtteścatvāraścānuśerate // 349 //
sukhendriye tadālambe citte tadgocare 'pi ca /
kāmādyāptāḥ yathāyogaṃ sarvagāścānuśerate // 350 //
tridhātusaṃgṛhītāstu sakalā manaindriye /
tadālambini vijñāne sarvasaṃskṛtagocarāḥ // 351 //
saṃskṛtālambanā eva parivṛtte 'nuśerate /
viśeṣo dviḥparāvṛttau vidyate 'tra na kaścana // 352 //
duḥkhaṃ darśanaheyādeścittāccittāni kāminaḥ /
bhavatyanantaraṃ ṣaḍ vā tasyorddhvaṃ pañca pañca vā // 353 //
rūpadhātūpapannasya cittāni tu vinirdiśet /
ekaṃ vā pañca vā ṣaḍ vā sapta vā yadi vā daśa // 354 //
ārūpyadhātujātasya cittānīmāni lakṣayet /
svadhātukāni pañcaiva cyutikāle daśānyataḥ // 355 //
sācivyādanuśāyitvāccittaṃ sānuśayaṃ matam /
dvidhā vā kliṣṭamakliṣṭamekadhaivāpadiśyate // 356 //
mohātsatkāyadṛktasyā antagrāhekṣaṇaṃ tataḥ /
kāṅkṣāmithyekṣaṇaṃ tasyāḥ śīlāmarśastato dṛśaḥ // 357 //
rāgaḥ svadṛśi mānaśva dveṣo 'nyatra pratāyate /
jñeyaḥ pravṛttibāhulyādevameṣāmanukramaḥ // 358 //
sadasanmitrayogāttu tadvṛttyaniyamo mataḥ /
kleśa utpadyate kaścitsaṃpūrṇaiḥ kāraṇaistribhiḥ // 359 //
vyavidyāḥ sakalāḥ kleśāḥ kāme kāmāsravo mataḥ /
styānauddhatye ca hitvordhvaṃ samānatvādbhavāstravaḥ // 360 //
avidyākhyastu mūlatvādavidyā sārvadhātukī /
tathaughayogā dṛgvarjjaṃ tatpṛthaktvantu pāṭavāt // 361 //
sāvidyā dve upādāne yathāktau dve tu dṛṅmaye /
catasro 'pyekamantyaikaṃ kumārgādisamāśrayāt // 362 //
śeṣāstraidhātukāstvantye sātmabhāvapravṛttitaḥ /
saṃyojanādibhiḥ śabdairdarśitāḥ pañcadhā punaḥ // 363 //
nava saṃyojanānyasminnīrṣyāmātsaryameva ca /
dravyāmarṣaṇasāmānyād dṛśaḥ saṃyojanadvayam // 364 //
śeṣāṇyanuśayāḥ pañca pañcadhā pañcadhā punaḥ /
jagādāvarabhāgīyamūrdhvabhāgīyameva ca // 365 //
ādyantye dve dṛśau kāṅkṣākāmacchando dvireva yaḥ /
dvābhyāṃ kāmānatikrāntiḥ punarānayanaṃ tribhiḥ // 366 //
dvyekadṛggheyakāryokterdṛṣṭiheyamukhagrahāt /
sarvadṛggheyabhāktve 'pi trayametadudāhṛtam // 367 //
sarvānarthanidānatvānmārgapratyarthibhāvataḥ /
tathyohāvidhuratvācca trisaṃyojanadeśanā // 368 //
dvau rūpārūpajau rāgau mānamohoddhavāstrayaḥ /
trivedanānuśāyitvād dṛḍhatvādbandhanatrayam // 369 //
dvipakṣagranthanād granthāścatvāraḥ samudāhṛtāḥ /
abhidhyākhyāstathā dveṣaḥ parāmarśadvayaṃ tathā // 370 //
upakleśāstu vijñeyāḥ saṃrambhādyā yathoditāḥ /
sarve vā caitasāḥ kliṣṭāḥ saṃskāraskandhasaṃjñitāḥ // 371 //
mūlakleśamalāstvanye ṣaḍupakleśasaṃjñitāḥ /
śāṭhyopanāhapradāśamāyāmadaviheṭhanāḥ // 372 //
mrarkṣyerṣyāhryanapatrāpyastyānamiddhoddhavakrudhaḥ /
mātsaryaṃ kukṛtatvaṃ ca daśadhā paryavasthitiḥ // 373 //
ebhyo 'nunayaniṣyandā āhrīkyauddhatatādayaḥ /
mrakṣānapatrapāstyānamiddhādyā mohasaṃbhavāḥ // 374 //
kaukṛtyaṃ vicikitsotthaṃ krodhādyā dveṣasambhavāḥ /
pramādastambhamārdva(?)kṣya māyāśāṭhyavijṛmbhikāḥ // 375 //
kāyaduṣṭhūlatādyāśca jñeyā vyāmiśrasambhavāḥ /
pradāśo dṛkparāmarśaniṣyandaḥ śaṭhatā dṛśaḥ // 376 //
saumanasyena rāgasya saṃprayogaḥ sukhena ca /
dveṣasya daurmanasyena duḥkhena ca nigadyate // 377 //
sarvairmohasya vittibhyāṃ caitasībhyāmasaddṛśaḥ /
kāṅkṣā ca daurmanasyena śeṣāṇāṃ sumanastayā // 378 //
upekṣayā tu sarveṣām kāmāptānāmayaṃ vidhiḥ /
ito 'nyadhātujānāṃ tu pratibhūmyantaraṃ svakaiḥ // 379 //
īrṣyayā daurmanasyena kaukṛtyasya tathā krudhaḥ /
pradaṣṭeścopanaddheśca vihiṃsāyāstathaiva ca // 380 //
mātsaryaṃ daurmanasyena saumanasyena kasyacit /
dvābhyāṃ māyā tathā śāṭhyaṃ mrakṣo middhaṃ tathaiva ca // 381 //
madastu sumanaḥskandhasukhābhyāṃ saṃprayujyate /
āhrīkyamanapatrāpyaṃ styānauddhatye ca pañcabhiḥ // 382 //
āhrīkyamanapatrāpyaṃ styānamiddhaṃ tathoddhavaḥ // 383 //
samastālambināntyena tānvettyadhruvatādibhiḥ /
kleśātyantakṣayo 'ntyena saṃbhinnālambanena vā // 384 //
asaṃbhinnārtha viṣayaṃ trayametad dvidheṣyate /
tasyaivaṃ paśyataḥ sākṣādudayavyayadarśanam // 385 //
skandheṣu jāyate paścāccakrabhramarikādivat /
sa pratītyasamutpādaṃ skandhānāṃ pratyavekṣate // 386 //
satyeṣu pātayitvataṃ tadā kaścitparīkṣate /
tadanityatvaduḥkhatve samavetya tataḥ punaḥ // 387 //
akartṛkānnirīhāṃśca pratyayādhīnasaṃbhavān /
dṛṣṭvā sarveṣvanātmeti tattvākāraṃ niṣevate // 388 //
anadhiṣṭhātṛkatvaṃ ca pāratantryaṃ ca paśyataḥ /
sarvadharmeṣu nairātmye sthirā buddhiḥ pravartate // 389 //
svabhāvenāviśūnyatvād dharmamudrā udāhṛtā /
taduktyā ca taduktatvācchūnyākāro na deśitaḥ // 390 //
gotradvārasamūhādīn dhātvādīnāṃ yathāyatham /
svasādhāraṇacihnābhyāṃ sadatopaparīkṣate // 391 //
pratiskandhaṃ tatastasya svābhāvyādiṣu tattvataḥ /
krameṇa jāyate paścātkauśalaṃ sthānasaptake // 392 //
nirmathnataḥ krameṇāsya duḥkhasatyabhavāraṇim /
śraddhāvīryasahāyasya tattvajñānānalārthinaḥ // 393 //
ākārapatitaṃ jñānaṃ tataḥ śamaniyāmakam /
bhāvanāmayamūṣmākhyaṃ jāyate sānuvartakam // 394 //
tatastathaiva mūrdhāno mithyādṛṣṭyupaghātinaḥ /
ūṣmabhyo 'dhikasāmarthyādratnaśraddhāvivardhinaḥ // 395 //
........netvasminnubhayatrāpi paścimā // 396 //
bhāvyate skandhadṛktvādau na tannirvāṇadarśinaḥ /
ākārāṃstulyajātīyān sarvatrātra tu nirdiśet // 397 //
draṣṭavyānyatarā tābhyaḥ pratyutpannā vivardhane /
catasṛbhyastvanyatamā pratyutpannā vivardhane // 398 //
anāgatāstu bhāvyante catasro 'pyatra niścayāt /
mokṣe 'ntye saṃmukhībhūtāḥ samagrāḥ khalvanāgatāḥ // 399 //
ākārāḥ khalu sarvepi bhāvyante gotralābhataḥ /
gotralābhe tu vijñeyā sabhāgākārabhāvanā // 400 //
sarvatrākiraṇe mūrdhno nirodhākiraṇaidhane /
dharmākhyāḥ saṃmukhībhūtāścatasraḥ khalvanāgatāḥ // 401 //
ākārāḥ sakalāstatra bhāvyante gotralābhataḥ /
sarvābhyo 'nyatarotpannāḥ satyatrayavivardhane // 402 //
anāgatāścatasrastu bhāvyante tatra niścayāt /
ākārāḥ sakalā jñeyāḥ kṣāntivinyasane śṛṇu // 403 //
sarvatrāntyāḥ samutpannāścatasraḥ khalvanāgatāḥ /
ākārāḥ sakalāstatra bhāvyante cāpyanāgatāḥ // 404 //
pratyutpannāgryadharmeṣu dharmākhyā smṛtyupasthitiḥ /
anāgatāstu bhāvyante catastrasteṣu niścayāt // 405 //
ākārāḥ khaluḥ catvāro dṛṅmārgasadṛśatvataḥ /
yathoṣmakiraṇe tadvad draṣṭavyaṃ dṛṣṭivartmani // 406 //
antyāṃ mārgānvayajñāne pratyutpannāṃ vinirdiśet /
catasro 'nāgatāstadvat ṣoḍaśākārabhāvanāḥ // 407 //
tadūrdhvamapi cāryasya sarvāpūrvaguṇodaye /
śrutacintāmayaṃ hitvā sūkṣmasūkṣmaṃ vyapohya ca // 408 //
bālasyārambhamārge tu caturbhūmivinirjayaiḥ /
bhūtāmanyatarāṃ tābhyaścatasraḥ khalvanāgatāḥ // 409 //
ānantaryapathe muktāvantyāṃ sarvāstvanāgatāḥ /
antye dhyāne prayogādimārgeṣvaṣṭāsu pūrvavat // 410 //
tisrastu navame vidyāt maulabhūmipraveśataḥ /
sāmantakaprayoge tu catasro 'ntyāthavā bhavet // 411 //
divyākṣiśrutyabhijñāyāṃ vimokṣādau tathaiva ca /
prathamāṃ saṃmukhībhūtāṃ catasraḥ khalvanāgatāḥ // 412 //
paracitte tṛtīyā tu catasraścāpyanāgatāḥ /
prāṅnivāsāpramāṇānāmantyāṃ sarvāstvanāgatāḥ // 413 //
ārūpyāṇāṃ vimokṣāṇāṃ tisṛbhyo 'nyatamāṃ vadet /
saṃmukhe nāma jātāstu tisra eva vinirdiśet // 414 //
ārūpyakṛtsnayostvantyāṃ pratyupannāmudāharet /
tisraḥ khalvasamutpannāḥ kathayanniyamena tu // 415 //
āryasya khalu vairāgyaprayoge kṣepaṇe pi ca /
sarvebhyo 'nyatarābhūtāścatasraścāpyanāgatāḥ // 416 //
ānantaryapathe muktāvantyāḥ sarvāstvanāgatāḥ /
ṛdhyādau tu guṇāḥ sarvamanāryasyaiva nirdiśet // 417 //
antyapūrvanivāsādau ca dharmapratisaṃvidi /
tathāparasamādhyādāvaraṇāyāṃ tathaiva ca // 418 //
ārūpyākhyavimokṣādau saṃjñāsūkṣmodaye tathā /
sarvābhyo 'nyatarābhūtāścatasraḥ khalvanāgatāḥ // 419 //
brūyāttu sūkṣmasūkṣme 'ntyāṃ bhūtāṃ tisrastvanāgatāḥ /
samāseneyamākhyātā smṛtyupasthānabhāvanā // 420 //
etannirvedhabhāgīyaṃ caturdhā bhāvanāmayam /
ṣaḍbhaumaṃ ṣoḍaśākāraṃ pañcaskandhā vināptibhiḥ // 421 //
paścāttu khalunirvedha āryamārgāhvayastataḥ /
sa yasmānniścito vedhastasmānnirvedha ucyate // 422 //
dharmajñānarucirduḥkhe nirmalaṃ dharmadarśanam /
tatastatraivāvadhṛtiḥ dharmajñānamanantaram // 423 //
evaṃ triṣvapi satyeṣu tathaivānvayadhīrdvidhā /
anantyāstatra dṛṅmārgāḥ jñeyāḥ pañcadaśakṣaṇāḥ // 424 //
kṣaṇo 'ntyo bhāvanāmārgāt phalameṣo 'rthasiddhitaḥ // 425 //
dhyānāni vyavakīryātaḥ pañcamastvakaniṣṭhagaḥ /
caturdhārūpyagāmyanyo dṛṣṭanirvāyako 'paraḥ // 426 //
punastridhā tridhā kṛtvā trīnato rūpagā nava /
tadviśeṣaḥ punarjñeyaḥ karmakleśākṣabhedataḥ // 427 //
ṣaḍdhordhvastrotasā sārdhaṃ saptadhā sadgatirmatā /
sati vṛtteranairyāṇāduktaiṣāmeva sadgatiḥ // 428 //
parāvṛttabhavo hyāryo neha dhātvantaropagaḥ /
eṣa cordhvagatiścaiva nākṣamaṃ cārahānibhāk // 429 //
antyakāmīryate pūrvaṃ siddhirdvikṣaṇamiśraṇāt /
udbhavārthaṃ sukhārthaṃ ca kleśāśaṅkārthameva ca // 430 //
tatpāñcavidhyataḥ pañca śuddhāvāsabhuvaḥ smṛtāḥ /
na jātu dṛṣṭapūrvāstāḥ sarvairapi pṛthagjanaiḥ // 431 //
yo nirodhasamāpattimaśnute kāyasākṣyasau /
bhavāgrāṣṭāṃśahā yāvadarhattvapratipannakaḥ // 432 //
yaścānantaryamārge 'ntye vajraupamyāhvayesthitaḥ /
tatphalārthaṃ kṣayajñānaṃ tadekālambanaṃ na vā // 433 //
tadavāpteraśaikṣo 'sāvarhaṃstrailokyasatkṛtaḥ /
sarvakleśavisaṃyuktaḥ śikṣātritayapāragaḥ // 434 //
bhāvanākhyo dvidhā mārgaḥ samalāmalabhedataḥ /
darśanākhyastu vijñeyaḥ sarvasyaiva nirāsravaḥ // 435 //
ānupūrvikayadbhūyovītarāgāvītāvītarāgiṇām /
aśaikṣākhyopi boddhavyo nityamevāmalīmasaḥ // 436 //
bhavāgraṃ nirmalo 'tyeti........ // 437 //
saviśeṣaṃ yatastyaktvā phalaṃ paramupāśnute /
śaikṣasya tribhirakṣādyairdvābhyāṃ saṃpūrṇaṃtārhataḥ // 438 //
vijñātavyaḥ samāsena punamārgaścaturvidhaḥ /
ānantaryavimuktyākhyau prārambhotkarṣalakṣaṇau // 439 //
tīkṣṇendriyasya mauleṣu dhyāneṣu pratipatsukhā /
kṣiprābhijñālpabuddhestu dhandhānyatra viparyayāt // 440 //
kṣayajñānaṃ matā bodhistathānutpādadhīrapi /
daśa caikaśca tatpakṣyāḥ saptatriṃśattu nāmataḥ // 441 //
sopekṣāprītisaṃkalpaṃ śraddhādīndriyapañcakam /
saprasrabdhirdvirūpotthaṃ nāmabhedastvapekṣayā // 442 //
balānyatrendriyāṇyeva prajñaiva smṛtyupasthitiḥ /
vīryaṃ samyakpradhānākhyaṃ ṛddhipādā manasthitiḥ // 443 //
doṣahāṇamanutpādaṃ guṇotpādaṃ vivardhanam /
sakṛtkaroti yattaddhi sa prahāṇacatuṣṭayam // 444 //
chandavyāyāmamīmāṃsā cittākṛṣṭāḥ samādhayaḥ /
ṛddhipādāstu catvāro guṇasampattiyonayaḥ // 445 //
proktaṃ bodhitrayeśitvācchraddhādīndriyapañcakam /
kathitaṃ balaśabdena tadevānabhibhūtitaḥ // 446 //
bodhanārthena nirdiṣṭaṃ śāstrā bodhyaṅgasaptakam /
pratītyā paramārthena prajñetyantamanugrahāt // 447 //
prītiprasrabdhyupekṣāṇāmuktāddhetostadaṅgatā /
saṃkalpādeścatuṣkasya patho jñeyānukūlyataḥ // 448 //
vidyāprabhaḥ ślakṣṇavikalpabhūmiḥ śīlānuyātraḥ smṛtivīryamitraḥ /
samādhisarvādhisukhopabhogo mārgo vimuktidvayadhiṣṇyago 'yam // 449 //
prādhānyaṃ saptavargasya prārambhoṣmagatādiṣu /
yathākramaṃ viboddhavyaṃ bhāvanādṛṣṭimārgayoḥ // 450 //
na cittaṃ rājakalpatvād guṇadoṣānuvartanāt /
vyavahārānukūlyatvāt saṃjñā hyeteṣu neṣyate // 451 //
vipākaphalanimnatvānmārgokteśca na cetanā /
nāprādhānyānmanaskāro vidyāvidyāpravartanāt // 452 //
kriyārambhapradhānatvānna cchando vīryabṛṃhaṇāt /
nādhimokṣaḥ samāropānna sparśo daurvibhāvyataḥ // 453 //
nāryavaṃśa hryapatrāpyā aviśāradavṛttitaḥ /
nāpramādaḥ parāṅgatvānnāvihiṃsāviheṭhanāt // 454 //
sattvādhiṣṭhānavṛttitvānna maitrīkaruṇādayaḥ /
mārgāṅgākṣaikadeśatvānnāpyavetyaprasattayaḥ // 455 //
nādveṣaḥ śubhamūlebhyaḥ sattvagocarabhāvataḥ /
audāsīnyānna nirvāṇaṃ daviṣṭhyānna paradhvaniḥ // 456 //
bodhyaṅgānyarajaskāni bodhernediṣṭabhāvataḥ /
tadanyānyavabodhyāni samalānyamalānyapi // 457 //
ādye dhyāne 'khilā maule 'nāgamye prītyapākṛtāḥ /
dvitīye 'pyapasaṃkalpā dvayoścāsmāt dvayādṛte // 458 //
śīlāṅgebhyaśca tābhyāṃ ca draṣṭavyā triṣvarūpiṣu /
bodhyaṅgebhyaśca sarvebhyo kāme bodhyaṅgavarjitāḥ // 459 //
yastatprathamatāḥ proktāścatasrastatra kovidaiḥ /
nyāmāvakrāntivairāgyaphalāptyakṣavivṛddhiṣu // 460 //
aṣṭānāṃ nīrajaskānāṃ mārgāṅgānāṃ yathāyatham /
tāsvekasyādhvasu jñeyau lābhālābhau navāśrayau // 461 //
trisatyādhigame lābhaḥ śīladharmaprasādayoḥ /
mārgasatyekṣaṇe buddhasaṅghagocarayorapi // 462 //
bauddhātsaṅghādṛte mārgādyā śraddhā satyagocarā /
dharmāvetyaprasādosau saṃpratītyaprabhāvataḥ // 463 //
mohanidrātamonāśāddhīnetronmīlanāt svayam /
buddho yastadguṇe śraddhā prasādaḥ sa jine mataḥ // 464 //
śaikṣāśaikṣaguṇāḍhyānāṃ pudgalānāṃ ya ākaraḥ /
tadguṇālambanā śraddhā prasādaḥ saṅkhagocaraḥ // 465 //
śīlānāṃ yattu vaimalyaṃ tatprasādastathaiva tu /
dravyato dvayamevaitannāmatastu catuṣṭayam // 466 //
śaikṣasya bandhaśeṣatvādvimuktirnāṅgamiṣyate /
mokṣādhimokṣarūpatvānnityānityatvato dvidhā // 467 //
pūrvoktaiva hi yā bodhiḥ sā samyagjñānamucyate /
mucyate 'nāgataṃ cittamaśaikṣaṃ kleśarodhataḥ // 468 //
dharmavyāpārato loke dharmyapi vyāpṛto mataḥ /
mārgastūpāttakāritro nirasyati tadāvṛtim // 469 //
vimuktiḥ śāśvatī yaiva sā virāgādayastrayaḥ /
ākhyātā dhātavaḥ sūtre tridhā bhedo hyapekṣayā // 470 //
virāgo rāganirmokṣaḥ prahāṇākhyo 'nyasaṃkṣayaḥ /
nirodhadhāturanyasya sopādānasya vastunaḥ // 471 //
duḥkhahetvavalambinyā yogī nirvidyate dhiyā /
virajyate tu saṃraktastataḥ koṭicatuṣṭayī // 472 //
saṃjñā anityasaṃjñādyā daśa tābhyo 'śubhādayaḥ /
tisro mārgavidhirmārgaścatastro 'ntyāstrayī phalam // 473 //
tritayyaśubhasaṃjñādyā jñeyā tatkhalu sāsravāḥ /
samalā nirmalāstvanyā bodhyā nava bhuvo 'malāḥ // 474 //
bhūmiṣvekādaśasvantyā dhyānādyāsūpalakṣayet /
caturthī pañcamī ṣaṣṭhī vidyāt saptasu bhūmiṣu // 475 //
loko 'yaṃ tattvasaṃmugdho jñeyatattve pramuhyati /
tāni jñānāni vakṣyāmi svarūpādiprapañcataḥ // 476 //
jātidravye nirākṛtya pratipakṣādyapekṣayā /
tadbhedo daśadhā prokto dharmajñānādināmabhiḥ // 477 //
dharmānvayaviśeṣye dve duḥkhādyaiśca catuṣṭayam /
dve saṃvṛtyanyacittābhyāṃ kṣayeṇājanmanā dvayam // 478 //
pratipakṣaprayogābhyāṃ svabhāvākāragocaraiḥ /
tadvyavasthā niboddhavyā kṛtyenopacayena vā // 479 //
dhātusatyārthacitteṣu jātidhvaṃsāprajanmanoḥ /
saṃmohasya nivṛttyarthaṃ tadbhedo daśadhaiva vā // 480 //
parijñātādyavagamaḥ duḥkhādau kṣayadhī phalam // 481 //
dhīrākāraḥ sadākāryaṃ sākārāstvavalambinaḥ // 482 //
paricittamatistrīṇi dharmasaṃjñaṃ nirodhadhīḥ /
catvāri smṛtyupasthānānyato 'nyajjñānamiṣyate // 483 //
mārgadharmānvayajñānagocaro navaśo dhiyaḥ // 484 //
pañcadharmāstridhātvāptān mārgarūpān sanātanān /
vyutpattyarthaṃ dvidhā kṛtvā darśayejjñānagocaram // 485 //
dṛṅmārge prathame jñāne tribhirjñānaiḥ samanvitaḥ /
caturṣvekaikavṛddhyordhvaṃ virakto 'nyamano dhiyā // 486 //
tridhyānakāmavairāgye paścime muktivartmani /
mauladhyānaprayoge ca jñeyānāgatabhāvanā // 487 //
bālasya smṛtyupasthānadhyānādyutpādane tathā /
prayogamuktimārgeṣu saṃvṛtyānyamanodhiyaḥ // 488 //
kṣāntijñānāni bhāvyante svajātīyāni dṛkpathe /
sāṃvṛtaṃ cānvayajñāne duḥkhahetusamāhvaye // 489 //
samānapratipakṣatvātteṣu mārgāyitatvataḥ /
ato 'bhisamayātyākhyaṃ tattrisatyāntalābhataḥ // 490 //
mārgākhye tvanvayajñāne ṣaḍ bhāvyante 'tha sapta vā /
ānantaryapathe corddhvaṃ bhāvyate nānyacittadhīḥ // 491 //
prahāṇamuktimārgeṣu vināntyāyā vimuktitaḥ /
bhavāgrapratipakṣatvātsaṃvṛtasya na bhāvanā // 492 //
dhyānādīnāṃ svabhāvādāvavyāghātavisāri yat /
dhyānādijñānasaṃjñaṃ tannavajñānamayaṃ balam // 493 //
yatsattvākṣamṛdutvādau paricchede pravartate /
akṣottamāvarajñānabalaṃ tannavadhīmayam // 494 //
yatsattvādhirucitraidhe hīnādau sampravartate /
nānādhimuktidhīsaṃjñe balaṃ tacca navātmakam // 495 //
yannānādhātvapekṣākhyaṃ sattvārthāya pravartate /
navajñānamayaṃ tadvattannānādhātudhībalam // 496 //
gatidharmāryabhedaṃ yadvetti pratyayabhedataḥ /
taddhiyo daśa sarvatragāminīpratipadbalam // 497 //
yat svānyātītajanmekṣisaṃvṛtijñānasaṃjñakam /
prāgjātyānusmṛtijñānabalaṃ tatsaphalaṃ matam // 498 //
sattvānāṃ cyutisambhūtyorjñānamanyādhvavṛtti yat /
taccyutyutpattibuddhyākhyaṃ balaṃ pūrvavaducyate // 499 //
āsravakṣayadhīsaṃjñaṃ ṣaḍjñānānyathavā daśa /
ṣoḍaśākāramatrādyamanyaiścāpyuttaraṃ bhuvā // 500 //
saptamaṃ ṣoḍaśākāramavibhaktākṛtidvayam /
aṣṭākāraṃ dvitīyaṃ tu navajñānamayaṃ tu yat // 501 //
tathāgatabalaṃ proktaṃ tajjñeyaṃ dvādaśākṛti /
sarvagocaramatrādyamantyaṃ śāntyavalambi vā // 502 //
dvidhā hetubhavālambaṃ saptamaṃ satyagocaram /
atītādyaddhi dhātvarthamaṣṭamaṃ samudāhṛtam // 503 //
navamaṃ khalu rūpārthaṃ saṃskṛtālambyate param /
dvyapekṣo balaśabdo 'yaṃ balaṃ tvapratighātataḥ // 504 //
sandhau sandhau ca buddhasya kāyenārāyaṇaṃ balam /
spraṣṭavyamadhikaṃ tattu daśa hastyādisaptakāt // 505 //
svaparārthāntasamprāptervaiśāradyacatuṣṭayam /
ādyantabalarūpe dve dve karma pratipaddhiyoḥ // 506 //
śrotṛsampattrayāpekṣā trividhā smṛtyupasthitiḥ /
saṃsmārāhitasāmarthyasaṃprajanyasvalakṣaṇā // 507 //
saṃvṛtijñānarūpatvāddīrghakālānusārataḥ /
sarvatra samavṛttyāderbaddhasyaiva mahākṛpā // 508 //
araṇā praṇidhijñānaṃ catasraḥ pratisaṃvidaḥ /
arhatsāntānikā hyete pañca tu prāntakoṭikāḥ // 509 //
itarairapi sāmānyā apramādādayo guṇāḥ /
eṣāṃ yathopadiṣṭānāṃ śṛṇu vakṣyāmi lakṣaṇam // 510 //
araṇā saṃvṛtijñānaṃ nṛjāntyadhyānaniśrayāt /
āryasantānikā jātā savastukamalekṣiṇī // 511 //
praṇidhijñānamapyevaṃ sarvadharmāvalambi tu /
akopyadharmaṇo khyāte tathaiva pratisaṃvidaḥ // 512 //
vivakṣitārthasambandhināmasaṃmohabhedinī /
ādyānyā tadabhivyaṅgyā jñeyā jñānavicāriṇī // 513 //
tṛtīyā śabdasaṃskārā jñānasaṃmohaghātinī /
turīyā tu prabandhoktirdhyānādyutpādanonmukhī // 514 //
arthākhyā khalu sarvatra ṣaḍjñānānyathavā nava /
pratibhānāhvayāpyevaṃ daśajñānamayī tvasau // 515 //
kāme dhyāneṣu dharmākhyā tadanyā tvādyakāmayoḥ /
saṃvṛtijñānamayyau tu dve ete pratisaṃvidau // 516 //
ṛddhau śrotre 'nyacitte prāgbhāve cyutyudaye kṣaye /
jñānasākṣātkriyābhijñā ṣaḍvā dhīḥ muktivartmani // 517 //
catasraḥ saṃvṛtijñānaṃ pañca jñānāni cittadhīḥ /
sarvāsravakṣayābhijñā ṣaḍjñānānyathavā daśa // 518 //
ṣaṣṭhī sarvatra pañcānyā maulīṣu dhyānabhūmiṣu /
yatnavairāgyato labhyāḥ svabhūmyadharagocarāḥ // 519 //
smṛtyupasthitayastistraścetaḥparyāyadhīrmatā /
ṛddhiśrotrākṣyabhijñāsnu prathamā smṛtyupasthitiḥ // 520 //
divyamavyākṛtaṃ śrotraṃ netraṃ cānyā śubhā matāḥ /
abhijñāphalatābhijñā manovijñānaprajñayā // 521 //
tisro vidyā matāstryadhvasaṃmohādivyudastaye /
ekā svabhāvato 'śaikṣī dve tvaśaikṣāśrayodayāt // 522 //
ṛddhicittakṣayābhijñā pratihāryatrayaṃ smṛtam /
harato dve kuśāstṛbhyo mārebhyo harate param // 523 //
samādhī ṛddhirityuktā phalamaiśvaryaṣṭadhā /
dvidhaitadgatinirmāṇe trividhā gatiriṣyate // 524 //
manomayī gatiḥ śāsturicchāmātrapravṛttitaḥ /
adhimokṣakṛtānyeṣāṃ tato dehābhivāhinī // 525 //
rūpagandharasasparśāḥ kāme nirmāṇamiṣyate /
rūpasparśau matau rūpe sveśarīre 'tha vā bahiḥ // 526 //
abhijñāphalacittena tattāni tu caturdaśa /
ādyadhyānaphalaṃ dve tairūrdhvabhūmyekavṛddhitaḥ // 527 //
tallābho dhyānavat jñeyaḥ śuddhakācca svataśca tat /
svabhūmenaiva nirmāṇamadhareṇāpi bhāṣaṇam // 528 //
nirmātraiva sahaiteṣāṃ bhāṣaṇaṃ sugatādṛte /
ekasya bruvataḥ sarve nirmitā bruvate samam // 529 //
adhiṣṭhāya tu nirmāṇaṃ bhāṣante 'nyena cetasā /
adhiṣṭhānaṃ mṛtasyāpi sthirasyaiva tu vastunaḥ // 530 //
ajayyekamanekena jayiṇastadviparyayaḥ /
avyākṛtamabhijñotthaṃ upapattya tvayaṃ tridhā // 531 //
arhatāṃ daśadhā tvetadaiśvaryamupapadyate /
sarvāsravakṣayajñānavimuktidvayayogataḥ // 532 //
aiśvaryapi samānesminyathokte śāstṛśiṣyayoḥ /
antaraṃ sumahacchāsturyattatpūrvamudāhṛtam // 533 //
sāṅgā cittasthitirdhyānaṃ taccaturdhāṅgabhedataḥ /
dhyānoktirāñjasī tatra bhāktī tatsahabhūṣvapi // 534 //
saṃkṣepādiyamākhyātā dhyānajātiścaturvidhā /
dravyabhedānahaṃ tasyāḥ pravakṣyāmi yathāgamam // 535 //
sahārūpyacatuṣṭvena samāpattirmatāṣṭadhā /
catuḥ pañceṣu skandheṣu taduktervargavṛttitaḥ // 536 //
bhedena tu samāpattidravyāṇi daśa sapta ca /
sāmantakaiḥ sahāṣṭābhirdhyānāntarikayāpi ca // 537 //
tadbhedāḥ khalvime 'nyepi vakṣyante śāstracoditāḥ /
buddhabuddhestu te sarve tattvenāyānti gocaram // 538 //
tridhā dhyānāni maulāni sāsvādādiprabhedataḥ /
tathaiva traya ārūpyā bhavāgraṃ tu dvidhā matam // 539 //
sāmantāni dvidhā sapta prathamaṃ tu tridhā matam /
dhyānāntaraṃ tridhā tadvadakliṣṭaṃ tvadharāśrayam // 540 //
āsvādavatsatṛṣṇaṃ yacchaddhakaṃ laukikaṃ matam /
ado(dho?)dhvastaṃ tadāsvādyamatilokamanāsravam // 541 //
aṅgānyādye śubhe pañca vitarkaścittasūkṣmatā /
prītiḥ sukhaṃ samādhānaṃ kliṣṭaṃ sukhavivarjitam // 542 //
sādhyātmasaprasādāstu sukhaprītisamādhayaḥ /
dvitīye 'ṅgāni catvāri kliṣṭe śraddhā sukhādṛte // 543 //
tṛtīye pañcame prajñā smṛtyupekṣā sukhaṃ sthitiḥ /
kliṣṭe tvaṅgadvayaṃ jñeyaṃ samādhirvedanāsukham // 544 //
antye catvāryupekṣe dve samādhiḥ smṛtireva ca /
kliṣṭe dhyāne caturthe tu dve aṅge vedanā sthitiḥ // 545 //
dravyātmanā daśaikaṃ ca nāmnā tvaṣṭau daśaiva ca /
aṅgānyetāni kathyante catuṣkoṭirataḥ smṛtaḥ // 546 //
śamathasya ca /
dhyānasāmantakārūpyeṣvaṅgānāmavyavasthitiḥ // 547 //
vitarkacāravidhvaṃsātpraśvāsāśvāsasaṃkṣayāt /
upekṣāveditābhāvādantyamānejyamucyate // 548 //
ādye prītisukhopekṣā dvitīye tu sukhādṛte /
sukhopekṣe tṛtīye 'ntye upekṣaiva vidiṣyate // 549 //
dṛkchrotrakāyavijñānaṃ vijñaptijanakaṃ tathā /
yadbhūmāvavicārāyāmādyādavyākṛtaṃ tu tat // 550 //
khanimittodgrahākṛṣṭaḥ proktānantamanaskṛtiḥ /
visarvarūpa ārūpya ākāśānantyasaṃjñakaḥ // 551 //
tadvaccittavibhutvekṣī vijñānānantyalakṣaṇaḥ /
vijñānānantyadveṣī ca akiñcanyāhvayaḥ punaḥ // 552 //
tadvittūcchedaśaṅkī ca na saṃjñāsaṃjñasaṃjñakaḥ /
ādau tathā prayuktatvāt tatsaṃjñā vyapadiśyate // 553 //
savitarkavicāraṃ yatsāpekṣaṃ sānuvartakam /
cittamāryetarākāraṃ tadānāgamyamucyate // 554 //
catvāro dhyāyinaḥ proktāścaturdhyānavidarśanāt /
sampadvipattisaṃjñāyā hānapakṣyādivedinaḥ // 555 //
dhyātā proktastathā dhyeyaṃ dhyānaṃ dhyānaphalaṃ tathā /
asiddheruktadoṣatvānnāstyātmādicatuṣṭayam // 556 //
karmānuṣṭhānato mokṣo jñānānuṣṭhānatastathā /
vyāpāre sati sadbhāvādyāthātmyāvagamepi ca // 557 //
karma tvatra dvidhā jñeyaṃ puṇyāpuṇyakriyākriye /
puṇyakriyā tridhā proktā viratistadvidhoditā // 558 //
jñānaṃ tu naiṣṭhikaṃ jñeyaṃ yathāpūvaṃmudāhṛtam /
ato 'nyadbhajate yastu khalīnaṃ carvayatyasau // 559 //
parapīḍāpravṛttatvādvadhalobhānṛtādayaḥ /
apāyahetavo jñeyāḥ śreyodvāravibandhinaḥ // 560 //
yuktārthacodanād duḥkhatrāṇāddoṣānuśāsanāt /
śāstramityucyate 'to 'nyajjñeyaṃ vātikabhāṣitam // 561 //
pārasīkādimantrāṇāṃ viṣotsadabalaṃ kvacit /
dṛśyate na tu sarvasminnariṣṭādyanivartanāt // 562 //
rāgādyairdūṣyate cittaṃ śraddhādyaiśca viśudhyate /
viprasyāpi yatastasmād guṇavāneva mucyate // 563 //
śuddhaṃ caturvidhaṃ hānabhāgīyādi yathākramam /
nyūnatulyabalotkṛṣṭanirmalānuguṇaṃ hi tat // 564 //
kleśasvoparimasthānanīrajaskānuvarti vā /
dve trīṇi trīṇi ca dve vā hānapakṣyādyanantaram // 565 //
vyutkrāntakasamāpattirarhato 'kopyadharmaṇaḥ /
tatprayogo dvidhā bhūmirgatvāgamyajigīṣayā // 566 //
dharmabhūmyutkrameṇāṣṭau śuddhakākhyādanāsravam /
śuddhakācca tṛtīyaṃ svaṃ niṣṭhā śuddhācca nirmalam // 567 //
svordhvā evopajanyante dhyānārūpyabhavaḥ śubhāḥ /
bhavāgrasthastvagatyādau nirmalāmavalambate // 568 //
bālādyadhyānasaṃprāptau laukikasyaiva bhāvanā /
ūṣmādivarjye cālabdhe dhyānāntarasamudbhave // 569 //
vītarāgasya cālabdhe pūrvasāmantake tathā /
viraktasya tu pūrvasya nirmalasyaiva bhāvanā // 570 //
nyāmamārgānvayajñāne śaikṣasyākṣavivardhane /
ānantaryāhvaye mārge dṛṅmārge dvādaśakṣaṇāḥ // 571 //
bhavāgrasya ca vairāgye kṣayajñānavivarjite /
ākopyā ................................ // 572 //
āryasya kāmavairāgye carame muktivartmani /
jñānatraye trayākhye ca nyāme 'nāgamyavarjite // 573 //
śaikṣasya rāgiṇaḥ pūrvatribhūmīndriyavardhane /
prayogamuktimārgeṣu kāmādyadhyānajasya ca // 574 //
dvividhārhatvasaṃprāptau muktivartmani paścime /
viraktānāṃ ca śaikṣāṇāmavyagrānyatribhūjaye // 575 //
bhāvanā dvividhasyāpi nobhayasya tu bhāvanām /
anāgamyāśraye nyāma tadbhāgīyodbhavādiṣu // 576 //
dvitīyādiṣvanenaiva vidhinābhyuhya yuktitaḥ /
abhidharmanayajñāne jñeyānāgatabhāvanā // 577 //
sāsvādaḥ svabhavālambaḥ śubhaṃ dhyānaṃ samantadṛk /
ārupyāḥ kuśalā maulā nādholokāvalambinaḥ // 578 //
dhyānārūpyaiḥ prahīyante nirmalairmānaso malāḥ /
adhobhūmestu labhyante sāmantairapi śuddhakaiḥ // 579 //
savitarkavicārādyāstrayaḥ proktāḥ samādhayaḥ /
dhyānāntare sa cārodhaḥ sadvayo 'nyatra nirdvayaḥ // 580 //
sāsravānāsravaścānya ekādaśabhuvastrayaḥ /
āryākāramatidyotāḥ śūnyatādyaḥ samādhayaḥ // 581 //
daśāpraṇihitākārāḥ śūnyatāyā dvayaṃ matam /
animitto 'mṛtākāraiścaturbhiḥ saṃpravartate // 582 //
vimukterdviprakārāyāḥ prāptaye nirmalāḥ punaḥ /
vimokṣasu(mu ?)khaśabdena ta evāviṣkṛtāstrayaḥ // 583 //
trayo 'parasamādhyākhyā śūnyatāśūnyatādayaḥ /
dvayamālambate 'śaikṣaṃ śūnyato 'nityatastathā // 584 //
kṣayamapratisaṃkhyākhyamantyo gṛhṇāti śāntataḥ /
ekādaśabhuvaḥ sarve sāsravā nṛṣvakopinaḥ // 585 //
samādhibhāvanādhyānaṃ sukhāya prathamaṃ śubham /
darśanāyākṣyabhijñoktā prajñābhedāya yātnikāḥ // 586 //
yo 'ntyo vajropame dhyāne sarvakleśakṣayāya sā /
sūtraṃ caitatsamākhyātaṃ buddhenātmopanāyikam // 587 //
caturṇāmapramāṇānāṃ maitryadveṣastathā kṛpā /
muditā prītirekeṣāmupekṣālobha iṣyate // 588 //
vyāpādasya vihiṃsāyā aratestṛḍdviṣastathā /
pratipakṣo 'yamākhyāto damanārthaṃ svacetasaḥ // 589 //
sukhādhāne sukhā maitrī duḥkhanāśonmukhī kṛpā /
muditā modanānimnā sattvā ebhyeva paścimā // 590 //
draṣṭavyā vṛttireteṣāṃ ākāraiḥ sukhitādi bhiḥ /
ebhyastvanyatamenāpi brahmasāyujyamaśnute // 591 //
nṛṣu kāmāvalambīni dhyānayormuditāhvayoḥ /
ṣaḍbhaumāni tadanyāni kecidicchanti saptasu // 592 //
vimokṣāḥ kathitā aṣṭau teṣāṃ dvāvaśubhātmakau /
tāvādyadhyānayorantye tṛtīyo 'lobhalakṣaṇaḥ // 593 //
catvāraḥ kuśalārūpā vimokṣākhyā samāhitāḥ /
nirodhākhyasamāpattirvimokṣaḥ kathito 'ṣṭamaḥ // 594 //
tasyāstu saṃmukhībhāvaḥ sūkṣmasūkṣmādanantaram /
vyutthānacittamapyasyāḥ svaṃ śuddhaṃ nirmalaṃ tvadhaḥ // 595 //
kāmāvacaradṛśyārthā vimokṣāḥ prathamāstrayaḥ /
anye tvanvayadhīpakṣasvordhvaduḥkhādyavekṣiṇāḥ // 596 //
sūtre 'bhibhavasaṃjñākhyaṃ proktamāyatanāṣṭakam /
vimokṣādhikavṛttyetaccittaiśvaryapradarśakam // 597 //
