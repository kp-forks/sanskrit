#Author:Kṣemendra
#Text:Avadānakalpalatā
#Data entry:Members of the Digital Sanskrit Buddhist Canon Input Project
#Edition:P.L. Vaidya. Avadāna-kalpalatā, 2 vols. Darbhanga: Mithila Institute, 1959 (Buddhist Sanskrit Texts, 22).



namaḥ sarvajñāya /
||1. prabhāsāvadānam /
cittaṃ yasya sphaṭikavimalaṃ naiva gṛhṇāti rāgaṃ kāruṇyārdre manasi nikhilāḥ śoṣitā yena doṣāḥ /
akrodhena svayamabhihato yena saṃsāraśatruḥ sarvajño 'sau bhavatu bhavatāṃ śreyase niścalāya // 1.1  //
sacchāyaḥ sthiradharmamūlavalayaḥ puṇyālavālasthitir dhīvidyākaruṇāmbhasā hi vilasadvistīrṇaśākhānvitaḥ /
saṃtoṣojjvalapallavaḥ śuciyaśaḥpuṣpaḥ sadāsatphalaḥ sarvāśāparipūrako vijayate śrībuddhakalpadrumaḥ // 1.2  //
jāyate jagaduddhartuṃ saṃsāramakarākarāt /
matirmahānubhāvānāmatrānuśrūyate yathā // 1.3  //
asti prabhāvatī nāma hemaharmyagṛhairvṛtā /
purī prabhāvatīva dyaurvimānaiḥ puṇyakarmaṇām // 1.4  //
vidyādharavatī siddhagandharvagaṇasevitā /
gāṃ śritā śakranagarī sukṛtena satāmiva // 1.5  //
sevitā satataṃ satyavratadānadayāmayaiḥ /
rājadhānīva dharmasya puṇyāvasathaśālinī // 1.6  //
abhūdbhūtilakastasyāṃ prabhāso nāma bhūpatiḥ /
saprabhā sādarairyasya kīrtirabhyarcyate suraiḥ // 1.7  //
guṇasaurabhasaṃbhārāḥ sarvāsāṃ hariṇīdṛśām /
yadyaśaḥpuṣpamañjaryo yātāḥ karṇavataṃsatām // 1.8  //
upāyajñasya yasyājñāṃ suvaṇakusumojjvalām /
mālāmiva mahīpālā maulicakreṣu cakrire // 1.9  //
taṃ kadācitsamāsīnamabhyetya bhuvaneśvaram /
uvāca kṣitivinyastajānurnāgavanādhipaḥ // 1.10  //
deva divyadyutirdantī gṛhīto 'smābhiradbhutaḥ /
tvatkīrtiśravaṇādbhūmimairāvaṇa ivāgataḥ // 1.11  //
dvāri sthito 'sau dviradastridaśārhaḥ pradṛśyatām /
bhṛtyānāṃ prabhunāṃ dṛṣṭaḥ saphalo hi pariśramaḥ // 1.12  //
etadākarṇya nṛpatirnirgatyāmātyasaṃmataḥ /
dadarśa dviradaṃ dvāri kailāsamiva jaṅgamam // 1.13  //
uddāmasaurabhāhūtairbhramarairgaṇḍaḍiṇḍimaiḥ /
śṛṅgārābharaṇodāraṃ vasantamiva sevitam // 1.14  //
dantaparyantaviśrāntakaraṃ mīlitalocanam /
smarantaṃ vindhyakadalīsallakīkānanaśriyaḥ // 1.15  //
agastyaśāsanād yātaṃ bhuvi kuñjararājatām /
sphuratsaptacchadāmodaṃ vindhyācalamivonnatam // 1.16  //
taṃ vilokya kṣitipatirdantastambhavibhūṣitam /
lakṣmīvilāsabhavanaṃ vismayādityacintayat // 1.17  //
aho navanavotkarṣā nirmāṇāścaryaśālinām /
karmaṇāmanavacchinnā saṃsārasargasaṃtatiḥ // 1.18  //
amanthena sudhāmbhodheranāyāsena vāsukeḥ /
anākarṣeṇa śailasya kenāyaṃ janito gajaḥ // 1.19  //
atha hastimahāmātraṃ saṃyātaṃ nāma bhūpatiḥ /
ādideśārcitādeśaṃ gajo 'yaṃ damyatāmiti // 1.20  //
tadādiśya mahīpāle yāte 'ntaḥpuramandiram /
nāgaṃ jagrāha saṃyātaḥ sarvaśikṣābharakṣamam // 1.21  //
sa sacchiṣya iva prājñaḥ prāgjanmābhyāsayantritaḥ /
nītastena prayatnena sarvaśikṣāvinītatām // 1.22  //
bahudānanirudvegaḥ śaktyutsāhayutaḥ kṣamī /
ripupraghātasugatiḥ sa rājñastulyatāṃ yayau // 1.23  //
damyakriyāsamuttīrṇaṃ tatastaṃ kuñjareśvaram /
nareśvarāya saṃyātaḥ kṛtakṛtyo nyavedayat // 1.24  //
dṛṣṭvā tamaṅkuśāyattaṃ nirvikārabalodayam /
utsāhaśikharārūḍhaṃ mene rājā jayaśriyam // 1.25  //
sa saṃjātapraharṣotthadākṣyaśikṣādidṛkṣayā /
tamāruroha sotsāhaḥ sahasrāṃśurivodayam // 1.26  //
saṃyāto 'tha gajendrasya mantrīva vaśavartinaḥ /
sarvamaṇḍalasaṃcāracāturthaṃ samadarśayat // 1.27  //
gajaprekṣāprasaṅgena mṛgayākelilālasaḥ /
rājā nijotsāhamiva vyagāhata vanaṃ mahat // 1.28  //
sa yayau ratnakeyūrakiraṇairdūrasarpībhiḥ /
sallakīpallavavarairdignāgānāhvayanniva // 1.29  //
vrajantaṃ tatra dadṛśustaṃ vane vanadevatāḥ /
praharṣavismayākīrṇakarṇapūrīkṛtekṣaṇāḥ // 1.30  //
śabarīkabarīpāśapuṣpasaurabhanirbharāḥ /
vaindhyā vasuṃdharādhīśaṃ marutastaṃ siṣevire // 1.31  //
atha vindhyopakaṇṭheṣu svacchandasukhaśākhiṣu /
smṛtvā vilāsavṛttāntaṃ gajaḥ sotkaṇṭhatāṃ yayau // 1.32  //
kariṇyāḥ premabaddhāyā gandhamāghrāya sa dvipaḥ /
nītiṃ nṛpa ivotsiktastatyājāṅkuśayantraṇām // 1.33  //
savegaṃ dhāvatastasya rāgākṛṣṭasya daṇḍinaḥ /
vimūḍhasyeva saṃsāre nābhavadviratiḥ kkacit // 1.34  //
dṛṣṭvā prabhañjanajavaṃ kuñjaraṃ rājakuñjaraḥ /
vrajantaṃ jātasaṃdehaḥ saṃyātamidamabravīt // 1.35  //
aho batāyaṃ bhavatā vinayaṃ grāhito gajaḥ /
dṛṣṭaḥ prayāto vaimukhyaṃ gurorasyāṅkuśasya yaḥ // 1.36  //
bhramatīva diśāṃ cakramanuyāntīva pādapāḥ /
pādanyāsabhareṇāsya kṣībeṇādhūrṇate kṣitiḥ // 1.37  //
asmin deva ivākāle prayāte pratikūlatām /
sarvāḥ puruṣakārasya niṣphalā yatnavṛttayaḥ // 1.38  //
vacaḥ śrutveti saṃyātaḥ prabhorāyātasādhvasaḥ /
śikṣāpavādavailakṣyāduvāca racitāñjaliḥ // 1.39  //
deva sarvakriyāyattaḥ kuñjaro 'yaṃ mayā kṛtaḥ /
kariṇīgandhamāghrāya yātaḥ kiṃ tvadya vikriyām // 1.40  //
nopadeśaṃ na niyamaṃ na dākṣiṇyaṃ na sādhutām /
smaranti jantavaḥ kāmaṃ kāmasya vaśamāgatāḥ // 1.41  //
kena ratirasotsiktā viṣayābhimukhī matiḥ /
adabhraśvabhravibhraṣṭaśaolakulyeva vāryate // 1.42  //
śarīraśramaśikṣāyāṃ damakāḥ kuśalā vayam /
manoniyamaśikṣāyāṃ munayo 'pi na paṇḍitāḥ // 1.43  //
rāgādagaṇitāyāsaḥ skhalitākhilasaṃyamaḥ /
eṣa dhāvatyamāreṇa mūrkhaḥ khala iva dvipaḥ // 1.44  //
vṛkṣaśākhāṃ samālambya tyajemaṃ pṛthivīpate /
vyasanī patitaḥ satyaṃ pātayatyeva durjanaḥ // 1.45  //
saṃyātasya vacaḥ śrutvā tatkālasadṛśaṃ nṛpaḥ /
tenaiva sahitaḥ śākhāmālalambe mahātaroḥ // 1.46  //
avatīrya taroraśvamāruhya nṛpatau gate /
prāpyāliliṅga kariṇīṃ vigāhya gahanaṃ gajaḥ // 1.47  //
tataḥ śāntasmaro hastī dinairabhyetya saptabhiḥ /
svayamālānasaṃbaddhastasthau bhuktvā yathāsukham // 1.48  //
śikṣāsaṃyamayantritaṃ taṃ dṛṣṭvā svayamāgatam /
saṃyātaḥ kauśalotkarṣaharṣādrājñe nyavedayat // 1.49  //
rāgavāgurayākṛṣṭaḥ prayayau yaḥ smarāturaḥ /
śikṣāyāmavisaṃvādī so 'yaṃ prāptaḥ svayaṃ gajaḥ // 1.50  //
saṃketayantrito vaśyo rasajñaḥ sallakībhuvām /
saṃtaptalohakavalaṃ gṛhṇāti vinaye sthitaḥ // 1.51  //
eṣa kāmarasākṛṣṭaḥ kaṣṭāṃ vikṛtimāyayau /
punaḥ prakṛtimāpannaḥ praśāntamadanajvaraḥ // 1.52  //
śakyā damayituṃ deva siṃhavyāghragajādayaḥ /
na tu rāgāsavakṣībaviṣayābhimukhaṃ manaḥ // 1.53  //
etadākarṇya bhūpālastattatheti vicintayan /
uvāca satyamucitaṃ saṃyāta kathitaṃ tvayā // 1.54  //
apyasti kaścilloke 'smin yena cittamadadvipaḥ /
nītaḥ praśamaśīlena saṃyamālānalīnatām // 1.55  //
ityukte de vatāviṣṭaḥ saṃyātastamabhāṣata /
deva santi jagatkleśaniḥśeṣonmūlanodyatāḥ // 1.56  //
vivekālokitā loke vairāgyajanitāgrahāḥ /
śamasaṃtoṣaviśadā buddhā eva prabodhinaḥ // 1.57  //
iti buddhābhidhāṃ śrutvā samyaksaṃbodhicetasaḥ /
rājñaḥ prāgjanmajābhyāsapraṇidhānamajāyata // 1.58  //
vinimajjajjagadidaṃ saṃsāre makarākare /
saṃtārayeyaṃ saṃbodhimuktaḥ kuśalasetunā // 1.59  //
athocurdevatā vyonmastaṃ śuddhāvāsakāyikāḥ /
samyaksaṃbodhisaṃbuddho bhaviṣyasi mahāmate // 1.60  //
iti tadvacanaṃ śrutvā rājā virajasāṃ varaḥ /
jātismaro divyacakṣuḥ prayayau bodhisattvatām // 1.61  //
atha sa vipulasattvastattvanikṣiptacakṣur bhavajalanidhimajjatsarvabhūtānukampī /
abhavadabhinavodyatsaṃvuditsāhayogād dalitakuśalasetuḥ sattvasaṃtāraṇāya // 1.62  //
iti kṣemendraviracitāyāṃ bodhisattvāvadānakalpalatāyāṃ prabhāsāvadānaṃ nāma prathamaḥ pallavaḥ samāptaḥ //
||2. śrīsenāvadānam /
te jayanti jagatyasjin puṇyacandanapādapāḥ /
chedanirgharṣadāhe 'pi ye parārtheṣu nirvyathāḥ // 2.1  //
gaṇanīyā guṇagaṇairastyariṣṭābhidhā purī /
spardhayā śakranagarī yasyā na syādgarīyasī // 2.2  //
tasyāṃ babhūva bhūpālaḥ śrīsena iti viśrutaḥ /
samagraguṇaratnānāṃ ratnākara ivākaraḥ // 2.3  //
paropakāraśaktasya caturasya prabhāvataḥ /
anuraktā diśaḥ sarvāḥ sūryasyeva prabhāvataḥ // 2.4  //
yaśobhi śobhitaṃ yena dhanadānasugandhibhiḥ /
gajaiśca bhūtidhavalairjagatkalpadrumairiva // 2.5  //
kalālayo 'pi saralaḥ saralo 'pi mahāmatiḥ /
yo babhūva prajāpuṇyairmatimānapyavañcakaḥ // 2.6  //
yāvattapati tigmāṃśuryāvadvahati mārutaḥ /
tāvadājñā ca kīrtiśca yasyāpratihatābhavat // 2.7  //
śamavyāyāmaviduṣāṃ ṣasṅguṇajñānacakṣuṣām /
yaṃ dvādaśasahasrāṇi mantriṇāṃ paryupāsate // 2.8  //
tasmindharmapare rājñi babhūva sukṛtī janaḥ /
bhartṛtulyā bhavantyeva guṇaiḥ striya iva prajāḥ // 2.9  //
tasya puṇyādhivāsena janāstridivagāminah /
vimānaiḥ śakranagarīṃ niḥsaṃcārāḥ pravakrire // 2.10  //
dṛṣṭvā manujalokena suralokasamāvṛtim /
jātavairaḥ kṣitiopatau śatakraturacintayat // 2.11  //
seneva lakṣmī vasudheṣu cārasyāścaryakartavya ca dattanityam /
kalyāṇaśīlena ca sa rvacetanyapravyahāsāmana asmakāśca (?) // 2.12  //
tasyākhaṇḍitacetasaḥ daddhidvalyānubhāvapām (?) /
kartavyā dhairyājijñāsā mayā māyāvidhāyinā // 2.13  //
iti saṃcintya suciraṃ sarvairanugataḥ suraiḥ /
rūpaṃ śakraḥ parāvartya martyalokamavātarat // 2.14  //
atrāntare prajākāryaparyālocanatatparaḥ /
rājyarakṣāgururmantrī nṛpamūce mahāmatiḥ // 2.15  //
rājan virajasā rājyarājamānena nirjitaḥ /
nirvyājadānairbhavatā lajjate tridaśeśvaraḥ // 2.16  //
parasya pūrṇaguṇatāmātmanastadvihīnatām /
dṛṣṭvā ko nāma nāyāti mātsaryasya vidheyatām // 2.17  //
īrṣyālavaḥ parotkarṣasaṃgharṣasya juṣo janāḥ /
prāyeṇodvegamāyānti mahatām sukṛteṣvapi // 2.18  //
sarvasvadānamaryādādānavyasanino 'stu te /
putradārātmadāne tu saṃkalpo hyatisāhasaḥ // 2.19  //
dṛśyante dāruṇāste te svapnāḥ sādhvasahetavaḥ /
jagataḥ sūcyate tīvraṃ yaiścūḍāmaṇikhaṇḍanam // 2.20  //
daivajñānāṃ pravādaśca śrūyate tattvavādinām /
śarīraṃ pṛthivīpālo dāsyatīti suduḥsahaḥ // 2.21  //
śarīradānaṃ sarvārthisārthanaiṣphalyakāraṇam /
sarvaprado bhavatyeva tiṣṭhan kalpamahīruhaḥ // 2.22  //
tasmādasmānmahīpāla virama tyāgasāhasāt /
rakṣāratnaṃ hi jagataḥ prajāyattaṃ vapustava // 2.23  //
iti mantrireṇoktamākarṇya vasudhādhipaḥ /
tamūce sattvadhavalasmitaghautādharadyutiḥ // 2.24  //
uktaṃ hitaṃ mhāmātya bhavatā sacivocitam /
kiṃ tvarthinavaimukhyasaṃtāpaṃ nāhamutsahe // 2.25  //
dehīti vādiṣu giro niṣedhaparuṣākṣarāḥ /
sphuranti vadane yeṣāṃ sajīvāste gatāsavaḥ // 2.26  //
idamasmādavāpsyāmītyādhāya hṛdi yācakaḥ /
prāpyaḥ prayāti vaimukhyaṃ yasmin kiṃ tena jīvatā // 2.27  //
dhigjanma puṇyahīnasya tasya niṣkaruṇātmanaḥ /
yasyārtajanasaṃtāpaśravaṇe śītalaṃ manaḥ // 2.28  //
etadarthamayaṃ kāyaḥ sāpāyo 'pi satāṃ priyaḥ /
yatkasyacit kkacid yāti kadācidupakāritām // 2.29  //
śrutveti nṛpatervākyamamātyaḥ sattvaśālinaḥ /
novāca kiṃcidacalāṃ vicintya bhavitasyatām // 2.30  //
tataḥ kadācidbhūbhartustasya līlāvihāriṇaḥ /
jāyāṃ jayaprabhāṃ nāma ratiṃ ratipateriva // 2.31  //
dūrād yadṛcchayāyātāṃ cittasāsaṅgavāgurām /
muniradhyāpakaḥ kāntām dadarśa vinimeṣadṛk // 2.32  //
prāgjanmābhyāsasaṃbandhasnehātparicitāmiva /
tāṃ dṛṣṭvā sa dhṛteḥ prāpa dhairyarāśiranīśatām // 2.33  //
tasya vītaspṛhasyāpi vāsanollasitaṃ manaḥ /
utsṛjya bhavavaimukhyamabhilāṣabhuvaṃ yayau // 2.34  //
iyaṃ hi satatasyūtā saṃtataprītitantubhiḥ /
nāpaiti sarvajantūnāṃ prāgjanmābhyāsavāsanā // 2.35  //
tadāśramapadaṃ prāptaḥ samāptādhyayanavrataḥ /
śiṣyo māṇavakaḥ prāha dakṣiṇā gṛhyatāmiti // 2.36  //
sa tamūce na me vatsa vane vṛttiḥ prayojanam /
tathāpi yadi nirbandhaḥ śrūyatāṃ yadabhīpsitam // 2.37  //
śrīsenasya kṣitipateyadi devī jayaprabhā /
labhyate bhavatā dātuṃ tadasau mama dakṣiṇā // 2.38  //
ityuktaṃ guruṇā śrutvā śiṣyaḥ kampitamānasaḥ /
aśakyaprārthanālābhe saṃśayākulito 'bhavat // 2.39  //
sa gatvā satatasvecchāvivṛtadvāramarthinām /
viveśa svairaviśrambhabhavanaṃ bhūbhṛtāṃ prabhoḥ // 2.40  //
alabhyārthārthanādainyacintātikliṣṭamānasaḥ /
namrānano 'tivailakṣyād vīkṣamāṇa iva kṣitim // 2.41  //
taṃ dṛṣṭvārthinamāyātaṃ prahṛṣṭo 'bhūnmahīpatiḥ /
sudhāpradānasannaddhasamudbhūtirivāmbudhiḥ // 2.42  //
kiṃ tavepsitamityuktvā pūjitaḥ sa mahībhujā /
uvācānucitākhyānavailajjaskhalitākṣaraḥ // 2.43  //
anarthitaparaḥ pūrvamarthikalpatarostava /
garvarthamarthitāṃ yātaḥ sudurlabhapade 'pyaham // 2.44  //
mama vidyāvrate pūrṇe dakṣiṇābhimatā guroḥ /
rājan jayaprabhā devī dīyatā yadi śakyate // 2.45  //
ityukre muniśiṣyeṇa sahasaiva mahīpateḥ /
snehadānasāviddhaṃ dvidhābhūtamabhūnmanaḥ // 2.46  //
sa jagād vijaṃ dantajyotiṣāgravisāriṇā /
gṛhyatāṃ dayitā svacchavāsasācchādayanniva // 2.47  //
avicārya mayā deyamīpsitaṃ tava yadguroḥ /
viyogacakitaṃ cetaḥ satyaṃ na gaṇayāmyaham // 2.48  //
ityuktvāhūya dayitām rājā rājīvalocanām /
sadā hṛdayasaṃsaktām jīvavṛttimivāparām // 2.49  //
nivārito 'pi guruṇā viyogavyasanāgninā /
niṣiddho 'pyativṛddhena snehena smarabandhunā // 2.50  //
pradadau muniśiṣyāya sahasā hariṇīmiva /
kimetaditi sāyāsasaṃtrāsataralekṣaṇām // 2.51  //
dattāyāṃ tyāgaśīlena priyāyāṃ pṛthivībhujā /
cakampe tyāgabhīteva bhūmirlolābdhimekhalā // 2.52  //
yatkṛte durdaśāṃ dehe sehire duḥsahāmapi /
indracandrādayo devāstāh priyāḥ kasya na priyāḥ // 2.53  //
śīlaṃ keciddhanaṃ keciddharmaṃ kecittapaḥ pare /
lajjāṃ kecittanuṃ kecittyajanti yoṣitāṃ kṛte // 2.54  //
yadeva rāgasarvasvaṃ puṃsāṃ jīvitajīvitam /
tadeva sphīṭasattvānām dāne tṛṇalavāyate // 2.55  //
tāmādāya gate tasmin virahākulito nṛpaḥ /
viraheṇa sukhadveṣī manobhava ivābhavat // 2.56  //
śiṣyeṇa munirānītām dṛṣṭvā bhūpativallabhām /
rahitāṃ jīviteneva paralokabhuvaṃ gatām // 2.57  //
gāḍhānuśayasaṃtaptaḥ paraṃ lajjānimīlitaḥ /
acintayadanaucityamātmanaḥ karmavuplavāt // 2.58  //
aho nu bālakeneva mayā kevalacāpalāt /
niḥśankamayaśaḥpaṅke svayamātmā nipatitaḥ // 2.59  //
iyaṃ prajānāṃ jananī bharmyāṇāṃ dharmakāriṇā /
varṇāśramagurorjāyām mayā duḥkhānale 'rpitā // 2.60  //
kiṃ tu nākalitaṃ śīlaṃ na smṛtaḥ saṃyamo mayā /
gaṇitaṃ naiva vairāgyaṃ viveko nāvalokitaḥ // 2.61  //
aho 'tra nirvicārāṇāṃ sanmārgavimukhaṃ manaḥ /
asaṃyamāsavakṣībamapatheṣveva dhāvati // 2.62  //
iti saṃcitya sa munirvailakṣyakṣapitadyutiḥ /
abhyetya rājadayitāmuvāca vinatānanaḥ // 2.63  //
samāśvasihi he mātarna śokaṃ kartukarhasi /
bhavitavyatayaivāyaṃ kleśaste durnayaśca me // 2.64  //
tyaktvā hi śramasaṃtāpamasya tīrataroradhaḥ /
adhunaiva nijaṃ dhāma sahāsmābhirgamiṣyasi // 2.65  //
ityukte muninā devī sīktevāmṛtavṛṣṭibhiḥ /
avāptajīvitadhṛtistatyāja bhayasaṃbhramam // 2.66  //
śrutvaitat tridivavyāpi dātuścaritamadbhutam /
rājñaḥ sattvadayām jñātuṃ vāsavaḥ samupāyayau // 2.67  //
bhakṣitādhaḥśarīrārdho vyāghreṇa vijane vane /
putraiścaturbhirākrandairgṛhīto brāḥmaṇākṛtiḥ // 2.68  //
prasravadbhūrirūdhiro lambamānāntramaṇḍalah /
kṛccheṣvapagataprāṇaḥ pāpairiva dṛḍhīkṛtaḥ // 2.69  //
pratyagrāmiṣyāgandhena kravyādairbhṛśamanvitaḥ /
lubdhapārthivacaurotthairanarthairarthavāniva // 2.70  //
nagarāntaramāsādya sa yayau puravāsinām /
kāruṇyadainyaduḥkhārto smayāvismayahetutām // 2.71  //
sa śoka iva sākāraḥ sa trāsa iva duḥsahaḥ /
vidadhe sādhvasāyāsaṃ sahasā paurayoṣitām // 2.72  //
so 'rthisaṃdarśanasthānasthitasyātha mahīpateḥ /
putrarūpaiścaturbhistairnyasto 'gre mañcikārpitah // 2.73  //
taṃ dṛṣṭvā vaiśasāveśaviṣamakleśavihvalam /
niṣkūṇitānanavano jano 'bhūnmīlitekṣaṇah // 2.74  //
sa kampavihvalaṃ vakṣo muktamudyamya dakṣiṇam /
bhujaṃ jagāda bhūpālaṃ vyathāśithilitākṣaraḥ // 2.75  //
svasti tubhyaṃ mahīpate brāhmaṇo 'hamimāṃ daśām /
tīvrapāpa iva prātaḥ paśya māṃ karuṇānidhe // 2.76  //
saṃsāreghoragahane vane vyāghreṇa bhakṣitaḥ /
jīvāmyavaśyabhogyatvādduḥkhasyāsya garīyasaḥ // 2.77  //
asminnapi vipattāpe tīvrakleśasahiṣṇavaḥ /
vimuñcanti na māṃ prāṇāḥ sahṛdaḥ sajjanā iva // 2.78  //
dadāti yadi te kaścit chittvā dehārdhamātmanaḥ / tatte jīvitamastīti māmūce vyomadevatā // 2./ 79  //
ko dadāti jagatyasmin jīvitaṃ karuṇānidhe /
prāyeṇa svasukhānveṣī parārthavimukho janaḥ // 2.80  //
sarvadā sarvadātāraṃ dīnavyasanabāndhavam /
dehadāne 'pyavimukhaṃ tvāmasmi śaraṇaṃ gataḥ // 2.81  //
ekastvameva loke 'smin jātaḥ sukṛtapādapaḥ /
nirvyājamādarodāraṃ dānaṃ yasya phalodgatiḥ // 2.82  //
kimanyairvā vadānyasya kīrtitairbhavato guṇaiḥ /
dānamevāhato yasya loke sukṛtaḍiṇḍimaḥ // 2.83  //
āpannārtiparitrāṇapavitracaritavratāḥ /
prāyante puṇyapaṇyena vipatkāle bhavadvidhāḥ // 2.84  //
amandānandasuhṛdo haricandanaśītalāḥ /
haranti santaḥ saṃtāpaṃ dakṣiṇāḥ pavanā iva // 2.85  //
pūrṇendusundarādasmāduditā vadanāttava /
jyoptsneva jīvayatyeva vāṇī pīyūṣavarṣiṇī // 2.86  //
ityuktastena sahasā hṛdi saṃkrāntatadvyathaḥ /
saṃmohamūrcchitaṃ rājā tamūce vācamākulam // 2.87  //
samāśvasihi muñca tvaṃ bahyaṃ prāṇaviyogajam /
prayacchāmi śarīrārdhamavicāryaiva te dvija // 2.88  //
dhanyasy ayātyayaṃ kāyaḥ paropakṛtaye kṣatim /
kṣaṇakṣayī hi deho 'yaṃ rakṣyamāṇo 'pi nākṣayaḥ // 2.89  //
ityuktavati bhūpāle samutkampitamānasaḥ /
vajrāhata ivovāca mahāmātyo mahāmatiḥ // 2.90  //
aho nu sāhasābhyāsādāyāsavyasanī prabhuḥ /
hitaṃ na gaṇayatyeva prajāpuṇyaparikṣayāt // 2.91  //
prajānāṃ bhūtaye śaktaḥ ko 'nyastvatsadṛśo guṇī /
yadbhaktimukharo bhṛtyaḥ śrotā kartā ca bhūpatiḥ // 2.92  //
na karoti hitaṃ svāmī gajalīlānimīlitaḥ /
gaṇanīyāḥ subhṛtyānāmiyatyo bhogasaṃpadaḥ // 2.93  //
bhānti t e suciraṃ karṇe yaiḥ kṛtā madhumañjarī /
kalyāṇakarṇikākīrṇā vāṇī vinayavādinām // 2.94  //
rākṣaso 'yaṃ piśāco ca chadmanā brāhmaṇākṛtiḥ /
rakṣāratnasya jagatāṃ śarīrairarthitām gatah // 2.95  //
yadi nāma na māyeyaṃ kṛtā tena mahīyasī /
tatkathaṃ kṛttadehasya kṣaṇamapyasti jīvitam // 2.96  //
avicāryaiva sukṛtaṃ kriyate durgraheṇa yat /
tadātmapīḍāoparuṣaṃ paraloke 'pi niḥsukham // 2.97  //
śakyameva sadā dadyādaśakyaṃ dīyate katham /
sarvasvadehadānādipravāda eva śobhanaḥ // 2.98  //
karṇāmṛtamidaṃ dūrādyanmahārthimaṇipradaḥ /
saṃprāptānāṃ punastatra pānamasyānyato 'rthinām // 2.99  //
rakṣyaḥ sarvaprayatnena pareṣāmapi jīvitaiḥ /
prajānāṃ jīvitaṃ rājannarthicintāmaṇirbhavān // 2.100  //
prasīda dayasvāsmāsu deva mā sāhasaṃ kṛthāḥ /
n akācaśakalasyārthe kriyate cātmavikrayaḥ // 2.101  //
ityuktvā pādayoḥ patyuḥ papātāmātyapuṃgavaḥ /
śarīradānasaṃkalpānnoccacāla ca bhūpatiḥ // 2.102  //
so 'vadat praṇayasmeracikasaddaśanadyutiḥ /
jīvitasnehasaṃmohatamah pariharanniva // 2.103  //
kevalaṃ bhaktisaṃyuktamuktaṃ vyaktamidaṃ tvayā /
na sahe 'haṃ mahāmātya viprasya prāṇasaṃśayam // 2.104  //
hāraistuṣāraiḥ kamalairmṛṇālairinducandanaiḥ /
nivartate 'ntaḥsaṃtāpo nārthivaimukhyaduḥkhajaḥ // 2.105  //
sarvathā sarvaduḥkhārtiharaṇodyatacetasaḥ /
na bodherantarāyaṃ me sumate kartumarhasi // 2.106  //
janmāntare 'pi dadato dehaṃ me na vyathābhavat /
smarāmyatītavṛttasya samyaksaṃbodhicetasā // 2.107  //
purā dṛṣṭvodyatām vyāghrīṃ kṣutkṣāmāṃ potabhakṣaṇe /
tadrakṣāyai mayā dattaṃ śarīramavikṣariṇā // 2.108  //
śibijanmani cāndhāya dattaṃ netrayugaṃ mayā /
rakṣitaśca svadehena kapotaḥ śyenakādbhayāt // 2.109  //
candraprabhāvatāre ca raudrākṣāyārpitaṃ śiraḥ /
sarvasvaputradārādi dattaṃ cānyeṣu janmasu // 2.110  //
ityukte bodhisattven abhūbhujāmātyapuṃgavaḥ /
na sajīvo n anirjīva ivābhūdvyathitendriyaḥ // 2.111  //
alaṅghyaśāsanenātha rājñā krakacadhārayā /
niyuktau palagaṇḍākhyau śarīracchedakarmaṇi // 2.112  //
tau tīvraśokavivaśau śakramāyāvimohitau /
kathaṃcidiva bhūbharturdehacchede samudyatau // 2.113  //
nṛpaternirvikārasya krūrakrakacadhārayā /
vidāryamāṇe dehārdhe pṛthivī samakampata // 2.114  //
bhraṣṭolkā raktavasanā virghātacyutatārakā /
dyauḥ saśabdaṃ rurodeva kīrṇāśrukaṇasaṃtatiḥ // 2.115  //
vaiśasālokanedbhūtatīvraduḥkhāsahiṣṇunā /
tūrṇaṃ rajaḥpaṭeneva raviṇā pihitaṃ mukham // 2.116  //
tasmin prajāh prajānāthe krakacākrāntavigrahe /
cakranduḥ pūritākrandā digvadhūmiḥ pratisvanaiḥ // 2.117  //
akṣubdhasattvamālokya nṛpaṃ śakro dvihākṛtiḥ /
vismayānuśayākrāntacittaściramacintayat // 2.118  //
aho mahāmaterasya karuṇākomalaṃ manaḥ /
prāptaṃ parārthapīḍāsu vajrādapi kaṭhoratām // 2.119  //
sāgarādapi gambhīraṃ merorapi samunnatam /
tridivādapi sāścaryamaho vṛttaṃ mahātmanām // 2.120  //
ahi prāṇapravāse 'pi sattvaṃ sattvamahodadheḥ /
sādhoriva vipatpāte mahattvaṃ nāvahīyate // 2.121  //
iti cintayati kṣipraṃ sahasrākṣe kṣitiprabhoḥ /
nābheradhaḥśarīrārdhaṃ nikṛttamapatat kṣitau // 2.122  //
sa dvidhābhūtadehoapi harṣotsāhamayo 'bhavat /
sarvabhūtaparitrāṇasattvena dhṛtajīvitaḥ // 2.123  //
tadājñayā śarīrārdhe śleṣṭe saṃpūrṇavigrahaḥ /
svasthakṣatiḥ samutthāya brāḥmaṇastamabhāṣata // 2.124  //
aho virājase rājan pūnjaṃ virajasastava /
nirvyājadehadānena viśeṣaṃ tu bnhavadyaśaḥ // 2.125  //
tvanmanomaṇivaimalyatulyaṃ kiṃcidakurvataḥ /
upamānena dāridyramaho mugdhasya vedhasaḥ // 2.126  //
kṛttaḥ suvṛttaḥ saralaḥ parārthe madhurāśayaḥ /
sahase duḥsahāṃ pīḍāmikṣukāṇḍa ivonnataḥ // 2.127  //
ityuktvā brāhmaṇākāraḥ śakrasta smṛtijanmabhiḥ /
saṃjīvanaiṣadhijātaiḥ sudhāsyandairapūrayat // 2.128  //
tataḥ prakaṭitākāraḥ paritoṣātpuraṃdaraḥ /
suśliṣṭanijadehārdhaṃ praśaśaṃsa mahīpatim // 2.129  //
athābmarānnipatitaḥ sitakusumasaṃcayaḥ /
tatkālollāsitakṣoṇīharṣahāsa ivābabhau // 2.130  //
atrāntare munistasmau priyāṃ jāyāṃ jayaprabhām /
ādāyābhyetya tadvṛttaṃ jātāścaryo nyavedayat // 2.131  //
pūtayā saṃgataḥ patnayā svakīrtyeva viśuddhayā /
uvāca pṛṣṭaḥ śakreṇa nikāre nirvikāritah // 2.132  //
tataḥ siṃhāsane divyae viśvakarmavinirmite /
ratnavarṣasamākīrṇe jambudvīpe sa bhūpatiḥ // 2.133  //
abhiṣiktaḥ surendreṇa prasādya dayitāsakhaḥ /
dānapuṇyaprabhāvotthakuśalavyāpitaprajaḥ // 2.134  //
samāptasattvasaṃsārasaṃtāraṇakṛtavratah /
samyaksaṃbodhisaṃbuddhamanāḥ pramudito 'bhavat // 2.135  //
maitraṃ cetastaruṇakaruṇaṃ sattvasiddhaṃ viśuddhaṃ āpannārtipraśamanaphalasphūītamātmapradānam /
dṛṣṭvā rājñah pramudasalilakṣālitākṣo vilakṣaḥ śakraḥ prāyādamaranagarīṃ pūritāṃ tadyaśobhiḥ // 2.136  //
iti sa vibudhavṛndaiḥ siddhayakṣoragendraiḥ pulakaruciravarcairarcyamānaprabhāvaḥ /
avanimavanaśaktaḥ kalpayannākakalpāmabahvavibhavaśobhāmāptavān bodhisattvaḥ // 2.137  //
pūrvāvatārasaṃvāde dānotkarṣamudāharan /
upadeśāya bhikṣūṇāmityāha bhagavān jinah // 2.138  //
iti kṣemendraviracitāyām bodhisattvāvadānakalpalatāyāṃ śrīsenāvadānaṃ nāma dvitīyaḥ pallavaḥ //
||3. maṇicūḍāvadānam /
asminnadbhutasarge makarākarajāyamānamaṇīvarte /
ko 'pi prakaṭitasugatiḥ puruṣamaṇirjāyate (bhavyaḥ) // 3.1  //
asti saubhiprabhāpūrakarpūraparipāṇḍuram /
sāketaṃ nāma nagaraṃ saubhāgyatilakaṃ bhuvaḥ // 3.2  //
sevyaiḥ prabhāsattvamayairgaṅgāvimalamānasaiḥ /
tīrthairiva sthitaṃ yatra pavitraḥ puṇyakartṛbhiḥ // 3.3  //
yaśaḥkusumite yatra puṇyasaurabhanirbhare /
ramante sukṛtodyāne nandane puravāsinaḥ // 3.4  //
tatrābhūd bhūpatirbhuriguṇaratnamahodadhiḥ /
bhīturyaśaḥśaśāṅasya mehacūḍa iti śrutaḥ // 3.5  //
sadā sadāśrayārheṇa kalikālāpahāriṇā /
kṛtaḥ kṛtayugeneva yena dharmadharo janaḥ // 3.6  //
mahīpatiḥ kṣamāśaktaḥ śrīvṛtaḥ karuṇārataḥ /
vallabho 'bhūt prajānāṃ yaḥ prakhyāto vijitendriyaḥ // 3.7  //
amarāsavasaṃpūrṇamahiṃsāsatradīkṣitaḥ /
dadau yaḥ sarvabhūtānāṃ puṇyāmabhayadakṣiṇam // 3.8  //
nirmado yaḥ prabhāve 'pi vibhave 'pi priyaṃvadaḥ /
kṣamāśīlaḥ prabhutve 'pi yauvane 'pi jitendriyaḥ // 3.9  //
gambhīreṇonnatimatā śūreṇa śaśikāntinā /
satpakṣeṇa kṣitibhṛtā yenātanyata vismayaḥ // 3.10  //
rājñastasyādvitīyasya babhūvābharaṇadvayam /
tyāgapūrṇaṃ ca kāruṇyaṃ tārūṇyaṃ sukṛtaśriyaḥ // 3.11  //
padmākarasya tasyābhūddevī kāntimatī priyā /
prabhātaśrīriva sadā nirdoṣābhyudayotsavā // 3.12  //
nītiḥ prabhuguṇevena tyāgena śrīrivojjvalā /
rarāja rājacandreṇa sā śīleneva cārutā // 3.13  //
sadānandanavikhyātayaśaḥprasarayā tayā /
merūstridivalakṣmyeva babhau bhūmibhṛtāṃ varaḥ // 3.14  //
kāle kalyāṇanilayaṃ bhartuḥ sā garbhamādadhe /
bhūtyai bhuvanapadmasya divākaramivāditiḥ // 3.15  //
araṇiḥ pāvakeneva velevābdheḥ sudhāṃśunā /
brahmābjeneva govindanābhirgarbheṇa sā babhau // 3.16  //
tasyā garbhānubhāvena dohadābhimataṃ nṛpaḥ /
dadau sarvārthisārthebhyo vāñchitābhyadhikaṃ vasu // 3.17  //
punarbhūmibhujā pṛṣṭā dohadaṃ śubhagarbhiṇī /
sarasvatīva sā cakre svayaṃ saddharmadeśanām // 3.18  //
pūrṇapuṇyamaṇirdharmanidhirvidhisamuddhṛtaḥ /
vupadvipuladuḥkhebhyaḥ sadā rakṣati rakṣitaḥ // 3.19  //
kāntāradurgeṣu paricyutānāṃ tāpāturāṇāṃ paralokamārge /
snigdhaḥ pravṛddhaḥ phalapūritāśaḥ chāyātarurdharmasamo 'sti nānyaḥ // 3.20  //
ālokastimire vipadviṣamaṇiḥ pāte karālambanaṃ yācñākalpatarurjagajjayarathaḥ pātheyamanthe pathi /
duḥkhavyādhimahauṣadhaṃ bhavabhayodbhāntāśayāśvāsanaṃ tāpe candanakānanaṃ sthirasuhṛddharmaḥ satāṃ bāndhavaḥ // 3.21  //
ityādi dharmadhavalaṃ śrutvā nṛpavadhūvacaḥ /
dharmaikaśaraṇaḥ śrīmān babhūva bhuvane janaḥ // 3.22  //
tataḥ kālena saṃpūrṇaṃ dyaurivāmṛtadīdhitim /
asūta dārakaṃ devī jagattimiradārakam // 3.23  //
ajāyatāsya sahajaścūḍālaṃkaraṇaṃ maṇiḥ /
prāgjanmāntarasaṃsakto viveka iva nirmalaḥ // 3.24  //
sa babhau subhagastasya mūrdhni puṇyamayo maṇiḥ /
yasya prabhāprabhāveṇa yāminyo dinatām yayuḥ // 3.25  //
soṣṇīṣasya maṇestasya pīyūṣasyandibindivaḥ /
nayanti hematām lohaṃ duritaṃ śamayanti ca // 3.26  //
śiśorjātismarasyātha vacasā tasya bhūpatiḥ /
dadau hema sadārthibhyaḥ sarvaṃ maṇirasodbhavam // 3.27  //
puṣparatnadhvajacchatrapatākāvyajanāṃśukaiḥ /
apūrayan puraṃ vyonmastasya janmani devatāḥ // 3.28  //
suprakāśoditāśeṣavidyāvidyotitātmanaḥ /
maṇicūḍa iti khyātaṃ nāma tasyākaronnṛpaḥ // 3.29  //
sa cakārāśayaṃ harṣapīyūṣocchalitaṃ pituḥ /
abhijātaḥ suto jātaḥ pārijāta ivodadheḥ // 3.30  //
paulomīva jayanteṇa jananī pūjyajanmanā /
babhau tena kumāreṇa kumāreṇeva pārvatī // 3.31  //
tataḥ kālena sukṛtasopānaiḥ pṛthivīpatau /
divyadhāmasamārūḍhe maṇicūḍo 'bhavannṛpaḥ // 3.32  //
arthicintāmaṇestasya dānena paripūrite /
loke puṇyasukhāloke nārto 'bhūnna ca yācakaḥ // 3.33  //
tasya bhadragirirnāma babhūvaṃ gajapuṃgavaḥ /
prabhorivānukāreṇa dānārdrakarapuṣkaraḥ // 3.34  //
taṃ kadācinmahāsthānasthitaṃ bhuvananāyakam /
bhavabhūtiḥ samabhyāyādbhṛguvaṃśabhavo muniḥ // 3.35  //
divyakānyāṃ samādāya lāvaṇyalalitānanām /
mūrtāmiva prabhālakṣmīmakṣīṇasya kṣapāpateḥ // 3.36  //
kucayoravivekena rāgeṇa caraṇābjayoḥ /
netrayoścāpaleneva sā jagatyatilajjitā // 3.37  //
tapaḥśriyeva sahitaṃ taṃ kanyānugataṃ munim /
aoūjayat prajānāthaḥ kṛtāsanaparigraham // 3.38  //
kanyāpi nṛpamālokya dhīraṃ gambhīrasundaram /
parapīḍāsu kāruṇyānnyastacāpamiva smaram // 3.39  //
cūḍāratnasya kīraṇairduritakṣayakāribhiḥ /
likhantaṃ kuṅkumeneva dikṣu rakṣākṣarāvalim // 3.40  //
vikṣepakṣiptamarutā cāmareṇa virājitam /
socchāseneva sattvena jagatsaṃtāraṇaṃ vinā // 3.41  //
ratnodāreṇa hāreṇa hṛdayagrahakāriṇā /
pātālavipadāṃ śāntyai śaiṣeṇeva niṣevitam // 3.42  //
vahantaṃ mahatā doṣṇā kṣamāṃ cittena ca kṣamām /
prayayau sābhilāṣasya vismayasya vidheyatām // 3.43  //
gṛhītvā munirutsaṅge kuraṅgataralekṣaṇām /
jīvanīṃ tāmanaṅgasya jagād jagatīpatim // 3.44  //
uditena jagannetraśatapatravikāśinā /
bhavatā bhāti loko 'yaṃ devena ca vivasvatā // 3.45  //
aho nu tava nāstyeva vibhūtisulabhodbhavaḥ /
sādhoriva guṇadveṣaḥ saṃmohopacito madaḥ // 3.46  //
lokanāthasya te lokakāruṇyapūrṇacetasaḥ /
rājan maitrījuṣā kīrtiḥ sthirā pāramitā param // 3.47  //
akhedasaralo dātā nirvyājasukṛto bhavān /
ata eva viśeṣeṇa mānanīyo manīṣiṇām // 3.48  //
padmodarasamudbhūtā kanyā kamalalocanā /
homāvaśeṣapayasā vardhiteyaṃ mayāśrame // 3.49  //
gṛhyatāmagramahiṣī patnītve bhavatā nṛpa /
viṣṇoḥ śrīriva yogyeyaṃ tavaiva puruṣottama // 3.50  //
yajñapuṇyaphalaṃ pūrṇaṃ kālena mama dāsyasi /
ityuktvā vidhinā rājñe kanyāṃ datvā yayau muniḥ // 3.51  //
priyāṃ padmāvatīṃ rājā ratiṃ prāpyeva manmathaḥ /
araṃsta rucirodyāne sukṛte puṇyavāniva // 3.52  //
tataḥ kālena sā putraṃ vaṃśavalliva mauktikam /
asūta padmacūḍākhyaṃ guṇānāṃ darpaṇaṃ pituḥ // 3.53  //
śakrādibhirlokapālairanullaṅghyamahodayaḥ /
saṃstūyamānacaritaḥ svayaṃ kamalajanmanā // 3.54  //
yaśaḥsaurabhasaṃbhārasaṃpūritadigantaraḥ /
sarvārthisārthakalyāṇakalanākalpapādapaḥ // 3.55  //
smṛtvā munervacaḥ kāle kartuṃ vipuladakṣiṇām /
ahiṃsāvasusaṃpūrṇāmājahāra mahīpatiḥ // 3.56  //
tasmin yajñe samājagmuḥ sarvakāmairanargale /
munayo bhārgavamukhā nṛpā duṣprasahādayaḥ // 3.57  //
vartamāne makhe tasmin niḥsaṃkhyavasuvarṣiṇi /
rakṣorūpaḥ samuttasthau vahnimadhyāt sureśvaraḥ // 3.58  //
upasṛtya sa bhūpālaṃ kṛśo vikṛtavigrahaḥ /
kṣuptipāsārdito 'smīti yayāce pānabhojanam // 3.59  //
śāsanādatha bhūbhartustasmai vividhabhojanam /
upaninyuḥ paricitāḥ pānaṃ ca paricārakāḥ // 3.60  //
tataḥ kiṃcidvihasyaiva kṣitipaṃ prāha rākṣasaḥ /
nedamasmatpriyaṃ rājan vayaṃ hi piśitāśanāḥ // 3.61  //
sadyohatasya māṃsena rudhireṇa ca bhūyasā /
tṛptirutpadyate 'smākaṃ dīyatāṃ yadabhīpsitam // 3.62  //
sarvakāmaprado 'sīti tvamahaṃ samupāgataḥ /
dadāmīti pratiśrutya na niṣedhastavocitaḥ // 3.63  //
iti rakṣavacaḥ śrutvā karuṇakulito nṛpaḥ /
ahiṃsāniyamenābhūdarthivaimukhyaduḥkhitaḥ // 3.64  //
so 'cintayattadā daivājjāto 'yaṃ dharmasaṃśayaḥ /
na sahe duḥsahāṃ hiṃsāṃ naṃ naiṣphalyamarthinaḥ // 3.65  //
na ca māṃsaṃ śarīrebhyo labhyate vaiśasaṃ vinā /
nāhaṃ pipīlakasyāpi kāyakleśalavaṃ sahe // 3.66  //
datvāhaṃ sarvabhūtebhyaḥ puṇyāmabhayadakṣiṇam /
kathamasmai prayacchāmi māṃsaṃ prāṇivadhodbhavam // 3.67  //
iti saṃcitya nṝpatistamūce karuṇākulaḥ /
svaśarīrasamutkṛttamasṛṅbhāṃsaṃ dadāmi te // 3.68  //
ityukte bhūmipatinā babhūvākulitaṃ jagat /
na ca dehavyayotsāhaṃ sacivāstasaya sehire // 3.69  //
praṇayādvāryamāṇo 'pi bhūpālairmunibhistathā /
dadau svadehamutkṛtya tasmai māṃsamasṛgvasām // 3.70  //
ākaṇṭhaṃ pītaraktena rākṣasena kṣitiprabhoḥ /
bhakṣyamāṇeṣu māṃseṣu kṣḥaṇaṃ khṣitirakampataḥ // 3.71  //
tataḥ padmāvatī devī patiṃ dṛṣṭvā tathāgatam /
vilapantī nipatitā mohamūrcchākulābhavat // 3.72  //
manujendrasya devendrastaddṛṣṭvā sattvamūrjitam /
rakṣorūpaṃ parityajya tamuvāca kṛtāñjaliḥ // 3.73  //
aho nu karmaṇā rājan duṣkareṇa tavāmunā /
romāñcakañcukākīrṇaḥ kāyaḥ kasya na jāyate // 3.74  //
aho puṇyamasāmānyamaho sattvamanuttaram /
aho dhariyamamaryādaṃ rājān virajasastava // 3.75  //
duḥkhitāḥ paraduḥkheṣu nirlobhā durlabheṣu ca /
vipakṣeṣu kṣamāvantaḥ santaḥ sukṛtasetavaḥ // 3.76  //
samunmiṣati ko 'pyeṣa sattvotsāho mahātmanām /
trailokyaṃ karuṇārdrāṇāṃ yena yātyanukampyatām // 3.77  //
uktveti divyauṣadhibhistaṃ kṛtvā svasthavigraham /
prasādya lajjāvanataḥ śakraḥ svanilayaṃ yayau // 3.78  //
tataḥ samāpte vidhivadyajñe rājñāṃ mahīpatiḥ /
cakre munivarāṇāṃ ca pūjāṃ tridaśapūjitaḥ // 3.79  //
sa ratnavarṣairyajñānte kanyāgrāmapurapradaḥ /
sahitaṃ tridaśārheṇa hariṇā hemamālinā // 3.80  //
dadaru rājagajaṃ brahmarathākhyāya purodhase /
yojanānāṃ śataṃ tūrṇaṃ ekenāhnā prayāti yaḥ // 3.81  //
tasmai samarpitaṃ dṛṣṭvā rājñā bnhadragiriṃ gajam /
abhūdduṣprasaho rājā tatspṛhākṛṣṭamānasaḥ // 3.82  //
prayāteṣvatha bhūpeṣu vismiteṣu makhaśriyā /
samarpite yajñaphale bhārgavāya mahībhujā // 3.83  //
tamuvāca samabhyetya svastivādapuraḥsaram /
marīciśiṣyo vāhīkaḥ prāptapūjāsano munoḥ // 3.84  //
rājannadhyayanasyānte gururme gurudakṣiṇām /
īhate paricaryārthī sāmānyajanadurlabhām // 3.85  //
ekastvameva vidhinā nirmito durlabhapradaḥ /
bahavo jātu jāyante na loke kalpapādapāḥ // 3.86  //
devī padmāvatī putrasahitā gurave mama /
tapaḥkṛśāya vṛddhāya dīyatām paricārikā // 3.87  //
ityukte muninā rājā dayitāviprayogajām /
rujaṃ saṃstabhya manasa tamūce dhairyabhūdharaḥ // 3.88  //
prayacchāmi mune tubhyamīpsītām gurudakṣiṇām /
sahitāṃ yuvajārena jīvitābhyadhikāṃ priyām // 3.89  //
ityuktvā sasutāṃ tasmai dadau padmāvatīṃ nṛpaḥ /
svajīvite vinisnehastyāgaḥ sattvamayātmanām // 3.90  //
ādāya rājadayitāṃ virahakleśakātarām /
saputrāmāśramaṃ gatvā pradadau gurave muniḥ // 3.91  //
atrāntare duṣprasahaḥ kururājaḥ kṣitīśvaram /
dṛpto yayāce dūtena bhūtyai bhadragiriṃ gajam // 3.92  //
purohitārpitaṃ rājā na dadau d viradaṃ yadā /
tadā vipulasaunyena svayaṃ yoddhuṃ samāyayau // 3.93  //
balinā kururājena ruddheṣu puravatmasu /
babhūva bhūmipālasya sainyaṃ raṇarasodbhaṭam // 3.94  //
sa vīrakuñjarahariḥ śakto 'pyarividāraṇe /
janakṣayabhayodvignaḥ kāruṇyāt samacintayat // 3.95  //
aho 'nukūlamitram me rājā duṣprasahaḥ param /
mātaṅgalobhamohena sahasā śatrutāṃ gataḥ // 3.96  //
snehāntāḥ sujanaiḥ snehā niḥsnehāntāśca madhyamaiḥ /
durjanairghoravairāntā bhavanti prāṇahāriṇaḥ // 3.97  //
aho bibhavalibhena kṣaṇakṣayiṇi jīvite /
samudyamo 'yamasmākaṃ paraprāṇanipātane // 3.98  //
hiṃsayāpapraśāntānām saktānāṃ kalikarmasu /
raṇaraktābhiṣiktānāṃ bhaktārtho 'yaṃ samudyamaḥ // 3.99  //
sevāvikrītajīvānāṃ caṇḍapiṇḍārthināmayam /
kalaho duḥsahaḥ kruryapiśunānāṃ śunāmiva // 3.100  //
aho vibhavalubdhānām parasaṃtāpaśītalāḥ /
svasukhāyaiva dhāvanti nṛśaṃsacaritā dhiyaḥ // 3.101  //
ye yudhi siddhisaṃnaddhā raktāntām bhuñjate śriyam /
kutaḥ kruratare teṣāṃ hṛdaye karuṇākaṇaḥ // 3.102  //
eṣa duṣprahaso rājā lubdho vibahvamohitaḥ /
na vadhyaḥ sāparādho 'pi kāruṇyāyatanaṃ mama // 3.103  //
iti cintayatastasya kāruṇyāta kānanaiṣiṇaḥ /
pratyekabuddhāścatvāraḥ svayaṃ vyomnā samāyayuḥ // 3.104  //
prātapūjāsanāḥ śrutvā sarvajñāstatsamīhitam /
rājñaḥ praśamaśīlasya prasannāstattvamūcire // 3.105  //
saṃmohapaṭalāndheṣu saṃsāriṣu dayālutā /
śobhate tava bhūpāla sattvalokavivekinaḥ // 3.106  //
kriyatāmīpsitaṃ rājan bodhau buddhirnidhīyatām /
saṃprati pratirodhe 'smin vanameva vigāhyatām // 3.107  //
svairanirjnarajnaṅkārakīrṇasaṃtoṣaśīkarāḥ /
viviktakānanoddeśāḥ śamināmeva vallabhāḥ // 3.108  //
ityuktvānugrahadhiyā vidhāyāsya viyadgatim /
prabhāprasādhitadiśaste tena sahitā yayuḥ // 3.109  //
yāteṣu svapadaṃ teṣu himavattaṭakānanam /
saṃprāpya pṛthivīpālaḥ prayatapraśamo 'bhavat // 3.110  //
vivekavimalāstasya dhiyaḥ sattvavatāmiva /
babhuḥ priyanivuḥ pūrṇanirvāṇyo (?)vanabhūmayaḥ // 3.111  //
bhūdharāntarite tasmin sahasā bhūpabhāsvati /
śuśucurmohatimiraprāptaśokaprajāḥ prajāḥ // 3.112  //
tatastatsacivā jagmurmarīcaṃ munimāśrame /
śaktaṃ rājyasya rakṣāyai rājaputraiṃ yayācire // 3.113  //
muninā nirvikāreṇa dattamādāya mantriṇaḥ /
rājasūnuṃ svanagare cakruḥ sainyasamudyamam // 3.114  //
muninā nirvikāreka dattamādāya mantriṇaḥ /
subhaṭāgresarah prāpa kururājaṃ raṇājire // 3.115  //
sa tena hatavidhvastabhagnasyandnakuñjarah /
palāyanaparitrāṇaḥ prayayauḥ hastināpuram // 3.116  //
balinā rājaputreṇa jite duṣprasahe yudhi /
mantribhistadbhujanyastā bhūmiḥ śeṣadhṛtiṃ yayau // 3.117  //
rājño duṣprasahasyātha kālena kaluṣātmanah /
babhūvāvṛṣṭidurbhikṣamarakopalpavaḥ pure // 3.118  //
sa vicintyānutāpārtastībrāṃ janapadāpadam /
na viveda paritrāṇaṃ viphalasvastikakriyaḥ // 3.119  //
pṛṣṭhā vipatpratīkāraṃ tenāmātyāstamūcire /
duḥsaho 'yaṃ mahārāja prajānāṃ vyasanodbhavaḥ // 3.120  //
maṇicūḍasya bhūbharturyadi cūḍāmaṇiḥ prabho /
labhyate sa sudhāsyandī teneyaṃ tīryate vipat // 3.121  //
cārebhyaḥ śrutamasmābhiḥ sa rājā himavattaṭe /
sthitaḥ saṃsāravaimukhyavivekavimalāśayaḥ // 3.122  //
arthitaḥ sa dadātyeva viśvacintāmaṇirmaṇim /
putradāraśarīrādi nādeyaṃ tasya kiṃcana // 3.123  //
iti mantrivacaḥ śrutvā tathetyādhārya cetasi /
sa dvijān maṇiyācñāyau visasarja tadantikam // 3.124  //
asminnavasare rājā maṇicūṣaścaran vane /
marīcerāśramopāntamavāpa vipulaṃ muneḥ // 3.125  //
devī padmāvatī tatra phalamūladhṛtavratā /
vrajantī vijane bhītā vipune muniśāsanāt // 3.126  //
śabarairmṛgayāyātairdṛṣṭvā kaṣṭadaśāṃ śritā /
jughṛkṣubhiḥ kampamān ācukrośa karuṇasvaram // 3.127  //
ākarṇya karuṇākrande kurarūīkūjitopamam /
hā rājan maṇicūḍeti trāyasveti suduḥsaham // 3.128  //
sahasābhidrutaḥ kāntām dadarśa nṛpatirnijām /
rāhusaṃtrāsitasyendordyutiṃ nipatitāmiva // 3.129  //
vītarāgāṅgavasanāṃ nirañjanaparigrahām /
vadantīmiva saṃbhogasaṃyogānāmanityatām // 3.130  //
tāṃ rājahaṃsasugatām vihārastanamaṇḍalām /
aśrukāṣāyanayanāṃ vilokya karuṇāvanīm // 3.131  //
saṃsāracaritāścaryavicāreṣvapi karkaśam /
kṛpākṛpāṇīnirlūnamivāsīrbhūpatermanaḥ // 3.132  //
ekākīnaṃ vane devī vigatacchatracāmaram /
dṛṣṭvā nāthamanāthaiva lokanāthaṃ tathāgatam // 3.133  //
tadviyogaviṣākrāntā taddarśanarasākulā /
śokaharṣasamākīrṇā babhūva bhṛśavihvalā // 3.134  //
sā nītā śabarā rājñā śāpabhītāḥ pradurdruvuḥ /
na nāmābhyudaye bhānordṛṣṭaṃ sapratibhaṃ tamah // 3.135  //
atrāntare śamadveṣī sar vabhūtāśayāśayaḥ /
māraḥ puruṣarūpeṇa sametya nṝpamabravīt // 3.136  //
rājan rājīvanayanāṃ priyāṃ praṇayiṇīmimām /
na tyakrumarhasyajane vane vanajalocana // 3.137  //
iyaṃ hi te manovṛttiriva niḥsukhatāṃ gatā /
varjitā rājyabhogena rājarāja na rājate // 3.138  //
etadārkarṇya nṛpatistaṃ vijñāya manobhavam /
antarāyaṃ vivekasya pratyabhāṣata sasmitaḥ // 3.139  //
jānāmi tvāmahaṃ kāmamakāmaṃ śamasaṃyame /
saṃtoṣavatām ko nāma bhavatā na vimohitaḥ // 3.140  //
itivādini bhūpāle sahasāntarite smare /
babhūva viklavā devī taptā virahavahninā // 3.141  //
duḥkhitāṃ tāmārtaduḥkhāṃ patibhogaviyoginīm /
uvācāśvāsayan rājā jāyāṃ jitamanobhavaḥ // 3.142  //
devi dharmakriyāyuktā na śokaṃ kartumarhasi /
duḥkhāvasānī virasaḥ sarvo 'yaṃ bhogacibhramaḥ // 3.143  //
dehināṃ yaditāsaṅgāstaraṅgataralāyuṣām /
lolapadmapalāśāgraskhalajjalalavākulāḥ // 3.144  //
imā muhūrtanartakyaḥ kālameghataḍillatāḥ /
saṃsārasarparasanā vilāsacapalāḥ śriyāḥ // 3.145  //
bhogakṣaṇenaiva viyogarogo vibhūtayaḥ svapnavivāhatulyāḥ /
vātāhatā dīpaśikhā sukhaśrīrunmattanṝtyaṃ bhavavṛttametat // 3.146  //
sarvopajīvyā karuṇā na lakṣmīḥ dharmaḥ prakāśaḥ satataṃ na dīpāḥ /
yaśāṃsi ramyāṇi na yauvanāni sthirāṇi puṇyāni na jīvitāni // 3.147  //
satyavratastāmiti sāntvayitvā visṛjya jāyāṃ nilaye maharṣeḥ /
cacāra saṃsāraparāṅbhukhānāṃ saṃtoṣapuṇyeṣu tapovaneṣu // 3.148  //
tadāgatāste tvarayā visṛṣṭāḥ pañca dvijā duṣprasahena rājñā /
tamarthināmakamakālabandhuṃ viśuddhasattvaṃ dadṛśurvanānte // 3.149  //
te svastivādaṃ śanakaurvidhāya viśastadhairyā iva sādhvasena /
tamūcire sūcitatīvratapāḥ dīrghoṣṇaniśvāsasamīraṇena // 3.150  //
rājan pure duṣprasahasya rājñaḥ krūropasargaurhataśāntavargaḥ /
janaḥ kṛtaḥ kṛttasamastakāmaḥ prakāmamārtasvanamātraśeṣaḥ // 3.151  //
aśoṣadoṣapraśamaikahetuḥ trailokyarakṣāprathitaprabhāvaḥ /
cūḍāmaṇirdeva bhavadvitīrṇaḥ karoti tasyopanipātaśāntim // 3.152  //
dayāyuṣaścandanapallavārdrāḥ svacchāśayāścandramaṇiprakāśāḥ /
saṃtāpakāle śaraṇaṃ janānāṃ bhavadvidhā eva bhave bhavanti // 3.153  //
ityarthitastairaviluptasattvaḥ saṃpūryamāṇaḥ karuṇārasena /
uvāca saṃcintya janopatātaṃ saṃkrāntamantaḥ śrutivartmaneva // 3.154  //
aho sa rājā sahate kathaṃ nu devopaghātena nipīḍitānām /
vidāritāntaḥkaraṇaṃ prajānāṃ viyogaḥduḥkhodbhavamārtanādam // 3.155  //
ayaṃ maṇirmastakamūlajanmā niṣkṛttya tūrṇaṃ pratigṛhṛtāṃ me /
dhanyo 'smi yadyarthijanasya duḥkhakṣaye kṣaṇaṃ kāraṇatāṃ vrajāmi // 3.156  //
ityuktamātre vasudhādhipena dharādharāmbhodhimahīdharitrī /
ciraṃ cakampe cakiteva tasya śirastaṭotpāṭanatīvraduḥkhāt // 3.157  //
tataḥ kṛpākomalacittavṛtteḥ sutīkṣṇaśastrairvacasā nṛpasya /
sutīkṣṇaśastrādapi tīkṣṇacittaḥ svayaṃ śiraḥ pāṭayituṃ pravṛttaḥ // 3.158  //
tadduṣkaraṃ karma nareśvarasya vyomni vimānairnalināsanādyāḥ /
surāḥ savidyādharasiddhasākhyāḥ samāyayudraṣṭumaluptasattvam // 3.159  //
vipāṭyamāne śirasi prasahya ratnaprabhāvibhramamādadhānaiḥ /
sa raktapūrairabhikṣiktakāyaḥ sehe vyathāmarthisukhe pravṛttaḥ // 3.160  //
vilpkya taṃ sattva nibaddhadhairyaṃ tīvravyathāveganimīlitākṣam /
yayurvirāmaṃ na nṛśaṃsavṛtterviprāḥ kṣaṇaṃ rākṣasatāmavāptāḥ // 3.161  //
vicārya rājā śvaśarīraduḥkhaṃ saṃsāriṇāṃ kleśamayaṃ śarīram /
evaṃvidhairduḥkhasahasralakṣairākrāntamityārtataro babhūva // 3.162  //
so 'cintayaddehanibaddharatnadānena yatpuṇyphalaṃ mayāptam /
tenograduḥkhaṃ kalayāmi mā bhūdapuṇyapāke narake narāṇam // 3.163  //
samuddhṛte rakravasavasikte tasminmaṇau niścalatālumūlāt /
mūrcchākulo 'pi prayayau saharṣaṃ saṃpūraṇenārthimanorathasya // 3.164  //
sa kampamānāṅgulipallavena datvā svahastena maṇiṃ dvijebhyaḥ /
nimīlayan samtamasena lokaṃ papāta tigmāṃśurivātiraktaḥ // 3.165  //
aluptasattve patite pṛthivyāṃ tasmin surāṇāṃ saha puṣpavarṣaiḥ /
maṇiṃ samādāya yayurdvijāste tūrṇaṃ puraṃ duṣprasahasya rājñaḥ // 3.166  //
sa ten asadyaḥ śamitopasargaḥ svargocitāsāditabhogavargaḥ /
tadbodhisattvasya samastasattvasaṃtāraṇārhaṃ praśaśaṃsa sattvam // 3.167  //
atrāntare kiṃcidavāptasaṃjñaṃ nareśvaraṃ viśrutaratnadānam /
samāyayurbhārgavagautamādyā marīcimukhyā munayo vanebhyaḥ // 3.168  //
marīcimevānugatā ca devī padmāvatī vīkṣya parikṣataṃ tam /
saṃmohavegābhihatā papāta kṣaṇaṃ kṣitau bālalateva lūnā // 3.169  //
digantasaṃcāriṇī cāraṇānāṃ nabhaścarāṇāṃ nṛpasādhuvāde /
sarājaputrāḥ saha mantrimukhyaiḥ prajāḥ prajānāthamathopajagmuḥ // 3.170  //
vīkṣyaḥ kṣitīśaṃ kṣatajokṣitāṅgamakṣīṇasattvaṃ patitaṃ pṛthivyām /
pṛthavyathākleśajuṣaṃ janānāmabhūdabhūtārthavikalpajalpaḥ // 3.171  //
kuṭhārikaiḥ kaiścidaho dayārdraḥ sarvārthisevyaḥ saralaḥ suvṛttaḥ /
durātmabhiḥ svārthalavābhiyuktaiḥ chāyātaruḥ kaṣṭamayaḥ nikṛttaḥ // 3.172  //
aho parārthojjhitajīvito 'yaṃ parāṃ camatkāradaśāṃ prayātaḥ /
sasaurabhacchinnatanurgatātmā bhavatyudāraḥ sahakāra eva // 3.173  //
lubdhasya na svaḥ svajano 'pi jantoḥ na kāmakāmasya dhane 'nurodhaḥ /
sarvātmanā sattvahitodyatasya deho 'pi na snehapadaṃ dayāloḥ // 3.174  //
yeṣāṃ kṛte dainyamayaṃ prayāti sarvātmanā cārthijano 'rthibhāvam /
ta eva dīnoddharaṇavratānāṃ prāṇāḥ paritrāṇapaṇe tṛṇāni // 3.175  //
iti pravāde vividhānubhāve vijṛmbhamāṇe munimaṇḍalasya /
bhūpālamabhyetya sabāṣpacakṣurmunirmarīciḥ praṇayāduvāca // 3.176  //
aho nu niṣkāraṇabandhubhāvamālambya rājan dayayā janasya /
prajāparitrāṇavidhānabhūmistanustaveyaṃ tṛṇavadvitīrṇā // 3.177  //
kṣayaḥ pravṛtto nirapekṣavṛttestavārthibandhornijajīvite 'pi /
yadeṣa kāmaṃ kamalānikāyaḥ kāyastvayāpāyapade niyuktaḥ // 3.178  //
apyasti rājan sukṛtavrate 'smin phalaspṛhā prāṇapaṇe 'pi kācit /
asthārthihetostava pālubhedakhedādvikāraṃ bhajate na cetaḥ // 3.179  //
ityadbhutāviṣkṛtamānasena munīndramadhye muninā sa pṛṣṭaḥ /
uvāca saṃstabhya rujaṃ prayatnādraktābhiṣiktaṃ vadanaṃ pramṛjya // 3.180  //
phalaspṛhā nāsti mune mamānyā kiṃ tveka eva pracuro 'bhilāṣaḥ /
yaddhorasaṃsāranimagnajantusaṃtāraṇāyaiva bhave bhaveyam // 3.181  //
arthipriye dehavidāraṇe 'smin naivāsti me ko 'pi vikāraleśaḥ /
yadyeṣa satyaḥ samayo mayoktastadastu me svasthamidaṃ śarīram // 3.182  //
ityuktamātre sahajānubhāve sattvocite sa tyadhanena rājñā /
abhūdvapuḥ satyabalena tasya rūḍhavraṇaṃ tatkṣaṇajātaratnam // 3.183  //
tataḥ suraiḥ śakraviriñcimukhyairnātapraharṣairmunibhiśca sarvaiḥ /
abhyarthito 'pi kṣitipālanāya bhogābhilāṣī na babhūva bhūpaḥ // 3.184  //
avāptasaṃjñā muninā prayuktā padmāvatī rājasutena sārdham /
patiṃ yayāve virahopaśāntyai siṃhāsanākrāntisukhaṃ prajānām // 3.185  //
tatastamabhyetya kṛpākulāste pratyekabuddhā jagato hitāya /
dehaprabhāpūritadigvibhāgā babhāṣire harṣamivodgirantaḥ // 3.186  //
cirādavāpte virahāvasāne punaḥ parityāgadaśāmasahyām /
na rājaputraḥ sahate na devī duḥkhānubandho hyasamṛnnipātaḥ // 3.187  //
svamarthine yaḥ radadāti dehamāpannaduḥkhapraśamaikahetuḥ /
kathaṃ sa kuryāt svajane 'pyupekṣāṃ dharmo 'pyayaṃ yasya parārtha eva // 3.188  //
ityuktamākarṇya nareśvarastaistatheti niścitya dhiyā kathaṃcit /
vyomnā vimānaiḥ svapurīmavāpya bheje nijaṃ rājyapadaṃ saputraḥ // 3.189  //
iti sa vipulasattvaḥ satyavān bodhisattvaḥ suciravihitarājyaḥ saugataṃ dhāma bheje /
jinapuramaṇicaityacchatraratnapradīpaprakaṭitavividhaśrīrlakṣaṇābhyastabodhiḥ // 3.190  //
ityāha bhagavān buddhaḥ svavṝttāntanidarśane /
dānopadeśe bhikṣūṇāṃ samyaksaṃbodhisiddhaye // 3.191  //
iti kṣemendraviracitāyāṃ bodhisattvāvadānakalpalatāyāṃ maṇicūḍāvadānaṃ nāma tṛtīyaḥ pallavaḥ //
||4. māndhātravadānam /
śobhante bhuvaneṣu bhavyamanasāṃ yannākakāntākaraprauḍhodañcitacārucāmarasitacchatrasmitāḥ saṃpadaḥ /
yaccotsarpati tarpitaśruti yaśaḥ karpūrapūrojjvalaṃ svalpaṃ dānakaṇasya tat phalamaho dānaṃ nidānaṃ śriyaḥ // 4.1  //
abhūdupoṣadho nāma bhūbhṛdhyasya vibhāvataḥ /
vibudhābhimatā kīrtiḥ sudhā dugdhodadheriva // 4.2  //
vasudhāmavato yasya vasudhāmavataḥ puraḥ /
nanāma praṇatau kasya na nāma nṛpateḥ śiraḥ // 4.3  //
śuddhā dhīriva dharmeṇa dāneneva dayālutā /
vibhūtirvinayeneva bhūṣitā yena bhūrabhūt // 4.4  //
guṇinaḥ prāṃśuvaṃśasya babhūvendudyuteḥ sthitiḥ /
yasya sarvātapatrasya mūrdhni sarvamahībhṛtām // 4.5  //
yasyeśvaraśiraḥsthāyi śubhaṃ gaṅgājalojjvalam /
bhramatyadabhraṃ lokeṣu bhuvanābharaṇaṃ yaśaḥ // 4.6  //
kartu kratusahasrāṇāṃ sahasrākṣādhikaśriyaḥ /
yasya ṣaṣṭisahasrāṇi kalatraṃ sudṛśāmabhūt // 4.7  //
kadācinmunirakṣāyai rakṣaḥkṣayakṛtakṣaṇaḥ /
vicacārāśvamāruhya sa taponanabhūmiṣu // 4.8  //
tatra rājarṣibhiḥ kaiścitputreṣṭikalaśaṃ dhṛtam /
dūrādhvaśramasaṃtaptaḥ sa payaḥpūrṇamāpapau // 4.9  //
vijanāsāditaṃ pītvā sa mantrakalaśāt payaḥ /
rājadhānīṃ samāsādya garbhaṃ lebhe vibhurbhuvaḥ // 4.10  //
svapnamāyendrajālādi yasyāḥ kautukavipraṣuḥ /
jayatyadbhutasaṃbhārabhūmiḥ sā bhavitavyatā // 4.11  //
vidhervividhavaicitryacitrakarmavidhāyinaḥ /
āścaryarekhāvinyāsaṃ kaḥ paricchettumīśvaraḥ // 4.12  //
kālena tasya mūrdhānaṃ bhittvā bāloṃ 'śumāniva /
rūḍhavraṇasya sahasā divyadyutirajāyata // 4.13  //
taṃ rājajāyā jagṛhurjagatsāmrājyalakṣaṇam /
vātsalyaprasrutakṣīrāḥ puṇyaṃmūrtimivāśritam // 4.14  //
māṃ dhārayiṣyati śiśuḥ ślāghyo 'yaṃ jananīpade /
iti tāsāṃ mitho vākyairmāndhātābhūnnṛpātmajaḥ // 4.15  //
tasya pravardhamānasya bālakrīḍāvilāsinaḥ /
ṣaḍindraḥ prayayau kālaḥ puṇyakrīḍakṣayāyuṣaḥ // 4.16  //
navayauvanamārūḍhaḥ sarvavidyāsu pāragaḥ /
sa yāte pitari svargaṃ bheje rājyaṃ kramāgatam // 4.17  //
yakṣo divaukaso nāma sukṛterdāsatām gataḥ /
abhiṣekopakaraṇaṃ divyaṃ tasyopanītavān // 4.18  //
sa svarṇairbaddhamukuṭaḥ kalpitoṣṇīṣaśekharaḥ /
śradabhrāvataṃsasya meroḥ śobhāmavāptavān // 4.19  //
sapta ratnāni tasyātha prādurbhūtāni takṣaṇe /
cakrāśvamaṇihastiśrīgṛhasenāgragāṇyapi // 4.20  //
babhuva cāsya putrāṇāṃ tulyarūpabalaujasām /
sahasraṃ vijitārāterbhujānāmiva bhūbhujaḥ // 4.21  //
vasuṃdharāṃ samastābdhuivelākalitamekhalām /
nikhilāṃ vidadhe doṣṇi śeṣaviśrāntirnirvṛtām // 4.22  //
bhuvanatrāṇasaṃsaddhah pratyagrakamalāśrayaḥ /
cakravartī sa sukṛterviṣṇoḥ kara ivābabhau // 4.23  //
trijagajjāhnavī kīrtiḥ prabhāvābharaṇāḥ śriyaḥ /
so 'yaṃ sukṝtavallīnāṃ prathamaṃ kusumodgamaḥ // 4.24  //
sa kadāciddvanānteṣu vikāśikusumaśriyaḥ /
ruciraṃ sacivaiḥ sārdhaṃ vicacāra vilokayan // 4.25  //
dadarśa tatra niṣpakṣān vihagān pādacāriṇaḥ /
vyomamārgagatiṃ smṛtvā prayātān kṛśatāmiva // 4.26  //
pakṣahīnānagatikān vṛttikṣīṇānnirambarān /
daridrāniva tān vīkṣya provāca kṛpayā nṛpaḥ // 4.27  //
aho varākaurvihagaiḥ kimetaiḥ kukṛtaṃ kṛtam /
yadete pakṣavikalāḥ kṛcchracaraṇacāriṇaḥ // 4.28  //
ityukte bhūmipatinā karuṇākulitātmanā /
puraḥsthito mahāmātyaḥ satyasenastamabravīt // 4.29  //
śrutametanmayā deva kathyamānaṃ vanecaraiḥ /
kāraṇaṃ pakṣapatane yadabhūt pakṣiṇāmiha // 4.30  //
santi pañca śatānyatra puṇyadhāmni tapovane /
tapaḥsvādhyāyasaktānāṃ munīnāṃ dīptatejasām // 4.31  //
teṣāmadyayanadhyānajapavighnavidhāyinaḥ /
ete lokāhalaṃ cakruḥ khagāstarūvane sadā // 4.32  //
tasmai vihagasaṃghāya karṇāpāyakṛte param /
atisaṃvardhamānāya cukopa munimaṇḍalam // 4.33  //
tadurbhūtamahāśāpatāpalpoṣeṇa sarvataḥ /
kṣaṇena pakṣiṇāṃ pakṣā vyaśīryanta kṛtāgasām // 4.34  //
ta ete vihagāḥ pakṣarahitāḥ kṛcchravartinaḥ /
tvadvipakṣā iva vane śrāntāśracaraṇacāriṇaḥ // 4.35  //
mahāmātyena kathitaṃ niśmaitanmahīpatiḥ /
uvāca karuṇākrāntastaptaḥ śāpena pakṣiṇām // 4.36  //
aho tejaḥ pariṇataṃ śāntānāmapi kānane /
aṅgārāṇāṃ munīnāṃ ca dahatyevānivāritam // 4.37  //
mithyātapasvibhiḥ kiṃ taiḥ svasukhāya na yaiḥ kṛtaḥ /
manasaḥ kopataptasya pariṣekaḥ kṣamāmbubhiḥ // 4.38  //
prasannā dhīrmaṇo maitraṃ dayā dānaṃ damah kṣamā /
yeṣāṃ teṣāṃ tapaḥ ślādhyaṃ śeṣāṇāṃ kāyaśoṣaṇam // 4.39  //
kiṃ tapobhiḥ sakopānāṃ vilputānāṃ vanena kim /
vibhavaiḥ kiṃ salobhānāṃ durvṛttānāṃ śrutena kim // 4.40  //
evaṃ kaluṣacittāste tībramanyuparāyaṇāḥ /
duḥsahā eva munayaḥ prayāntu viṣayānmama // 4.41  //
ityuktvā prāḥiṇottebhyaḥ saṃdeśaṃ puruṣairnṛpaḥ /
yāvatī madvaśā bhūmistāvatī tyajyatāmiti // 4.42  //
vihaṃgapakṣapātena kupitasya mahīpateḥ /
saṃdeśaṃ munayaḥ śrutvā vilakṣāḥ samacintayan // 4.43  //
catuḥsamudraparikhāmekhalāyāḥ kṣiteḥ patiḥ /
narendro 'yaṃ kkva gacchāmaḥ ko deśo 'sya vaśe na yaḥ // 4.44  //
iti saṃcintyaṃ munayaḥ pārśvaṃ kanakabhūbhṛtaḥ /
surasiddhasamākīrṇaṃ jambūkhaṇḍāntikaṃ yayuḥ // 4.45  //
atha tasya mahībhartuḥ prabḥāveṇa mahīyasā /
abhūdadṛṣṭaśasyā bhūdyāśca ratnāmbaraprasūḥ // 4.46  //
pākaśāsanavailakṣyakaraṇāstasya śāsanāt /
saptāhaṃ hema vavṛṣurmeghāḥ saṃgḥātavarṣiṇaḥ // 4.47  //
sa prabhāveṇa mahatā saha sainyairnabhogatiḥ /
cakre pūrvavidehākhyaṃ dvīpaṃ divyajanaṃ vaśe // 4.48  //
babhūvuragre saunyāni sphīṭaśauryabalaujasāṃ /
bhaṭānāṃ vyomagamane tasyāṣṭādaśakoṭayaḥ // 4.49  //
godānīyaṃ tato dvīpamathottarakurūnapi /
pārśvāni sa sumerośca śaśāsāsataśāsanaḥ // 4.50  //
sukhaṃ viharatastasya meroḥ kanakasānuṣu /
bahuśakro yayau kālaścaturdvīpamahīpateḥ // 4.51  //
sa kadācit surān draṣṭuṃ vyāmnā gaccan suropamaḥ /
cakāra nīlajaladairvyāptā iva gajairdiśaḥ // 4.52  //
atha teṣāṃ nirastānāṃ merupārśve tapasyatām /
munīnāmapatan mūrdhni tadgajāśvaśakṛddivaḥ // 4.53  //
tataste krodhasaṃtaptadṛśā vyomāvalokinaḥ /
cakruḥ piṅgaparbhāvallikalāpakapilā diśaḥ // 4.54  //
kopātkimetadityuktvā śāpāgnivisisṛkṣatā /
abhyetya devadūtastān praharṣākulito 'vadat // 4.55  //
eṣā niḥśeṣabhūpālamauliviśrāntaśāsanaḥ /
pākaśāsanatulyaśrīrmāndhātā pṛthivīpatiḥ // 4.56  //
nabhasā naradevi 'yaṃ saha sainyaiḥ prasarpati /
yasya kīrtanadhanyeyaṃ vāṇī puṇyābhimāninī // 4.57  //
na dṛṣṭo yasya nirdiṣṭasarvalokasukhaśriyaḥ /
mohaḥ saṃbinmayasyeva vibhavaprabhavo madaḥ // 4.58  //
kauberaṃ dhanadavyaktyā kaumāraṃ śaktimattayā /
aiśvaraṃ vṛṣasaṃyogādvaiṣṇavaṃ śrīsamāgamāt // 4.59  //
pratāpaprasarāt sauramaindavaṃ jananandanāt /
aindraṃ dṛptabalacchadāddivyaṃ rūpaṃ bibhartyayam // 4.60  //
baliḥ prayātaḥ pātālaṃ dadhīco 'pyasthiśeṣatām /
asya tyāgena jaladhiḥ kṣobhamadyāpi nojjhati // 4.61  //
śrutveti devadūtasya vacanaṃ munimadhyagaḥ /
sasarja durmukho nāma muniḥ śāpajalaṃ divi // 4.62  //
prahasannatha taṃ prāha senānāṃ pariṇāyakaḥ /
maharṣe saṃhara rūṣaṃ mā kṛthāstapasaḥ kṣayam // 4.63  //
vaiphalyalajjāṃ śāpo 'thaṃ yāsyatyagre mahīpateḥ /
naite bata khagā yeṣāṃ yūyaṃ pakṣakṣayakṣamāḥ // 4.64  //
ityukte sauntyapatinā śāpastabdhāmanīkinīm /
dṛṣṭvāgre vismayādūce kimetaditi bhūpatiḥ // 4.65  //
saṃrabdho 'tha samabhyetya senāpatiruvāca tam /
teṣāṃ deva maharṣīṇāṃ śāpāt saimyaṃ na sarpati // 4.66  //
idaṃ ca cakraratnaṃ te vyomni śāpavighūrṇitam /
dhatte jaladasaṃruddhatigmadīdhititulyatām // 4.67  //
etadākarṇya nṛpatirdṛṣṭā cāgre tathaiva tat /
dṛśaiva divadhe śāpaṃ viphaloccaṇḍavilpavam // 4.68  //
dehakṣayaṃ maharṣīṇāṃ parirakṣan kṛpākulaḥ /
jaṭā nyapātayad bhūmau sa līlālasaśāsanaḥ // 4.69  //
ajitakrodhamohānāṃ bhārabhūtā vṛthā vayam /
itīva lajjayā teṣāṃ līnāḥ kṣititale jaṭāh // 4.70  //
atha meruśiraḥ prāpya nṛpaḥ suraniketanam /
puraṃ sudarśanaṃ nāma dardarśa priyadarśanam // 4.71  //
nāgāstatra kṛtārakṣāḥ prakhyātodakaniḥsṛtāḥ /
karoṭapāṇayo yakṣāḥ surā mālādharābhidhāḥ // 4.72  //
sadāmattāstathā devāḥ krodhottambhitasainikāḥ /
mahārājakāyikākhyāstridaśā balavattarāḥ // 4.73  //
mahārājāśca catvāraḥ saṃnaddhakavacāyudhāḥ /
jitvā rājñā prabhāveṇa nijasenāgragāh kṛtāḥ // 4.74  //
tataḥ kalpadrumodārakocidāramanoharam /
dadarśa pārijātākhyaṃ saṃśrayaṃ tridivaukasām // 4.75  //
merormūrdhni tataḥ śubhraprabhāṃ mālāmivāmalām /
sudharmākhyāṃ sabhāṃ prāpa svabhāsodbhāsitāmbarām // 4.76  //
hemavidramavaidūryastambhasaṃbḥārabhāsvaraḥ /
prāsādo vaijayāntākhyaḥ prakhyāto yatra rājate // 4.77  //
yatrābjervadanairbhṛṅgairalakaistulyatāṃ gatāḥ /
padminyaḥ suranārīṇāṃ padminīnāṃ surāṅganāḥ // 4.78  //
bimbataistridaśairyatra maṇibhūstambhabhittiṣu /
suraloko bibhartyeko 'pyanekasuralokatām // 4.79  //
ratnatoraṇaharmyāṃnivahairyatra citritāḥ /
vyāptā vibhānti kakubhaḥ śakrāyudhaśatairiva // 4.80  //
yatra bālānilālolakalpapādapapallavaiḥ /
nṛtyaddhastā ivābhānti nandinyo nandanaśriyaḥ // 4.81  //
yatra caitrarathaṃ nāma devodyānaṃ manoramam /
dhatte nityotsavaṃ premikāmaṃ kāmavasantayoḥ // 4.82  //
sarvakāmaṃ sarvasukhaṃ sarvartukusumojjvalam /
sarvātiśayitaṃ dṛṣṭvā devānām sadanaṃ nṛpaḥ // 4.83  //
muhūrtavisamyāspandasānandasnigdhalocanaḥ /
acnitayat sukṛtināmimāstāh phalabhūmayaḥ // 4.84  //
airāvaṇaṃ surapaterlolāliovalayākulam /
dadarśa tatra sāmodaṃ sākāramiva nandanam // 4.85  //
puraṃdarastato jñātvā prāptaṃ bhūmipuraṃdaram /
pratyudyayau pramuditaḥ saha sarvairmarudgaṇaiḥ // 4.86  //
pūjitaḥ surarājena ratnarājivirājitāṃ /
rājarājah sabhābhūmiṃ bheje virajasāṃ varah // 4.87  //
tridaśeṣūpaviṣṭeṣu ratnaparyaṅkapaṅktiṣu /
upāviśannṛpaḥ śrīmānāsanārdhe śatakratoḥ // 4.88  //
ekāsanajuṣostatra surendramanujendrayoḥ /
rūpaṃ guṇagaṇodāram nirviśeṣamadṛśyata // 4.89  //
tatah sarvasurotsṛṣṭaspaṣṭalocanaṣaṭpadaiḥ /
pīyamānamukhāmbhojaṃ vyājahāra harirnṛpam // 4.90  //
aho udayaḥ ślādhyaste tejasā tejasāṃ nidhe /
bhavatā bhūṣitā bhūmirdyauśca devena bhāsvatā // 4.91  //
abhyunnataprabhāvo 'yaṃ lasatsitayaśoṃśukaḥ /
bhrājate te tribhuvane sāmrājyavijayadhvajaḥ // 4.92  //
tvatkathāmṛtapānasya tvaddarśanarasasya ca /
preryate śrotranetreṇa sukhākhyāne sarasvatī // 4.93  //
sthirīkṛtastvayaivāyaṃ sukṛtāptavibhūtinā /
karmaṇāṃ phalavādasya niścaraśchinnasaṃśayaḥ // 4.94  //
ata evendriyagrāme cakṣureva spṛhāspadam /
puṇyaiḥ puṇyocitācārā dṛśyante yadbhavadvidhāḥ // 4.95  //
ityukte tridaśendreṇa māndhātā yaśasāṃ nidhiḥ /
tvatprasādaprabhāvo 'yamityuvāca natānanaḥ // 4.96  //
ityevaṃ pūjyamānasya tasya nityādaraiḥ suraiḥ /
ṣaḍindraḥ praṇayau kālastridive vasataḥ sataḥ // 4.97  //
tatparākramavidhvastasamastāsuramaṇḍalaḥ /
babhūva surarājasya nirapāyodayo jayaḥ // 4.98  //
dīptadānavasaṃgrāme tasya śauryamahātaroḥ /
viśrāntiṃ bhejire devā bhujacchāyopajīvinaḥ // 4.99  //
tasya puṇyapaṇakrītaṃ bhiñjānasyākṣayaṃ sukham /
kālapravāhe mahati prayayuḥ ṣaṭ puraṃdarāḥ // 4.100  //
satkarmaphalabhogasya lāñchanaṃ vimalaṃ manaḥ /
kāluṣyājjāyate tasya pratyāsannaḥ parikṣayaḥ // 4.101  //
atha kālena kāluṣyakalitasya manorathaḥ /
abhūllobhābhibhūtasya bhūtaperabhimāninaḥ // 4.102  //
tridaśānāmiyaṃ lakṣmīrmadbāhubalapālitā /
tadimāṃ na sahe tāvadardhāsanaviḍambanām // 4.103  //
ahamekaḥ surapatiḥ prabhāvānna bhavāmi kim /
ayaṃ mama bhujaḥ sarvajagadbhārabharakṣamaḥ // 4.104  //
cyāvayitvā surāśīśaṃ svargasāmrājyasaṃpadam /
ekātapatratilakāṃ svayaṃgrāhocitāṃ bahje // 4.105  //
iti cintayatastasya śakradrohābhilāṣiṇaḥ /
śubhraprabhā prabhāvaśrīrmāleva mlānatām yayau // 4.106  //
ghanodayasamutsiktā saujanyataṭapātinī /
lolaṃ kaluṣayatyeva mānasaṃ śrītaraṅgiṇī // 4.107  //
pramādo vipadāṃ dūto duḥsaho mahatāmapi /
kuśalonmūlanāyaiva kilbiṣākulitā matiḥ // 4.108  //
pāpasaṃkalpamātreṇa kṣitau kṣitipatiḥ kṣaṇāt /
papāta visrastaphalaśchinnamūla iva drumaḥ // 4.109  //
hanti vidyāmanabhyāsaḥ śriyaṃ hanti madodayaḥ /
vidveṣaḥ sādhutām hanti lobhaḥ samunnatim // 4.110  //
aho bata mahotkarṣaśṛṅgāroho mahodayaḥ /
vibhavodbhavamattānāṃ sahasaiva patatyadhaḥ // 4.111  //
tena sarvavibhurnāma pūjitaḥ pūrvajanmani /
tatphalādāptavān rājyaṃ spṛhaṇīyaṃ marūtpateḥ // 4.112  //
surādhipādhikaḥ ko 'pi prabhāvo vismayāvahaḥ /
analpapiṇḍastasyābhut pātradānāṃśasaṃbhavah // 4.113  //
dbandhumatyabhidhānāyāṃ nagaryāmuṣitaḥ śuciḥ /
vaṇigutkariko nāma so 'bhavat pūrvajanmani // 4.114  //
vipaśyī nāma bhikṣāyai samyaksaṃbuddhāṃ gataḥ /
viveśa ta dgṛhaṃ sarvasattvasaṃtāraṇodyataḥ // 4.115  //
pātre tasya ca cikṣepa mudgamuṣṭiṃ prasannadhīḥ /
phalāni tatra catvāri petuḥ śeṣāṇī bhūtale // 4.116  //
tena dānaprabhāveṇa māndhātā pṛthivīpatiḥ /
sarvadvīpapatirbhūtvā śakrārdhāsanamāptavān // 4.117  //
mudgaśeṣaścyuto yasmād bhūtau tasyānyacetasaḥ /
tadasau phalaparyante patitastridaśālayāt // 4.118  //
luṭhati vikalakalpā yatra saṃkalpamālā sphuranti na ca kadācit svapnamāyāntare yā /
bhavati vibhavabhogābhoginī bhāgyabhājāmatulaphalatatiḥ sā dānakalpadrumāṇām // 4.119  //
ityāha bhagavān buddhaḥ prītyā dānaphalaśriyam /
nijajanmāntarākhyāne bhikṣūṇāmanuśāsane // 4.120  //
iti kṣemendraviracitāyām bodhisattvāvadānakalpalatāyāṃ māndhātravadānaṃ nāma caturthaḥ pallavaḥ //
||5. candraprabhāvadānam /
dugdhābdhirvibudhārthanātividhuraḥ kṣubdhaścakampe ciraṃ kampante ca nisargataḥ kila phalotsargeṣu kalpadrumāḥ /
ekaḥ ko 'pi sa jāyate tanuśatairabhyastadānasthitir niṣkampaḥ pulalotkaraṃ vahati yaḥ kāyaṃ pradāneṣvati // 5.1  //
asti kaulāsahāsinyāmuttarasyāmanuttarā /
diśi bhadraśilā nāma bhuvanābharaṇaṃ purī // 5.2  //
yasyāṃ sitayaśaḥpuṣpāḥ saphalāḥ sarvasaṃpadaḥ /
dānodyānalatāḥ prītyai babhūvuḥ puravāsinām // 5.3  //
yatra tripurajinnetraśikhitrasto manobhavaḥ /
abalābhiścalakrīḍabhrūbhaṅgaireva rakṣyate // 5.4  //
muktājālojjvalā yatr abhāti hemagṛhāvalī /
meroḥ śikharamāleva visphutatsphītatārakā // 5.5  //
tasyāṃ candraprabhaḥ śrīmānabhūd bhūmibhṛtāṃ varaḥ /
kaulāsa iva yaḥ kāntyā cakāra dinacandrikām // 5.6  //
yasya dehaprabhāpūraiḥ pūrṇindudyutihāribhiḥ /
niśāsu dīpakābhāsu nābhūtu snehaguṇakṣayaḥ // 5.7  //
smarajvaraṃ bhajante 'sya darśanenaiva tārakāḥ /
iti cchatrachalādasya chāditaṃ khamivendunā // 5.8  //
pradiśatyeṣa satataṃ śriyaṃ satkośasaṃśrayām /
iti taddarśanenaiva saṃkocaṃ prāpa padminī // 5.9  //
senāhaṃkāramutsṛjya tyāgaśubhraśriyā śriyaḥ /
nirdiṣṭāśchatramukuṭaprakaṭāḥ puravṣinām // 5.10  //
śuśubhe vibhavastasya puṇyālaṃkāraṇonnateḥ /
ārohati parām koṭīṃ namrasya dhanuṣo guṇaḥ // 5.11  //
catvāriṃśatsahasrāṇi vatsarāṇāṃ śatāṇi ca /
babhūva dehināmāyustasya kāle kalidviṣaḥ // 5.12  //
tasya ṣaṣṭisahasrāṇi purīṇāṃ pūrṇasaṃpadām /
babhūvurlokapālasya lokapālādhkāśriyaḥ // 5.13  //
yajvānaḥ kīrtitilakāstasya puṇyavibhūṣaṇāḥ /
yajñadhūmalatābhaṅgairbabhurlolālakāḥ śriyaḥ // 5.14  //
tasya saṃpatkumudinīvikāsena sadoditaḥ /
abhūnmantrī mahācandraścadraloka ivojjvalaḥ // 5.15  //
yena niścalalakṣyeṇa prabhoḥ prajñāpatākayā /
rājyābdhikarṇadhāreṇa pāramuttaritaṃ yaśaḥ // 5.16  //
mahīdharābhidhaścāsau babhūvāmātyakuñjaraḥ /
bhūmibhārasahastasya diṅgāga iva pañcamah // 5.17  //
mantraṇābhinnamantrasya yasya nītibṛhaspateḥ /
tyājitāḥ pratisāmantāḥ śauryaṃ viṣamivāhayaḥ // 5.18  //
tenāmātyena sa nṛpaḥ sa ca rājñā vibhūṣitaḥ /
guṇaḥ satpuruṣeṇeva guṇeneva ca sajjanaḥ // 5.19  //
kṛtajñaḥ saralaḥ svāmī sadbhṛtyo bhaktinirbharaḥ /
sukṛtaprabhaveṇaiva bhāgyayogena labhyate // 5.20  //
iyameva cirabhrāntiviśrāntiḥ sarvasaṃpadām /
yadguṇajñatayā vetti svāmisatpuruṣāntaram // 5.21  //
tau kadaciddadṛśatuḥ svapnamanye ca mantriṇah /
kṣayo yasya phalaṃ dānavyasanena mahīpateḥ // 5.22  //
tau dṛṣṭvā durnimittāni prādurbhūtāni śaṅkitau /
vyagrao babhūvaturnityaṃ śāntisvastikakarmasu // 5.23  //
nimittadarśanodvignāstapivanagatā api /
viśvāmitraprabhṛtayaḥ svāmītyūcurmaharṣayaḥ // 5.24  //
atrāṇtare brahmabandhuḥ prāgjanmabrahmarākṣasaḥ /
raudrākṣo nāma mātsaryakrauryadaurjanyaduḥsahaḥ // 5.25  //
śrutvā dānodbhavām kīrtiṃ rājñaḥ sarvaguṇojjvalām /
nirguṇaḥ sa guṇadveṣi saṃtaptaḥ samacintayat // 5.26  //
aho batāsya nṛpatergīyate gagane yaśaḥ /
aniśaṃ siddhagandharvagīrvāṇalalanāgaṇaiḥ // 5.27  //
sadā viśanti me karṇe tadguṇastutisūcayaḥ /
kiṃ karomi prakṛtyaiva sahe nānyaguṇonnatim // 5.28  //
tadgatvā dānaśīlasya tasya dānārjitaṃ yaśaḥ /
karomyeṣa śiroyācñāpratiṣedhena khaṇḍitam // 5.29  //
yaśastyājyate dānotthaṃ śiraścenna pradāsyati /
atha dāsyati vidveṣapraśāntirme bhaviṣyati // 5.30  //
iti saṃcintya suciraṃ sa kauryakaṭhinaḥ śaṭhaḥ /
gandhamādanapādāṇtavāsī bhadraśilāṃ yayau // 5.31  //
indrajālaprayogajñaḥ sa kṛtvā praśamocitam /
veṣaṃ kaluṣasaṃkalpaḥ purīṃ prāpa mahīpateḥ // 5.32  //
asmin bhavavane nityaṃ guṇadoṣasamākule /
kalpavṛkṣāḥ prajāyante jāyante ca viṣadrumāḥ // 5.33  //
aśeṣanāśapiśunairghorasaṃtrāsakāribhiḥ /
durnimittairiva khalaiḥ khedaḥ kasya na dīyate // 5.34  //
guṇidveṣaḥ prakṛtyaiva prakāśaparipanthinaḥ /
doṣaāśrayasya ko bhedaḥ khalasya timirasya ca // 5.35  //
svacchandaghātī sādhūnāṃ vidveṣaviṣaduḥsahaḥ /
dīrghapakṣaḥ khalavyālakarālaḥ kena nirmitaḥ // 5.36  //
tasmin praviṣṭe nagaraṃ rūpiṇī puradevatā /
uvācābhyetya bhūpālaṃ saṃtrāsataralekṣaṇā // 5.37  //
śiroyācaka eṣa tvāṃ brahmabandhurupāgataḥ /
vadhyo 'sau jīvitocchedī jagato jīvitasya te // 5.38  //
niruddho nagaradvāri sa mayā malināśayaḥ /
mama taddarśanatrastaṃ dhṛtiṃ na labhate manaḥ // 5.39  //
iti bruvāṇāṃ bhūpālaḥ provāca puradevatām /
arthisaṃrodhasaṃjātalajjayā namitānanaḥ // 5.40  //
devi yācñābhiyāto 'sau praviśatvanivāritaḥ /
dirghocchvāsaṃ sahe nāhamāśāvaiphalyamarthinaḥ // 5.41  //
yācñā praṇayināmarthe puṇyaprāptastanuvyayaḥ /
yugasaṃkhyāmapi sthitvā vipadyante hi dehinaḥ // 5.42  //
etadeva sujātānāṃ pūjyaṃ jagati jīvitam /
yadeṣāmagrato yāti nārthī bhagnamanorathah // 5.43  //
kriyatāmānukūlyaṃ me bhavatyā kuśalocitam /
āśāvighāte saṃtāpastasya tūrṇaṃ nivāratām // 5.44  //
iti bhūmibhṛtaḥ śrutvā vaco niścalaniścayam /
jagāmādarśanaṃ devī cintāsaṃtāpamānasā // 5.45  //
athāyayau sa kuṭilaḥ khalaḥ krakacaceṣṭitaḥ /
dāruṇaḥ saralasyaiva cchedāya svayamudyataḥ // 5.46  //
tasminnṛpagṛhaṃ prāpte vivṛtadvāramarthinām /
bhūrbhūpatikṣayabhayāccakampe sadharādharā // 5.47  //
narendracandramāsādya sa rāhurica durmukhaḥ /
samabhyadhādvidhāya prāgaśivārthāmivāśiṣam // 5.48  //
svasti rājan dvijanmā hi vijane siddhisādhakaḥ /
prātastvāmīpsitaprāptyai sarvārthisurapādapam // 5.49  //
dṛṣṭirvṛṣṭirivāmṛtasya mahatī saujanyamitraṃ manaḥ kṣāntiḥ krodharajaḥpramārjanadī duḥkhārtamātā matiḥ /
lakṣmīrdānajalābhiṣekavimalā satyopayujktaṃ vacaḥ nityaṃ yasya sa eka eva hi bhavān jāto jagadbāndhavaḥ // 5.50  //
siddhaye kathitaṃ kaiściccakravartiśiro mama /
dīyatāṃ ta tvadanyo vā dātuṃ śaknoti kaḥ parah // 5.51  //
santi spaṣṭārthadāścintāmaṇikalpadrumādayaḥ /
durlabhārthapradātāro viralāstu bhavadvidhāḥ // 5.52  //
ityukte tena nṛpatirniṣkampavipulāśayaḥ /
arthisaṃdarśanānandanirbharastamabhāṣata // 5.53  //
dhanyo 'haṃ yasya me brahmannarthināmarthasiddhaye /
nirvikalpopakaraṇaṃ vyayaṃ yāti sujīvitam // 5.54  //
kadā prāṇāḥ parārthe me prayāntīti manorathaḥ /
kimetāni na puṇyāni prārthyante te yadi tvayā // 5.55  //
āhopakaraṇasiddhyai ślāghyaṃ me gṛhyatāṃ śiraḥ /
tattadeva sthiraṃ loke yadyadarthisamarpitam // 5.56  //
ityukte harṣayuktena bhūbhujā sattvaśālinā /
tamūcaturmahāmātyau mahācandramahīdharau // 5.57  //
nijajīvitarakṣaiva dharmaste prathamaḥ prabho /
tvayi jīvati jīvanti sarve jagati jantavaḥ // 5.58  //
na dātumarhasi śiraḥ sarvādhāraṃ hi te vapuḥ /
dīyatāṃ brāhmaṇāyāsmai hemaratnamayaṃ śiraḥ // 5.59  //
sarvārthairarthisārthānāṃ pūryante yairmanorathāḥ /
teṣāṃ saṃrakṣaṇenaiva sarvaṃ bhavati rakṣitam // 5.60  //
saṃkalpo 'yaṃ dvijasyāsya krūraḥ kaluṣacetasaḥ /
mūlacchedopajīvyo hi na kalpatarurarthinām // 5.61  //
hemaratnaśiraḥ prāpya yātveṣa śirasāsya kim /
cintāmaṇirviniṣprekṣyo bhujyate na bubhukṣitaiḥ // 5.62  //
ityukte mantrimukhyābhyām hemaratnamayaṃ śiraḥ /
siddho naivopayogyaṃ tanmameti brāhmaṇo 'bravīt // 5.63  //
athonmumoca nṛpatirmukuṭaṃ mauktikāṃṣubhiḥ /
śrirovirahaduḥkhena sāśrudhāramivābhitaḥ // 5.64  //
mukuṭāni kṣaṇe tasminnipetuḥ puravāsinām /
digdāhonmukhatulyābhirulkābhiḥ saha bhūtale // 5.65  //
rājñā pradāne śirasaḥ sarvathā parikalpite /
tau cakratustanutyāgaṃ mantriṇau draṣṭumakṣamau // 5.66  //
ratnagarbhamathodyānaṃ praviśya pṛthivīpatiḥ /
utphullacampakasyādhaḥ śiraśchettuṃ samudyayau // 5.67  //
udyānadevatā dṛṣṭvā taṃ śiraśchettumudyatam /
mā kṛthāḥ sāhasaṃ rājannityuvāca śucākulā // 5.68  //
kampamānāḥ pralāpinyastaṃ mattālukulasvanaiḥ /
nyavārayannavalatā lolapallavapāṇibhiḥ // 5.69  //
so 'pi niścalasaṃkalpaḥ prasādyodyānadevatām /
vimalāṃ bodhimālambya babhūva praṇidhānavān // 5.70  //
asmin ratnamayodyāne puṇyarāśisamunnatam /
stūpamastu praśāstustu sattvasaṃtāraṇocitam // 5.71  //
yatkiṃcidarjitaṃ puṇyaṃ saṃkalpena mayāmunā /
bhavantu tena saṃsāre niḥsaṃsārāḥ śarīriṇaḥ // 5.72  //
dhyātveti campakataroḥ śākhāyāṃ nṛpatiḥ śiraḥ /
baddhvā kacakalāpena chittvā prādāddvijanmane // 5.73  //
atha narapate sattvotsāhasphuṭapraṇidhānataḥ kimapi vimalaiḥ puṇyālokairdigantavisāribhiḥ /
vigalitamahāmohaughāntaḥ śritaḥ parinirvṛtiṃ praviratabhavābhyāsāyāsaḥ kṣaṇādabahvajjanah // 5.74  //
iti prāgjanmavṛttāntakathayā bhagavān jinaḥ /
bhikṣūṇām vidadhe śuddhadānasaddharmadeśanām // 5.75  //
iti kṣemendraviracitāyāṃ bodhisattvāvadānakalpalatāyāṃ candraprabhāvadānaṃ nāma pañcamaḥ pallavaḥ //
||6. badaradvīpayātrāvadānam /
dānodyatānām pṛthuvīryabhājāṃ śuddhātmanāṃ sattvamahodadhīnām /
aho mahotsāhavatām parārthe bhavantyacintyāni samāhitāni // 6.1  //
harmyārohaṇahelayā yadacalāḥ svabhraiḥ sahābhraṃlihā yadvā goṣpadalīlayā jalabharakṣobhoddhatāh sindhavaḥ /
laṅghyante bhavanasthalīkalanayā ye cāṭavīnāṃ taṭās tadvīryasya mahātmanām vilasataḥ sattvorjitaṃ sphūrjitam // 6.2  //
purā hi bhagavān buddhaḥ śrāvastyāṃ puravāsināṃ /
upadeśaprakāśena jahārājñānajaṃ tamaḥ // 6.3  //
bhikṣusaṃghaiḥ parivṝtaḥ sa kadācidvaṇigjanaiḥ /
kṛtānuyātro magadhāt svayaṃ cārikayā yayau // 6.4  //
mahārthasārthānugataṃ vrajantaṃ vanavartmanā /
taṃ dṛṣṭvā taskaragaṇaḥ sālāṭavyāmacintayat // 6.5  //
eṣa prayātu bahgavān puraḥ sattvahite rataḥ /
paścāt sārthaṃ grahīṣyāmaḥ pūrṇaṃ draviṇarāśibhiḥ // 6.6  //
bhagavānatha sarvajñasteṣāṃ jñātvā samīhitam /
kimetaditi tānūce nirvikārasmitānanaḥ // 6.7  //
te tamūcuḥ parityajya krauryaṃ madhurayā girā /
tatprasādasmitālokairvinaṣṭatimirā iva // 6.8  //
bhagavan jīvikāsmākaṃ nindyeyaṃ karmanirmitā /
na bhṛtirna kṛṣirnānyarakṣaṇaṃ na pratigrahah // 6.9  //
sahajaṃ krauryamasmākaṃ nisargakaluṣātmanām /
kriyate kiṃ svabhāvasya deva tīkṣṇā hi karṇikā // 6.10  //
tasmānna vṛttilopo naḥ kartumarhasi gamyatām /
yāte tu tvayi sārthasya vayaṃ sarvārthahāriṇah // 6.11  //
iti teṣāṃ vacaḥ śrutvā karuṇāpūrṇamānasaḥ /
dolālolāyitamatirbabhūva bahgavān kṣaṇam // 6.12  //
tataḥ sārthadhanaṃ sarvaṃ parisaṃkhyāya tatsamam /
sa dadau cauracakrāya tatkṣaṇāptanidhānataḥ // 6.13  //
tadvidhena krameṇaiva punaḥ pathi gatāgataiḥ /
ṣaṭkṛtvaḥ pradadau tebhyaḥ so 'rthaṃ sārthasya muktaye // 6.14  //
punaścopagate tasmin vartmanā tena sānuge /
babhūva buddhiścaorāṇāṃ tadbhojananimantraṇe // 6.15  //
dṛśā diśanti vaimalyaṃ śubhaṃ saṃbhāṣaṇena ca /
vrajanti saṃgamābhyāsaiḥ santaḥ sanmārgasetutām // 6.16  //
tatrātiryagdṛśā sarvaṃ sarvākuśalasaṃkṣayāt /
teṣāṃ samāhitaṃ śuddhaṃ vidadhe bhagavān jinah // 6.17  //
yeṣāṃ saṃgrahavastūni vatvāri niyatātmanām /
arthacaryā samānārthabḥāvastyāgaḥ priyaṃ vacaḥ // 6.18  //
yeṣāṃ brahmavihārāśca catvāraḥ sattvaśālinām /
karuṇā muditopekṣā maitrī ceti parigrahaḥ // 6.19  //
yeṣāṃ kuśalamūlāni saktāni trīṇi cetasi /
alobhaścāparidveṣo 'pyamohaśca mahātmanām // 6.20  //
dānaśīlakṣamāvīryadhyānaprajñājuṣāṃ sadā /
upāyapraṇidhijñānabalairāśritacetasām // 6.21  //
paritrāṇaikavīrāṇāṃ sadaivādvayavādinām /
vidyātrayapradīptānāṃ caturvaimalyaśālinām // 6.22  //
pañcaskandhavumiktānāṃ ṣaḍayatanabhedinām /
saptabodhyaṅgayuktānāmaryāṣṭāṅgopadeśinām // 6.23  //
navasaṃyogahīnānām teṣāṃ daśabalātmanām /
kiṃ vastvaviditaṃ loke jinānāṃ janaceṣṭitam // 6.24  //
tatasteṣvatikāruṇyāccaraṇālīnamūrdhasu /
tathetyuvāca bhagavāṃstadbhojyopanimantraṇe // 6.25  //
taistatsaṃdarśanakṣīṇakilbiṣaiḥ samamarpitam /
bhikṣusṃghairvṛto bhojyaṃ vidhivat sarvamādade // 6.26  //
tatastatpraṇidhānena jñānālokaśalākayā /
te samunmīlitadṛśaḥ prakāśaṃ dadṛśuḥ padam // 6.27  //
te sadyastīvravairāgyaparipakkāḥ prasādinaḥ /
pravrajyāyogamāsajya jagmurjagati pūjyatām // 6.28  //
tatteṣāṃ kuśalaṃ dṛṣṭvā sahasopanataṃ puraḥ /
babhāṣe bhagavān pṛṣṭaḥ kimetaditi bhikṣubhiḥ // 6.29  //
etairyamāyaṃ saṃbandhaḥ sārtharakṣaṇaniṣkrayaiḥ /
dvīpayātrāgatasyāsīdanyasminnapi janmani // 6.30  //
asti vistīrṇamārgasya svargavargāvadhirvidheḥ /
purī vārāṇasī nāma kauśalotkarṣaharṣabhūḥ // 6.31  //
yasyāmamalakallolavāhinī suravāhinī /
sadā dayeva hṛdayaṃ prasādayati dehinām // 6.32  //
ahiṃseva satām sevyā vidyeva viduṣāṃ matā /
kṣameva sarvabhūtānāṃ yā viśrambhasukhasthitiḥ // 6.33  //
brahmakalpe nṛpe tasyā vikasatkamalāśraye /
brahmadattābhidhe lokaṃ trailokyamiva rakṣati // 6.34  //
priyasenābhidhāno 'bhūt tatra vaiśravaṇopamaḥ /
sārthavāho 'rthasārthānām sthānamabdhirivāmbhasāṃ // 6.35  //
tasyāsīt supriyo nāma saujanyanilayaḥ sutaḥ /
prayayau yaṃ samāśritya guṇasārthaḥ kṛtārthatām // 6.36  //
dānaśīlakṣamāvīryadhyānaprajñāsamanvitah /
dhātrā vilobhavāyaiva yaḥ kṛtaḥ sukṛtaśriyaḥ // 6.37  //
taṃ sarvavidyāḥ viśadāḥ kalāśca vipulāśayam /
viviśuḥ sarasodārā mahodadhimivāpagāḥ // 6.38  //
guṇālaṃkṛtacāritraṃ lakṣaṇālaṃkṛtākṛtim /
puruṣottamalubdheva yaṃ ślāghyaṃ śrīraśiśriyat // 6.39  //
kālena sukṛtakrītaṃ pitari tridivaṃ gate /
cakre skandhataṭe tasya vyavahārabharaḥ sthitim // 6.40  //
so 'cintayadiyaṃ lakṣmīrvipulātmakramāgatā /
tathāpi manye paryāptā na sarvārthimanorathe // 6.41  //
kiṃ tayā sumahatyāpi śriyā satpuruṣasthayā /
pūrvāgatārthiubhukteva yā śeṣārthiṣu niṣphalā // 6.42  //
ratnākarasya vaipulyaṃ niṣphalaṃ vedhasā kṛtam /
adyāpi pūrito yena naiko 'pyarthī sa vāḍavaḥ // 6.43  //
athavā pṛthusaṃkalpaḥ kenārthī paripūryate /
jagāmābdhiragastyasya culukācamanīyatām // 6.44  //
kiṃ karomyatitāpo 'yaṃ śrīrekā bahavi 'rthinaḥ /
na tadāsādyate vittaṃ yat sarvārthibharakṣamam // 6.45  //
pañca ṣaṭ pūritā evaṃ nānye śrīkaustukādibhiḥ /
itivādyāpi tapto 'ntarjvaladaurvānalo 'mbudhiḥ // 6.46  //
tasmāt karomi yatnena niṃsaṃkhyadraviṇārjanam /
na sahe duḥkhaniḥśvāsaṃ vimukhasya mukhe 'rthinaḥ // 6.47  //
iti saṃcintya sa ciraṃ sārthena mahatā vṛtaḥ /
ratnadvīpapuraṃ gatvā vidadhe ratnasaṃgraham // 6.48  //
tataḥ pratīpamāyāntaṃ kṛtārthaṃ taṃ vanecarāḥ /
sārthārtharaṇonmuktā dadṛśurdasyavaḥ pathi // 6.49  //
sārthārthaharaṇe dṛṣṭvā sa teṣāṃ sāhasodyamam /
nijasaravsvadānena saṃrarakṣānuyānim // 6.50  //
punaḥ krameṇa tenaiva ratnadvīpagatāgatiḥ /
sārthatrāṇāya caurāṇāṃ ṣaṭkṛtvaḥ pradadau dhanam // 6.51  //
tathaiva tvāṃ puṇyavipanvānisaṃprāptastathaiva tān (?) /
dadarśa caurān sārthārthaharaṇe adhikādarān // 6.52  //
so 'cintayadaho vittairmahadbhiḥ paripūritāḥ /
mayaite na nivartante parārthaharaṇodyamāt // 6.53  //
jagat saṃpūrayāmyarthairiyuktvāpi mayāsakṛt /
aho nu dasyavo naite varākāḥ paripūritāḥ // 6.54  //
acitotsāhahīnasya vyāhatottaravādinaḥ /
vikatthanapratijñasya dhiṅme janma kujanmanaḥ // 6.55  //
iti cintayatastasya taptasyānuśayāgninā /
vijane prayayau rātriḥ saṃvatsaraśatopamā // 6.56  //
taṃ śokapaṅkasaṃmagnaṃ gajendramiva niścalam /
dīrghocchvāsaṃ maheśākhyā svapne provāca devatā // 6.57  //
sumate mā kṛthāḥ śokaṃ śarīrocchoṣaṇaṃ vṛthā /
satsaṃkalpābhirūḍhasya bhaviṣyati tavepsitam // 6.58  //
na tadasti jagatyasmin svapnasaṃkalpadurlabham /
yanna sidhyati yatnena dhīrāṇāṃ vyavasāyinām // 6.59  //
sā kāpyanupamā śaktirekasyāpi dvijanmanaḥ /
yadājñāspanditenaiva vindhyaḥ kṣmāsamatām yayau // 6.60  //
viṣamaṃ samatāṃ yāti dūramāyāti cāntikam /
salilaṃ sthalatāmeti kāryakāle mahātmanām // 6.61  //
parārtho 'yaṃ tavārambhaḥ phalatyeva na saṃśayam /
na bhavanti visaṃvādasaṃdigdhāḥ sattvavṛttayaḥ // 6.62  //
ratnāni badaradvīpe santi tridaśasevite /
yeṣāmekaprabhāvo 'pi trijagatpūraṇakṣamaḥ // 6.63  //
martyabhūmimatikramya sā hi bhūmirmahīyasī /
āsādyate puṇyamayī nāsattvairnākṛtātmabhiḥ // 6.64  //
viṣādastyajyatām putra sthirā buddhirvidhīyatām /
badaradvīpayātrāyāmutsāhaḥ parigṛhyatām // 6.65  //
śrūyatāmeṣa tatprāptyau diṅbhātrānukramakramaḥ /
sphītasattvaprabhāvastvaṃ saṃsārottaraṇakṣamah // 6.66  //
asti paścimadigbhāge samullaṅghya mahīyasām /
śatāni sapta dvīpānāṃ tathā sapta mahācalān // 6.67  //
saptāpatāścānulomapratilomābhidho 'mbudhiḥ /
anukūlānilairyasmin pāramāpnoti puṇyavān // 6.68  //
tatastattulyanāmādrirvātaistimiramihakṛt /
yatrākṣṇordiśati svāsthyamamoghākhyā mahauṣadhiḥ // 6.69  //
athāvartābhidho 'mbhodhirvairambhairyatra vāyubhiḥ /
majjanonmajjanairjantuḥ saptāvarteṣu tāryate // 6.70  //
āvartākhyastataḥ śailaḥ śaṅkhanābho niśācarah /
ghoraḥ prāṇaharo yatra tridaśatrāsakṛt sthitaḥ // 6.71  //
kṛṣṇasarpāvṛtā yatra śankhanābhirmahauṣadhiḥ /
trāyate puṇyasaṃpannaṃ netre śirasi cārpitā // 6.72  //
atha nīlodanāmābdhī raktākṣo yatra rākṣasaḥ /
makaryābhibhūtāṃ buddhavidyāvidvān vaśe (?) // 6.73  //
atha nīlodanāmādrirnīlagrīvaḥ kṣapācaraḥ /
pratīptanetro yatrāste rakṣasāṃ pañcabhiḥ śataiḥ // 6.74  //
tatraoṣadhimamoghākhyām rakṣatyāśīviṣaḥ sadā /
dṛṣṭiniḥ śvāsasaṃsparśadaṃṣṭrotsṛjadviṣānalaḥ // 6.75  //
upoṣadhavratavatā maitreṇa karuṇātmanā /
labhyate sā samutsārya kṛṣṇasarpaṃ mahauṣadhiḥ // 6.76  //
taṃ rakṣaḥśakaṭaṃ śailaṃ niṣphalaślakṣṇakandaram /
tāmajjane śikhāyāṃ ca kṛtvā tarati puṇyavān // 6.77  //
atha vairambhanāmādriḥ pāre yasyottarā taṭe /
ghorā tāmrāṭavī nāma mahāśālavanāntarā // 6.78  //
mahānajagarastatra tāmrākṣo nāma duḥsahaḥ /
āsta yasyogragandhena vāyunaiva na jīvyate // 6.79  //
ṣaṇmāsān svapato yasya lālā vyāpnoti yojanam /
kṣutsaṃtaptasya ṣaṇmāsānalpībhavati jāgrataḥ // 6.80  //
veṇugulmaśilābaddhāṃ guhāmutpāṭya medinīm /
prāyauṣadhīṃ divārātraṃ jvalantīmañjanocitām // 6.81  //
tasmādajagarād ghorādanyato vā mahaujasaḥ /
avairākhyāṃ buddhavidyāṃ japato na bhavedbhayam // 6.82  //
tataḥ sapta mahāśailā veṇukaṇṭakasaṃkaṭāḥ /
tāmrapaṭāṅkapādena tīryante vīryaśālinā // 6.83  //
tataśca śālmalīvanaṃ sapta kṣārataraṅgiṇīḥ /
uttīryāsādyate prāṅgustriśaṅkurnāma parvataḥ // 6.84  //
tatra triśaṅkavo nāma kaṇṭakā vajrabhedinaḥ /
pādayorna viśantyeva tāmrapaṭṭāvanaddhayoḥ // 6.85  //
triśankurnāma taṭinī tatrāyaḥśaṅkuparvataḥ /
upaskīlanadī tatra tato dvidhā dvidhā sarit // 6.86  //
athāṣṭādaśavakrākhyaḥ parvato niravagrahaḥ /
tattulyasaṃjñātha nadī ślakṣṇi nāma giristataḥ // 6.87  //
athādridhūmanetrākhyo dhūmanirdigdhadiktaṭaḥ /
dṛṣṭisparśaviṣairvyāptaḥ krūrāśīviṣamaṇḍalaiḥ // 6.88  //
tanmūrdhni palvalasyāntaḥ śilābaddhā mahāguhā /
jyotīraso maṇiryasyāṃ jīvanī ca mahauṣadhiḥ // 6.89  //
bhittvā guhām tadabhyakraśiraḥpādakarodaraḥ /
vajra-mantrabalopetaḥ krūrasarpairna bādhyate // 6.90  //
athograsattvasaṃkīrṇāḥ saptāśīviṣaparvatāḥ /
nadyaśca tadvidhā yāsāmapāravārisaṃpadaḥ // 6.91  //
etaduttīrya nikhilaṃ puṇyaiḥ parahitodyataḥ /
ārohati sudhāśailaṃ śṛṅgairāliṅgitāmbaram // 6.92  //
tatastasyāpare pārśve kalpavṛkṣopaśobhitam /
puraṃ rohitakaṃ nāma dṛśyate svargasaṃnibham // 6.93  //
asti tatra magho nāma maghavāniva viśrutaḥ /
sārthavāho mahāsattvaḥ sarvasattvahite rataḥ // 6.94  //
badaradvīpayātrāyāmudyatasyānavadyadhīḥ /
mārgopadeśaṃ deśajñaḥ sa te sarvaṃ kariṣyati // 6.95  //
ityuktvotsāhya bahuśaḥ śubhadrairiva supriyam /
vacobhiricitairdevī sahasāntaradhīyata // 6.96  //
prabuddhaḥ supriyaḥ sarvaṃ tattatheti vicintayan /
pratasthe sattvamāruhya nijotsāhapuraḥsaraḥ // 6.97  //
sa vrajan vinitāyāsastena nirdiṣṭavartmanā /
puṇyairdvādaśabhirvarṣaiḥ prāpa rphitakaṃ puram // 6.98  //
atrāntare karmayogāt tatra sārthapatirmaghaḥ /
vyādhinā duścikitsyena babhūvāsvasthavigrahaḥ // 6.99  //
alabdhāntaḥpraveśo 'tha gṛhe rājagṛhopame /
tasya vyalambata dvāraṃ supriyaḥ kāryasiddhaye // 6.100  //
tato vaidyāpadeśena sa praveśamavāptavān /
upayogakathāprajñā na kasyādarabhūmayaḥ // 6.101  //
āyurvedavidhānajñaḥ sa tasyāriṣṭalakṣaṇaiḥ /
ṣaṇmāsaśeṣamevāyurjñātvā cintāntaro 'bhavat // 6.102  //
tasya priyahitaprāyo bhaiṣajyaparicaryayā /
atyalpenaiva kālena supriyaḥ priyatāṃ yayau // 6.103  //
bhaiṣajyayuktistatprītyā tasya vallabhatāṃ yayau /
priyopanītaṃ yatkiṃ cit tatsarvaṃ manasaḥ priyam // 6.104  //
priyopacāraistasyātha vyādhirādrāvamāyayau /
ādhiḥ śāmyati satsaṅgāt tao vyādhirviśīryate // 6.105  //
tataḥ saṃjātaviśrambhaḥ supriyaḥ praṇayānmagham /
cakre viditavṛttāntaṃ paścānnijakathākṣaṇe // 6.106  //
badaradvīpayātrāyāṃ tasyotsāhaṃ mahātmanah /
parārthe niścalaṃ jñātvā tamūce vismayānmaghaḥ // 6.107  //
aho batāsmin saṃsāre viḥsāre sārarūpiṇaḥ /
jāyante maṇayaḥ kecit paracintāparāyaṇāḥ // 6.108  //
navaṃ vayaḥ priyā mūrtiḥ parārthapravaṇaṃ manaḥ /
puṇyocitastathaivāyaṃ sthāne guṇasamāgamaḥ // 6.109  //
iyatīṃ bhūmimullaṅghya parārthe tvamupāgataḥ /
karomi tava sāhāyyaṃ kiṃ tvahaṃ bhṛśamāturaḥ // 6.110  //
nibaddhāvadhayaḥ prāṇāḥ prayāntyeva śarīriṇām /
te vrajantu mamānte 'pi tvatsamāhitahetutām // 6.111  //
evameva vyayo yastu vyayaḥ sa parigaṇyate /
parārthe jīvitasyāpi vyayo lābhaśataiḥ samaḥ // 6.112  //
na mayā badaradvīpaṃ dṛṣṭaṃ kiṃ tu śrutaṃ mayā /
mahābdhau diskamuddeśaṃ taistairjānāmi lakṣaṇaiḥ // 6.113  //
ityuktvā bhūpatiṃ suhṛdbandhuvākye 'pyanādaraḥ /
sa maṅgalapravahaṇaṃ supriyeṇa sahādadhe // 6.114  //
tataḥ pravahaṇārūḍhau tau yojanśatānyapi /
pavanasyānulomyena jagmaturvipulāśayau // 6.115  //
sthāne sthāne jalaṃ dṛṣṭvā nānāvarṇaṃ mahodadheḥ /
kimetaditi prapaccha supriyaḥ kautukānmagham // 6.116  //
jale lohācalāḥ pañca santyasya payasāṃ nidheḥ /
tāmrarūpyamayāścānye hemaratnamayāḥ pare // 6.117  //
teṣāṃ chāyāviśeṣeṇa nānāvarṇaḥ pade pade /
dṛśyate 'bdhirayaṃ dīptaḥ prāptāntarodgatauṣadhiḥ // 6.118  //
ityuktvā vyādhinākrāntaḥ prāptakālāvadhirmaghaḥ /
prāṇānmumoca satkītivinyastasthirajīvitaḥ // 6.119  //
vajralepādapi dṛḍhaṃ yathā sattvaṃ mahātmanām /
tathā yadi bhadedāyuḥ kimasādhyaṃ bhave bahvet // 6.120  //
kūlāvāptapravahaṇah supriyastadviyogajam /
śucaṃ saṃstabhya vidadhe suhṝdastanusatkriyām // 6.121  //
etadevonnataṃ lakṣma sattvotsāhamahātmanām /
vicchinnālambane kāle yatkartavyadṛḍhaṃ manaḥ // 6.122  //
punaḥ pravahaṇārūḍhaḥ sa samuttīrya vāridhim /
ratnaparvatapārśvena viveśa vikaṭāṭavīm // 6.123  //
na viyogairna codvegairnābhiyogairdviṣāmapi /
na rogaiḥ kleśabhogairvā hīyate mahatāṃ matiḥ // 6.124  //
sa tatrākrāntagaganaṃ niruddhāśeṣadiktaṭam /
durārohaṃ dadarśāgre mūrtaṃ vighnamivācalam // 6.125  //
upāyahīnastaṃ dṛṣṭvā giriṃ mūrkhamivoddhatam /
adhaḥ pallavaśayyāyām suptaḥ so 'cintayat kṣasṇam // 6.126  //
aho bata kiyān kālaḥ prayātaḥ prasthitasya me /
badaradvīpanāmāpi na nāma śrūyate kkacit // 6.127  //
vyavasāyasahāyo me yo 'bhūtpuṇyapaṇaiḥ param /
bhagnaplava ivākāle so 'pi karmormiviplavaiḥ // 6.128  //
naṣṭopāye 'pyupāye 'smin vyavasāyānmahīyasaḥ /
na nāma vinivarte 'haṃ siddhirnidhanamastu vā // 6.129  //
tadekaṃ janmayātrāsu pūjyaṃ janma jagatrtraye /
yasmin paropakrārāya jāyate jīvitavyayaḥ // 6.130  //
iti cintākulaṃ tatra taṃ jñātvā satyasāgaram /
nīlo nāma samabhyetya yakṣaḥ prāhācalāśrayaḥ // 6.131  //
pūrveṇa yojanaṃ gatvā trīṇi śṛṅgāṇi bhūbhṛtaḥ /
vetrasopānaniśreṇyā samāruhyātha gamyatām // 6.132  //
iti yakṣopadeśena sa vilaṅghya mahācalam /
dadarśāgre samuttuṅgaśrṛṅgaṃ sphaṭīkabhūdharam // 6.133  //
tasminnekaśilāślakṣṇe durgame pakṣiṇāmapi /
muhūrtamabhavattasya nirvyāpāro manorathaḥ // 6.134  //
abhyunnatam nirālambaṃ svasaṃkalpamivācalam /
sa taṃ vicārya suciraṃ citranyasta ivābhavat // 6.135  //
atha candraprabho nāma yakṣaḥ śailaguhāśayaḥ /
abhyetyaḥ sattvasaṃpannaṃ tamabhāṣaṭa vusmitaḥ // 6.136  //
krośamātramito gatvā pūrveṇāpūrvavibhramam /
dṛśyate candanavanaṃ bālānilacalallatam // 6.137  //
tatrāste prasarā nāma guhālīnā mahauṣadhiḥ /
labhyate deharakṣāyai samuttolya mahāśilām // 6.138  //
tatprabhāvakṛtālokaṃ sopānaiḥ sphaṭikācalam /
sahasaiva samāruhya gamyatāmīpsitāptaye // 6.139  //
tatkṣaṇāt kṛtakārtheva sā prayāti mahāuṣadhiḥ /
na khedastatkṛte kāryastaḍillolāḥ priyāptayaḥ // 6.140  //
iti yakṣopadiṣṭena vidhānena sa bhūdharam /
samutkramya dadarśāgre nagaraṃ hemamandiram // 6.141  //
merūkūṭairivākīrṇaṃ prakāśairiva nirmitam /
savāścaryairiva kṛtaṃ tad dṛṣṭvā vismito 'bhavat // 6.142  //
mahāhemakapāṭābhyāṃ ruddhaddhāram vilokya tat /
nirjanaṃ vārasaṃcāraṃ vanānte niṣasāda saḥ // 6.143  //
atrāntare dinasyānte vyomānantapathādhvagaḥ /
avāpāstācalopāntaṃ pariśrānta ivāṃśumān // 6.144  //
astaṃ gate sahasrāṃśau rajanīramaṇī śanaiḥ /
tārāpatimivānveṣṭuṃ prasasārābhisārikā // 6.145  //
atha prakāśavibahvaiḥ sarvāśāpūraṇonmukhaḥ /
bodhisattva iva svacchaḥ sudhādīdhitirudyayau // 6.146  //
sphīṭā tamaḥ samūhasya niḥśeṣapraśamocitā /
mānasollāsinī jyotsnā sattvavṛttirivābabhau // 6.147  //
tamomohaṃ jahārendurdiśāṃ dinaviyogajam /
paropakāre hi paro dūrāroho mahātmanām // 6.148  //
supriyaścandrakiraṇaiḥ pūryamāṇatanuḥ kṣaṇam /
nidrāṃ kāryasamudrormikṣobhamudrāmavāptavān // 6.149  //
kṣapāyām kṣīyamāṇāyāṃ guṇadākṣiṇyasādarā /
jagāda devatā svapne maheśākhyā sametya tam // 6.150  //
aho bata mahāsattva sattattvābhiniveśinā /
parārthe vipulaḥ kleśaḥ kṛtaḥ sukṛtinā tvayā // 6.151  //
alpaśeṣe prayāse 'smin nodvegaṃ kartumarhasi /
aparyuṣitasattvānāṃ svādhīnāḥ sarvasiddhayaḥ // 6.152  //
haimaṃ yadetannagaraṃ trīṇi cānyānyataḥ param /
santi ratnapurāṇyatra vicitrāṇyuttarottaram // 6.153  //
tebhyo niryānti kinnaryaścataśro 'ṣṭau ca ṣoḍaśa /
dvātriṃśacca krameṇaiva tvayā dvāri vighaṭṭite // 6.154  //
jitendriyasya bhavatastatpramādamavedinaḥ /
kimanyadacireṇaiv vāñchitāptirbhaviṣyati // 6.155  //
ityuktaḥ sādaraṃ devyā pratibuddho 'tha supriyaḥ /
jaghāna nagaradvāraṃ triḥ samabhyetya pāṇinā // 6.156  //
tataścatasraḥ k innaryo niryayustaralekṣaṇāḥ /
āścaryatarumañjarya iva līlānilākulāḥ // 6.157  //
mānasillāsakāriṇyo nayanāmṛtavṛṣṭayaḥ /
vadanendusamudyotairdivāpi kṛtacandrikāḥ // 6.158  //
tāḥ saṃpūjya smarodāraṃ supriyaṃ priyadarśanāḥ /
tasyābhilāṣapraṇayairātithyamiva cakrire // 6.159  //
candrakāntasamāsīnaṃ kṛtāsanaparigrahāḥ /
jīvanauṣadhayo jātāḥ smarasyeva savigrahāḥ // 6.160  //
tāstamūcuḥ samunmīladvilāsahasitatviṣaḥ /
dadatya iva karpūraṃ premopāyanatām puraḥ // 6.161  //
aho dhanyā vayaṃ yāsāṃ sadguṇālakṛtākṛtiḥ /
svayaemvābhigamyo 'pi bhavānadyāgato gṛham // 6.162  //
vidheṣaḥ kasya pīyūṣe candane kasya vāruciḥ /
indau mandādaraḥ ko vā sādhuḥ kasya na saṃmataḥ // 6.163  //
strīṇāṃ yadyapi saubhāgyabhaṅgāya praṇayaḥ svayam /
kramastvaddarśanenaiva tathāpi mukharīkṛtāḥ // 6.164  //
idaṃ ca kinnarapuraṃ vayaṃ ca praṇayārpitāḥ /
ratnaṃ ca saubhāṣaṇikaṃ sādho svādhīnameva te // 6.165  //
iti tāsāṃ vacaḥ śrutvā supriyaḥ praṇayocitam /
uvāca sattvadhavalāṃ diśan daśanacandrikām // 6.166  //
bahumānāspadaṃ kasya nedaṃ saṃbhāṣaṇāmṛtam /
ātmano 'pyādarasthānam bahvatībhiḥ kṛtādaraḥ // 6.167  //
ślāghyaṃ darśanamevedaṃ tatrāpyayamanugrahaḥ /
muktālatāstāpaharāḥ kiṃ punaścandanokṣitāḥ // 6.168  //
evaṃ vidhānām svacchānāmaindavīnāmiva tviṣām /
ākṛtīnām samucitā rucirā lokavṛttayaḥ // 6.169  //
aucityacārucaritaṃ prasādaviśadaṃ manah /
vātsalyapeśalā vāṇī na kasyādarabhūmayaḥ // 6.170  //
gṛhīto 'smābhirācāraḥ pūjāparikarocitah /
ātmārpaṇaṃ kulāntaṃ vaḥ parāyattā hi yoṣitaḥ // 6.171  //
kanyābhāvādapakrāntā yūyaṃ paraparigrahāḥ /
viśrambheṇa bhagiṇyo me jananyaḥ snehagauravāt // 6.172  //
paravittaṃ viṣaṃ yeṣāṃ jananyaścānyayoṣitaḥ /
parahiṃsātmahiṃsauva pakṣāsteṣāṃ niratyayāḥ // 6.173  //
pauśunyāsatyapāruṣyabhinnavādojjhitaṃ vacaḥ /
sadaiva vadane yeṣām teṣām sarvāśiṣā diśaḥ // 6.174  //
abhidhyārahitaṃ ceto vyāpāraparivarjitam /
mithyādṛṣṭivihīnaṃ ca yeṣāṃ te satpathaṃ śritāḥ // 6.175  //
daśākuśalamārgebhyo nirgatānāṃ nisargataḥ /
ete kuśalavargasya mārgāḥ svarge nirargalāḥ // 6.176  //
dhīreva dhanyaṃ dhanamunnatānāṃ vidyaiva cakṣurvijitendriyāṇām /
dayaiva puṇyaṃ puruṣottamānāṃ ātmaiva tīrthaṃ śucimānasānām // 6.177  //
evaṃvidho 'yaṃ guṇasaṃniveśaḥ śīlena vaimalyamupaiti puṃsām /
sadratnamuktānikarātiritaṃ śīlaṃ satāmābharaṇaṃ vadanti // 6.178  //
ityuktamākarṇya guṇānurūpaṃ sattvārthinā tena jitendriyeṇa /
tuṣṭāstamūcurbhuvi candralokaṃ tāḥ kautukāyaivamukhaiḥ sṛjantyaḥ // 6.179  //
maṇerivānarghaguṇojjvalasya dṛṣṭaiva sādhorucitā ruciste /
yayaiva maulau hṛdaye śrutau ca sadbhiḥ sadaivābharaṇīkṛto 'si // 6.180  //
maṇirmahārhaḥ prathitaprabhāvaḥ pragṛhyatāmātmasamastvayāyam /
dhvajārpito varṣati yojanānāṃ sahasramevārthisamīhitaṃ yaḥ // 6.181  //
uktveti ratnapravaraṃ taruṇyastasmei dadurmūrtamiva prasādam /
ādāya taṃ ca praṇayopacāraṃ so 'pi dvitīyaṃ puramāpa raupyam // 6.182  //
tatrādarāttaddviguṇābhireva sa pūjitah kinnarakāminībhiḥ /
krameṇa tenaiva viśuddhabuddhirlebhe maṇiṃ taddviguṇaprabhāvam // 6.183  //
* * * * * * * * * * * * * * * * /
* * * * * * * * * * * * * * * * // 6.184  //
prāptaśca taṃ ratnamayaṃ caturthaṃ puraṃ tataḥ sarvapurādhikaści /
so 'bhyarthitastaddviguṇābhiragre guṇādhikaḥ kinnarasundarībhiḥ // 6.185  //
tathaiva saddharmakathāprasaṅgaistātoṣitāstena susaṃyatena /
utphullanītpaladāmadīrghakaṭākṣavikṣiptakarāstamūcuḥ // 6.186  //
bhrātāsti naḥ kinnararājavaṃśaratnākarendurbadarābhidhānaḥ /
tasyāspadaṃ dvīpamidaṃ mahārhaṃ svanāmacihnaṃ prathitaṃ samṛddhyā // 6.187  //
ratnaṃ cedam niyamavidhinā poṣadhākhyavratena nyastaṃ bhāsvatkiraṇanikaraṃ puṇyabhājāṃ prayatnāt varṣatyeva sthiraparahitavyāptaye gṛhyatām tat // 6.188  //
ityutpāṭyāmarataruphalaṃ sādaraṃ sundarībhiḥ premoddāmapraṇayasubhagaṃ dattamāsādya ratnam /
bālāhākhyaṃ vijitapavanaṃ taṃ prakṛṣṭaṃ turaṅgaṃ so 'pyāruhya svanagaramagāllabdhamārgopadeśaḥ // 6.189  //
tasmin kāle vipulakuśalaiḥ svargamārgaṃ prayāte vārāṇasyāṃ viśadayaśasi kṣmāpatau brahmadatte /
śrīmān sarvapraṇayiphaladaḥ supriyaḥ pauramukhyair lokatrāṇe vinihitamatirdharmarājye 'bhiṣiktaḥ // 6.190  //
tataḥ śiraḥsnānavidhikrameṇa tatpañcadaśyām dhvajamūrdhni ratnam /
sa poṣadhopoṣita eva dhṛtvā cakāra viśvaṃ paripūrṇakāmam // 6.191  //
kṛtvā yātrām parahitaphalāṃ vatsarāṇām śatena sthitvā rājye mahati nikhilaṃ pūrayitvā ca lokam /
putraṃ dhṛtvā narapatipade prāpya sarvopaśāntiṃ tattvajño 'sau kimapi paramaṃ brahmabhāvaṃ jagāma // 6.192  //
syurete dasyavaḥ sarve pūrvaṃ ye pūritā mayā /
ratnadrīpābhigamane tasmin supriyajanmani // 6.193  //
iti śāstā svavṛttāntakathayā vidadhe vibhuḥ /
dānavīryopadeśena bhikṣūṇāmanuśāsanam // 6.194  //
iti kṣemendraviracitāyāṃ bodhisattvāvadānakalpalatāyāṃ badaradvīpayātrāvadānaṃ nāma ṣaṣṭhaḥ pallavaḥ //
||7. muktālatāvadānam /
kuślapraṇidhānaśuddhadhānmāṃ vimalālokavivekabodhakānām /
parikīrtanamātrameva yeṣāṃ bhavamohāpahatesta eva dhanyāḥ // 7.1  //
purā parṣatsahasrāṇāṃ nyagrodhopavanasthitiḥ /
kapilākhye pure cakre bhagavān dharmadeśanām // 7.2  //
amandānandasaṃdohasyandi candanaśītalam /
tasya vāgamṛtaṃ dhanyāḥ kṛtāṅjalipuṭāḥ papuḥ // 7.3  //
rājā śuddhodanastatra dharmaśravaṇasaṃgame /
puṇyopadeśasalilairlebhe vaimalyanirvṛtim // 7.4  //
atha tatra mahānāmā śākyarājakulodbhavaḥ /
dharmopadeśamākarṇya prātaḥ svagṛhamabravīt // 7.5  //
aho nu bhagavān buddho dharmaḥ saṃghaśca siddhaye /
buddhotpādo 'yamasmākaṃ nirvāṇāya mahāphalaḥ // 7.6  //
upadeśaviśeṣāptānirvṛtestasya tadvacaḥ /
śrutvā śaśiprabhā patnī praṇayāttamabhāṣataḥ // 7.7  //
anugrāhyā bhagavataḥ puruṣāḥ puṇyabhāginah /
nindyāstadupadeśānāmanarhā yoṣito vayam // 7.8  //
iti jāyāvacaḥ śrutvā sa jagāda jagadguroḥ /
bhadre bhagavato nāsti bhedaḥ kāruṇyadarśane // 7.9  //
samā sarvatra bhā bhānoḥ samā vṛṣṭiḥ payomucaḥ /
samā bhagavato dṛṣṭiḥ sarvasattvānukampinaḥ // 7.10  //
mahāprajāpatervākyādaparāhṇakṣaṇaṃ tapaḥ /
śuddhodanaḥ karotyeva rājā bahgavato 'ntike // 7.11  //
iti patyuḥ priyagirā vṛtā śākyāṅganāgaṇaiḥ /
yācane tadbhagavatah sā puṇyopavanaṃ yayau // 7.12  //
sā satvakusumaṃ tatra taṃ dadarśa mahāphalam /
praśamāmṛtasaṃsiktaṃ karuṇākalpapādapam // 7.13  //
lateva pavanānamrā taṃ dūrāt praṇanāma sā /
lobheneva parityakrā cyutakarṇotpalacchalāt // 7.14  //
vilokya kāñcanaruciṃ ratnabhūṣaṇabhūṣitām /
ānandanāmā bhikṣustāmuvāca prahitodyataḥ // 7.15  //
veṣaḥ praśamaśūnyo 'yaṃ mātarmunitapovane /
darpotsikto na yuktaste viraktānāmidaṃ padam // 7.16  //
guṇasaṃyamasiktāni mukharābhraṇānyaho /
nehāstadgrahaṇaṃ yuktamitīvopadiśanti te // 7.17  //
ityuktā tena sā tanvī vailajyavinatānanā /
unmucyābharaṇaṃ sarvaṃ prāḥiṇonnijamadniram // 7.18  //
upaviṣṭeṣu sarveṣu nirdiṣṭakuśalastataḥ /
anityataivaṃ bhagavānupadeśaṃ pravakrame // 7.19  //
mahāmohaprabhāvo 'yaṃ yena nityamanityatām /
nityatāmiva manyante mūḍhā jagati jantavaḥ // 7.20  //
asatye ramate lokaḥ satyapratyayamohitaḥ /
na vetti sarvabhāvānāmabhāvānubhavāṃ sthitim // 7.21  //
kecid vyākaraṇaiḥ pare śrutipathaistarkapravādaiḥ pare kecittantraparigrahairbahuvidhairanyaiḥ kalākauśalaiḥ /
saṃsaktāḥ punaruktajanmaśaraṇau yātā sahaiva kṣayaṃ tatrāpyakṣyayalīlayā kṣaṇapadaṃ mugdhaurnibaddhā dhṛtiḥ // 7.22  //
viṣayaviṣamāpāyaḥ kāyaḥ prapañca(ma)yāśayā kharataramarusphārākāro mohabhāvo bhavaḥ /
hitabhūmi (?) tathākāryaṃ kāryaṃ vivekināṃ tathā niravadhirayaṃ dṛṣṭvā vyādhiryathā (hi) nivartate // 7.23  //
ityādyanityasaṃskārasaṃyuktaṃ yuktamudyate /
dharmopadeśakuśalaṃ vaktuṃ bhagavati svayam // 7.24  //
ekā śākyavadhūstatra rūpasaubhāgyagarvitā /
sthitā śauśavatāruṇyasaṃghau vayasi duḥsahe // 7.25  //
muktāhāraṃ stanataṭe lolāpāṅgairmuhurmuhuḥ /
āliloke yaśaḥsphārasāraṃ ratipateriva // 7.26  //
hārāvalokinīṃ dṛṣṭvā tāmanekāgrahādasau /
acintayādviraktena magatpatnī śaśiprabhā // 7.27  //
iyaṃ dharmopadeśe 'pi capalā hāramīkṣate /
bhāvānāṃ na śṛṇotyeva mūḍhā kṣaṇikatāmimām // 7.28  //
svaṃ hāraṃ darśayitvāsyā hārotsāhaṃ harāmyaham /
adhikālokanenaiva darpaḥ śāmyati dehinām // 7.29  //
iti saṃcintya sā dāsīṃ rohikākhyāmabhāṣata /
rohike gaccha me hāraṃ gṛhāt satvaramāhara // 7.30  //
ityuktā sā tayā tatra pravṛtte dharmasaṃśrave /
akālagamanodvignā niḥśvasyācintayat kṣaṇam // 7.31  //
aho batāntarāyo 'yaṃ saṃjātaḥ kuśale mama /
nāsmin śrotuṃ labhe dharmaṃ yatparāyattajīvitā // 7.32  //
puṇyasaurabhasaṃbhārāt kīrṇakāruṇyakesarāt /
mukhapadmād bhagavato dhanyaḥ prāpnoti vāṅbhadhuḥ // 7.33  //
aho svācchandyavicchedastanubhaṅgaḥ sukhakṣayaḥ /
sevā jagati jantūnāṃ duḥkhe duḥkhaparaṃparā // 7.34  //
sevāprayāsasaṃprāptaṃ dhanamānakaṇodayam /
tatpamatyuṣṇaniḥśvāsairaho kṛcchreṇa pīyate // 7.35  //
mānaglānirguṇaglānirojaḥpunaśamaḥ śramah /
prathamaṃ sevakasyaitat phalamīśvaradarśane // 7.36  //
lauhī bandhanaśṛṅkhalā caraṇayorhelāvamānāvanī svavyāpāraniṣedhanityaniyatī nidrāsukhadrohiṇī /
āśāsyasya viśālajālasaraṇiḥ satsaṅgabhogāśaniḥ mugdhānāṃ mṛgatṛṣṭikāmarumahī sevā śarīrakṣayaḥ // 7.37  //
iti saṃcintya suciraṃ sā jagāma tadājñayā /
sevāvikrītakāyānāṃ svecchāviharaṇaṃ kutaḥ // 7.38  //
vrajantīṃ tām parapreṣyāṃ kṛpaṇāṃ karuṇākulaḥ /
nirīkṣya bahgavān divyacakṣuṣācintayat kṣasṇam // 7.39  //
asmin janmani śeṣo 'syā saṃpūrṇo jīvitāvadhiḥ /
iyaṃ varākī saṃsārāduddhartavyā svayaṃ mayā // 7.40  //
atha tām karmayogena vrahantīṃ sahasā pathi /
vatsavātsalyavivaśā śṛṅgābhyāmājaghāna gauḥ // 7.41  //
sā pradaghyau bhagavataḥ prasādāt tanmayasmṛtiḥ /
janmāntarādhivāsena buddhālambanamānasā // 7.42  //
aho karmormibhiḥ śīrṇe saṃsāramakarākare /
janmāvarteṣu jantūnāṃ majjanonmajjanakramaḥ // 7.43  //
puṃso lalāṭavipulopalapaṭṭikāsu niḥśarmakarmaghaṭitaprakaṭāṅkaṭaṅkaiḥ /
nayastāni janmamaraṇaprasarākṣarāṇi naitāni pāṇiparimārjanayā calanti // 7.44  //
iyaṃ karmāyattā pracuracitravaicitraracanā narāṇāṃ māyūracchadapaṭalatulyā pariṇatiḥ /
yayā garbhārambhe kramanipatane vṛddhisamaye kṣaye vā nānyat prābhajata tanulekhācchavirati // 7.45  //
saṃcintyātha puraḥ pravṛttasudaśāsannāvasannasthitiṃ prāptevāsamadāsabhāvakalanāvailakṣyaniḥ spandatām /
ādhāya praṇidhānadhāmni dhavale saddharmaśuddhāṃ dhiyaṃ saṃsāre vicikitsya eva malinaṃ tatyāja sā jīvitam // 7.46  //
tataḥ sā siṃhaladvīpe samīpe svargasaṃpadām /
candralekheva dugdhābdhau divyadyutirajāyata // 7.47  //
ādhānajanmanastasya muktāvarṣeṃ divaścyute /
sābhūnmuktālatā nāma siṃhalādhipateḥ sutā // 7.48  //
sā puṇyamiva lāvaṇyaṃ vahantī vṛddhimāgatā /
lebhe vivekenāṅgānāṃ saṃtoṣamiva yaovanam // 7.49  //
tataḥ kadācidvaṇijaḥ śrāvastīpuravāsinaḥ /
makarākaramuttīrya siṃhaladvīpamāyayuḥ // 7.50  //
te tatra rātriparyante viśrāntisukhamājaguḥ /
dharmārthagāthāsaṃnaddhaprabuddhabuddhabhāṣitam // 7.51  //
tdantaḥpuraharmyasthā śrutvaiva śravaṇāmṛtam /
kimetaditi papraccha tānānāyya nṛpātmajā // 7.52  //
te tāmūcuḥ pramuditāmidaṃ buddhasya bḥāṣitam /
svabhāvārhaṃ bhagavataḥ sarvasattvānukampinah // 7.53  //
buddhāmidhānaṃ śrutviva pulakālaṃkṛtākṛtiḥ /
sā babhūva samudbhūtasaṃvidbhavyānubhāvabhūḥ // 7.54  //
unmubhī sāmayūriva śabdaireva payomucaḥ /
ka eṣa bhagavān buddha iti paparcchaḥ tān punaḥ // 7.55  //
tataste nikhilaṃ tasyai śraddhāsaṃvardhitādarāḥ /
nyavedayan puṇyamayīṃ bhagavaccaritasthitim // 7.56  //
atha sā tatkathāvāptaprāgjanmakuśalodayā /
vijñaptilekhaṃ pradadau teṣāṃ bhagavataḥ kṛte // 7.57  //
kālena sindhumuttīrya saṃrpāptāste nijāṃ pirīm /
praṇamyāvedya tadvṛttaṃ dadurlekhaṃ mahātmane // 7.58  //
bhagavānapi sarvajñaḥ pūrvameva vibhāvya tat /
muktālatāyāḥ kṛpayā svayaṃ lekhamavācayat // 7.59  //
aho smaraṇameva te kimapi puṇyapaṇyaṃ satāṃ bhavātibahvabhaiṣajaṃ vyasanatāpatṛṣṇāpahat /
bhavanmayakathākramopanatasaṃvidāsvādabhūḥ sa eṣa bhagavan mahānamṛtasaṃvibhāgo mama // 7.60  //
iti saṃkṣiptalekhārthaṃ vibhāvya bhagavān svayam /
īṣatsmitviṣā sattvaprakāśamadiśaddiśām // 7.61  //
tataścitrakarāśakyāṃ prabhāvairanupūritām /
bhagavān prāhiṇot tasyai nyastāṃ svapratimāṃ paṭe // 7.62  //
punaḥ pravahaṇārūḍhā vaṇijaste tadājñayā /
avāpya siṃhaladvīpaṃ tasyai paṭamadarśayan // 7.63  //
hemasiṃhāsananyaste paṭe dṛṣṭvā tathāgatam /
janastanmayatādhyānādekībhāvamivāyayau // 7.64  //
adhastāllikhitaṃ tasmin puṇyaprāptamadṛśyata /
tisraḥ śaraṇyā gatayaḥ pañca śikṣāpadāṇi ca // 7.65  //
sapratītyasamutpādaḥ sānulomaviparyayaḥ /
āryāṣṭāṅgastathā mārgaḥ paramāmṛtanirbharaḥ // 7.66  //
svayaṃ bhagavatā vyastaṃ tasyopari subhāṣitam /
śobhate bhāvanālīnaṃ bhrājiṣṇu kanakākṣaram // 7.67  //
viṣamaviṣayālolavyālāvalīvalayākulāt taruṇatimirānniṣkramyāsmāt pramohamayādgṛhāt /
jananamaraṇakleśāveśapravṛttapṛthivyathā vrajata śaraṇaṃ bauddhaṃ dharmaṃ na cātra bhavādbhayam // 7.68  //
jinapratikṛtiṃ puṇyām paśyantī pārthivātmajā /
anādikālopacitāṃ mumocājñānavāsanām // 7.69  //
prāṃśuṃ kavata(?) kāñcanakāntakāyaṃ suskandhamājānubhujābhirāmam /
dhyānāvadhānārthanimīlitākṣaṃ lāvaṇyadhārāyitatuṅganāsam // 7.70  //
svabhāvabhavyaṃ pravibhāsamānaṃ pralambanirbhūṣaṇakarṇapāśam /
bālapravālāruṇavalkalāṅkaṃ saṃsaktasaṃdhyābhramivāmarādrim // 7.71  //
tviṣā diṣāṃ śīlamivādiśantaṃ ānandadānodyatavaktracandram /
kṣamāguṇaṃ kṣāmiva śikṣayantaṃ puṇyocitā sā subhagaṃ vilokya // 7.72  //
praṇāmaparyantakapolacumbikarṇotpalānāṃ parivartanena /
nirasya niḥsāraśarīratṛptiṃ satyānubhāvaṃ paramaṃ prapede // 7.73  //
srotaḥsamāpattiphalaprakāśaṃ sāsādya tatra kṣaṇalabdhabodhiḥ /
vicintayantī sugataprabhāvaṃ samabhyadhādvismayaharṣabhūmiḥ // 7.74  //
aho mahāmohatamohareṇa dūrasthitenāmi tathāgatena /
prasahya bḥāsvadvapuṣārpiteyaṃ vikāsalakṣmīḥ kuśalāmbujasya // 7.75  //
tīrṇo bahvaḥ satpraṇidhānamāptaṃ prasannamantaḥkaraṇaṃ kṣaṇena /
aho nu tṛṣṇāparitāpaśāntyai samucchalantīva samāmṛtaughāḥ // 7.76  //
ityuktvā sā bahgavate muktāratnānyupāyanam /
vitīrya saṃghapūjāyāṃ visasarja vaṇigjanam // 7.77  //
te mahodadhimuttīrya prāptā bahgavato 'ntikam /
tanmuktāratnanikaraṃ praṇamyāsmai nyavedayan // 7.78  //
vaṇigbhiḥ kathitāṃ śrutvā tatkathāṃ tatra bhikṣuṇā /
ānandanāmnā pṛṣṭho 'tha babhāṣe bhagavān jinaḥ // 7.79  //
yāsau purā rohitākhyā dāsī śākyagṛhe 'bahvat /
saiva muktālatā jātā satkarmapraṇidhānataḥ // 7.80  //
abhūnmahādhano nāma vārāṇasyāṃ vaṇik purā /
tasya ratnavatī nāma patnī puṇyocitābhavat // 7.81  //
sā patyau pañcatāṃ yāte niḥputrā stūpaśekhare /
pūjāṃ kṛtvā mahāhārāṃ bhaktiyuktā nyavedayat // 7.82  //
tena puṇyavipākena siṃhalādhipateḥ sutā /
jātā muktālatā saiva prātā ca parinirvṛtim // 7.83  //
saiva janmani cānyasminnairvaryamadamohitā /
pūjādhikṣepadakṣābhūddhāsī tenātivatsaram // 7.84  //
janmabhūmau janenātpaṃ yadyatkarma śubhāśubham /
tasya tasya sa tadrūpaṃ bhuṅkte pariṇataṃ phalam // 7.85  //
nikhilakuśalamūlā kīrtipuṣpojjvalaśrīḥ śubhaphalabharasūrirdharmavallī narāṇām /
bhavati ca viṣavallī kilbiṣakleśamūlabhramanipatanamohānantasaṃtāpahetuḥ // 7.86  //
saṃtapte 'smin kharataramaruṣphārasaṃsāramārge pāpaṃ punyaṃ tyajata janatāḥ saktatīvrānutāpam /
puṇyaṃ puṇyaṃ kuruta satataṃ puṇyapīyūṣasiktāḥ puṇyacchāyātarutalabhuvaḥ śītalāḥ puṇyabhājām // 7.87  //
iti satpraṇidhānasya phalaṃ kathayatā svayam /
bhikṣūṇāmupadeśo 'yaṃ bhaktyai bhagavatā kṛtaḥ // 7.88  //
iti kṣemendraviracitāyām bodhisattvāvadānakalpatāyāṃ muktālatāvadānaṃ nāma saptamaḥ pallavaḥ //
||8. śrīguptāvadānam /
kṛtāpakāre 'pi kṛpākulāni krūre 'pyalaṃ pallavakomalāni /
dveṣoṣmatapte 'pyatiśītalāni bhavanti cittāni sadāśayānām // 8.1  //
purā surapurodāre pure rājagṛhābhidhe /
śrīguptākhyo gṝhapatirbabhūva dhandopamaḥ // 8.2  //
dṛptaḥ sujanavidveṣī guṇeṣu viratādaraḥ /
sadā dhanamadādhmātaḥ sā jahāsa matiṃ satām // 8.3  //
kaṭhine 'ṣvativakreṣu śūnyeṣu mukhareṣu ca /
śankheṣviva khaleṣveva lakṣmīrdākṣiṇyamāśritā // 8.4  //
taṃ kadācit gururjñātiputraḥ kṣapaṇakaḥ khalah /
mithaḥ svairakathāsaktaḥ puṇyadveṣādabhāṣata // 8.5  //
ya eṣa gṛdhrakūṭākhye girau bhikṣuśatairvṛtaḥ /
sarvajñakīrtiḥ sugatāstrijagatpūjyatāṃ gataḥ // 8.6  //
naivāsya pratibhāṃ kāṃcid bhavyāmupalabḥāmahe /
nītaḥ kiṃ tūnnatiṃ mūrkhairbahgavān bhagavāniti // 8.7  //
avicāyava satataṃ paroktamanubhāṣate /
gatānugatikaḥ prāyaḥ prasiddhasaraṇau janaḥ // 8.8  //
vratādiniyamastasya dambha eva vibhāvyate /
aśnāti maunakṛt matsyānekapādavrato bakaḥ // 8.9  //
tasmaāt tasyopahāsāya kriyatām kāpi vajṇcanā /
māyāmohito dhūrtānām paro 'pi parituṣyati // 8.10  //
iti tenoktamākarṇya śrīguptaḥ karkmamohitaḥ /
patituṃ pāpaśvabhreṣu yuktyā tadupadiṣṭayā // 8.11  //
pradīptakhadirāṅgārapūrṇāṃ gūḍhāṃ khadāṃ gṛhe /
kṛtvā saviṣamannaṃ ca yayau bhagavato 'ntikam // 8.12  //
tena mithyāvihitayā bhaktyā bhoktuṃ nimantritaḥ /
vijñāya sarvaṃ sarvajñastatheti prāha sasmitaḥ // 8.13  //
viṣagniyogakupitām patnīṃ saddharmavādinīm /
gṛhe babandha śrīguptaḥ śaṅkito mantraviśravāt // 8.14  //
atha vijñātavṛtto 'pi bhagavān svayamāyayau /
vandyamāno jagadvandyaiścaturmukhamukhaiḥ suraiḥ // 8.15  //
śrīguptasya tamārambhaṃ vivedaṃ nagare janaḥ /
dikṣu dhāvati pāpānāṃ suguptamapi pātamak // 8.16  //
tataḥ kaścit samabhyetya bhagavantamupāsakaḥ /
uvāca caraṇālīnāścintayan dahanaṃ viṣam // 8.17  //
mithyānamrah priyālāpī guḍhavahniviṣānnadaḥ /
parihāryaḥ prayatnena bhagavanneṣa durjanah // 8.18  //
kuryādanārye nāśvāsi kāryaṃ mādhuryamāśriye /
antracchedī vigīrṇo hi madhudigdhamukhaḥ kṣuraḥ // 8.19  //
nānyastutiṃ guṇadveṣī sahate guṇinām khalaḥ /
santastuṣyanti yenaiva tenakupyanti durjanāḥ // 8.20  //
tvayi lokatraye netraśatapatravikāśini /
asya rāhoḥ padaṃ prāpte nāndhībhavati kiṃ jagat // 8.21  //
tacchrutvā bhagavānūce kiṃcit smitasitāṃśubhiḥ /
tannikārogratimiraṃ dūrāt pariharanniva // 8.22  //
na mamāṅgaṃ spṛśatyagniḥ prabahvatyapi vā viṣam /
paradveṣadaridrāṇāṃ doṣo 'pi nirupadravaḥ // 8.23  //
aroṣaśītalaṃ cetaḥ siktaṃ yasya śamāmṛtaiḥ /
kiṃ karotyanalastasya viṣaṃ vā viṣayadviṣaḥ // 8.24  //
viṣāyate tu pīyūṣaṃ kusumaṃ kuliśāyate /
dveṣadoṣottarasyaiva candanaṃ dahanāyate // 8.25  //
tiryagyonigatasyāpi bodhisattvapadāsthiteḥ /
kāruṇyamaitrīyuktasya nāgnirdahati vigraham // 8.26  //
purā kaliṅganṛpatiḥ khaṇḍadvīpābhidhāvanīm /
dadāha mṛgasaṃghānām saṃkṣepe sa samudyataḥ // 8.27  //
kānane jvalite tasminnekastittiriśāvakaḥ /
maitryā bodhiṃ samālambya dahanapraśamaṃ vyaghāt // 8.28  //
tasmādadrohamanasāṃ na bhayaṃ vidyate kkacit /
śrūyatāṃ sattvasaṃpatteridamanyacca kautukam // 8.29  //
avṛṣṭiviṣame kāle muneḥ kasyacidāśrame /
manuṣyasadṛśālāpaḥ śaśakaḥ suciraṃ sthitaḥ // 8.30  //
kṣutkṣāmaṃ munimālokya phalamūlaparikṣayāt /
uvācācalasaṃkalpastadvyathāvyathitāśayaḥ // 8.31  //
bhagavan mam māṃsānāṃ saṃprati prāṇavartanam /
kriyatāṃ rakṣaṇīyaṃ tat śarīraṃ dharmasādhanam // 8.32  //
ityuktvā dāvaśeṣāgnau vikṣepa śahskastanum /
vāryamāṇo 'pi yatnena praṇayānmuninā muhyuḥ // 8.33  //
tasya sattvaprabhāveṇa jvalajjvālākulo 'nalaḥ /
prayayau majṇjuśiñjānabhramarāmbhojakhaṇḍatām // 8.34  //
so 'pi divyavapustatra kamale mahati sthitaḥ /
praṇamyamāno munirbhirvidadhe dharmadeśanām // 8.35  //
iti bodhipravṛttānāṃ na vahnerna viṣādbhayam /
bhagavān kathayitveti śrīguptabhavanaṃ yayau // 8.36  //
tatra tena praviśyaiva nikṣipte dakṣiṇe pade /
babhūvāgnikhadā mañjuguñjadbhṛṅgasarojinī // 8.37  //
dṛṣṭvopaviṣṭaṃ śrīguptastaṃ sarorihavistare /
taddṛṣṭinaṣṭakāluṣyaḥ provācaḥ caraṇānataḥ // 8.38  //
bhagavan mama pāpasya kṣantavyo 'yaṃ vyatikramaḥ /
mohāndhapatite rucyaṃ kāruṇyamadhikaṃ satām // 8.39  //
mamākalyāṇamitreṇa yo 'yaṃ pāpapathe kṛtaḥ /
upadeśaḥ pramoheṇa tatra trāṇaṃ bhavatsmṛtiḥ // 8.40  //
viṣadigdharasaṃ sarvaṃ bhojyaṃ te kalpitaṃ mayā /
aho mamaiva saṃkrāntaṃ paścāttapamayaṃ viṣam // 8.41  //
iti bruvāṇaṃ śrīguptaṃ sāśrunetraṃ kṛpānidhiḥ /
dṛṣṭvā babhāṣe bhagavān bhikṣusaṃghasya śṛṇyavataḥ // 8.42  //
viṣādaṃ mā kṛthāḥ sādho na vayaṃ vimukhāstvayi /
ghoravairaviṣatyāgānnaivāsmāstapate viṣam // 8.43  //
vārāṇasyāṃ purā śrīmān brahmadatto 'bhavannṛpaḥ /
abhūdanupamā nāṃ atasya prāṇasamāśrayā // 8.44  //
suvarṇabhāsasaṃjñasya tatpurāntavanasthiteḥ /
ravaṃ mayūrarājasya sā kadācidathāśṛṇot // 8.45  //
sā tasya śadamākarṇya veṇuvīṇāsvanopamam /
kimetaditi papraccha naranāthaṃ sakautukā // 8.46  //
rājovāca vanānte 'sminnasti ratnacchadaḥ śikhī /
madhuraṃyojanavyāpi yasyaitat kaṇṭhakūjitam // 8.47  //
iti bruvāṇo nṛpatistatsaṃdarśanamarthitaḥ /
premaprayatnaiḥ preyasyā prahasan punarabravīt // 8.48  //
darśanaṃ durlabhaṃ mugdhe tadvidhādbhutarūpiṇaḥ /
tathāpi yadi nirbandhaḥ kriyate tatpariśramaḥ // 8.49  //
ityuktvā nṛpatistasya grahaṇe jālajīvinaḥ /
vyasṛjat tasya saṃrpāptyaiḥ vidhāya vadhasaṃvidam // 8.50  //
vaśīkṛto na vettyeva mohādakṣiparīkṣayā /
anurāgāhataḥ strībhirakarmāṇyapi kāryate // 8.51  //
prāptānām praṇayāt patnyāḥ prauḍhāyāḥ pādapīṭhatām /
īrṣyayaiva vinaśyanti dhīdhṛtismṛtikīrtayaḥ // 8.52  //
tataḥ śākunikairnyastāḥ pāśabandhāḥ pade pade /
prabhāvādbarhirājasy vyaśīryantaiva saṃtatam // 8.53  //
duḥkhitān yatnavaiphalyādbhītān nṛpatiśāsanāt /
mayūrarājastān dṛṣṭvā karuṇākulatāṃ yayau // 8.54  //
so 'cintayadaho bhītāḥ kṣmāpateḥ śrūraśāsanāt /
madbandhane visaṃvādādvarākā jālajīvinah // 8.55  //
saṃcintya kṛpayā spaṣṭagbhirvisṛjya tān /
nṛpamānāyya tadveśma tenaiva sahito yayau // 8.56  //
sa tatrāntaḥpure nityaṃ sabhāryeṇa mahībhujā /
pūjyamānaḥ paricayāduvāsa vihitādaraḥ // 8.57  //
snigdhaśyāmāmbudatviṣā sunīlamaṇiveśmasu /
citrapatrarucā cakre saṃsaktendrāyudhabhamam // 8.58  //
atha digjayayātrāyām kadācidvasudhādhipaḥ /
yayau tadupacārāya devīmādiśya sādaraḥ // 8.59  //
tataścānupamā devī patyau yāte pramādinī /
rūpayauvanadarpāndhā nāluloke kulasthitim // 8.60  //
taruṇaṃ prekṣya rāgiṇyāstasyāḥ kandarpaviplave /
bhūyaḥ pralambhabhīteva lajjā dūrataraṃ yayau // 8.61  //
malinaḥ kuṭilastīkṣṇaḥ karṇasaṃsparśanocitaḥ /
capalaścapalākṣīṇāṃ sudṛśāṃ sadṛśaḥ kramaḥ // 8.62  //
vividhonmādakāriṇyaḥ saṃsāramakarākare /
caranti prāṇahāriṇyaḥ kālakūṭacchadāḥ striyaḥ // 8.63  //
kusumāt sukumārasya krūrasya krakacādapi /
ko jānāti paricchedaṃ strīṇāṃ citrasya cetasaḥ // 8.64  //
pracarantīṃ priyāṃ kaṇṭhe kṛtvā ye yānti nirvṛtim /
śītalāṃ vimalāṃ snigdhāṃ khaṅgadhārāṃ pibanti te // 8.65  //
sācintayat sthitaḥ śalyamayamantaḥpure mama /
mayūrarājaḥ śīlajñaḥ puruṣālāpaveṣṭitaḥ // 8.66  //
kathayiṣyatyavaśyaṃ me vṛttameṣa mahīpateḥ /
nindyaṃ karma kṛtaṃ tāvadadhunā kiṃ karomyaham // 8.67  //
āstāṃ parijñātatattvo marmajño 'sau vidagdhadhīḥ /
jātā me kṛtapāpāyāḥ śaṅkā niścetaneṣvapi // 8.68  //
iti saṃcintya sā t asya saviṣaṃ bhojanaṃ dadau /
rāgamattāḥ khalāyattāḥ kiṃ kiṃ kurvanti na striyaḥ // 8.69  //
tayopācaryamāṇasya saviṣaiḥ pānabhojanaiḥ /
vivṛddhā barhirājasya ruruce rucirā ruciḥ // 8.70  //
svasthamālokya taṃ devī rahasyodbhedaśaṅkitā /
śanaiḥ śokāmayagrasyā trasyā tatyāja jīvitam // 8.71  //
evaṃ tasya viṣeṇāpi naiva glānirajāyata /
mahatāṃ cittavaimalyaṃ nirviṣaṃ kurute viṣam // 8.72  //
rāgo viṣaṃ viṣaṃ moho dveṣaśca viṣamaṃ viṣam /
buddho dharmastathā saṃghaḥ satyaṃ ca paramāmṛtam // 8.73  //
ghoraṃ viṣaṃ sṛjati mohamahāmburāśiḥ ghoraṃ viṣaṃ sṛjati rāgamahoragaśca /
ghoraṃ viṣaṃ sṛjati vairavanāvaniśca janmakramo 'sti viṣamasya viṣasya nānyaḥ // 8.74  //
adharmakāmaḥ kṛtavānevamevānyajanmani /
śrīgupto 'gnikhadāṃ sāpi tasyābhūtsahadharmiṇī // 8.75  //
ityuktvā bhagavān samyakkaruṇālokanāmbubhiḥ /
cakāra vītarajasaṃ śrīguptaṃ śāsanonmukham // 8.76  //
kalitakuśalaḥ śrīgupto 'tha prakāśapadāptaye śaraṇagamanānyeva trīṇi smaran vimalasmṛtiḥ /
jinaparicayāt puṇyaṃ lebhe satām hi vilokanaṃ bhavati mahate kalyāṇāya pramodasukhāya ca // 8.77  //
śrīguptasya nikārakilbiṣajuṣo 'pyajñānamohāpahaḥ kṛtvāvaśyamanugraheṇa bhagavān kāruṇyapuṇyodyataḥ /
bhikṣūṇāṃ bhavasaṃkṣayāya vidadhe nirvairatāśāsanaṃ yenaite na bhavanti bandhabhavane bhūyo bhavagranthaye // 8.78  //
iti kṣemendraviracitāyāṃ bodhisattvāvadānakalpalatāyāṃ śrīguptāvadānaṃ nāma aṣṭamaḥ pallavaḥ //
||9. jyotiṣkāvadānam /
dhanyānāmaśivaṃ bibharti śubhatāṃ bhavyasvabhāvodbhavaṃ mūrkhāṇāṃ kuśalaṃ prayātyahitatāmityeṣa lakṣyaḥ kramaḥ /
niśīthatimirāndhyamauṣadhivanasyātyantakāntipradaṃ etaccaulukakūladṛṣṭahataye sarvatra maitraṃ mahaḥ // 9.1  //
purā rājagṛhābhikhye bimbisārasya bhūpateḥ /
abhūt pauraḥ subhadrākhyaḥ paripūrṇagṛhasthiteḥ // 9.2  //
maurkhyānmohaprapannasya sarvadarśanavidviṣaḥ /
tasya kṣapaṇakeṣveva babhūvābhyadhikādaraḥ // 9.3  //
tasya satyavatī nāma jāyābhijanaśālinī /
garbhamādhatta pūrṇendubimbaṃ pauradarīva dik // 9.4  //
kalandakanivāsākhyo veṇukānanasaṃśrayaḥ /
kadācit bhagavāt buddhaḥ prāptaḥ piṇḍāya targṛham // 9.5  //
pūjāṃ sabhāryaḥ kṛtvātmai taṃ sa papraccha sādaraḥ /
garbhasthitamapatyaṃ yat kiṃrūpaṃ tadbhaviṣyati // 9.6  //
so 'vadat saṃpadaṃ bhuktvā putraste divyamānuṣīm /
pravrajyayā śāsane me saṃyukto muktimeṣyati // 9.7  //
yāte bhagavati spaṣṭamityādiśya nijāśrayam /
abhyāyayau gṛhapaterbhūrikaḥ kṣapaṇo gṛham // 9.8  //
bhagavadbhāṣitaṃ tattu subhadreṇa niveditam /
śrutvā kṣapaṇakah kṣipramabhūddeṣaviṣākulaḥ // 9.9  //
gaṇayitvā sa suciraṃ grahajñānakṛtaśramaḥ /
yadevoktaṃ bhagavatā praśne 'paśyattathāvidham // 9.10  //
so 'cintayadayo satyamuktaṃ tena na saṃśayaḥ /
tatprabhāvopamādāya kiṃ svasatyaṃ vadāmyaham // 9.11  //
tasya sarvajñatāṃ vetti subhadro yadi madgirā /
tadeṣa kṣapaṇaśraddhāṃ tyakṣyati śramaṇādarāt // 9.12  //
iti saṃcintya sāmarṣaḥ sa subhadramabhāṣata /
asatyemetat kathitaṃ tena sarvajñamāninā // 9.13  //
manuṣyaḥ kathamāpnoti devārhāṃ divyasaṃpadam /
pravrajyā kiṃ tu satyeva kathaṃ tenāsya cintitā // 9.14  //
kṣīṇaḥ kṣudupasaṃtapto yasya nāstyanyato gatiḥ /
tasya tasya subhikṣārhaṃ śaraṇaṃ śramaṇavratam // 9.15  //
paśyāmyahaṃ gṛhapate pramāṇaṃ yadi madvacaḥ /
pratyutāyaṃ śiśurjātaḥ kulaṃ saṃtāpayiṣyati // 9.16  //
ityudīrya kṣapaṇake yāte gṛhapatiściram /
vicārya vidadhe tāṃ tām yuktiṃ garbhanipātane // 9.17  //
yadā dravyaprayoge 'pi naiva garbhah paricyutaḥ /
tadāsya patnīmavadhīdekānte haṭhamardanaiḥ // 9.18  //
tataḥ śītavanaṃ tasyāṃ śmaśānaṃ tena pāpinā /
prāpitāyām kṣapaṇakāstadvārtānanditā jaguḥ // 9.19  //
aho batāho sarvajñaḥ śiśoḥ satyaṃ taduktavān /
seyaṃ sūnāvajāte 'sya jananī pañcatāṃ gatā // 9.20  //
iyaṃ sā śrīḥ śiśordivyā soktā divyamanuṣyatā /
iyaṃ ca sāsya pravrajyā yat kukṣau nidhanaṃ gataḥ // 9.21  //
iti teṣāṃ pravādena sopahāsena sarvataḥ /
śmaśānadarśanāyaiva babhūva janasaṃgamaḥ // 9.22  //
atrāntare divyadṛśā bhagavān bhūtabhāvanaḥ /
sarvaṃ vijñāya tadbuddhaḥ pradadhyau sasmitaḥ kṣaṇam // 9.23  //
aho mohānubandhena dūrasthairapi dehinām /
ālokaśchādyate mūrkhairmeghairiva vikāribhiḥ // 9.24  //
śubhaṃ kṣapayatā tena kṣapaṇena sa mugdhadhīḥ /
aho gṛhapatiḥ pāpādakāryamapi kāritaḥ // 9.25  //
iti saṃcintya bahgavān svayaṃ bhikṣugaṇairvṛtaḥ /
yayau śītavanaṃ kṣipraṃ śmaśānaṃ karuṇākulaḥ // 9.26  //
śmaśānacārikāṃ jñātvā rājā bhagavataḥ svayam /
bimbisāraḥ sahāmātyaistāmeva bhivamāyayau // 9.27  //
tataḥ subhadrajāyāyāṃ prakṣiptāyāṃ citānale /
kukṣiṃ bhittvāmbujāsīnaḥ śiśuḥ sūrya ivodyayau // 9.28  //
jvālitāṇalamadhyasthaṃ taṃ kaścinnāgrahīdyadā /
tadā janasamūhasya hāhākāro mahānabhūt // 9.29  //
tatastaṃ saṃbhramāvṛddhagatiḥ sugataśāsanāt /
kumārabhṛtyo jagrāha jīvakākhyaḥ kumārakam // 9.30  //
jināvalokanenaiva bālakagrahaṇakṣaṇe /
abhūccitānalastasya haricandanaśītalaḥ // 9.31  //
jīvantaṃ jvalanānmuktaṃ ruciram vīkṣya dārakam /
vailakṣyeṇa kṣapaṇakāḥ kṣaṇaṃ tasthurmṛtā iva // 9.32  //
tataḥ subhadraṃ bhagavān sarvabhūtahite rataḥ /
babhāṣe vismayodbhāntaṃ putro 'yaṃ gṛhyatāmiti // 9.33  //
sa tu dolākulamatiḥ kiṃ karomīti saṃśayāt /
kṣapanānāṃ mukhānyeva śikṣāyai kṣaṇamaikṣata // 9.34  //
te tamūcurna bālo 'yaṃ grāhyaḥ śmāśānavahnijaḥ /
yatrāyaṃ tiṣṭhati vyaktaṃ na bhavatyeva tadgṛham // 9.35  //
iti teṣāṃ girā mūrkhaḥ sa jagrāha na taṃ yadā /
tadā kṣitipatirbālamādade jinaśāsanāt // 9.36  //
jyotirmadhyādavāptasya jyotiṣkasadṛśatviṣaḥ /
jyotiṣka iti nāmāsya cakāra bhagavān svayam // 9.37  //
tasya pravardhamānasya bhūpālabahvane śiśoḥ /
deśāntaragataḥ kāle mātulaḥ samupāyayau // 9.38  //
sa viditvā svasurvṛttaṃ nidhanaṃ putrajanmani /
kopāt subhadramabhyetya kampamānaḥ samabhyaghāt // 9.39  //
mūrkha kṣapaṇabhaktena tadgirā hatayoṣitā /
tvayā tyaktasvaputreṇa kiṃ nāma sukṛtā kṛtam // 9.40  //
niścetanāḥ svabhāvena paramantrasamutthitāḥ /
sahanto 'pi vinighnanti vetālā iva durjanāḥ // 9.41  //
adhunaiva na gṛhṇāsi yadi rājagṝhāt sutam /
tatte strīvadhamuddhuṣya kārayāmyarthanigraham // 9.42  //
ityuktastena tadbhītyā sa bhūpatigṛhāt sutam /
ānināya cirānmuktamakāmena mahībhujā // 9.43  //
tataḥ subhadre kālena kālasya vaśamāgate /
abhūnnirdirvibhūtīnāṃ jyotiṣko 'rka iva tviṣām // 9.44  //
arthikalpadrumaḥ prāya saṃpadaṃ divyamānuṣīm /
sa buddhadharmasaṃgheṣu śaraṇyeṣvakaronmatim // 9.45  //
tadbhaktyupanataṃ divyaratnasaṃcayamadbhutam /
pradadau bhikṣusaṃghebhyaḥ puṇyaratnārjanodyataḥ // 9.46  //
tasya devanikāyebhyaḥ sāścaryā vividharddhayaḥ /
svayamevāyayurveśma mahodadhimivāpagāḥ // 9.47  //
tṛṇe ratne ca samadhīrbhavagānapi tadgṛhe /
cakre tadanurodhena ratnapātraparigraham // 9.48  //
sa divyavastrayugalaṃ yaśasāmupamākṣamam /
prāpa puṇyapaṇakrītaṃ nijaṃ gṛhamivāmalam // 9.49  //
kadācidatha tadvastraṃsnānārdraṃ nyastamātape /
samīraṇenāpahṛtaṃ nyapatanmūrdhi bhūpateḥ // 9.50  //
vilokyāpūrvaruciram jyotiṣkasya tadaṃśukam /
vidyaśrīvismito rājā tṛṇaṃ mene nijaśriyam // 9.51  //
bhoktuṃ nimantritaḥ prāpya tasya ratnamayaṃ gṛham /
nṛpatiḥ svargamajñāsīt jyotiṣkabhavanasthitaḥ // 9.52  //
atha kālena bhūpālaḥ putreṇājātaśatruṇā /
chadmanā rājyalubdhena dharmaśīlo nipātitaḥ // 9.53  //
atīte sadguṇe rājñi tasmin kṛtayugopame /
adharma iva sa prāpa rājyaṃ rājavarātmajaḥ // 9.54  //
sa bhūbhṛddurlabhāṃ dṛṣṭvā jyotiṣkasya gṛhe śriyam /
tamuvāca samabhyetya matpitrā tvaṃ vivardhitaḥ // 9.55  //
bhrātā tavāhaṃ dharmeṇa vibhavārdhaṃ prayaccha me /
na cedbhāgadhandrohāt kalireva prajāyate // 9.56  //
ityuktastena kauṭilyāt jyotiṣkaḥ krūrakāriṇā /
ratnapūrṇaṃ gṛhaṃ tasmai datvā prāyāt paraṃ gṛham // 9.57  //
sā divyaratnarucirasphītā lokopakāriṇī /
hyotiṣkamevānuyayau śrīḥ prabheva divākaram // 9.58  //
punastyaktāpi sā saṃpat saptakṛtvaḥ prabhāvatī /
jyotiṣkamaspṛṣṭanṛpā sādhvī parimivāyayau // 9.59  //
sarvasvāharaṇodyuktaṃ dasyucaurādiyuktibhiḥ /
jyotiṣkaḥ kupitaṃ jñātvā nirviṇṇaḥ samacintayat // 9.60  //
apuṇyaparipākeṇa prajānāṃ janakopamaḥ /
saṃyātaḥ smṛtiśeṣatvaṃ rājā vātsalyapeśalaḥ // 9.61  //
ko 'nyastatsadṛśo yasmin nirvyājasarale prajāḥ /
pitarīva kṛtāśvāsāḥ sukhaṃ rātriṣu śerate // 9.62  //
dhaninastṛṇavatprāpyāḥ prāpyante ratnavadbudhāḥ /
amṛtādapi duṣprāpyaḥ saujanyasaralo janah // 9.63  //
nirvyājavaidagdhyajuṣāmamugdhasaralātmanām /
anuddhatonnatānāṃ ca viralaṃ janma tādṛśām // 9.64  //
adhunā dveṣadurvṛttaḥ pravṛttanikṛtirnṛpaḥ /
pāpapākena lokānāmakāle kalirāgataḥ // 9.65  //
mitre jagati yāte 'staṃ tasmin bhāsvati bhūpatau /
doṣodayaḥ pravṛddho 'yamandhakārāya tatsutaḥ // 9.66  //
nūnaṃ satāmatītānāṃ niṣkāraṇasuhṛt khalaḥ /
yadvṛttaparabhāgeṇa yaśasteṣāṃ prakāśate // 9.67  //
tasmādiyaṃ parityājyā nṛpatyadhiṣṭhitā mahī /
kāle k alau kṣitīśe ca janānāṃ jīvitaṃ kutaḥ // 9.68  //
varaparicayodārā dārāh satāṃ guṇinām guṇāḥ kulamavikalaṃ bhavyā bhūtiryaśaḥ śaśisaṃnibham /
sthitisamucitaṃ vṛttaṃ vittamanimittamanāpadaṃ guṇavati nṛpe sarvaṃ bhavatyapāṃśulaṃ prajākulam // 9.69  //
dharmadrumasya dhanamūlasamudgatasya nirdoṣakāmakusumapravarojjvalasya /
lokaḥ sukhāni kila puṇyaphalāni bhuṅkte hato na cet kunṛpatervinipātavātaiḥ // 9.70  //
kaliḥ kālaḥ patirbālastatpratāpaścitānalah /
akālaviplavottālakhalavetālasaṃkulaḥ // 9.71  //
prītirviṣaṇṇā khinnā dhīḥ sukhaśrīrgatayauvanā /
adhunā vibhavābhoge bhogayoge na me ruciḥ // 9.72  //
dhanaṃ bhūmirgṛhaḥ dārāḥ sutā bhṛtyāḥ paricchadāḥ /
aho niravadhiḥ puṃsāmādhivyādhiparigrahaḥ // 9.73  //
yathā yathā vivardhante grīṣmoṣmaviṣamāḥ śriyaḥ /
tathā tathā jvalatyeva tṛṣṇātāpaḥ śarīriṇām // 9.74  //
pravṛddhairapi vittaughe rājanyopārjitairnṛṇām /
lavaṇābdheriva jalairvitṛṣṇā naiva jāyate // 9.75  //
nāsti nāstītyasaṃtoṣād ya eva dhanināṃ japaḥ /
pubarbhave bhavet ko vā sa eva praśamo yadi // 9.76  //
kiṃ vittairdurnimittaiḥ kalikalahamohalobhānuvṛttaiḥ kiṃ bhogairviprayogairvyasanaśatapatanābhyāsasaṃsaktarogaiḥ /
kiṃ vā mithyābhimānairnarapatisadanaprātasevāvamānaiḥ asmin vairāgyameva kṣayasamayabhaye bhogyamārogyayogyam // 9.77  //
atikrānte kāle svajanasuhṛdālokavimale samāpanne mohaprabala (tara) kāluṣyamaline /
sukhāśvāsah puṃsāṃ praśamasalilasnātamanasāṃ parityaktāyāse vijanavanavāse parivayaḥ // 9.78  //
iti saṃcintya sa ciraṃ paraṃ vairāgyamāyayau /
duḥkhaṃ mohāya mūrkhāṇāṃ vivekāya ca dhīmatām // 9.79  //
sa datvā sarvamarthibhyaḥ prayayauḥ sugatāśramam /
śrīśṛṅkhalākṛṣṭamatirna hi satyasukhonmukhaḥ // 9.80  //
yadaiva rājhaṃsena smaryate śuci mānasam /
tadaivāsmai vasumatī sarasīva na rocate // 9.81  //
yāte duḥsahamohadhūmamaline bhogānurāgānale saṃtoṣāmṛtanirjhareṇa manasi prāte śanaiḥ śītatām /
naitāḥ pānamadottaraṅgavicaladvārāṅgarāṅganābhaṅgura- bhrūbhaṅgakṣaṇasaṃgamāḥ śamavatāṃ kurvanti vighnaṃ śriyaḥ // 9.82  //
sarvajñaśāsanavinaṣṭabhavādhvakaṣṭaḥ pravrajyayā vimalameva padaṃ praviṣṭaḥ /
saṃprāpya sarvasamatāmasamaprakāśaḥ nirlakṣyamokṣagamanāya munirbabhūva // 9.83  //
tām bodhisiddhimālokya jyotiṣkasya savismayaiḥ /
bhikṣubhirbhagavān pṛṣṭaḥ prāgvṛttāntamabhāṣataḥ // 9.84  //
janmakṣetraśatoptānāṃ bījānāmiva karmaṇām /
bhujyate phalasaṃpattiravisaṃvādinī janaiḥ // 9.85  //
rājño bandhumataḥ puryāṃ bandhumatyām mahāyaśāḥ /
abhūdanaṅgano nāma śrīmān gṛhapatiḥ purā // 9.86  //
śāstātha samyaksaṃbyddho viaśvī nāma tā purīm /
janacārikayā prātaḥ kadācit sukṛtaiḥ satām // 9.87  //
dvāṣaṣṭibhiḥ sa bhikṣūṇāṃ sahasaiḥ parivāritaḥ /
śraddhayānaṅganenaitya praṇamyopanimantritaḥ // 9.88  //
sarvopakaraṇaistena traimāsaṃ paricāritaḥ /
yathā tathaiva rājñāpi praṇipatya nimantritaḥ // 9.89  //
bhogaiḥ spardhānubandhena sa tābhyāmadhivāsitaḥ /
anaṅganena paurārhairbhūpālārhaiśca bhūbhujā // 9.90  //
gajadhvajamaṇicchatracāmarodārayā śriyā /
taṃ dṛṣṭvā pūjitaṃ rājña cintārto 'bhūdanaṅganaḥ // 9.91  //
tasya sattvāvadātasya pakṣapātī śatakratuḥ /
cakāra divyayā lakṣmyā sāhāyyāṃ jinapūjane // 9.92  //
sa tayā divyayā bhūtyā bhagavantamapūjayat /
yadagre cakravartidhrīrlajjābhājanatām yayau // 9.93  //
ratnairnyakṣatacandrasūryabhānarākaṃkīraṇairāvaṇabhair (?) amlānāmbaragandhamālyaśabalaiḥ kampadrumāṇāṃ phalaiḥ /
bhaktiprahvaścīvilāsacanāhelocchasaccāmaraṃ tenābhyarcitamākalayya sugataṃ lajjānato 'bhūnnṛpaḥ // 9.94  //
iti bahutaraṃ bhaktyā śāstuḥ phalaṃ tadanaṅganaḥ śubhapariṇateḥ puṇyodāraḥ purā samavāptavān /
vimalamanasastasyaivāsau kṣaṇapraṇidhānataḥ para iva ravijyotiṣko 'bhūt sa eva padāśritaḥ // 9.95  //
ityāha vimalajñānaprakāśitagatrtrayaḥ /
praṇīdhānopadeśāya bhikṣūṇāṃ bhagavān jinaḥ // 9.96  //
iti kṣemendraviracitāyām bodhisattvāvadānakalpalatāyāṃ jyotiṣkāvadānaṃ nāma navamaḥ pallavaḥ //
||10. sundarīnandāvadānam /
te ke 'pi sattvahitasaṃnihitānukampā bhavyā bahvanti bhuvane bahvabhītibhājām /
vātsalyapeśaladhiyaḥ kuśalāya puṃsāṃ kurvanti ye varamanugrahamāgraheṇa // 10.1  //
nyagrodhārāmanirataṃ druṣṭuṃ kapilavastuni /
bhagavantaṃ yayau nandaḥ śākyarājasutaḥ purā // 10.2  //
naiṣkamyadeśanāmantrakathāntesa puraḥsthitam /
uvāca bhagavān prītyā pravrajyā gṛhyatāmiti // 10.3  //
prasādyābhinivedyāsya taṃ nandaḥ pratyabhāṣataḥ /
bhagavan puṇyalābhāpi pravrajyābhimatā na me // 10.4  //
sarvopasthāyako bhūtvā bhikṣusaṃghaṃ yathepsitaiḥ /
sarvopakaraṇaistāvat bhikṣyaṃ paricarāmyaham // 10.5  //
ityuktvā ratnamukuṭaiḥ spṛṣṭatatpādapaṅkajaḥ /
rājaputraḥ svabhavanaṃ yayau jāyāsamutsukaḥ // 10.6  //
sa sundarī samāsādya dayitām ratisundarīm /
vijahāra varodyānaṃ muhūrtavirahāsahaḥ // 10.7  //
tataḥ kadācid bhagavān prakṛtyaiva guṇipriyaḥ /
svayaṃ nandasya bhavanaṃ bhikṣusaṃghaiḥ sahāyayau // 10.8  //
sānandavadanaḥ kṛtvā nandastatpādavandanāṃ /
taṃ mahāharsanāsīnaṃ pūjayitvā vyajijñapat // 10.9  //
keṣāṃ puṇyaprarohāṇāṃ paripāko 'yamīdṛśaḥ /
kṛto 'yaṃ yadbhagavatā darśanānugrahaḥ svayam // 10.10  //
smaraṇaṃ śravaṇaṃ vāpi darśanaṃ vā mahātmanām /
seyaṃ kuśalavallīnāṃ mahatī phalasaṃtatiḥ // 10.11  //
asya maitrasya mahatastadālokasya darśanāt /
hṛdayasya vikāsaśrīḥ kasya nāma na jāyate // 10.12  //
dānādapi priyataraṃ puṇyādapi mahāphalam /
sadācārādapi śrlāghyaṃ mahatāṃ kilaṃ darśanam // 10.13  //
iti tasya bruvāṇasya bhaktipraṇayapeśalam /
abhinandya puraḥ pūjāṃ bhagavān gantumudyayau // 10.14  //
anuvavrāja taṃ nandaḥ svacche kanakabhājane /
varopacāramādāya madhuraṃ svamivāśayam // 10.15  //
pahcādvrajantamālokya bhaktyā bhagavataḥ pathi /
niraikṣata kaṭākṣeṇa sundarī virahāsahā // 10.16  //
gurūṇāmagre sā saralataralāṃ locanagatiṃ vihāyaiva trāsāñcitamukutitākṣī priyatamā /
nirīkṣyālakṣyaṃ yat kṣaṇamavanatābhūttadadhikaṃ na gantavyaṃ nāthetyavadadivaṃ maonādavacanam // 10.17  //
nandaḥ praṇayiṇīṃ dṛṣṭvā socchvāsaṃ calitānanām /
ayamāgata evāhamacirādityabhāṣata // 10.18  //
tataḥ svamāśramaṃ prāptaṃ bhagavantaṃ kṛtāñjaliḥ /
vrajāmi svagṛhaṃ tāvadityāha virahāsahaḥ // 10.19  //
tatastamāsanāsīnaḥ praṇataṃ bhagavān puraḥ /
uvāca sasmitaṃ keyaṃ gamane saṃprati tvarā // 10.20  //
viṣayāsvādasauhārdasaṃmohārditavetasām /
aho gṛhasukheṣveva nirvedavimukhā matiḥ // 10.21  //
guṇābharaṇamevāyurvivekābharaṇo guṇaḥ /
praśamābahraṇaścāsau vairāgyābharaṇaḥ śamaḥ // 10.22  //
tajjāḍyaṃ tadasahyaśalyaśalakaṃ nyastaṃ suhṛccetasi prājñistadgaṇitaṃ virācasamayairvaiphalyamevāyuṣaḥ /
yadvairāgyavivekaśūnyamanasāmete paśūnāṃ yathā yāntyāyānti ca cakranemicalanairnirlakṣaṇānāṃ kṣaṇāḥ // 10.23  //
puṇyaṃ sattvavatām śrutaṃ matimatām śīlaṃ ca vidyāvatām sarvaṃ bhāgyavatām sukhaṃ śamavatāṃ naiva kvacit durlabham /
duṣprāpastu samastavastuvasateḥ svalpāṃśako 'pyāyuṣaḥ tadyasya kṣayameti niṣphalatayā śocyāya tasmai namaḥ // 10.24  //
vāmāvarte viṣayajaladhau pūrṇalāvaṇyasāre darpotsarpadviṣamamakarāṅkodbhavakṣobhyamāṇe /
nityāsannaprabalavirajaprajjvaladvāḍavāgnau puṃsāṃ setustaraṇaśaraṇe tīvravairāgyameva // 10.25  //
tasmādgṛhāṇa pravrajyāṃ rājaputra jitendriyaḥ /
etāḥ striya iva kṣipraṃ samagamasukhāḥ śriyaḥ // 10.26  //
kriyatām kuśalāyaiva brahmacaryaparigrahaḥ /
tyajyatāmeṣa niḥsāragṛhasaṃsāradurgrahaḥ // 10.27  //
iti śrutvā bhagavataḥ karuṇābahraṇaṃ vacaḥ /
pratyabhāṣata taṃ nandaḥ pūrvapraṇayayantritaḥ // 10.28  //
sadā bhavadupāyaiva pravrajyā bhagavan mama /
bhikṣusaṃghopakārārthe gṛha evādaraḥ param // 10.29  //
ityuktvā bhagavadvākyamatikrāntumanīśvaraḥ /
kṛṣyamāṇaḥ priyāpremṇā so 'bhūddolākulāśayaḥ // 10.30  //
punaḥ punaścakārāsya bhagavān vratadeśanām /
upakārodyatāḥ santaścintayanti na yogyatām // 10.31  //
yadā necchati nandastām pravrajyāmajitendriyaḥ /
tadāsya bahgavadvākyamapatadvapuṣi svayam // 10.32  //
nandaḥ kāṣāyāvaraṇaḥ pātrapāṇiḥ sa tatkṣaṇam /
babhau cābhīkararucirmahāpuruṣalakṣaṇaiḥ // 10.33  //
sa śāsanājjinasyābhūdāraṇyapiṇḍapātrikah /
ākārādanagāratām prayātaḥ pāṃśukūlikaḥ // 10.34  //
priyāmuvāha satataṃ śyāmāṃ pravrajito 'pi saḥ /
śaśāṅka iva saṃvyaktāṃ hṛdaye lāñchanacchavim // 10.35  //
manasaḥ sphaṭikasyeva na vidmaḥ kena vartmanā /
rāgaḥ ko 'pi viśatyantarnāpaiti kṣālito 'pi yaḥ // 10.36  //
virahāpāṇḍuraruciḥ saṃsaktāruṇacīvaraḥ /
sa saṃdhyābhrakalaṅkasya jahāra śaśinaḥ śriyam // 10.37  //
vicaran virahākṣamaḥ sa vismṝtadhṛtirvane /
janmavidyāmanaṅgasya na visasmāra sundarīm // 10.38  //
saṃpūrṇacandravadanāvadanadhyānaniścalaḥ /
acintyacciraṃ tattadupaviṣya śilātale // 10.39  //
aho bhagavatāpyeṣa kṛto yatnādanugrahaḥ /
nāyāti mama vaimalyaṃ rāgādhiṣṭhitacetasaḥ // 10.40  //
śrutaṃ saṃsāracaritaṃ niḥsaṅgavratamāsthitam /
tathāpi mṛgasāvākṣīṃ na vismarati me manaḥ // 10.41  //
kāntākuṅkumalagnarāgasubhage gātre kṛtaṃ cīvaraṃ tatpīnastanamaṇḍalapraṇayinā pātraṃ dhṛtaṃ pāṇinā /
rāgo 'yaṃ mama vardhate 'sya yadi vānyasyeva vṛddhiḥ paraṃ yadbodhivyavadhānabhūtamaniśaṃ dhyānaṃ tadālambanam // 10.42  //
kṣaṇena māṃ prāptamavehi mugdhe tāmevamuktvā gamane purastāt /
aho mayā darśanavighnabhūtaṃ paścāt kṛtaghnavratametadāttam // 10.43  //
no gantavyamiti prakampataralā vākyaṃ yadūce na sā saṃtyajya vyajanaṃ sthite gurujane jagrāha pāṇyañcalam /
yatpādena likhantyapi kṣititalaṃ māmaukṣatālakṣitā tenātyantaniṣedhamugdhavidhinā baddhaṃ tayā me manaḥ // 10.44  //
madviyuktā na sā nūnaṃ śete śokapralāpinī /
puline cakravākīva harmye hariṇyalocanā // 10.45  //
hā priye taktasaktena kitaveneva kevalam /
śritaṃ taccittacaureṇa mithyāvratamidaṃ mayā // 10.46  //
tyaktvā vratamidaṃ tāvad gacchām idayitāntikam /
anurāgāgnitaptānāṃ tapastāpo hi duḥsahaḥ // 10.47  //
rājaputrī cirāyātaṃ nṛśaṃsamavalokya mām /
manyunā navalagnena na jāne kiṃ kariṣyati // 10.48  //
na sarvatra vikārāya nikāraḥ premaduḥsahaḥ /
durnivāro bhavatyeva snehalīno rajaḥkaṇaḥ // 10.49  //
yasmin kṣaṇe bhagavatā paśyāmi rahitaṃ vanam /
mayā tadaiva gantavyaṃ gṝhamityeṣa niścayaḥ // 10.50  //
asminneva śilāpaṭṭe rucirairgiridhātubhiḥ /
likhāmi tām śaśimukhīṃ saṃrpāpyālambanaṃ dhṛteḥ // 10.51  //
athavā kathamālekhyaviṣayaṃ yāti sā priyā /
saundaryabidnako yasyāḥ sudhākuvalayendavaḥ // 10.52  //
dṛṣṭirmugdhakurangasaṃcaladalivyāptotpalodvātanī lāvaṇyodadhikūlavidrumavanaṃ bimbādharāgratviṣaḥ /
nirdoṣāmṛtaraśmisārthasaraṇiḥ sā kāpi vaktradyutiḥ saundaryaṃ kathameti citrapadavīścaryasāraṃ vapuḥ // 10.53  //
iti saṃcintya sa śanairālilekha śilātale /
sundarīṃ mukhamuktāśrusnātakampākulāṅguliḥ // 10.54  //
sa saṃkalpasamudgīrṇaṃ pratibimbamivāśritām /
kṛtvā puraḥ priyatamāmūce 'darbāṣpagadgadaḥ // 10.55  //
priyāmālikhyāhaṃ nikhilasukhavṛṣṭiṃ nayanayor na paśyāmyudbāṣpaḥ kṣaṇamapi śaraccandravadanām /
ayaṃ nūnaṃ tanvīvirahanirapekṣavratavataḥ sphurattāpaḥ śāpaḥ kimapi mama pāpādupanataḥ // 10.56  //
phullāmbhojavanatviṣā spṛhāvaśāsaktāśrutoyaṃ vapus tatkālopagatāntarāyajanitaḥ kopaḥ samutsṛjyatām /
haṃho sundari dehi me prativacaḥ kiṃ maunamālambase satyaṃ tvanmayarāgavīcaramidaṃ cittavrataṃ me vratam // 10.57  //
iti bruvāṇaṃ taṃ dṛṣṭvā dūrādālikhitaṃ ca tat /
sāsūyā bhikṣavo 'bhyetya bhagavantaṃ babhāṣire // 10.58  //
bhagavan durvinītasya vātsalyādeva kevalam /
śunaḥ kusumamāleva pravrajyeyaṃ tvayārpitā // 10.59  //
ākhilya sundarīmukhaṃ nandaḥ svairaṃ śilātale /
tatpralāpajapāsakto dhyānālambanatāṃ gataḥ // 10.60  //
etadākarṇya bhagavān nandamāhvāyya kananāt /
kimetaditi papraccha priyāvirahamohitam // 10.61  //
so 'bravīd bhagavan satyaṃ kāntāsaktasya me param /
bhikṣūṇāṃ saṃmate 'pyasmin vane na ramate matiḥ // 10.62  //
iti dandavacaḥ śrutvā tamūce bhagavān jinah /
mīlayanneva vaktrendukāntyā rāgasaroruham // 10.63  //
sādho tāvanna yuktā te saṃrāgānugatā matiḥ /
vighnairnākṛṣyate cetaḥ kalyāṇābhiniveśinām // 10.64  //
kvāyaṃ yogastanutṛṇatulātyaktabhogābhiyogaḥ kkāyaṃ nindyaḥ kṣaṇasukhalavāsvādasaṃvāda eṣaḥ /
jātyaivāyaṃ harati kuśalaṃ dustaro māramārgaḥ premāndhānām bhavati sahasā duḥsaho yoktrajātaḥ // 10.65  //
ityasya bhagavān kṛtvā ciraṃ vairāgyadeśanām /
saṃsthātavyamihetyuktvā svakṛtyāya svayaṃ yayau // 10.66  //
tamevāvasaraṃ nandaḥ saṃcintya gamanocitam /
pratasthe svagṛhaṃ hṛṣṭaḥ sundarīdarśanotsukaḥ // 10.67  //
vrajan dvāri pidhānāptairvihārairbahubhiścirāt /
nagarābhimukhaṃ mārgaṃ sa kathaṃcidavāptavān // 10.68  //
atha vijñāya sarvajñastaṃ rāgād gantumudyatam /
uvācābhyetya bhagavān nanda tūrṇaṃ kka gamyate // 10.69  //
sa jagāda vane tāvat bhagavan nāsti me ratiḥ /
na hyaviśrāntacittānāṃ kriyā kācit prasīdati // 10.70  //
sā śrīścāmarahāsinī maṇimayī sā ramyaharmyāvalī sā bālānilalolacārulatikā kāntā navodyānabhūḥ /
sā tanvī kusumeṣukārmukalatā kṣāmodarī sundarī no janmāntaravāsanā iva manaḥ saktaṃ vimuñcanti me // 10.71  //
sarāgeṇaiva manasā brahacaryaṃ carāmyaham /
vratapañjarabandhena vihaṅga iva yantritaḥ // 10.72  //
tyaktvā vrajāmi pravrajyāmastu me narako 'kṣayaḥ /
na vītarāgatāmeti mañjiṣṭhāraktamaṃśukam // 10.73  //
iti bruvāṇamasakṛt svapadaṃ gantumudyatam /
nivāryānugrahadhiyā tamūce bhagavān jinaḥ // 10.74  //
mā kṛthā viplavaṃ nanda ninditaṃ hi śrutāśrutam /
vidvajjanopadiṣṭena yathā yāti pṛthagjanaḥ // 10.75  //
vivekavyastadoṣāṇāṃ viduṣāṃ śīlaśālinām /
niḥsārasukhalābhena nākārye dhīḥ pravartate // 10.76  //
gāḍharāgagṛhītasya jugupsāyatane param /
jadhanyakarmaṇyāsaktiḥ kiṃ lajjājanane na te // 10.77  //
yonijayonisaṃsaktāḥ stanapastanamardinaḥ /
aho bata na lajjante janmanyeva layaṃ gatāḥ // 10.76  //
sadāsajjanavarjitā jananījaghanāsaktiḥ /
saṃmohāhatacittānāṃ paśūnāmeva dṛśyate // 10.79  //
rāmāramaṇamāno 'yaṃ viramya tyajyatāṃ tvayā /
bhogaiḥ saha bhujaṅgānāṃ dṛṣṭo bhavabile kṣayaḥ // 10.80  //
jaghanyā janayatyeva na kasya viratiṃ ratiḥ /
yasyāṃ bhavati paryanteṣvapi naiva parāṅmukhaḥ // 10.81  //
gṛhajālavimuktastvaṃ kiṃ tatraivābhidhāvasi /
na hi nirgasya sāraṅgaḥ punarviśati vāgurāṃ // 10.82  //
iti vākyād bhagavataḥ śāsanena niyantritaḥ /
cintayan sundarīṃ nandaḥ praviveśāśramaṃ punaḥ // 10.83  //
tataḥ kadācidādiśya nanda māśramamārjane /
āsanānugrahavyagraḥ prayayau bhagavān punah // 10.84  //
tacchāsanāt pravṛttasya nandasyāśramaśodhane /
no bhūtalādapayayau rajo rāga ivāśayat // 10.85  //
tasyāhartuṃ gatasyātha salilaṃpārabhāgikam /
muhuḥ pūrṇasamutkṣiptah śūnya evābhavaddhaṭaḥ // 10.86  //
tena vighnena gamane sutarām khinnamānasaḥ /
tyaktvā tuprayayau nandaḥ sundarīdarśanotsukaḥ // 10.87  //
atha vijñāya sarvajñastaṃ yāntaṃ divyacakṣuṣā /
babhāṣe sahasābhyetya stambhamānamanorathah // 10.88  //
pātrayogena taptasya śyāmaraktaruceḥ param /
aho snehakalaṅkaste dīpasyeva na śāmyati // 10.89  //
alaṃ vāmābhilāṣeṇa nīlīrāga ivaiṣa te /
saṃsaktaḥ ko 'pi hṛdaye yannādyāpi virajyase // 10.90  //
andhīkaroti prārambhe ratistatkālakātaram /
āliṅgati jugupseva vṛtte mukhyāṅgasaṃgame // 10.91  //
viṣayākhvādasaṅgena pāpamitrairivendriyaiḥ /
duḥsahavyasanāvarte pātyate narake narah // 10.92  //
adhivāsayati sparśalekhenāpi kusaṃgamaḥ /
praklinnamatsyakuṇapāt pūtigandha ivodgataḥ // 10.93  //
kalyāṇamitrasaṃparkaḥ sarvathā kuśalāvahaḥ /
śubhāmeda iva vyāpto yaḥ karoti mahārhatām // 10.94  //
ityukte tasya bhagavān sākṣāts adasatoḥ pathi /
ghrāṇasparśena saṃdarśya cakre tatsaṅgadeśanām // 10.95  //
atha nandaṃ samādāya bhagavān gandhamādane /
yayau viriñciramarībālavyajanavījitaḥ // 10.96  //
tatra dāvānalapliṣṭāmaniṣṭakliṣṭavigrahām /
kāṇāṃ karmaṭīkāmasmai darśayitvāvadajjinaḥ // 10.97  //
imāṃ paśyasi kiṃ nanda māndyanindyatarākṛtim /
kasmaiciducitā ceyaṃ rocate priyadarśanā // 10.98  //
sattā sadasatornāsti rāgaḥ paśyati ramyatām /
sa tasya lalito loke yo yasya dayito janaḥ // 10.99  //
pakṣapātaṃ samṛtsṛjya satyaṃ nanda tvayocyatām /
asyāstasyāśca sundaryā lāvaṇyasya kimantaram // 10.100  //
anarthitvādvayaṃ naiva saundaryāntaravedinaḥ /
arthipriyatvamāyāti prārthitaṃ tacca cārutām // 10.101  //
paśyāmyahaṃ viśeṣaṃ tu tasyā nāsyāśca kaṃcana /
ramyatvaṃ māṃsavarmāsthiyantre samayamātrakam // 10.102  //
iti pṛṣṭo bahgavatā nandastaṃ pratyabhāsata /
atyantānucitaḥ praśnaḥ ko 'pi gauravayantritaḥ // 10.103  //
kimetad bhagavān vakti keyaṃ śoke biḍambanā /
kkāpi vā viśvaguravo vineyāḥ prabhaviṣṇavah // 10.104  //
ratiḥ sādhikasundaryāḥ parabhāgeṇa rajyate /
yāṃ dṛṣṭvā jagatāṃ jetā na ratiṃ smarati smaraḥ // 10.105  //
jyotsnayeva na tatkāntyā nodate kumudākaraḥ /
guṇāntaraṃ na jānāti prasiddhiśaraṇo janaḥ // 10.106  //
baddhaṃ tayā vadanasaurabhasārahāramālokya puṣyanicayaṃ pṛthukeśapāśe /
manye vilāsagatilovanakānticauraiḥ bhītyeva haṃsahariṇairvanamiva yātam // 10.107  //
analpaiḥ saṃkalpairbahuvidhavikalpairanupamā na sā sāraṅgākṣīlikhitumapi śakyā paricitaiḥ /
tulārohe ysyā vadanaparabhāge laghutaraḥ sa nūnaṃ tārāṇāṃ gaganamadhirūḍhaḥ parivṛḍhaḥ // 10.108  //
puṇyaprahvaṃ lalitalalitabhrūlatālāsyalīlā ramyaṃ tasyā yadi na vadanaṃ nandanaṃ labhyate tat /
pravrajyeyaṃ sukṛtamadhikaṃ kiṃkarī kiṃkarī me kasmādetaṃ vrataparikaraṃ bhārabhūtaṃ vahāmi // 10.109  //
iti nandavacaḥ śrutvā bhagavān rāganirbharam /
upakṣipya prabhāveta ta nināya surālayam // 10.110  //
adarśayacca tatrāsya līlodyāne śatakratoḥ /
sudhāmanthasamudbhūtāḥ kāntāstridaśayoṣitaḥ // 10.111  //
aruṇaiḥ kāntisaṃtānaiḥ pādapadmavanoditaiḥ /
anuyātā ivāmbhodhikūlavidrumakānanaiḥ // 10.112  //
viśālalāsyasacivaiḥ pāṇibhirvijitāmbujaiḥ /
saṃsaktaiḥ sahajasyeva pārijātasya pallavaiḥ // 10.113  //
kāntimādhuryalalitairmadanānandabāṇdhavaiḥ /
helānimīlitāmbhojavadanaiścandrasundaraiḥ // 10.114  //
saṃmohanairjīvanaiśca kṛṣṇasārairvilokanaiḥ /
kālakūṭacchadaspṛṣṭairamṛtoghairivāvṛtāḥ // 10.115  //
pūrṇayauvanalāvaṇyāḥ sahasaiva vilokya tāḥ /
nandaḥ sānandavadanaḥ svedasnāta ivābhavat // 10.116  //
padmānanāsu vipulotpalalocanāsu kundastimātu nibiḍastabakastanīṣu /
nandasya tāsu hṛdayaṃ yugapannipatya dolāvilāsataralālitumavāpa // 10.117  //
tataḥ provāca bahgavān nandaṃ tadgatamānasam /
āsāṃ saṃdarśane nanda prītyā te ramate matiḥ // 10.118  //
āsāṃ tasyāśca sundaryā lāvaṇye kiyadantaram /
utkarṣaḥ parabhāgeṇa sphuṭamevābhibhāvyate // 10.119  //
nirastasundarīrūpaṃ rūpamapsarasām yadi /
tadetā eva kālena kariṣyāmi tvadāśrayāḥ // 10.120  //
ārogeṇaiva manasā brahmacaryaṃ prasannadhīḥ /
cara tāvattataste 'haṃ dāsyāmyapsarasām gaṇam // 10.121  //
evaṃ bhagavato vākyānnandaḥ saṃjātaniścayaḥ /
tathetyuktvā vrate cetaścakre svargāṅganāśayā // 10.122  //
mandādaraḥ svadāreṣu so 'bhūt tatsaṃgamecchayā /
guṇapṇyatulāvṛtternāsti snehasya satyatā // 10.123  //
aho cismṛtasaṃvāsapravāsapariśoṣitā /
puṃsāmābhyāsikī prītiḥ sahasānyatra dhāvati // 10.124  //
kṣaṇayauvanaramyāṇi premāṇi praṇayavyayaiḥ /
na satyāni na nityāni na sukhāni śarīriṇām // 10.125  //
tato bhagavatā nandaḥ kṣaṇānītaḥ svamāśramam /
tanniścayād brahmacaryaṃ cacāra niyatavrataḥ // 10.126  //
sa cisasmāra sundaryāḥ kāntisaṃpadamanyadhīḥ /
kṣaṇapramuṣitā prītirmalaṃ yāti guṇeṣvapi // 10.127  //
tataḥ kadācidvicaran nandaḥ kkāpi vyalokayat /
karālanarakāsaktāṃ dhīmān kumbhībhṛtāṃ bhuvam // 10.128  //
tām vilokyaiva sākampaḥ kimetaditi duḥkhitaḥ /
sa papraccha tadāsaktān ghoranarakakāraṇam // 10.129  //
te tamūcuriyaṃ bhūmistaptakumbhīśatācitā /
kalpitā rājaputrasya nandasyānandarāgiṇaḥ // 10.130  //
mithyāvrataḥ sa nādyāpi bhajate vītarāgatām /
brahamcaryaṃ caratyeva svargastrūīsaṃgamāśayā // 10.131  //
mithyāvratānām lubdhānāṃ rāgadveṣakaṣāyiṇām /
etāsu nityataptāsu kumbhīṣvevākṣayaḥ kṣayaḥ // 10.132  //
iti nanda samākarṇya jātaromāñcakañcukah /
tatra cyutāmiva tanūṃ paścāttāpādamanyataḥ // 10.133  //
samamyetya tyaktarāgasaṃvāsavāsanah svayam /
babhūvānuttarabrahmacaryaparyāptāṃyamaḥ // 10.134  //
ghanamohakṣayāttasya vimukte saṃśaye tataḥ /
mahaḥ prasādamāpede śaradīvedadheḥ payaḥ // 10.135  //
niṣkāmaḥ praśamaṃ prāptaḥ parāṃ niṣṭhāmupāgataḥ /
śuddhadhīḥ sa samabhyetya bhagavantamabhāṣata // 10.136  //
nāpsarobhirna sundaryā bhagavan kṛtyamasti me /
etāḥ paryantavicchāyāḥ sapātā viṣayaśriyaḥ // 10.137  //
yathā yatheyaṃ bhāvānāṃ bhāvyate niḥsvabhāvatā /
tathā tathā prqsīdanti nirāvaraṇavṛttayaḥ // 10.138  //
iti dandasya vadataḥ prāptasyārtapadaṃ śanaiḥ /
bhagavān nirvāṇaśuddhāmasya siddhimamanyata // 10.139  //
keṣāṃ kuśalamūlānāṃ nandenāsāditaṃ phalam /
iti bhikṣubhirabhyetya pṛṣṭhastānavadajjinaḥ // 10.140  //
janmāntarārjitaiḥ puṇyaiḥ sukṛtābhyāsakāriṇā /
prāptāḥ kuśalamūlānāṃ nandena phalasaṃpadaḥ // 10.141  //
vipulavimala vaṃśe janma smarapratimā tanuḥ surajanasakhī lakṣī vṛttiḥ priyāḥ satataṃ satām /
praśamasalilasnātaṃ cetaḥ svabhāvagatirgatiḥ kuśalakusumasyeyaṃ puṃsāṃ viśālaphalodgatiḥ // 10.142  //
stūpe vipaśyinaḥ samyaksaṃbuddhasyādaraḥ purā /
nagaryāmaruṇāvatyāmaruṇena mahībhūhā // 10.143  //
kriyamāṇo maṇimaye maitro nāma dvijanmajaḥ /
mahataḥ puṇyabhogasya bhāgī kārakatām yayau // 10.144  //
tatpuṇyapraṇidhānena jāto gṝhapateḥ kule /
sa eva bhikṣusaṃghasya jantukāsnānasatrakṛt // 10.145  //
sa puṇyaśīlaḥ pratyekabuddhopasthāyakah purā /
stūpaṃ cakre śobhamānaṃ mālabhivaraṇojjvalam // 10.146  //
tatpuṇyapraṇidhānena kṛkeḥ kāśīpateḥ sutaḥ /
so 'bhvaddyutimān nāma divyalakṣaṇalakṣitaḥ // 10.147  //
kāśyapasyārhataḥ samyaksaṃbuddasyāntanirvṛtau /
saptaratnamaye stūpe kṛte kāśīmahībhujā // 10.148  //
tatsūnurdhyutimān haumacchatramāropya bhāsvaram /
jātastatpraṇidhānena nandaḥ śākyamuke 'dhunā // 10.149  //
iti sukṛtasamutthaiḥ pūrvajanvakramāptaiḥ kimapi vipulapuṇyaireva nandaḥ prapede /
kulamamalamudāraṃ rūmamagryaṃ ca bhogaṃ śamaparicitamante satpadaṃ saugataṃ ca // 10.150  //
kathayotveti bhagavān nandakalyāṇakāraṇam /
cakāra bhikṣusaṃghasya tāṃ tāṃ sukṛtadeśanām // 10.151  //
iti kṣemendraviracitāyām bodhisattvāvadānakalpalatāyāṃ sundarīnandāvadānaṃ nāma daśamaḥ pallavaḥ //
||11. virūḍhakāvadānam /
ārohati padamunnatamamalamatirvimalakuśalasopānaiḥ /
narakakuhareṣu nipatati malinamatirghoratimireṣu // 11.1  //
śākyānāṃ nagare pūrvaṃ sphīte kapilavāstuni /
mahataḥ śākyamukhyasya sumukhī dāsakanyākā // 11.2  //
śāstre kṛtaśramā sarvakalākauśalaśālinī /
mālikā nāma kāmasya mālikeva guṇocitā // 11.3  //
prabhorgirā varodyāne kusumāvacayodyatā /
bhramantaṃ taṃ samāyāntaṃ dadarśa sugataṃ puraḥ // 11.4  //
tasyānte 'syāstamālokya prasannamabhavanmanaḥ /
śaratkāla iva svacchaḥ prasādayati mānasam // 11.5  //
sācintayattadā lokaprītyā dṛḍhīkṛtāspadā /
sukṛtaiḥ piṇḍapātaṃ me gṛhṇīyādbhagavānapi // 11.6  //
vijñāya tasyāh sarvajñaḥ saṃkalpaṃ karuṇākulaḥ /
prasārya pātraṃ bhagavān bhadre dehītyuvāca tām // 11.7  //
datvā praṇamya sā tasmai paripūrṇamanorathā /
praṇidhānaṃ pravidadhe dāsyaduḥkhanivṛttaye // 11.8  //
tataḥ kadācidāyātaḥ pituastasyāḥ sakhā dvijaḥ /
naumittikastaṃ pradeśaṃ dṛṣṭvā tām vismito 'va dat // 11.9  //
aho gṛhapatestasya putrī tvaṃ śrīmatah sutā /
bandhuhīnā gatā dāsyaṃ dhanabhogavivarjitā // 11.10  //
aho mohaghanārambhakṣaṇoddyotanavidyutaḥ /
saṃsārasarparasanāvilāsacapalāḥ śriyaḥ // 11.11  //
gamyānāṃ mā kṛthāścintāṃ jāne 'haṃ hastalakṣaṇaiḥ /
acireṇaiva bhūbharturvallabhā tvaṃ bhaviṣyasi // 11.12  //
idaṃ paśyāmi te pāṇau lakṣmīkamalakomale /
mālācakrāṅkuśākāramityuktvā prayayau dvijaḥ // 11.13  //
atha manmathasaṃbhogasuhṛnmadhupabāndhavaḥ /
latāliṅganasaubhāgyabhavyo 'dṛśyata mādhavaḥ // 11.14  //
madhoḥ kesariṇastasya kāntāmānadvipadviṣaḥ /
vibabhau jihmamānasya jihvevāśokamañjarī // 11.15  //
bālākapolalāvaṇyacauraścampakasaṃcayaḥ /
sudṛśāṃ keśapāśeṣu yayau bandhanayogyatām // 11.16  //
sahakārairvirahiṇīnidhanaṃ vidadhe madhu /
nirapekṣāparavadhe vidhurāḥ prabhaviṣṇavaḥ // 11.17  //
yayurmadhulihāṃ cūtalatā nirbharabhogyatām /
sahasauva vidgadhānāmiva mugdhavibhūtayaḥ // 11.18  //
rūtāyudhaścūtalatācāpanyastaśilīmukhaḥ /
jayatīti jagau bandī kandarpasyeva kokilaḥ // 11.19  //
asminnavasare śrīmān kosalendraḥ prasenajit /
mṛgayānirgato 'śvena hṛtastaṃ deśamāyayau // 11.20  //
dhanvīmanobhavākāraḥ so 'vatīrya turaṃgamāt /
dadarśānanyalāvaṇyām kanyāṃ ratimivāparām // 11.21  //
tadvilokanavistīrṇaṃ manastasya mahātmanaḥ /
vismayāddṛṣṭimārgeṇa praviveśa manobhavaḥ // 11.22  //
tāṃ lajjāvanatāṃ dṛṣṭvā sahasodbhūītasādhvasām /
acintayannarapatiḥ kāntikallilinīhṛtaḥ // 11.23  //
keyaṃ navā śaśimukhī śyāmā taralatārakā /
yatkāntiraniśaṃ netraśatapatravikāśinī // 11.24  //
bakulāmodavibhrāntabhramare pāṭalādhare /
kāntaṃ vasantaṃ paśyāmi mukhe 'syāḥ kumudāyudham // 11.25  //
aho lāvaṇyamamlānaṃ tāruṇyābharaṇaṃ tanoḥ /
dhīrasyāpi dhṛtiryena śaṅkhe saṃgaliteva me // 11.26  //
aho nu madhumañjaryāḥ prārambhe 'pyadbhuto guṇaḥ /
yena gantuṃ na śaknoti ṣaṭpado 'pi padātpadam // 11.27  //
iti saṃcintya bhīpālastāṃ matvā vanadevatām /
pṛṣṭvā viveda tadvṛttaṃ krameṇa kathitaṃ tayā // 11.28  //
tatastatra kṛtātithyastayā pallavavījanaiḥ /
śuciśītaiśca salilaiḥ prāptavān nirvṛtiṃ nṛpaḥ // 11.29  //
śrāntaḥ saṃvāhane tasya tayā caraṇapadmayoḥ /
kṛte karāptasaṃsparśe sa nidrām sahasā yayau // 11.30  //
kṣaṇena pratibyddho 'tha viśrāntamṛgayāśramaḥ /
divyasparśena tām mene ratiṃ rūpāntarāgatām // 11.31  //
mahānapi tataḥ śākyaḥ saṃprāptaṃ kosaleśvaram /
śrutvā taṃ deśamabhyetya pūjārhaṃ tamapūjayat // 11.32  //
sādareṇārthitāṃ tena svasutāmiva mālikām /
ratnārhāya dadau tasmai smaramaṅgalamālikām // 11.33  //
tāmādāya manojanmavaijayantīṃ sitasmitām /
nijaṃ jagāma nagaraṃ gajamāruhya bhūpatiḥ // 11.34  //
tasminnāganagotsaṅge sā lolālakaṣaṭpadā /
babhau rājavasantena saṃgatā navamālikā // 11.35  //
rājadhānīṃ samāsādya sundaryā sahitastayā /
ratnaharmyakarodāramandire vijahāra saḥ // 11.36  //
varṣākārābhidhā devī rājñaḥ prathamavallabhā /
abhinnavṛttiṃ tām mene rājalakṣmīmiva kṣitiḥ // 11.37  //
divyasparśena sā tasyāḥ sā cāsyā rūpasaṃpadā /
parasparaguṇotkarṣātparaṃ vismayamāpatuḥ // 11.38  //
divyarūpavatī jyeṣṭhā divyasparśavatī par ā /
iti pravādaḥ sāścaryastayuorlokeṣu paprathe // 11.39  //
atrāntare tayordivyarūpasaṃsparśakāraṇam /
āśrame bhikṣubhiḥ pṛṣṭaḥ provāca bhagavān jinaḥ // 11.40  //
purā śrutavarākhyasya dvijasya gṛhamedhinaḥ /
kāntā śirīṣikā ceti priye bhārye babhūvatuḥ // 11.41  //
sa kadācidatho kāntābhrātā pravrajyayā śanaiḥ /
pratyekabuddhatāṃ yātaḥ svasurbhavanamāyayau // 11.42  //
traimāsikopacāreṇa sa tayā patyurājñayā /
bhaktyā nimantritastasthau tatsaptnyāvapūjitaḥ // 11.43  //
te cārumṛdubhirbhogaistamabhyarcyānyajanmani /
jāte 'dhunā cārurūpadivyasaṃsparśasaṃyute // 11.44  //
kṛṣṭeṣu prathamaṃ prayuktavinayāmādāya gosaṃpadaṃ satkṣetreṣu tapaḥ pratatptanuṣu prāptiṣvatisvādutām /
yatkāle śubhabījamuptamucitaṃ satkarmaśakteḥ paraṃ bhujyante phalasaṃpadaḥ sumatibhistasyaiva pākojjvalāḥ // 11.45  //
iti sarvajñavacanam tathyamākarṇya bhikṣavaḥ /
tattatheti viniścitya babhūvuḥ śāntisaṃśrayāḥ // 11.46  //
atha kālena bhūbharturmālikāyāmabhūtsutaḥ /
virūḍhaketimukhyākhyo vidyāsu ca kṛtaśramah // 11.47  //
priyastulyavayāstasya purohitasuto 'bhavat /
māturduḥkhena jātatvādviśruto duḥkhamātṛkaḥ // 11.48  //
kadācit sahitastena hayārūḍho virūḍhakah /
prāpa śākyavarodyānaṃ mṝgayāyām vinirgataḥ // 11.49  //
nyakkāraṃ cakrire tatra śākyāstasyodyatāyudhāḥ /
ayaṃ dāsīsuto 'smākamiti darpapravādinah // 11.50  //
gatvāsau svapuraṃ teṣāṃ vairaṃ darpyamacintayat /
kuladarpāpavādo hi śalyatodaḥ śarīriṇām // 11.51  //
tasya nirdahyamānasya tatpratīkāracintayā /
rājyāya jātā janake jīvatyapi parā spṛhā // 11.52  //
sa cārāyaṇamukhyānāṃ mantriṇāṃ śatapañcakam /
svavaśaṃ piturākṛṣya vidadhe bhedayuktibhiḥ // 11.53  //
tataḥ kadācitsaṃjātavivekaḥ pṛthivīpatiḥ /
dharmopadeśaśravaṇe vardhamānādaraḥ param // 11.54  //
cārātyaṇagṛhītāśvaṃ rathamāruhya saṃyataḥ /
draṣṭuṃ jagāma sarvajñaṃ bhagavantam prasenajit // 11.55  //
prāyāśramaṃ bhagavataḥ kṛtvā pādābhivandanam /
dharmānvayam sa śuśrāva tatprasādaprasannadhīḥ // 11.56  //
cārāyaṇo 'pyāśu gatvā rathena nagaraṃ javāt /
akarodantare tasmin rājaputrābhiṣecanam // 11.57  //
bhagavantamathāmantrya nṛpatirgantumudyataḥ /
dadarśa nānugānagre na rathaṃ na ca mantriṇam // 11.58  //
sa padbhyāmeva śanakaiḥ prasthitām pṛthivīpatiḥ /
dūrādapaśyadāyāntīṃ varṣākārāṃ samālikām // 11.59  //
te pṛṣṭvā tadgirā jñātvā so 'bhiṣiktaṃ virūḍhakam /
visasarja sutaiśvaryaparibhogāya mālokām // 11.60  //
varṣākārāṃ samādāya sa mitrasya mahīpateḥ /
ajātaśatrornagaraṃ prāta rājagṛhābhidham // 11.61  //
sa tatptaśchatravirahāt kṣuptipāsāśramānvitaḥ /
yayau vamanniva śvāsaṃ dīrgheśvāramamārutaiḥ // 11.62  //
sukhamaskhalitaṃ kena prāptaṃ kasyāyurāyatam /
na kasyānupadaṃ dṛṣṭaḥ kṣayaḥ sapadi saṃpadaḥ // 11.63  //
sa jīrṇamūlakaṃ bhuktvā karmamūlamivāyatam /
kṣaṇaṃ pītvā ca pānīyaṃ papātāptaviṣūcikaḥ // 11.64  //
anityatāmavijñāya mohāya patate janah /
sa cāpāyanikāyasya kāyasyopāyatṛṣṇayā // 11.65  //
ajātaśatruḥ śrutvaiva kosaleśvaramāgatam /
abhyetya pāṃśupūrṇāsyaṃ vigatāsuṃ dadarśa tam // 11.66  //
tasya jāyānuyātasya sa kṛtvā dehasatkriyām /
bhagavantaṃ yayau druṣṭuṃ sugataṃ duḥkhaśāntaye // 11.67  //
sa taṃ praṇamya provāca bhagavan kosaleśvaraḥ /
puraṃ me suhṝdaḥ prāya nirdhano nidhanaṃ gataḥ // 11.68  //
dhiṅbhāmasaṃpadaṃ pāpaṃ mihādayaśasaḥ padam /
vibhavo yena naivāyaṃ mitropakaraṇīkṛtaḥ // 11.69  //
hṛdaye viniveśyāśāṃ prāptaḥ suhṝdamāpadi /
suhṛnnaiṣphalyamāyāti yasya kiṃ tena jīvatā // 11.70  //
mitropakaraṇaṃ lakṣmīrdīnopakaraṇam dhanam /
bhītopakaraṇaṃ prāṇā yeṣāṃ teṣāṃ sujīvitam // 11.71  //
kukarma kiṃ kṛtaṃ tena bhagavan ūrvajanmani /
yasya pākena paryante prapede so 'tidurdaśām // 11.72  //
iti pṛṣṭaḥ kṣitīśena bhagavān sāśrucakṣuṣā /
tamūce tāpaśamanīṃ diśan daśanacandrikām // 11.73  //
mā śucaḥ pṛthivīpāla svabhāvo 'yaṃ bhavasthitaḥ /
evaṃvidhaiva bhāvānāmasatyānāmanityatā // 11.74  //
visārisaṃsāravanāntare 'smin nisargalolaḥ kila kāmabhṛṅgaḥ /
svacchandajātajanapuṣkarajīvapuñjakiñjalkapuñjamaniśaṃ kavalīkaroti // 11.75  //
taraṅganto bhogāścakitahariṇīlocanacalāḥ kṣaṇe 'lakṣyā lakṣmīrjanajaladavidyotanataḍit /
śarīrābje bālātapacapalarāgaṃ navavayaḥ kṣayaṃ yāti kṣipraṃ bhavamarūtaṭe jīvitakaṇaḥ // 11.76  //
mano maitrīpātraṃ parahitaratirdharmadhanatā madodbhedacchedakṣamaśamavicāre paricayaḥ /
ayaṃ tatvānveṣo viṣayasukhavaimukhyasukhinām asāre saṃsāre parihṛtavikāraḥ paribhavaḥ // 11.77  //
janah śocati duḥkheṣu kṣipraṃ hata ivāśmanā /
na karoti punastīvratadāpātapratikriyām // 11.78  //
paśyato 'pibhavāyāsaṃ nirvivekasya sarvathā /
kriyate kiṃ janasyāsya mohādakuśalaspṛśaḥ // 11.79  //
purā vipraḥ suśarmākhyaḥ kutaścitprāpya mūlakam /
nidhāya jananīhaste yayau snātuṃ nadītaṭam // 11.80  //
sāpi pratyekabuddhāya tām pāptāya tadantare /
praṇatā pātrahastāya tadevābhimūkhī dadau // 11.81  //
atha snātvā samāyātastatsutastvaritaṃ kṣudhā /
jananīṃ bhojanārambhe yayāce nijamūlakam // 11.82  //
puṇyaṃ putrānumodasva tanmayātithaye 'rpitam /
iti māturvacaḥ śrutvāso 'bhūdviddha iveṣuṇā // 11.83  //
sadyo viṣūcikārtasya manmūlakamanalpakam /
kukṣiṃ bhittvā viniryātu prāṇaiḥ saha ta vātitheḥ // 11.84  //
iti tasyāptapāpasya vākyāruṣyeṇa bhūyasā /
visūcikaiva paryante babhūvaparajanmani // 11.85  //
prākpuṇyāntarapākena sa evādya prasenajit /
vipulaṃ rājyamāsādya tayaivānte kṣayaṃ gataḥ // 11.86  //
saṃsārapathapānthānāmevaṃ karma śubhāśubham /
pātheyamiva hastastham bhogāyaivopapadyate // 11.87  //
iti śrutvā bhagavatastathyaṃ pathyaṃ ca tadvacaḥ /
evametaditi dhyātvā taṃ praṇamya yayau nṛpaḥ // 11.88  //
atrāntare prāptarājyaḥ śākyavairaṃ virūḍhakaḥ /
purohitasutenaitya smāritastatkṣayodyataḥ // 11.89  //
prayayau śākyanagaraṃ gajāśvarathareṇunā /
moheneva diśāṃ kurvan nirvivekaṃ dhiyāmiva // 11.90  //
sarvajño bhagavān jñātvā tasya tadduṣṭaceṣṭitam /
gatvā śākyapuropānte tasthau śuṣkataroradhah // 11.91  //
dūrāttatra sthitaṃ dṛṣṭvā tamāgacchan virūḍhakaḥ /
avatīrya rathādagramabhyetya praṇato 'vadat // 11.92  //
satsu snigdhapalāśeṣu ghanacchāyeṣu śākhiṣu /
bhagavannatra viśrāntiḥ kimu śuṣkataroradhaḥ // 11.93  //
ityuktaḥ kṣitipālena taṃ prāha bhagavān jinaḥ /
jñāticchāyā narapateḥ candanādapi śītalā // 11.94  //
nāsti jñātisamaṃ vittaṃ nāsti jñātisamā dhṛtiḥ /
nāsti jñātisamā chāyā nāsti jñātisamah priyaḥ // 11.95  //
mamaite bhūpate śākyā jñātayasyatpurāntike /
jātaḥ priyo 'yaṃ tatprītyā śuṣkaśākho 'pi pādapaḥ // 11.96  //
śrutvaitadviratāmarṣaḥ śākyānāṃ pakṣapātinam /
bhagavantaṃ viditvaiva nyavartataḥ virūḍhakaḥ // 11.97  //
bhagavānapi śākyānāṃ jñātvāgāmi bhayaṃ tataḥ /
śreyase śuddhasattvānām vidadhe dharmadeśanām // 11.98  //
śrotāpattiphalaṃ kaiścit sakṛdāgāmi cāparaiḥ /
anāgāmiphalaṃ cānyaiḥ saṃprāptaṃ tasya śāsanāt // 11.99  //
śeṣāstu mūḍhamatayaḥ śākyāḥ prāpurna tatpadam /
santi ke 'pi khagā yeṣām vāsare timiro 'dbhavaḥ // 11.100  //
nivṛttasyātha nṛpateḥ purohitasutastataḥ /
vairasarpasya suptasya vidadhe pratibodhanam // 11.101  //
sa tena preritaścakre matiṃ śākyakulakṣaye /
vairānalaṃ pracalanaṃ karoti piśunānilaḥ // 11.102  //
ghoradurjanamantreṇa sahasotthāpitāḥ khalāḥ /
vetālā kṣitipālāśca na kasya prāṇahāriṇah // 11.103  //
sainye gajarathodagre tatastasmin prasarpati /
babhūva purasaṃkṣobhaḥ śākyānāṃ rūddhavartmanām // 11.104  //
tasmin bhagavān rakṣārthaṃ śākyānāṃ pakṣapātinam /
samudyataṃ tatra mahāmaudgalyāyanamabravīt // 11.105  //
śākyānāṃ karmadoṣo 'yaṃ sarvathā samupasthitaḥ /
tatra rakṣavidhānaṃ te gagane setubandhanam // 11.106  //
puṃsamavintyavibhavāni śubhāśubhāni āyānti yānti ca muhurniravagrahāṇi /
karmākṣarāṇi nijajanmapadasvahastanyastāni nāma na bhavanti nirarthakāni // 11.107  //
iti vākyādbhagavatastasmin yāte praṇamya tam /
cakrire saṃvidaṃ śākyāh pratyāsanne virūḍhake // 11.108  //
hiṃsāsmābhirna kartavyā prāṇimātrasya kasyacit /
śarāḥ śarīramasmākaṃ viśantvarisamīritāḥ // 11.109  //
iti saṃvidamādhāya te viyaṣṭikapāṇayaḥ /
dhīrḥ parodyame tasthuravārayitakārmukāḥ // 11.110  //
atrāntare karmayogānnijadeśānavasthitaḥ /
ajñātvā saṃvidaṃ śākyaḥ śaṃpākah samupāyayau // 11.111  //
sa dṛṣṭvā nagare baddhasaṃnāhaṃ vasudhādhipam /
kopādekaścakārāsya raṇe subhaṭasaṃkṣayam // 11.112  //
yuddhe puruṣasiṃhena hatāste vīrakuñjarāḥ /
prayayuḥ spṛhaṇīyatvaṃ yaśobhirmaktikairiva // 11.113  //
sa ko 'pi tasya jajvāla kopitasya parairasiḥ /
sa yayau yatpratāpena vipulāṃ ripuvāhinīm // 11.114  //
praveśaṃ na daduḥ śākyāḥ śaṃpākasya dviṣāṃ vadhāt /
svajano 'pi parityaktaḥ sa tairnistriṃśakarmaṇā // 11.115  //
nije 'pi vimukhāḥ krūre sādhave dahrambandhavaḥ /
dhānādapi vadānyatvaṃ sukṛtaṃ svajanādapi // 11.116  //
* * * * * * * * /
śatamaucityanityānāmāyuṣo 'pi yaśaḥ priyam // 11.117  //
nirvāsitaḥ sa taiḥ prāptaḥ śanairbhagavato 'ntikam /
yayāce 'bhyudayāyāiva taṃ kiṃcinnijalāñchanam // 11.118  //
ṛddhaṃ bhagavatā dattaṃ nijakeśanakhāṃśakam /
sa jagāma samādāya vākuḍaṃ nāma maṇḍalam // 11.119  //
tatra prajñāprabhāveṇa śauryotsāhaguṇena ca /
sa prāpa rājyaṃ dhīrāṇāṃ sarvatra sulabhāḥ śriyaḥ // 11.120  //
dakṣāṇāṃ lakṣaṇaṃ lakṣmīḥ sahajaṃ viduṣāṃ yaśaḥ /
vyavasāyasahāyānām kalatraṃ sarvasiddhayaḥ // 11.121  //
tatra sthito bhagavataḥ so 'tha keśanakhāṃśake /
stūpapratiṣṭhāmakarodvarratnavirājitām // 11.122  //
virūḍhako 'pi śākyānāṃ vairapāratitīrṣayā /
punaryuktyā puradvhārabhedena sahasāviśat // 11.123  //
hatvā tatra sahasrāṇi śākyānāṃ saptasaptati /
baddhvā kanyākumārāṇāṃ sa sahasramathāharat // 11.124  //
śatāni pañca śākyānām gajairlohaiśca mardanaiḥ /
saṃpramṛjya purīṃ cakre kṛtāntanagarīmiva // 11.125  //
bhagavānapi śākyānām śatrūṇā bhedanaṃ kṛtam /
karmānubaddhaṃ vijñāyaṃ babhūva vimanāḥ kṣaṇam // 11.126  //
papracchustaṃ samabhyetya bhikṣavaḥ karuṇākulāḥ /
kiṃ karma vihitaṃ śākyairghoraṃ yasyedṛśaṃ phalam // 11.127  //
bhagavānaniti taiḥ pṛṣṭaḥ sarvajñastānabhāṣata /
nijakarmavipākena śākyānāmeṣa saṃkṣayaḥ // 11.128  //
kṛṣṭau purā mahāmatsyau dhīvaraiḥ sarito 'ntarāt /
tadā nikṛttau śalyena bhūyo 'pyavyathayan dhṛtau // 11.129  //
kālena cārutām yātaistaireva parajanmani /
hatau gṝhapatī dagdhvā tāveva dhanahāribhiḥ // 11.130  //
tau matsyau tau gṛhasthau ca virūḍhakapurohitau /
dāsānāṃ taskarāṇām ca śākyānām mṛtyutām gatau // 11.131  //
iti śrutvā bhagavataḥ karmaṇāṃ phalasaṃtatim /
avisaṃvādinīmeva menire sarvabhikṣavaḥ // 11.132  //
virūḍhako 'tha svapuraṃ prāpya vijayadurmadaḥ /
jetānāmnā sutenoktaḥ praṇayādbālalīlayā // 11.133  //
deva kiṃ nihatāḥ śākyān na te 'smākaṃ kṛtāgasaḥ /
iti bruvāṇamavadhīnnijasūnuṃ virūḍhakaḥ // 11.134  //
nipātamatimṛdgati nihanti na karoti kim /
madalabdhanadhāyāso mātaṃga iva darjanaḥ // 11.135  //
sa jagāda sabhāsīnaḥ svabhūjāvavalokayan /
aho nu mama tāpāgnau dvisadbhiḥ śalabhāyitam // 11.136  //
kṛtāntatoraṇastambhau prājyau mama bhujāvimau /
niṣḥśeṣavadhadīkṣāyāṃ śākyānāṃ gurutāṃ gatau // 11.137  //
taṃ tasya vikramaṃ ślāghyaṃ hṛtāstāḥ śākyakanyakāḥ /
śrutvā babhāṣire tīvramudveganamitānanāḥ // 11.138  //
karmapāśanibaddhānāṃ khagānāmiva dehinām /
nidhanollaṅghane śaktirnāsti pakṣavatāmapi // 11.139  //
yenāgniḥ śamameti tatkila jalaṃ prāpnotyalaṃ vāḍavaḥ tigmāṃśugrahaṇaṃ karoti samaye helāvalehyaṃ tamah /
paryālocanavartmanāmaviṣayaṃ sāścaryacaryāspadaṃ sarvaṃ kārmikatantrayantimidaṃ kaḥ kasya kartuṃ kṣamaḥ // 11.140  //
etadākarṇya nṛpatiḥ padāntara iveragaḥ /
karacchedaṃ dideśāsāṃ ghorāmarṣaviṣotkaṭaḥ // 11.141  //
tīre yasyāḥ kṛtaṃ tāsāṃ pāṇicchedanavaiśasam /
sādyāpi hastagabhati khyātā puṣkariṇī bhuvi // 11.142  //
latāsvapi hkukūlāgniṃ krakacaṃ nalīnīṣvapi /
mālāsvapi śilāvarṣaṃ pātayantyeva nirghṛṇāḥ // 11.143  //
tāśchinnapāṇikamalāstatra tīvravyathāturāḥ /
bhagavantaṃ dhiyā dhyātvā śaraṇaṃ śaraṇaṃ yayuḥ // 11.144  //
tāsāṃ vijñāya sarvajñastīvrām marmāhativyathām /
śacīmacintayaddevīṃ tatsamāśvāsanocitām // 11.145  //
tatsparśajātahastābjāstā divyavasanāvṛtāḥ /
yayuścittaprasādena tāh svargaṃ tyaktavigrahā // 11.146  //
devakalpāstamāsādya divyapadmotpalāṅkitāḥ /
dharmadeśanayā śāstustāh prāpurvipulaṃ padam // 11.147  //
bhikṣubhirbhagavān pṛṣṭastatkarmaphalamabhyadhāt /
pāṇicāpalyametābhiḥ kṛtaṃ bhikṣuviḍambane // 11.148  //
karmaṇastasya pākena viśase patitāh param /
mayi cittaprasādena prāptāścaitāh śubhāṃ gatim // 11.149  //
ityuktvā bhagavān karmaphalapākavicitratām /
bhukṣīṇāṃ tatprasaṅgena vidadhe dharmadeśanām // 11.150  //
atrāntare gūḍhacārī rājñā praṇihitaścaraḥ /
bhagavaccaritaṃ jñātvā virūḍhakamupāyayau // 11.151  //
so 'vadaddeva bhikṣūṇāṃ tenedaṃ kathitaṃ puraḥ /
svakarmaphalamāsannaṃ tasya paśyāmi bhūpateh // 11.152  //
saptāhenāgninā dagdhaḥ sa pāpātmā purohitaḥ /
avīcināmni narake duḥsahe nipatiṣyati // 11.153  //
iti tadvacanaṃ śrutvā nṛpatiḥ sapurohitaḥ /
yatnāduvāsa saptāhaṃ jalānvitagṛhāntare // 11.154  //
kṣaṇāvaśeṣe saptāhe tasminnantaḥpuraṃ gate /
sūryakāntārkasaṃtāpayogājjajvāla pāvakaḥ // 11.155  //
udbhūtena pralayasavanāvartinevāśu vegān nirdagdho 'sau dhagiti śikhinā nārakaṃ prāpa vahnim /
asmiṃllike jvalanajaṭilāḥ pāpināṃ pretya rāgāḥ sarvatraiva sthirasukhabhuvaḥ śītalāḥ puṇyabhājām // 11.156  //
iti kṣemendraviracitāyām bodhisattvāvadānakalpalatāyāṃ virūḍhakāvadānaṃ nāma ekādaśaḥ pallavaḥ //
||12. hārītikādamanāvadānam /
duḥkhaṃ nudanti sukhasaṃpadamādiśanti saṃjīvayanti janatām timiraṃ haranti /
sanmānasasya kalayanti vikāsahāsaṃ santaḥ sudhārdravadanāḥ śaśina karāśca // 12.1  //
bimbisāraḥ kṣiteḥ sāre pure rājagṛhābhidhe /
sāraḥ samastabhūpānāmabhūdbhūmipuraṃdaraḥ // 12.2  //
kṣamādhāre bhuje yasya kṣamādhāre ca cetasi /
bāhyaḥ samastacittānāmaśu nyastakaro janaḥ // 12.3  //
kurvatastyāgaśauryābhyāmāśāyāḥ paripūraṇam /
pāṇau vimuktaratnaughe subaddho 'bhūdasigrahaḥ // 12.4  //
kadācidabhavattasya viplavo nagare guruḥ /
navābhyudayasaṃjātadarpakāla ivākulaḥ // 12.5  //
tamāsthānasamāsīnaṃ janacintākṛtakṣaṇam /
vyajijñipata saurājaṃ prajānāṃ janakopamam // 12.6  //
deva divyaprabhāvasya niyataḥ śāsanena te /
janah sadā samudro 'yaṃ maryādāṃ nātivartate // 12.7  //
yenāsya kṛtavṛttasya sanmārgeṇa prasarpataḥ /
upasargodgamaḥ kasmādakasmādayamāgataḥ // 12.8  //
svadharmasaṃvṛttena hi karmaṇā śarmaṇā nṛṇām /
sunṛpe na ca guhyānāmāpatanti vipattayaḥ // 12.9  //
hriyante naḥ prasūtīnāṃ gṛhiṇīnāṃgṛhe kayā /
apatyāni phalānīva satkriyāṇāmasaṃyamāt // 12.10  //
kiṃtu bhūtānna vidmastān māyām cāpi mahīpate /
yatprabhāveṇa nīyante kulāni nirapatyatām // 12.11  //
iti teṣāṃ girā bhūbhṛdabhūtsaṃkrāntatadvyathaḥ /
paraṃ duḥkhaṃ viśatyantaḥ satāṃ kedāravārivat // 12.12  //
sarvāṅgavyāpinā tena janaduḥkhena bhūyasā /
viṣeṇevāvṛtaḥ so 'bhūdudbhrāntahṛdayaḥ kṣaṇam // 12.13  //
so 'bravīt kiṃ karomyatrābhujādhīne vipaurūṣe /
kathaṃ nāma pravartante durlakṣyeṣu pratikriyāḥ // 12.14  //
dinamekaṃ vrajantvadya bhavanto nijamāspadam /
savrataścintayāmyeva rakṣāṃ vaḥ prasvakṣaye // 12.15  //
iti rājavacaḥ śrutvā hṛṣṭāḥ pauramahattamāḥ /
jagadustaṃ samāvarjya pūjāvyañjanamajṇjalim // 12.16  //
deva tvadavadhānena praṇayākarṇanena ca /
tvayi vinyastacintānāṃ nāsmākamadhunā śramaḥ // 12.17  //
anuddhatamudāraṃ c atvatprasādāvalokanam /
idameva janasyāsya jīvitānīva varṣati // 12.18  //
kiṃ punaḥ priyametatte pīyūṣasadṛśaṃ vacaḥ /
tāpāpahaṃ mṛhu svādu kiṃ kiṃ na vidadhāti naḥ // 12.19  //
kṛtī kṛtajñaḥ kāruṇyanidhiḥ sulabhadarśanaḥ /
labhyate bhāgyabhogyena saujanyasaralaḥ prabhu // 12.20  //
pīyūṣādatipeśalaḥ paricayaḥ śrāvyaṃ vacaḥ pañcamam ācāraḥ śaradinduvṛndamahaso 'syānandasaṃdohadaḥ /
saccitte vasatāṃ satām kimaparaṃ puṣpānmanah komalaṃ saujanyaṃ haricandanādapi paraṃ saṃtāpanirvāpaṇam // 12.21  //
ityuktvā prayayuḥ paurāstaṃ praṇamya prasādinam /
kirantastadguṇodārāmāśākusumamālikām // 12.22  //
rājāpi nagare kṛtvā bhūtapūjāvidhikramam /
śāntisvastikasaṃbhāraṃ cakāra niyatavrataḥ // 12.23  //
yakṣī hārītikā nāma bālakān puravāsinī /
haratīti sa śuśrāva puradevatayoditam // 12.24  //
tataḥ paurajanaiḥ sārdhaṃ sāmātyaḥ pṛthīvīpatiḥ /
kalandakanivāsākhye sthitaṃ veṇuvanāśrame // 12.25  //
bhagavantaṃ yayau draṣṭuṃ sugataṃ doṣaśāntaye /
sarvaduḥkhajvarāyāsajuṣāmakaṭukauṣadham // 12.26  //
taṃ dṛṣṭvā nṛpatirdūrātpraṇamya priyadarśanam /
upaviśyāgratastasmai pauraduḥkhaṃ nyavedayat // 12.27  //
bhagavānapi vijñāya paurāṇāṃ saṃtatikṣayam /
cintāniścañcalaḥ kṣipramuvāca karuṇānidhiḥ // 12.28  //
sa visṛjya jagadbandhuḥ sanṛpaṃ pauramaṇḍalam /
pātracīvaramādāya yayau yakṣīniketanam // 12.29  //
tayā virahitaṃ prāpya tadgṛhaṃ bhagavān jinaḥ /
priyaṃkarākhyaṃ tatputraṃ nināyaikamadarśanam // 12.30  //
yāte bhagavati kṣipraṃ yakṣī svagṛhamāgatā /
prabhūtaputrā nāpaśyat priyaṃ putraṃ priyaṃkaram // 12.31  //
tamīkṣamāṇāṃ vivaśā hṛtavatseva dhenukā /
babhrāma saṃbhramodbhrāntā sā janeṣu cā // 12.32  //
hā priyaṃkara hā putra kka nu paśyāmi te mukham /
iti pralāpinī tāraṃ niḥśeṣāḥ sā yayau diśaḥ // 12.33  //
sā vicityāśu sarvāśā nirāśā putradarśane /
krośantī parvatadvīpaṃ samudravalayam yayau // 12.34  //
martyabhūmimatikramya ghoreṣu nagareṣu sā /
svargoddeśeṣva śeṣeṣu vimānodyānaśāliṣu // 12.35  //
śrāntā kkacinna viśrāntā yakṣiṇī praṇighātinī /
putramanviṣya nāpaśyallokapālapureṣu ca // 12.36  //
kuberasyātha vacasā gatvā ca sugatāśramam /
bhagavantaṃ viyogārtā śaraṇyaṃ śaraṇaṃ yayau // 12.37  //
tayā tadduḥkhavṛttāntaṃ sam niśamya niveditam /
tāmavocata śocantīṃ kiṃcit smitasitādharaḥ // 12.38  //
hārīti tava putrāṇāṃ santi pañcaśatānyaho /
iti tenoktamākarṇya yakṣī duḥkhakṣatāvadat // 12.39  //
putralakṣe 'pi bhagavan sahyā naikasutakṣatiḥ /
putrāt priyataraṃ nānyatkiṃ duḥkhaṃ tatkṣayātparam // 12.40  //
putravāneva jānāti putrasnehaviṣavyathām /
sahajaiva sutaprītirakāraṇanibandhanā // 12.41  //
* * * * * * * * /
malino vikalaḥ kṣīṇaḥ kasya nendusamaḥ sutaḥ // 12.42  //
iti yakṣavadhūvākyaṃ śrutvā vātsalyavihvalam /
bhūtānukampī bhagavān sasmitastāmabhāṣata // 12.43  //
śoko 'yaṃ bahyputrāyā yadyekavirahe tava /
hṛte tvayaikavatsānāṃ putraike kīdṛśī vyathā // 12.44  //
tvaṃ praviśya sadā gehaṃ strīṇāṃ putramalakṣitāṃ /
aśnāsi putramātāpi vyāghrīva mṛgaśāvakān // 12.45  //
yena yena svadehasya duḥkhaṃ yātyupabhogatām /
na tatparasya kurvīta samāno 'nubhavaḥ śucām // 12.46  //
tvaṃ buddhadharmasaṃghānāṃ trīṇi śikṣāpadāni cet /
gṛhṇāsi hiṃsāvimukhī tatprāpnoṣi priyaṃ sutam // 12.47  //
ityuktā sā bhagavatā prāptaśikṣāpadā tataḥ /
hiṃsāvirāmāt taṃ gatvā putraṃ prāpa priyaṃkaram // 12.48  //
tasyāḥ prāgjanmavṛttāntaṃ tasyāḥ karmaphalānvayam /
bhikṣubhirbhagavān pṛṣṭastadvṛttāntamabhāṣataḥ // 12.49  //
purāsminneva nagare paurāh ke 'pyupabhoginaḥ /
parvatodyānamālāyāṃ vijahrurnartanādinā // 12.50  //
atha tena pathā kāpi gopakāntā ghanastanī /
mathitaṃ paṇyamādāya hariṇākṣī samāyayau // 12.51  //
garbhabhārālasagatiḥ pratyuptā gajagāminī /
sā śanairupasarpantī saspṛhaṃ tān vyalokayat // 12.52  //
tasyā vanamṛgīmugdhairavadagdhā vilokanaiḥ /
asaṃvṛttā vilāsārdraiste 'pi sotkaṇṭhatāṃ yayuḥ // 12.53  //
sā tairnimantritā tatra madanakṣībatām gatā /
hāritaṃ sahasā śīlaṃ na viveda pramādinī // 12.54  //
tatasteṣū prayāteṣu tadā tasyā ratiśramāt /
papāta saha dhairyeṇa garbhaū kopādivāruṇaḥ // 12.55  //
atrāntare samāyātaṃ tatpuṇyaistena vartamanā /
pratyekabuddhaṃ sādrākṣītkāyacittaprasādanam // 12.56  //
sāsmai mathitamūlyāptamāmrāṇāṃ śatapañcakam /
dūrātpraṇāmavinatā manasaiva nyavedat // 12.57  //
tataḥ puṇyarddhimatyasmin jātā yakṣakule 'dhunā /
jātamāmrārpaṇenāsyāḥ putrāṇāṃ śatapañcakam // 12.58  //
hiṃsāvatī pāpatyāgāt śīlavismaraṇātparam /
pratyekabuddhapraṇateḥ prāptaśikṣāpadādya sā // 12.59  //
iti vividhavipākaṃ karmatantraṃ vicitraṃ kimapisa kathayitvā tatra yakṣāṅganāyāḥ /
kalitakuśalasetuḥ saṃbhavābdhau janānāmakṛta sukṛtacittaṃ sarvalokasya śāstā // 12.60  //
iti kṣemendraviracitāyām bodhisattvāvadānakalpalatāyāṃ hārītikādamanāvadānaṃ nāma dvādaśaḥ pallavaḥ //
||13. pratihāryāvadānam //
yaḥ saṃkalpapathā sadaiva carati projjṛmbhamāṇādbhutaṃ svapnairyasya na saṃgatiḥ paricayo yasminnapūrvakramaḥ /
vāṇī maunavatī ca yatra hi nṛṇāṃ yaḥ śrotranetrātithis taṃ nirvyājajanaprabhāvavibhavaṃ manaurameyaṃ numaḥ // 13.1  //
pure rājagṛhābhikhye bimbirāseṇa bhūbhujā /
pūjyamānaṃ jina dṛṣṭvā sthitaṃ veṇuvanāśrame // 13.2  //
mātsaryaviṣasaṃtaptā mūrkhāḥ sarvjñamāninaḥ /
na sehire tadutkarṣaṃ prakāśamiva kauśikāḥ // 13.3  //
malinaiḥ svavināśāya parabhāgoditaiḥ sadā /
kriyate vāsaraspardhā śārvaraistimirotkaraiḥ // 13.4  //
maskarī saṃjayī vairairajitaḥ kakudastathā /
pūraṇajñātiputrādyā mūrkhāḥ kṣapaṇakāḥ pare // 13.5  //
ūcurnṛpatimabhyetya māramāyāvimohitāḥ /
saṃgharṣadveṣadoṣeṇa dhūmenevāndhakāritāḥ // 13.6  //
eṣa sarvajñatāmānī vane yaḥ śramaṇaḥ sthitaḥ /
ṛddhiprabhāvo bhavatā tasyāsmākaṃ ca dṛśyatām // 13.7  //
ṛddhiprabhāvādyatkiṃcit janavyāvarjanorjitam /
drśyate mahadāścaryaṃ prātihāryaṃ taducyate // 13.8  //
śaktiḥ saṃsadi yasyāsti pratihāryasya darśane /
asmākaṃ tasya vā rājan pūjāḥ santu jagatrtraye // 13.9  //
iti teṣām vacaḥ śrutvā taddarpavimukho nṛpaḥ /
uvāca vāñchā keyaṃ vaḥ paṅgūnāṃ girilaṅghane // 13.10  //
asamañjasamevaitat kā spardhāgneḥ pataṅgakaiḥ /
naitadvācyaṃ punarvādī mayā niṣkāsyate purāt // 13.11  //
iti rājñā guṇajñena pratyākhyātodyamāḥ khalāḥ /
prayayuste nirālambe lambamānā ivāmbare // 13.12  //
bimbisāro narapatirmūrkhatāpakṣapātavān /
anyaṃ vrajāmo bhūpālamiti te samacintayan // 13.13  //
atrāṇtare bhagavati śrāvastīmabhitaḥ purīm /
prāpte tejavanārāmaṃ digantāneva te yayuḥ // 13.14  //
te prasenajitaṃ tatra prāpya kosalabhūpatim /
prātihāryakṛtaspardhāṃ tāmevāsmai nyavedayan // 13.15  //
guṇāntarajño nṛpatisteṣām darpakṣayecchayā /
ṛddhisaṃdarśanotsāhādyayau bhagavato 'ntikam // 13.16  //
sa samabhyetya vinayāt praṇipatya tamabravīt /
bhagavan darpabalanaṃ tīrthyānāṃ kartumarhasi // 13.17  //
ṛddhispardhānubandhena tvatprabhāvadidṛkṣayā /
svaguṇaślāghayāsmākaṃ taiḥ karṇau badhirīkṛtau // 13.18  //
prakāśaya nijaṃ tejaḥ sajjanāvarjanam vibho /
tīrthyābhidhānāmakhilaṃ prayātu pralayaṃ tamaḥ // 13.19  //
iti rājavacaḥ śrutvā nirvikāro mahāśayaḥ /
bhagavān viratāmarṣaḥ saharṣastamabhāṣataḥ // 13.20  //
rājannānyopamardāya vivādāya madāya vā /
vivekābharaṇārho 'yaṃ kriyate guṇasaṃgrahaḥ // 13.21  //
mātsaryamalinaiḥ kiṃ tairvicāraviguṇairguṇaiḥ /
ye haranti parotkarṣaṃ spardhābandhaprasāritāḥ // 13.22  //
guṇācchādanamanyasya svaguṇena karoti yaḥ /
dharmastenāpraśastena svayameva nighātitaḥ // 13.23  //
sadguṇānāṃ parikṣaiva paravailakṣyakāriṇī /
ucitā na hi śuddhānāṃ tulārohaviḍambanā // 13.24  //
guṇavānapi nāyāti yaḥ pareṣu prasannatām /
sa dīpahastastatpātracchāyayā malinīkṛtaḥ // 13.25  //
loka ta eva sarvajñā vidmaḥ kimadhikaṃ vayam /
parābhimānābhibhavaprāgalbhyaṃ svaparābhavaḥ // 13.26  //
iti śrutvā bhagavataḥ praśamābhimataṃ vacaḥ /
bhṛśamabhyarthanāṃ rājā cakārāścaryadarśane // 13.27  //
tataḥ dṛcchrādbhagavatā kṛtābhyupagamo nṛpaḥ /
rājadhānīṃ yayau hṛṣṭaḥ saptāhāvadhisaṃvidā // 13.28  //
asminnavasare bhrātā bhūmibharturasodaraḥ /
cacārāntaḥpuropānte prāsādatalavartmanā // 13.29  //
salīlaṃ vrajatastasya karmavātairiveritā /
kusumasrak papātāṃse rājapatnīkarāccyutā // 13.30  //
tasya vijñātadoṣasya doṣaṃ saṃbhāvya sākṣibhiḥ /
piśunāḥ kiṃvadantīṃ tām cakrire rājagāminīm // 13.31  //
chidramalpamapi prāpya kṣudrāḥ sarvāpakāriṇaḥ /
dvijihvāḥ praviśantyāśu prabhūnāṃ śūnyamāśayam // 13.32  //
piśunapretiro rājā bhrāturīrṣyāviṣolbaṇaḥ /
chedamasyādideśāśu pāṇipādasya mūrcchitaḥ // 13.33  //
nikṛttapāṇicaraṇaḥ kumāraḥ karmaviplavāt /
sa vadhyavasudhāśāyī viveśa viṣamāpadam // 13.34  //
tīvravyathāparivṛtaṃ śocadbhirmātṛbandhubhiḥ /
dadṛśustaṃ kṣapaṇakāḥ kṣaṇaṃ nayanacālane // 13.35  //
tān samabhyetya śokārtāste rājasutabāndhavāḥ /
jagadustatparitrāṇasaṃliptāḥ sarvaprāṇinah // 13.36  //
doṣaṃ nigṛhīto 'yaṃ kālanāmā nṛpātmajam /
sarvajñavādino yūyaṃ prasādo 'sya vidhīyatām // 13.37  //
iti tai prasaradbāṣpairarthyamānāh pralāpibhiḥ /
te maunino niṣpratibhā vailakṣyādanyato yayuḥ // 13.38  //
atha tena yathāyāto bhikṣuḥ sugataśāsanāt /
ānando vidadhe 'ṅgāni tasya satyopayācanāt // 13.39  //
rājaputrastu saṃjātapāṇipādaḥ prasannadhīḥ /
jinaṃ śaraṇamabhyetya tadupasthāyako 'bhavat // 13.40  //
saptaratre vyatīte 'tha śrāntihāryaṃ gṛhaṃ mahat /
ṛddhiṃ bhagavato draṣṭuṃ mahīpatirakārayat // 13.41  //
upaviṣṭe nṛpe tatra saha kṣapaṇakādibhiḥ /
kalpavṛkṣīkṛtā bhūmirabhavat sugatecchayā // 13.42  //
tataḥ prāpteṣu deveṣu draṣṭuṃ bhagavataḥ prabhām /
ratnapradīpaṃ bhagavān bheje siṃhāsanam mahat // 13.43  //
tejodhātuṃ prapannasya tasya gaṇḍasamudgataiḥ /
vyāptaṃ pāvakasaṃghātairabhūdbhuvanamaṇḍalam // 13.44  //
śānte śanaiḥ kamalakānanasaṃnikāśe vahnau samastabhuvanasthitibhaṅgabhītyā /
dehāttato bhagavataḥ karuṇāmburāśeḥ pūrṇāmṛtormivimalā rucayaḥ prasasruḥ // 13.45  //
lāvaṇyasāramaticandrasahasrakāntiṃ tejaḥ pratānaviphalīkṛtasūryacakram /
taṃ nāganāyakanikāyavilocanāni prītyā papuḥ sukṛtalabdhamapūrvaharṣam // 13.46  //
vaidūryanālavipulāruṇaratnapātrakāntollasatkanakakesarakarṇikāni /
abhyudyayuḥ kṣititalādatha tatsamīpe padmāni saurabhabharāhṛtaṣaṭpadāni // 13.47  //
teṣūpaviṣṭamatha kāñcanacārukāntiṃ snigdhekṣasṇaṃ sugatacakramadṛśyatārāt /
pīyūṣapeśalaśaśidyutiśītalena yasyodayena sahasā sukhamāpa lokaḥ // 13.48  //
teṣāṃ prabhāvavibhavaṃ bahgavān babhāra madhye 'dhikaṃ kanakaśaila ivācalānām /
suskandhabandhuraghanadyutisaṃniveśaḥ prāṃśuḥ surakṣitiruhāmiva pārijātaḥ // 13.49  //
svargāṅganākarakuśeśayakīryamāṇairamlānamālyavalayaiḥ kalitottamāṅgāḥ /
tasyānanāmbujavilokananirnimeṣe martyā api kṣaṇamavāpuramartyabhāvam // 13.50  //
vyomāṅgaṇeṣu suradundubhiśaṅkhatūryaghoṣāvṛtaḥ kusumavarṣamahāṭṭahāsaḥ /
gandharvakinnaramunīśvaracāraṇānāṃ sphīṭaścacāra bhagavatstutivādanādaḥ // 13.51  //
tatrāruṇādharadalāddaśanāṃśuśubhrād vyākīrṇakeśarakulāddaśanāravindāt /
satsaurabhaṃ bhagavataḥ svarasaṃnivṛttaṃ dhanyāḥ papurmadhuravāṅbhadhu puṇyasūtam // 13.52  //
pāpaṃ vimuñcata niṣiñcata puṇyabījaṃ vairaṃ parityajata sāmyasukhaṃ bhajadhvam /
jñānāmṛtaṃ pibataṃ mṛtyuviṣāpahāri neyaṃ tanuḥ kuśalakarmasakhī cirāya // 13.53  //
lakṣmīścalā taruṇatā ca jarānuyātā kāyo 'pyapāyanicayasya nivāsa eva /
prāṇāḥ śarīrakakuṭiṣu muhūrtapānthā nityodaye kuruta dharmamaye prayatnam // 13.54  //
ityādibhirbhagavataḥ pravibhaktadīptajñānairvivekavimalaiḥ kuśalopadeśaiḥ /
vajrairivāśu dalanaṃ prayayau janānāṃ satkāyadṛṣṭisamaviṃśatiśṛṅgaśailaḥ // 13.55  //
ṛddhiprabhāṃ bhagavataḥ pravibhāvya tīrthyā mantrahatā viṣadharā iva bhagnadarpāḥ /
dīpā ivārkakiraṇapratibhābhibhūtāścitrārpitā iva yayuściraniścalatvam // 13.56  //
atrāntare bhagavataḥ satataṃ vipakṣaḥ sarvātmanā kṣapaṇako navadharmayakṣaḥ /
kṣiptaśravān sa vṛtavarṣavaraiścakāra vidravya randhraśaraṇān bhuvi vajrapāṇiḥ // 13.57  //
addiśya tānatha kṛpārdrabhayāśaraṇyaḥ sarvopadeśaviṣayān bhagavān babhāṣe /
bhūbhṛdvanābanimaṇirvivarādi sarvaṃ tene bhayeṣu śaraṇaṃ kila kātarāṇām // 13.58  //
buddhiṃ prabodha mama dhāmbi nidhāya buddhiṃ dharmaṃ sasaṃghamapi ye śaraṇaṃ prapannāḥ /
teṣā jagatkṣayabhayeṣvapi nirbhayāṇāṃ naivānyataḥ śaraṇadainyaparigraho 'sti // 13.59  //
durvāre paralokatīvratimire dharmaḥ pravṛddho 'śumān dānaṃ duḥsahapāpatāpavipadāmabhyudgame vāridaḥ /
prajñā mohamahāprapātaviṣamaśvabhre karālambanaṃ dainyākrāntamahīnameva śaraṇaṃ sarvatra puṇyaṃ nṛṇām // 13.60  //
iti timiravṛtākṣṇāṃ cakṣurunmīlanārhaṃ daśanamaṇimarīcivyajyamānaprakāśam /
sadasi sugatacandraḥ śuddhadharmopadeśaṃ sthirapadamiva kṛtvā kānanaṃ svaṃ jagāma // 13.61  //
iti kṣemendraviracitāyāṃ bodhisattvāvadānakalpalatāyāṃ prātihāryāvadānaṃ nāma trayodaśaḥ pallavaḥ //
||14. devāvatāravadānam /
jayati mahatāṃ prabhāvaḥ paścādagre ca vartamāno yaḥ /
janakuśalakarmasaraṇiḥ prakāśaratnadīpo vaḥ // 14.1  //
purā surapure pāṇḍukambalākhye śilātale /
samīpe pārijātasya kovidārasya suprabhe // 14.2  //
kṛtvā tridaśasaṃghānāṃ bhagavān dharmadeśanām /
anugrahāya martyānāṃ jambūdvīpamavātarat // 14.3  //
amarairanuyātasya tasyāvatarato bhuvam /
vimānakānanākīrṇaṃ babhūva bhuvanāṅgaṇam // 14.4  //
tasya dantāṃśusaṃtānairupadeśamivācitam /
jagrāha candraruciram cāmaraṃ caturānanaḥ // 14.5  //
chatraṃ śataśalākāṅkamanaṅkaṃ raṅkupāṇḍuram /
prasādamiva sākāramādade 'sya puraṃdaraḥ // 14.6  //
saṃkāśyanagaropānte kānanodumbarāntike /
avatīrṇaṃ sukṛtinaḥ sānandāstaṃ vavandire // 14.7  //
tasminnutpalavarṇākhyā bhikṣukī janasaṃgame /
alabdhāvasarā draṣṭuṃ nṛparūpamupādade // 14.8  //
pradīptaratnamukuṭaṃ gaṇḍatāṇḍavikuṇḍalam /
dṛṣṭvaivāsya navaṃ rūpaṃ jahāsoṣṇīṣapallavaḥ // 14.9  //
sā cintayantī ko vāyaṃ janairnirvivaraḥ puraḥ /
antaraṃ nṛparūpaṃ me dṛṣṭvā dāsyati sādaraḥ // 14.10  //
atp 'nyathā tu bhagavatpraṇatirmama durlabhā /
na guṇaṃ gauravasthānamaiśvaryapraṇayī janaḥ // 14.11  //
aho tṛṇatṛlālolairniḥsāravirasairdhanaiḥ /
hriyate vāsanābhyāsānnirvicāratayā janaḥ // 14.12  //
dattāntarā sā sahasā janena nṛpagauravāt /
lolahāraṃ bhagavataḥ praṇāmamakārot puraḥ // 14.13  //
asminnavasare bhikṣurudayī nāma saṃsadi /
tāṃ vilokya tathārūpāmavadat sasmitānanaḥ // 14.14  //
iyamutpalavarṇākhyā bhikṣukī nṛparūpiṇī /
ṛddhyā bhagavataḥ pādau vandate janavanditā // 14.15  //
utpalāmodavarṇābhuāṃ vijñāteyaṃ mayā purā /
ityuktvā virate tasmin bhagavānapyabhāṣata // 14.16  //
ayuktameva bhikṣukyā darpadṛddhiprakāśanam /
karoti praśamaglānimabhimānena ca jvaraḥ // 14.17  //
ityuktvā bhagavān kṛtvā tāṃ tāṃ śubhropadeśanām /
visṛjya devān prayayau svapadaṃ saha bhikṣubhiḥ // 14.18  //
tatropaviṣṭaḥ pṛṣṭastaiḥ praṇatairbhikṣukīkathām /
prāgjanmakarmasaṃbaddhāṃ sarvajñastānabhāṣata // 14.19  //
vārāṇasyāmabhūtpūrvaṃsārthavāho mahādhanaḥ /
patnī dhanavatī nāma tasya prāṇasamābhavat // 14.20  //
pāṇipallavinī tanvīyaovanodyānamañjarī /
phalapuṣpavatī kāle sā tasmādgarbhamādadhe // 14.21  //
atrāntare jalanidhidvīpānugamanodyatam /
pratyāsannaviyogārtā sā vallabhamabhāṣata // 14.22  //
kiyatī dhanasaṃpattirvṛddhimadyāpi nīyate /
yatkṛte ghpragambhīrastīryate makarākaraḥ // 14.23  //
bahvapāyaṃ dhanādānaṃ nirapāyā guṇārjanam /
svadeśāt paradeśaṃ hi gacchanti draviṇārthinah // 14.24  //
kecidduḥkhānnivartante dūraṃ gatvāpi niṣphalāḥ /
niścalā dhaninaścānye karmaṇāmeṣa niścayaḥ // 14.25  //
iti priyāvacaḥ śrutvā sārthavāhastato 'bhyadhāt /
mugdhe saṃbhāvanāpātro bhavatyevaṃ dhanodyataḥ // 14.26  //
dhanārjanavihīnānāṃ puṅguvanmūlabhakṣaṇāt /
adya śvo vā sukhasthānāṃ bhogaiḥ saha parikṣayaḥ // 14.27  //
svagṛhe 'pi daridrāṇāṃ janah krakacaniṣṭhuraḥ /
dhanināṃ paraloko 'pi premasnigdhajanaṃ bhuvaḥ // 14.28  //
kṣīṇamapyudyataṃ vṛddhyai na veṇuṃ bandhate janaḥ /
na tu sa pūrṇatāṃ yāti pratyāsannaparikṣayaḥ // 14.29  //
mūrkho 'pi viduṣāṃ vandyaḥ strīṇāṃ vṛddho 'pi vallabhaḥ /
klibo 'pi sevyaḥ śūrāṇāmāsannābhyudayo janaḥ // 14.30  //
kenānyakaraṇaṃ bhuktvā pītvā kāvyāmṛtāni vā /
kṣaṇaṃ vicakṣaṇenāpi kṣuptipāse vivarjite // 14.31  //
yasyārthaḥ sa guṇonnataiḥ kṛtanutiḥ kaṃ vā na dhatte guṇaṃ dāridyrodayadoṣadūṣitarucāṃ nirmālyatulyā guṇāḥ /
vittenaiva guṇā guṇī na tu dhanī dhanyo dhanī no guṇī kāyādduṣkṛtasaṃnipātaśamanādāyurguṇānāṃ dhanam // 14.32  //
iti prāṇādhikārthasya patyurākarṇya sā vacaḥ /
sāñjanāśrukaṇotkīrṇā latevābhṛtaṣaṭpadā // 14.33  //
atha pravahaṇaṃ bheje sārthanāthastayā saha /
tīvratṛṣṇāgṛhītānāṃ hastapātraṃ mahodadhiḥ // 14.34  //
tasya jāyāsakhasyāsau karmavātānuvartinaḥ /
abhajyata pravahaṇaṃ samanorathajīvitam // 14.35  //
tataḥ phalakamāsādya bhāgaśeṣācca karmaṇaḥ /
kaśerudvīpamāsādya tatpatirvipadaṃ gataḥ // 14.36  //
anāthām tatra śocantīṃ vihaṅgaḥ puruṣākṛtiḥ /
tāmāpa pādadīrṇāśāṃ suvarṇakulasaṃbhavaḥ // 14.37  //
sa kāntāṃ sumukho nāma tāmuvāca rucākṛtaḥ /
samāśvasihi lolākṣi nirbhayo 'yaṃ tavāśrayaḥ // 14.38  //
divyeyaṃ subhagā bhūmirvayaṃ tvatpraṇayaiṣaṇaḥ /
puṇyāyātāsi kalyāṇi ghoro 'yaṃ makarākaraḥ // 14.39  //
ityuktvā tena śanakairnītā ratnālayaṃ gṛham /
saṃpūrṇagarbhā tanayaṃ cārurūpamasūta sā // 14.40  //
vardhamāne śiśau tasmin sā śanaiḥ priyavādinā /
mugdhā tena vidagdhena saṃbhogābhimukhīkṛtā // 14.41  //
saralatvānmṛdutvācca samīpapraṇayī janaḥ /
svayamāliṅgyate strībhirlatābhiriva pādapaḥ // 14.42  //
divyodyāneṣu sā tena ramamāṇāṃ ghanastanī /
kumāraṃ rucirākāraṃ suṣuve sadṛśaṃ pituḥ // 14.43  //
tasmin padmamukhābhikhye yauvanālaṃkṛtākṛtau /
sumukhaḥ pakṣiṇāṃ rājā kāle lokāntaraṃ yayau // 14.44  //
tataḥ padmamukhaḥ śrīmānāsasāda padaṃ pituḥ /
guṇināmavivādena svādhīnāḥ kulasaṃpadaḥ // 14.45  //
prāptaiśvaryaṃ tamavadadvijane jananī sutam /
tatprabhāvasya saṃbhāvya sarvatra prabhaviṣṇutām // 14.46  //
putra prāptā tvayā lakṣmīriyaṃ nijakulocitā /
ayaṃ tu sārthavāhānme jātaḥ putro niraṃśakaḥ // 14.47  //
vārāṇasyāmayaṃ rājā śaśaktyā kriyatāṃ tvayā /
prītīsaṃvādasāsvādaḥ svadeśe seva saṃpadaḥ // 14.48  //
iti māturgirā pakṣī pakṣapātena bhūyasā /
skandhe bhrātaramāropya vyomnā vārāṇasīṃ yayau // 14.49  //
tatra siṃhāsanāsīnaṃ brahmadattaṃ mahīpatim /
saṃjaghānaikadainaṃ sa vajragranakharaiḥ kharaiḥ // 14.50  //
abhiṣicyāgrajaṃ pūrṇaṃ tasminneva nṛpāsane /
amātyān so 'vadadbhītān samagrānagravikramaḥ // 14.51  //
yasya rājño 'bhiṣiktasya mayā yaḥ pracalīkaraḥ (?) /
so 'pyatītaḥ prabho bhaktyā tamevānugamiṣyati // 14.52  //
ityuktvā pravarāmātyān svairaṃ vihagapuṇgavaḥ /
yayau bhrātaramāmantrya punardeśanasaṃvidā // 14.53  //
sa eva brahmadatto 'yamiti mantrita mantriṇām (?) /
sa nṛpaḥ khyātimāyātaḥ svajaneṣu pareṣu ca // 14.54  //
atrāntare samānītā sagarbhā hastinī vanāt /
na mumocārdhaniryātagarbhaṃ ruddhamivāntare // 14.55  //
sādhvīkarāgrasaṃsparśādiyaṃ garbhaṃ vimuñcati /
iti mauhūrtikādiṣṭaṃ rājñe mantrī nyavedayat // 14.56  //
śāsanādatha bhūbhartuḥ spṛṣṭvā hastena hastinīm /
antaḥ purāṅganāścakrustatra satyopayāvanam // 14.57  //
tāsāṃ satyagirā garbhaṃ nātyajat kariṇī yadā /
tadā vilakṣyaḥ sarvo 'bhūt bhūpasyāntaḥpure janaḥ // 14.58  //
atha gopāṅganābhyetya śīlasatyopayācanam /
kṛtvā pasparśa kariṇīṃ yenāsau garbhamatyajat // 14.59  //
kṛtvā nijajāyānāṃ jñātvā śīladaridratām /
mene gopāṃ manaḥsveva tāṃ jagatrtritaye satīm // 14.60  //
sa satījātilobhena sośumbāṃ nāma tatsutām /
pariṇīyānināyāgre devīśabdasya pātratām // 14.61  //
tasyāḥ saṃcintya lāvaṇyaṃ capalatvaṃ ca yoṣitām /
sa sarvagāmīnīṃ nidrāmapi tatyāja śaṅkitaḥ // 14.62  //
asminnavasare druṣṭuṃ bhrātaraṃ vihagādhiyaḥ /
yayau padmamukhastatra snehādatiśayotsukhaḥ // 14.63  //
bhūpālo 'pi tamāliṅgya prītyā vihitasatkṛtiḥ /
vijane svakathāmasmai nivedya punarabravīt // 14.64  //
śīlasatyatulārohāt dṛṣṭadoṣeṇa yoṣitām /
mamāntaḥpuravaimukhyāt vivāho 'bhinavaḥ kṛtaḥ // 14.65  //
rūpayauvanagāminmyām tasyāmapi na me dhṛtiḥ /
ekatra dṛṣṭadoṣāṇāṃ sarvatrāśaṅkate manaḥ // 14.66  //
tasmāttava pure bhrātarvimānuṣye nidhīyatām /
śīlaśankāṃ parityajya bhavāmi vigatajvaraḥ // 14.67  //
tasmāt pratiniśaṃ pakṣī śāsanāt tava madgṛham /
prāpayiṣyati tāṃ svairamityayaṃ me manorathaḥ // 14.68  //
iti bhrāturvacaḥ śrutvā tamuvāca vihaṅgamaḥ /
īrṣyāśaṅkākalaṅkena rājan mithyaiva mā kṛthāḥ // 14.69  //
na nāma ramate ramye nāsvādaṃ vetti bhojane /
na paśyati na nidrāti nityamīrṣyāvaśāturaḥ // 14.70  //
klībaḥ kāmī sukhī vidvān dhanī namraḥ prabhuḥ kṣamī /
arthī mānyaḥ khalaḥ snigdhaḥ strī satīti kathaiva kā // 14.71  //
saralatve 'pi kuṭilāḥ sthāyinyo 'pyaticañcalāḥ /
kulīnā apui pārśvasthamāliṅgantyabalā latāḥ // 14.72  //
dṛṣṭirlolādharo rāgī bhrūrvākrā kaṭhinau stanau /
dṛśyate naiva nirdoṣaḥ strīṇāmavayaveṣvapi // 14.73  //
bhujyante kuśalaiḥ śyāmā bhramadbhramaravibhramaiḥ /
mūlānveṣī sarojinyāḥ paṅkenaivāvalipyata // 14.74  //
naikasmin vismayabhuvāṃ sasmitānāṃ niyantrite /
śuciśīlavirāmāṇāṃ rāmāṇāṃ ramaṇe matiḥ // 14.75  //
tathāpi matpurodyāne nirjane sā nidhīyatām // 14.76  //
ityuktaḥ pakṣiṇā bhrātā nṛpatirvisasarja tām /
kāntāṃ kaśerukadvīpe taṃ ca satkṛtya sādaraḥ // 14.77  //
sāpi pratiniśaṃ vyomnaḥ khagārūḍhā samāyayau /
divyagandhamayīṃ mālāmādāya dvīpasaṃbhavām // 14.78  //
pārijātānvayatarostāni puṣpāṇyavāpa sā /
khyātāni timirāṇīva bhramadbhṛṅgāndhakārataḥ // 14.79  //
atha vārāṇasīvāsī kadācinmānavābhudhaḥ /
prayayau samidhāhārī dvijanmā kānanaṃ yuvā // 14.80  //
tatra kinnarakāminyā sa dṛṣṭaḥ spaṣṭamanmathaḥ /
yasya saṃdarśanenaiva sābhavadvismṛtasmṛtiḥ // 14.81  //
asau navābhilāṣeṇa janakeneva sārpitā /
kāntā kāntimayī nāma vijahāra guhāgṛhe // 14.82  //
tatrābharaṇaratnāśuḥ pratītatimirotkare /
ramamāṇā ciraṃ tena kāle putramavāpa sā // 14.83  //
balavān marududbhavaḥ sa bālye 'pi yadā śiśuḥ /
tadā mātā tasya saṃjñāṃ śīghraga ityasādhayat // 14.84  //
sāpi nivāghnasaṃbhogā sukhātṛptā guhāntare /
priyaṃ dhṝtvā sadā yāti pidhāya śilayā gṛham // 14.85  //
kadācidatha vṛttāntaṃ nijapitrā niveditam /
ākarṇya śīghragaścintāvismayākulito 'vadat // 14.86  //
śilānibaddhadvāre 'sminnandhasyaiva gṝhāntare /
aho sneho 'pyayaṃ tāta tava bandhanatāṃ gataḥ // 14.87  //
ehi vārāṇasīmeva gacchāvaste nijāspadam /
vioulāmapyayatnena śilāmutsārayāmyaham // 14.88  //
svadeśavirahakleśaṃ dyḥśaṃ sahase katham /
tyaktuṃ na śakyate kauściddeśo deha iva svakaḥ // 14.89  //
bhāraṃ draviṇasaṃbhāraṃ vetti granthiguṇāguṇaḥ /
bhogaṃ nirupabhogaṃ ca svadeśavirahī janaḥ // 14.90  //
ityuktvā sa guhāgohādutpāṭya vipulāṃ śilām /
kṛtābhyupagamenāśu janakena yayau saha // 14.91  //
prayātayostatastūrṇaṃ samabhyetyātha kinnarī /
śūnyaṃ dṛṣṭvā guhāgehaṃ nirvedādityavintayat // 14.92  //
aho me vismṛtasnehaḥ sa gataḥ kkāpi durjanaḥ /
dvijihvānāṃ bhujaṃgānāṃ kauṭilyaṃ vā kimadbhutam // 14.93  //
na ramante palāyante paryante sukharāgiṇaḥ /
cirasthā api niḥsnehāḥ śukā iva dvijātayaḥ // 14.94  //
iti saṃcintya sā patyurnikārātprītimatyajat /
puṣpopamāni premāṇi na sahante kadarthanām // 14.95  //
vidyāguṇena kenāsau putro me bhuvi jāīvati /
iti dhyātvā sakhīhaste tasmai vīṇāṃ dideśa sā // 14.96  //
saṃbhogasukhapaṇyaiva prītiḥ patiṣu yoṣitām /
aparyuṣitavātsalyā putraprītistu niścalā // 14.97  //
javena vrajatostūrṇaṃ tayordaurjanyalajjayā /
śīgragāya dadau vīṇāṃ tatsakhī vegagāminī // 14.98  //
ādyā tantririyaṃ nāsyāḥ spraṣṭavyā vighnakāriṇī /
ityābhāṣya tayā dattāṃ vīṇāṃ prāpya jagāma saḥ // 14.99  //
tataḥ svadeśe janakaṃ svagṛhe viniveśya saḥ /
vīṇāpravīṇaḥ sarvatra lābhapūjāmavāptavān // 14.100  //
tataḥ kadāvidvāṇijā ambudhidvīpagāminā /
āropitaḥ pravahaṇaṃ divyavīṇānurāgiṇā // 14.101  //
vīṇāmūrcchanayā tasya śrotrapīyūṣadhārayā /
kṣaṇe kṣaṇe samudro 'pi nistaraṅga ivābhavat // 14.102  //
athādyatantrisaṃsparśādutpannopaplavoplute /
bhagne pravahaṇe sarvavaṇijāmabhavat kṣayaḥ // 14.103  //
tato balāhakāvāptyā pavanapretitaḥ kṣaṇāt /
kaśerudvīpamāsede karmaśeṣeṇa śīghragaḥ // 14.104  //
tatrābdhikūlasaṃlīnaṃ divyodyānaṃ praviśya saḥ /
śyāmāṃ dadarśa sośumbāṃ mūrdhanyastabakastanām // 14.105  //
grandhantīṃ timirākhyānāṃ puṣpāṇāmujjvalasrajam /
nibandhanaṃ tanuguṇaiḥ kurvāṇāmapyacetasām // 14.106  //
sāpi taṃ rucirākāraṃ dṛṣṭvā vismayamāyayau /
dhīraṃ śaiśavatāruṇyasaṃdhimadhyasthatāṃ gatam // 14.107  //
māramārutasaṃcālasakampakarapallavā /
sā śīrṇaśīlakusumā lateva praṇanāma tam // 14.108  //
cirārūḍheva sahasā prītiḥ prauḍhā tayorabhūt /
prāgjanmasnehasaṃlīnaṃ na muñcati mano manaḥ // 14.109  //
ramamāṇāṃ divā tena niśāyāṃ ca mahībhujā /
mene vāmācaritatāṃ tām priyo gūḍhakāmukaḥ // 14.110  //
tena vārāṇasīṃ gantuṃ jñātvā vṛttaṃ samarthitā /
tannināya khagārūḍhā tadgirā mīlitekṣaṇam // 14.111  //
vārito 'pi tadā vyomni nayanonmīlane tayā /
so 'bahvatsahasaivāndhaścāpalādvivṛtekṣaṇaḥ // 14.112  //
sā tamantaḥpurodyāne nidhāya bhayakātarā /
viveśa śokasaṃtaptā śayyāveśma mahīpateḥ // 14.113  //
dūyamānena manasā rajanīmativāhya tām /
prātarna gantuṃ na sthātuṃ cintākrāntā śaśāka sā // 14.114  //
atrāntare samudbhūtaścyutasaurabhanirbharaḥ /
madhumāso vilāsānāṃ yauvanaṃ puṣpadhanvanaḥ // 14.115  //
kokilālikulaiḥ kālaḥ kālaḥ kālo viyoginām /
śīrṇaśokanavāśokaduḥsahaḥ pratidṛṣyate // 14.116  //
rājāpyaviratautsukyādudyānaṃ gantumudyataḥ /
dinamekaṃ na tatyāja sośumbāṃ kāmamohitaḥ // 14.117  //
sa tayāsaha rāgasya madasya madanasya ca /
saṃsāramiva viśrāntipadapuṣpavanaṃ yayau // 14.118  //
tatra bālānilālolalatāvailakṣyakāriṇīm /
paśyan pramodamāsede yaditāmeva bhūpatiḥ // 14.119  //
anyarāgaviṣākrāntā sāpyabhūnmalinasmṛtiḥ /
sukhamapyasukhaṃ vetti cintāśalyākulaṃ manaḥ // 14.120  //
antargatabhujaṃgābhiḥ strībhiratyantarāgiṇaḥ /
kaṇṭhe kṛtābhirnṛtyanti mālābhiriva mohitāḥ // 14.121  //
tatraikāntalatākuñjanikuñjanihitasthitiḥ /
andhaḥ saurabhamāghrāya sośumbātimirasrajaḥ // 14.122  //
sahasaiva vikāreṇa rāgādvismṛtasaṃvṛtiḥ /
agāyanmadanakṣībā gaṇayanti bahyaṃ kutaḥ // 14.123  //
tanupavanavilāsaiḥ kīryamāṇaḥ priyāyāḥ samadabadanapadmāmodasaṃbhārasāraḥ /
timirakusumagandhaḥ so 'yamāyāti dūrāt bhramarasaraṇivīṇāvibhramārāvaramyaḥ // 14.124  //
śrutvā hṛdayasaṃvādagītaṃ tattasya bhūpatiḥ /
udyānavicayaṃ kṛtvā taṃ dadarśa latāntare // 14.125  //
gāḍharocamadakṣībaṃ sa taṃ papraccha śaṅkitaḥ /
api jānasi sośumbāṃ tasya vā lakṣaṇaṃ tanoḥ // 14.126  //
so 'bravīt kiṃ na jānāmi sośumbāṃ bimbapāṭalām /
upaviṣṭo 'dhare yasyā rāgarājye manobhavaḥ // 14.127  //
nyastaṃ smareṇeva tadūrūmūle lekhāmayaṃ svastikamasti kāntam /
āvartaśobhā stanamaṇḍale vā lāvaṇyakallolanibhāsti tasyāḥ // 14.128  //
etadākarṇya nṛpatiḥ sadyaḥ saṃtāpaśoṣitam /
mumoca rāgakusumaṃ nirmālyaminva cetasaḥ // 14.129  //
so 'bravīnnāsti nārīṇāṃ śīlarakṣā śatairati /
khapuṣpamāleva satī sarvathā naiva jāyate // 14.130  //
ityuktvāndhena tāṃ rājā saha śmaśānakānanam /
gardabhāropitāṃ tūrṇaṃ tatyāja nagarādbahiḥ // 14.131  //
sā tena saha nirlajjā vrajantī dinasaṃkṣaye /
aṭavyāṃ caurapatinā prāptaiva saha saṃpadā // 14.132  //
janairabhidrute tasmin sahasā cauramaṇḍale /
niraparāśa evāndhaścaurabhrāntyā nipātitaḥ // 14.133  //
cauro 'pi niśāṃ bhuktvā sośumbāṃ kṣasṇasaṃgataḥ /
gṛhītvābharaṇānyasyā jagāmottīrya nimnagām // 14.134  //
kāraṇḍavāyāh saritastasyāstīre nirambarā /
śuśova sāñjanairaśrujālaiḥ sā malinastanī // 14.135  //
tasmin kṣaṇe mukhāsaktaṃ māṃsamutsṛjya jambuke /
yāte jalotplutaṃ matsyaṃ tajjahāraṃ vihaṅgamaḥ // 14.136  //
matsye nimagne sahasā khagena piśite hṛte /
sa babhūvobhayabhraṃśāccintāniścalalocanaḥ // 14.137  //
tasyāstaṃ vīkṣyaṃ duḥkhe 'pi mukhe smitamadṝśyata /
hāsaḥ parasya skhalite duḥsthasyāpyupajāyate // 14.138  //
sa tāṃ vailakṣyakupitaḥ provācānucitasmitām /
aho hasasi māṃ loke hāsyāyatanatām gatām // 14.139  //
nṛpaṃ tyaktvāgatā hyandhamtyaktavāndhaṃ cauramāśritā /
tavāhamubhayabhraṣṭaḥ tribhraṣṭāyāḥ smitāspadam // 14.140  //
āstām vaḥ parihāso 'yaṃ taṃ yuktyāhaṃ karomi te /
khalāste viṣamasthānām ye biḍambanapaṇḍitāḥ // 14.141  //
ityuktvā nagarīṃ gatvā sa nṛpāya nyavedayat /
sośumbā te nadītīre tapoyukteti manmatiḥ // 14.142  //
atha nināya tām rājā vitīryābharaṇāmbaram /
doṣamācchādayatyeva rāgadveṣaḥ śarīriṇām // 14.143  //
saivādyotpalavarṇeyamudāyī śīghrago 'pyasau /
prāgjanmāntarapuṇyena bhikṣḥuvratamupāgatau // 14.144  //
abhavadatirasārdraṃ mānāsṃ rāgayoge yadu madanavidheyaṃ rāgayuktaṃ yadasyāḥ /
virataśamavirārā tena tasmin muhūtre kṛtanarapatirūpānandinaṃ mām vavande // 14.145  //
iti kṣemendraviracitāyāṃ bodhisattvāvadānakalpalatāyāṃ devāvatārāvadānaṃ nāma caturdaśaḥ pallavaḥ //
||15. śilānikṣepāvadānam /
balabhatuladhairyavīryaṃ sāścaryaṃ bhavati saprabhāvāṇām /
mahadāśrayayogādyasmai sarvaṃ mahimatvamāyāti // 15.1  //
purā kuśīpurīṃ ramyāṃ mallānāṃ balaśālinām /
svecchāvihārī bhagāvān pratasthe sugataḥ svayam // 15.2  //
te tadāgamanaṃ śrutvā kalyāṇaṃ kuśalaiṣiṇaḥ /
vartmasaṃśodhanaṃ cakrurupacārapadodyatāḥ // 15.3  //
deśaṃ bhūṣayatāṃ teṣāṃ saṃsiktaṃ candanodakaiḥ /
tṛṇakaṇṭakapāṣāṇasarkarāreṇuvarjitam // 15.4  //
madhye samāyayau bhūminimagnā mahatī śilā /
avasannā visannā ca vadhūrvindhyagireriva // 15.5  //
tāmutpāṭayatāṃ teṣāṃ kuddālabhujarajjubhiḥ /
māso jagāma na tvasyāḥ sahasrāṃśe 'pyabhūta kṣatiḥ // 15.6  //
atha samsārasaṃtāpapraśamāmṛtadīdhitiḥ /
āyayau bhagavān sarvamānasollāsabāndhavaḥ // 15.7  //
ghanāndhakāravirativyaktasatphaladarśanaḥ /
prasādasaṃvibhaktāśaḥ prakāśa iva śāradaḥ // 15.8  //
sa tān dṛṣṭvā pariśrāntān viphalakleśapiḍāītān /
śrutvā ca tadvyavasitaṃ tānūce praṇatānanān // 15.9  //
aho kleśaphalārambhaḥ prayāsavyavasāyinām /
saṃsārakarmaṇīvāsmin vyāpāre vaḥ samudyamaḥ // 15.10  //
prārambhe viṣamakleśaṃ kriyamāṇaṃ sasaṃśayam /
siddhamapyanupādeyaṃ na prājñāḥ karma kurvate // 15.11  //
ityuktvā caraṇāṅguṣṭhaghaṭṭitām vāmapāṇinā /
vinyasya dakṣiṇe pāṇau bhagavān vipulāṃ śilām // 15.12  //
visṛjya brahamlokāntamaparyantaparākramaḥ /
cacārāścaryacaryāyāṃ dūtamiva jagattraye // 15.13  //
kṣiptāyāṃ sahasā tasyām tenātyadbhutakāriṇā /
udabhūdganodbhūta iva vyāptajanaḥ svanaḥ // 15.14  //
anityaḥ sarvasaṃskāra ityabhrāntavidhāyinaḥ /
sarvadharmā nirātmānaḥ śāntanirvāṇameva tat // 15.15  //
iti sphuṭodite śabde śilā bhagavataḥ kare /
girīndraśīrṣakākārā sthitā punaradṛśyata // 15.16  //
kṣaṇena sā bhagavatā kṣiptā vadanamārutaiḥ /
kṛtā visāriṇī dikṣu paramāṇuparaṃparā // 15.17  //
punarekīkṛtāmeva bhagavān paramāṇubhiḥ /
śilāmanyatra nidadhe vismayaṃ ca jagattraye // 15.18  //
āścaryaniścaladṛśastato mallā balirjitam /
vīryaṃ bhagavato vīkṣya praṇatāstaṃ babhāṣire // 15.19  //
aho mahāprabhāvo 'yaṃ balavīryodayastava /
niścayādhigame yasya na pragalbhāḥ surā api // 15.20  //
anugrahapravṛttena balena guruṇā tava /
adhogatinimagneyaṃ janateva dhṛtā śilā // 15.21  //
vīryaprajñābalādīnām pramāṇāvadhiniścayam /
api jānāti te kaścidāścaryatarakāriṇaḥ // 15.22  //
iti bruvāṇānāścaryaniścalānavalokya tān /
tasyāṃ śilāyāmāsīnaḥ provāca bhagavān jinaḥ // 15.23  //
ekībhūtabalaṃ yaddhi bhūtānām bhuvanatraye /
sugatasya tadekasya loke naiva samaṃ balam // 15.24  //
ambhāṃsi kumbhairambhodherjaganti paramāṇubhiḥ /
śakyānyalaṃ laṅghayituṃ prabhāvo na tu saugataḥ // 15.25  //
saṃkhyāṃ sumeroryo vetti tulāmānena tattvataḥ /
sugatānām na jānāti so 'pi sudguṇagauravam // 15.26  //
kathayitveti bhagavān saṃprāpte suramaṇḍale /
saśakrapadmanilaye cakre kuśaladeśanam // 15.27  //
mallāstadupadeśena tattadbodhisamāśrayāt /
saśrāvakākhyāṃ pratyekasamyaksaṃbuddhatāṃ yayuḥ // 15.28  //
srotaḥprāptiphalaṃ kauścitsakṛdāgāmi cāparaiḥ /
anāgāmiphalaṃ cāṇyaiḥ prāptamarhatpadaṃ paraiḥ // 15.29  //
ityāśyayānuśayadhātugatiṃ nirīkṣya jñātvā tathāprakṛtimapratimopadeśam /
teṣāṃ cakāra bhagavāṃścaturāryasatyasamyakprakāśaviśadaṃ kuśalodayāya // 15.30  //
iti kṣemendraviracitāyāṃ bodhisattvāvadānakalpalatāyāṃ śilānikṣepāvadānaṃpañcadaśaḥ pallavaḥ //
||16. maitreyavyākaraṇāvadānam /
asaṃgamo nāma viśuddhidhāmo śreyāṃsi sūte kuśalābhikāmaḥ /
saṃsāravāmaḥ sukṛtābhirāmo manomalairvairarajovirāmaḥ // 16.1  //
purā gaṅgāṃ samuttīrya nāgānāṃ phaṇasetunā /
bhagavān sugataḥ pāraṃprāpya bhikṣūnabhāṣata // 16.2  //
iha ratnamayaḥ pūrvaṃ yūpo 'bhūdadbhutadyutiḥ /
darśayāṃi tamatraiva draṣṭuṃ vaḥ kautukaṃ yadi // 16.3  //
ityuktvā bhagavān bhūmau pāṇinā divyalakṣmaṇā /
spṛṣṭvā nāgagaṇotkṣiptaṃ ratnayūpadarśayat // 16.4  //
taṃ dṛṣṭvā bhikṣavaḥ sarve nirnimeṣekṣaṇāściram /
babhūvuścitralikhitām iva niścalavigrahāḥ // 16.5  //
tatkathāmatha taiḥ pṛṣṭaḥ provāca bhagavān punaḥ /
atītānāgatajñānaṃ dantālokaiḥ kirannivaḥ // 16.6  //
devaputraḥ purā kaścit kāle svargaparicyutaḥ /
mahāpraṇādanāmābhūnnṛpatiḥ śakraśāsanāt // 16.7  //
dharmavṛttānusaraṇasmaraṇāya mahītale /
ucitaṃ lakṣaṇaṃ kiṃcit sa yayāce śatakratum // 16.8  //
tataḥ surapatervākyādviśvakarmā tadālaye /
bhāsvaraṃ vidadhe ratnayūpaṃ puṇyamivonnatam // 16.9  //
tatastaddarśanāsakte jane kautukaniścale /
kṛṣyādikarmaṇyucchinne rājñaḥ koṣakṣayo 'bhavat // 16.10  //
tatastena kṣitibhujā kṣipto 'yaṃ jāhnavījale /
tiṣṭhatyadyāpi pātāle ratnaiḥ sūryairivācitaḥ // 16.11  //
bhaviṣyatyasya kālena paricchinnaḥ parikṣayaḥ /
na tajjagati nāmāste pariṇāme yadakṣayam // 16.12  //
āgāmisamaye puṃsāṃ varṣāśītisahasrake /
śaṅkhaśubhrayaśāḥ śaṅkho nāma rājā bhaviṣyati // 16.13  //
puṇyalabdhamimaṃ yūpaṃ nṛpaḥ kalpadrumopamaḥ /
sa purohitaputrāya maitreyāya pradāsyati // 16.14  //
maitreyo 'pyanmumādāya kṛtvā sapadi khaṇḍaśaḥ /
arthicintāmaṇirlokamadaridraṃ kariṣyati // 16.15  //
yūpaṃ datvātha maitreyaḥ samyaksaṃbuddhatām gataḥ /
anuttarajñānanidhirbhaviṣyati surārcitaḥ // 16.16  //
śaṅko rājā sahasrāṇāmaśītyā parivāritaḥ /
sāntaḥpurāmātyagaṇo rājāpi pravrajiṣyati // 16.17  //
prāgjanmapraṇidhānena śaṅkhasya kuśalodayaḥ /
kṛtasyāvaśyabhogyatvātpariṇāme phaliṣyati // 16.18  //
madhyadeśe purā rājā vāsavo vāsavopamaḥ /
dhanasaṃmatanāmā ca nṛpo 'bhūduttarāpathe // 16.19  //
tayorvibhavasaṃgharṣo bhūto vairāgnitaptayoḥ /
abhūd yuddhasamārambhasaṃbhārarabhasaṃ manah // 16.20  //
nagaraṃ ca praviśyātha sametya dhanasaṃmataḥ /
cakre garajathānīkairgaṅgātīraṃ nīrantaram // 16.21  //
tatra ratnaśīkhī nāṃa samyaksaṃbuddhatām gataḥ /
dṛṣṭastenārcyāmānāṅghrirbrahmaśakrādibhiḥ suraiḥ // 16.22  //
so 'cintayadaho rājā vāsavaḥ pṛthipuṇyavān /
viṣayānte vasatyeṣ ayo hi tridaśavanditaḥ // 16.23  //
tatastasyānubhāvena tatra bhūpālayostayoḥ /
yayau vairarajaḥ śāntyā mithyāmohaparikṣayam // 16.24  //
kṝtasaṃghiḥ pareṇātha vāsavaḥ pṛthivīpatiḥ /
bhagavantaṃ samabhyetya sarvabhogaurapūjayat // 16.25  //
praṇidhānaṃ ca vidadhe pūjānte praṇamāmi tam /
ahaṃ kuśalamūlena syāmetena mahāniti // 16.26  //
asminnavasare ghore śankhaśabde samudgate /
provāca taṃ ratnaśikhī praṇataṃ purataḥ sthitam // 16.27  //
śankho nāma mahīpālaścakravartī bhaviṣyasi /
paryante bodhiyuktaśca kuśalaṃ samāvāpsyasi // 16.28  //
evaṃ satpraṇidhānatah kṣitipatiḥ puṇyodayādvāsavaḥ śaṅkho nāma nṛpa sa ratnaśikhinādiṣṭaḥ śriyaṃ prāpsyati /
maitreyaḥ praṇayātkariṣyati tathā bodhau viśuddhāṃ dhiyaṃ kalyāṇābhiniveśapuṇyataraṇirāḍya hi satsaṃgamaḥ // 16.29  //
iti kṣemendraviracitāyām bodhisattvāvadānakalpalatāyāṃ maitreyavyākaraṇāvadānaṃ nāma ṣoḍaśaḥ pallavaḥ //
||17. ādarśamukhāvadānam /
cittaprasādavimalapraṇayojjvalasya svalpasya dānakusumasya phalāṃśakena /
hemādrirohaṇanagendrasudhābdhidānasaṃpatphalaṃ na hi tulākalanāmupaiti // 17.1  //
purā manojñe sarvajñaḥ śrāvastyāṃ jetakānane /
anāthapiṇḍadārāme vijahāra mahāśayaḥ // 17.2  //
āryo mahākāśyapākhyastacchiṣyaḥ karuṇānidhiḥ /
nagaropavanasyāntaṃ janacārikayā yayau // 17.3  //
tatra sudrugatiryoṣinnagarāśravalambikā /
apaśyat kuṣṭharogārtā kāśyapaṃ taṃ yadṛcchayā // 17.4  //
sā taṃ dṛṣṭvā prasādinyā śraddhayā samacintayat /
pātre 'sya piṇḍapātārhā kiṃ na jātāsmi puṇyataḥ // 17.5  //
vijñāya tasyā āścaryaśraddhāyuktaṃ manoratham /
prasārya pātraṃ jagrāha piṇḍaṃ taṃ karuṇākulaḥ // 17.6  //
tīvracittaprasādena bhaktasārasamaraṇe /
kuṣṭhinyā nipapātāsyāḥ pātre śīrṇakarāṅguliḥ // 17.7  //
tataḥ sā pātakamiva tyaktvānityakalevaram /
devānāṃ tuṣitākhyānāṃ nilaye samajāyata // 17.8  //
śakrastadadbhutaṃ jñātvā dānapuṇypditādaraḥ /
yatnātkāśyapasatpātraṃ sudhayā samapūrayat // 17.9  //
sudhārpaṇe 'pyasau bhikṣurnispṛhastṛṇalīlayā /
praśamāmṛtasaṃpūrṇaścakre pātramadhomukham // 17.10  //
bhajante praṇayaprītiṃ kṛpaṇeṣu kṛpākulāḥ /
santaḥ saṃpatsamādhmātavadane mīlitādarāḥ // 17.11  //
śrutvā tāṃ tuṣite devanikāye niratām nṛpaḥ /
prasenajit bhagavataścakre bhojyādhivāsanām // 17.12  //
rājñastasya gṛhe dṛṣṭvā lakṣmīmāścaryakāriṇaḥ /
āryānandena bhagavān pṛṣṭastatpuṇyamabhyadhāt // 17.13  //
purā gṛhapateḥ sūnurdāridyrāddāsatāṃ gataḥ /
kṣetrakarmāṇi saṃsaktaḥ kṣutkṣāmaḥ klāntimāyayau // 17.14  //
svajananyā samānītāṃ niḥsnehalavaṇāṃ cirāt /
kulmāṣapiṇḍimāsādya bhoktuṃ sādaramāyayau // 17.15  //
dhautahastaḥ kṣaṇe tasmin saṃprāptāya yadṛcchayā /
dadau pratyekabuddhāya tām prasannena cetasā // 17.16  //
jātaḥ sa eva kālena bhūpālo 'yaṃ prasenajit /
tasya dānakaṇasyaivaṃ vibhūtiḥ prathamaṃ phalam // 17.17  //
śrutveti bhagavadvākyaṃ bhikṣūrvismayamāyayau /
rājāpi vipulāṃ pūjāṃ cakre bhagavataḥ puraḥ // 17.18  //
rājārhairakhilairbhogaiḥ kṛtvā bhaktinivedanam /
sa koṭīstailakumbhānāṃ dīpamālāmakalpayat // 17.19  //
dīpamekaṃ dadau tatra svalpakaṃ durgatāṅganā /
snehakṣayātprayāteṣu sarveṣu na jagāma yaḥ // 17.20  //
vicintya praṇidhānena tayā vimalacetasā /
bhāvinīm śākyamunitāṃ sarvajño 'syāh samabhyadhāt // 17.21  //
ratnadīpāvaliṃ datvā rājā bhagavataḥ purah /
upaviśya praṇamyāgre praṇayāttaṃ vajijñapat // 17.22  //
bhagavatpraṇidhānena tattatpuṇyānubhāvataḥ /
na kasyānuttarā samyaksaṃbodhirbhavadarpitā // 17.23  //
bhavatprasādapraṇayāt prāptumicchāmi tāmaham /
nirvikalpaphalāvāptyai sevyante kalpapādapāḥ // 17.24  //
iti rājavacaḥ śrutvā bhagavān samabhāṣata /
durlabhānuttarā samyaksaṃbodhiḥ pṛthivīpate // 17.25  //
sūkṣmā mṛṇālatantubhyo giribhyo 'pi garīyasī /
samudrebhyo 'pi gambhīrā sā sukhena na labhyate // 17.26  //
na dānairbahubhirlabdhaṃ mayaivānyeṣu janmasu /
cittaprasādaviśadaṃ jñānaṃ tatkāraṇaṃ jaguḥ // 17.27  //
caturdvīpādhipatyena mayā māndhātṛjanmani /
ciraṃ dānaphalaṃ bhuktaṃ bodhirnādhigatā tu sā // 17.28  //
dānena cakravartīśrīḥ sā sudarśanajanmani /
bhuktā mayāmahīyasī bodhirnādhigatā tu sā // 17.29  //
purā datvā gajānaṣṭau velāmadvijajanmāni /
mayā prāptaṃ mahatpuṇyaṃ bodhirnādhigatā tu sā // 17.30  //
kurūpaḥ kuśalātmāhaṃ rājaputraḥ purābhavam /
yaḥ piśāco 'yamityuktvā nijalatnyā vivarjitaḥ // 17.31  //
śriyai śrīskandho bhūtyāge prītiryasya sadā sthitā /
sa duḥkhī rūpavaikalyāt kka vā sarvaguṇodayaḥ // 17.32  //
taṃ rūpavirahe dehatyāgārūḍhaṃ śacīpatiḥ /
divyacūḍāmaṇiṃ datvā cakre pañcaśaropamam // 17.33  //
ṣaṣṭiḥ purasahasrāṇi tasya yajñeṣu yajvanaḥ /
hemayūpābhirūpāṇi prāpurmerubalaśriyam // 17.34  //
tasmin mayātidānādrikṛte kuśalajanmani /
tāni puṇyānyavāptāni bodhirnādhigatā tu sā // 17.35  //
mayā satyaprabhāveṇa triśaṅkunṛpajanmani /
kṛtā vṛṣṭiḥ sudurbhikṣā bodhirnādhigatā tu sā // 17.36  //
mithilāyāṃ mahādevanṛpajanmani yajvanā /
mayāptā puṇyasaṃpattirbodhirnādhigatā tu sā // 17.37  //
mithilāyāṃ purā puṇyaṃ nimibhūpālajanmani /
prāptaṃ dānatapoyajñairbodhirnādhigatā tu sā // 17.38  //
purā nandasya nṛpateścatvāraḥ piśunāḥ sutāḥ /
babhūvurādarśamukhaḥ pañcamaśca guṇādhikaḥ // 17.39  //
kālenāpannaparyantaḥ sa bhūpatiracintayat /
ete madante catvāro rājyaṃ nārhanti karkaśāḥ // 17.40  //
putre mamādarśamukhe rājyaśrī pratibimbitā /
suvṛtte labhate śobhāṃ prajñāvaimalyaśālini // 17.41  //
dhyātvetyamātyān so 'vādīt sa bhavadbhirnareśvaraḥ /
kṛto 'ntaḥpuravargeṇa yo 'bhyutthānena pūjyate // 17.42  //
maulirna kampate yasya sameva maṇipādukaiḥ /
dvāradrumādrivāpīṣu nidhiṣaṭkaṃ sa paśyati // 17.43  //
ityuktvā tridivaṃ yāte nṛpatau mantriṇaḥ kramāt /
taduktrairlakṣaṇaiścakrurādarśamukhamīśvaram // 17.44  //
dharmanirṇayakāryeṣu yaṃ vādiprativādinah /
vilokyaiva svayaṃ tasthurnyāyairjayaparājaye // 17.45  //
purā nirabhiasṃghena prātavaiśasakilbiṣam /
brāhmaṇaṃ daṇḍinaṃ nāma dayāluḥ prayayau puraḥ // 17.46  //
guyugārthe gṛhasthena mṛtena vaḍavāhateḥ /
kuṭhārapātataḥ patnyā takṣavāsī vivāditaḥ // 17.47  //
śauṇḍikenātmajavadhāddīkṣitaṃ tulyanigraham /
tadvipakṣabhayenoktvā tatsaṃtyaktaṃ vyamokṣayat // 17.48  //
amānuṣāṇāṃ sattvānāmadhyāśayaviśeṣataḥ /
cakāra cittaśodhanaṃ tattatsaṃdehanirṇayam // 17.49  //
avṛṣṭimṛṣṭe durbhikṣe yena dvādaśavarsake /
vihitaṃ sarvasattvānāmaśanaprāṇavartanam // 17.50  //
ityamūnmama puṇyāptirādarśamukhajnmani /
na tu sā samyaksaṃbodhirvibodhitā mahodayā // 17.51  //
bahujanmaśatābhyāsaprasāsena mahīyasā /
adya tu jñānavaimalyaṃ mayāptaṃ lutpasaṃvṛti // 17.52  //
jñānaprajñādhigamyā kimapi paratarānuttarā satyāsaṃvit samyaksaṃbodhireṣā na ca khalu nṛpate labhyate dānapuṇyaiḥ /
mohaśyāmāvirāme gataghanagaganavyaktavaimalyabhājāṃ nirvyājānandabhūmirbhavati bhavatamaśchedinī sā dinaśrīḥ // 17.53  //
iti kṣemendraviracitāyām bodhisattvāvadānakalpalatāyāṃ ādarśamukhāvadānaṃ nāma saptadaśaḥ pallavaḥ //
||18. śāriputrapravrajyāvadānam /
nedaṃ bandhunoṃ suhṛt sodaro vā nedaṃ mātā na pitā vā karoti /
yatsaṃsārāmbhodhesetuṃ vidhatte jñānācāryaḥ ko 'pi kalyāṇahetuḥ // 18.1  //
kalandakanivāsākhye ramye veṇuvanāśrame /
bhagavān viharan buddhaḥ pure rājagṛhe purā // 18.2  //
kilitaṃ copayiṣyaṃ ca dvau parivrājakau purā /
prapannau bhikṣubhāvena cakāra śamasaṃvṛtau // 18.3  //
tataśca śāriputrasya bhikṣoḥ saṃdeśanāṃ vyaghāt /
yayā sākṣātkṛtārhattvo so 'bhūnmokṣagatikṣamaḥ // 18.4  //
tasya tadadbhutaṃ dṛṣṭvā dhanārhaṃ sarvabhikṣubhiḥ /
papracchuḥ pūrvavṛttāntaṃ sa ca tebhyo vyabhāṣata // 18.5  //
brāhmaṇasyāgnimitrasya bhāryā guṇavarābhavat /
śūrpiketi kṛtaṃ pitrā krīḍānāma ca bibhratī // 18.6  //
bhrātā prathamaśīlākhyaḥ tasya śūrpasamābhidhaḥ /
pratyekabuddhatāṃ yātaḥ kadācid gṛhamāyayau // 18.7  //
sa tayā bharturādeśād gṛhībhaktyādhivāsitaḥ /
praṇatipraṇayācāraistoṣitaḥ paricaryayā // 18.8  //
kadāciccīvare tasya kurvāṇasya vipātraṇam (?) /
sūcīkarmavahād dṛṣṭvā praṇidhānaṃ samādadhe // 18.9  //
yatheyaṃ kartarīṃ tīkṣṇā yathā gambhīragāmiṇī /
sūcī tathāparā prajñā mama syāditi sādarā // 18.10  //
pratyekabuddhavinayāt praṇidhānena tena ca /
gatāsmin janmani saiva saprajñaśāriputratām // 18.11  //
sa eṣa śāriputro 'dya bhikṣuṣtīkṣṇatarāgradhīḥ /
kalyāṇapātratām yātaḥ kalpavallī hi sanmateḥ // 18.12  //
vākyaṃ bhagavataḥ śrutvā papracchurbhikṣavaḥ punah /
kasmānnāṭyakule jātaḥ śāriputro narādhame // 18.13  //
tatastān bhagavānūce pūrvasminneṣa janmani /
abhūnmahāmatirnāma rājaputraḥ satāṃ mataḥ // 18.14  //
śrīmato 'pi matistasya pravrajyāyāmajāyata /
paripākaprasannānāṃ kāluṣyāya na saṃpadaḥ // 18.15  //
pravrajyā rājaputrāṇāṃ yūnāṃ naiva kulocitā /
ityuktvā janakaḥ prītyā taṃ yatnena nyavārayat // 18.16  //
kadācit kuñjarārūḍhaḥ sa vrajan janavartmani /
dṛṣṭvā daridraṃ sthaviraṃ kāruṇyādidamabravīt // 18.17  //
adhanyā dhanīno loke bandhubandhanayantritāḥ /
pravrajyāṃ nāpnuvantyeva tvaṃ tu kena nivāritaḥ // 18.18  //
sa nyavedayanme daridrasya na pātraṃ na ca cīvaram /
dhanopakaraṇānyeva śamopakaraṇānyapi // 18.19  //
rājasūnuriti śrutvā gatvā munitapovanam /
pravrajyāṃ kārayitvāsya pradadau pātracīvaram // 18.20  //
so 'cireṇaiva kālena yātaḥ pratyekabuddhatām /
rājaputraṃ samabhyetya divyāmṛddhimadarśayat // 18.21  //
tasya prabhāvamālokya sa pradadhyau nṛpātmajaḥ /
aho mahodayatvānme pravrajyā durlabhābhavat // 18.22  //
dāridyrādavivekācc nīcānāmapi durlabhā /
jāyeyamadhame kule tasmadasmi vivekavān // 18.23  //
sa eva śāriputro 'yaṃ jñātastatpraṇidhānataḥ /
pravrajito bhagavatā kāśyapenānyajanmani // 18.24  //
tenāyaṃ niyamapraṇayavinayī samyakprasādodayād ādiṣṭaḥ kuśalāya satyanidhinā prajñāvatāmagraṇīḥ /
kāle śākyamunerbhaviṣyati mataḥ śiṣyatvayogādvaraṃ maudgalyāyana eṣa cātra kathitaḥ saṃvinmayānāṃ vadaḥ // 18.25  //
anyajanmani daridraḥ kārmikaḥ kenacidapi dayayā maharṣiṇā /
dattapātracīvaro 'bhavaddarśitarddhirāsīdatulaprabhāvavān // 18.26  //
iti kṣemendraviracitāṃ bodhisattvāvadānakalpalatāyāṃ śāriputraprajajyāvadānam nāmāṣṭādaśaḥ pallavaḥ //
||19. śroṇakoṭikarṇāvadānam /
sa ko 'pi puṇyātiśayodayasya varaḥ prabhāvaḥ paramākṣayo yaḥ /
pratyakṣalakṣyaḥ śubhapakṣasākṣī janmāntare lakṣaṇatāmupaiti // 19.1  //
ramye purā bhagavati śrāvastyāṃ jetakānane /
anāthapiṇḍadārāme vihāriṇi tathāgate // 19.2  //
babhūva vāsavagrāme balasenābhidho gṛhī /
pūritāśaḥ phalabharaiśchāyātarurivārthinām // 19.3  //
jāyāyāṃ jayasenāyāṃ kāle kamalalocanaḥ /
ajāyata sutastasya puṇyairmīrta ivotsavaḥ // 19.4  //
sajahā ratnadīpārcirabhūtkarṇasya karṇikā /
nābhūnmūlyatulā yasya hemakoṭiśatairapi // 19.5  //
śravaṇānakṣatrajāto 'sau ratnakoṭyarhakarṇikāḥ /
sa śroṇakoṭikarṇākhyaḥ kumāro 'bhūdguṇocitaḥ // 19.6  //
sa nirmalaruciḥ kāntaḥ kalābhiṃ paripūritaḥ /
amandānandaniṣyandī na kasyendurivābhavat // 19.7  //
sa yuvā vāryamāṇo 'pi pitrā dhanadasaṃpadā /
jananī sāśrunayanā paraṃ puruṣayā girā // 19.8  //
priyaṃvado 'pi nirbhartsyo viṣavarṣīva candramāḥ /
mahāsārthena ratnārthī dūradvīpāntaraṃ yayau // 19.9  //
makarākaramuttīrya vrajatasyasya nirjane /
karmormiviplavenābhūt svasārthavirahaḥ pathi // 19.10  //
sārtho 'pi tamanāsādya vinivṛttaṃ śucā śanaiḥ /
svadeśamarjitakleśaḥ praviveśa viśṛṅkhalāḥ // 19.11  //
so 'pi taptamaruśreṇīlakṣaṇāṃ dakṣiṇāṃ diśam /
śrāntaḥ praśāntaviśrāntirvāpigāhaṃ vyagāhata // 19.12  //
so 'cintayadaho vitte pratinittārjanodyamaḥ /
mamāyamanayenaiva jātakleśaḥ phalodayaḥ // 19.13  //
aho dhanārjanāveśaḥ saṃtoṣavirahānnṛṇām /
sarvāpavādasaṃvādo nindyānām vipadāṃ padam // 19.14  //
hemācale 'pi saṃprāpte na paryāptirhanārjane /
saṃsāre vāsanābhyāsadveṣamohaḥ śarīriṇām // 19.15  //
pṛthuprayāsavirasā dīpitā śrīrivāyatā /
tṛṣṇāṃ tanoti nitarāmiyaṃmarumahītale // 19.16  //
aho bata kuraṅgāṇāṃ tṛṣṇāndhānāṃ pade pade /
mamāpi janayantyeva mohaṃ marumarīcikāḥ // 19.17  //
iyaṃ tṛṣṇā śramaścāyamimā nirudakā bhuvaḥ /
kiṃ karomi kka gacchāmi paśyāmi jvalitā diśaḥ // 19.18  //
iti saṃcintya sa śanaiḥ prasarpan salilāśayā /
āyāsamiva sākāraṃ dadarśa puramāyasam // 19.19  //
ghoraṃ dvāri sthitaṃ tatra saṃtrāsasyeva sodaram /
dadarśa puruṣaṃ kālakarālaṃ raktalocanam // 19.20  //
sa tena pṛṣṭaḥ pānīyaṃ yadā novāca kiṃcana /
tadā svayaṃ praviṣṭena pretaloko vilokitah // 19.21  //
dagdhakaṣṭhopamān dhūlimalaliptānnirambarān /
śuṣkāsthinsāyuśeṣāṅgān pretān dṛṣṭvā sa vivyathe // 19.22  //
tairyācitah sa pānīyaṃ pānīyavirahārditaḥ /
parityajya nijāmārtimabhūttadduḥkhaduḥkhitaḥ // 19.23  //
tīvratṛṣṇāturānūce sa tānārtapralāpinah /
mamāsmin marukāntāre niṣkṛpasya kutaḥ payaḥ // 19.24  //
kṛcchre 'smin duḥsahe nyastāḥ ke yūyaṃ kena karmaṇā /
yuṣmadaprakriyabandhaścātaḥ kṛcchraścarāmyaham // 19.25  //
nidrā niḥśalyakalpasya sukhasikteva tasya yā /
nārtānnapaśyati dṛṣṭvā teṣāṃ kleśakṣaye kṣamā // 19.26  //
te tamūcurviruddhena karmaṇā mohasaṃcayāt /
anivartya vayaṃ martyāḥ kṣiptā vyasanasaṃkaṭe // 19.27  //
adhikṣepāt kṣepakṣatipataradhairyairmadabharād anāryairmānavyasanerṣyābhiravāryavyatikaraiḥ /
kṛtāsmābhirnityaṃ suhanahṛdaye nirdayatayā vacobhirnārācairviṣaparicitaiḥ śalyakalanā // 19.28  //
dānaṃ nadattaṃ hṛtameva vittaṃ hiṃsānimittīkṛtameva cittam /
asmārbhiraṅgairvihitā vikārāḥ parasya dārāpahṛtiprakārāḥ // 19.29  //
te vayaṃ kuhakāsaktā dakṣāḥ kṣudreṣu karmasu /
prayātāḥ pretanagare ghore 'smin kleśapātratām // 19.30  //
iti teṣāṃ vacaḥ śrutvā so 'nyatra ca tathāvidhān /
pretān dṛṣṭvānabhipretān karuṇakulito 'bhavat // 19.31  //
nirgamya durgamāt tasmāt purātpuṇyabalena saḥ /
vimalaṃ śītalacchāyamāsasāda vanāntaram // 19.32  //
atha dūradhvasaṃtaptaḥ pariśrāntaḥ śanaiḥ śanaiḥ /
nipapātācalādandhastṛṣṭārta iva bhāṣkaraḥ // 19.33  //
dine puṇya iva kṣīṇe niḥśeṣāśāprakāśake /
saṃmohamalinaṃ loke tamaḥ pāpamivodyayau // 19.34  //
kṣīṇabhṛṅgavihaṅgānāṃ nalinīnāṃ prasaṅginī /
vikāsāsṃpasā mudrā nidreva samajāyata // 19.35  //
kāruṇyādiva śītāṃśurjyotsnāmṛtaśalākayā /
sphāratāraṃ jagannitraṃ cakre vitimitaṃ tataḥ // 19.36  //
kṣayodayaparāvṛttirdrśitānekavibhramaḥ /
saṃsāradinayāminyorjahāseva sudhākaraḥ // 19.37  //
netrānandasudhāvarṣe sukhasparśe niśākare /
digvadhūvadanādarśe harṣe mūrta ivotite // 19.38  //
śroṇakoṭirdadarśāgre vimānamānanadyutim /
kautukādanyarūpeṇa svargādbhuvamivāgatam // 19.39  //
tasminnapaśyatsamadāścatasrastridaśāṅganāḥ /
diśaścandrodayānandavihārāyeva saṃgatāḥ // 19.40  //
tāsāṃ madhye varākāraṃ ramamāṇaṃ vyalokayat /
taruṇapremasaṃbhāramiva sākāratām gataḥ // 19.41  //
ratnamaṇḍaleyūrakirīṭikacirāmśubhiḥ /
ālikhantamivāścaryamamaryādaṃ diśāṃ mukhe // 19.42  //
tasya tāmadbhutām dṛṣṭvā saṃbhogasukhasaṃpadam /
mene sa sukṛtākhyasya taroḥ sphītāṃ phalaśriyam // 19.43  //
prītyā tena kṛtātithyaḥ svādupānāśanādibhiḥ /
tāṃ śroṇakoṭikarṇo 'tha nināya rajanīṃ sukham // 19.44  //
tārākusumavātāliprabhā prābhātikī tataḥ /
anityateva śaśinaścakre lakṣmīparikṣayam // 19.45  //
kṣayaṃ kṣapāyāṃ yātāyām bhānau bhuvanacakṣuṣi /
udite sarvabhūtānām sukhaduḥkhaikasākṣiṇi // 19.46  //
vimānaṃ suranāryaśca kṣasṇādadṛśyatāṃyayuḥ /
vinaṣṭavadanacchāyaḥ puruṣaścāpatatkṣitau // 19.47  //
tatastasyāpatat pṛṣṭhe śunāṃ saṃgho 'tibhīṣaṇaḥ /
trailokyaśāpapāpotthaḥ kleśarāśirivākhilaḥ // 19.48  //
sa taigrīvāmukhārabdhamāṃsagrāsāgrakarṣaṇaiḥ /
ākrandirudhirakṣīrairbhakṣyamāṇaḥ kṣayaṃ yayau // 19.49  //
dinānte punarāyāntaṃ tadvimānamapaśyata /
catasro 'psarāsastāśca puruṣaḥ sa ca kāntimān // 19.50  //
taṃ śroṇakoṭikarṇo 'tha papracchātyantavismitaḥ /
sakhe kimetadāścaryaṃ dṛśyate kathyatāmiti // 19.51  //
sa tena pṛṣṭaḥ provāca vayasya śrūyatāmidam /
tvāṃ śroṇakoṭikarṇākhyaṃ jānāmi sukṛtocitam // 19.52  //
abhavaṃ vāsavagrāme duṣkṛtī paśupālakaḥ /
paśūnāṃ māṃsamutkṛtya vikrītaṃ satata mayā // 19.53  //
piṇḍapātāya saṃprāpto māmāryaḥ karuṇānidhiḥ /
kātyāyanākhyaḥ provācaḥ viramāsmāt kukarmaṇaḥ // 19.54  //
hiṃsāmayo hyayaṃ kleśo duḥsahaḥ sāhasaiṣiṇām /
svaśarīre patatyeva chinnamūla iva drumaḥ // 19.55  //
ityahaṃ vāryamāṇo 'pi tenānāryaḥ kṛpātmanā /
yadā na virataḥ pāpāt tadā sa prāha māṃ punaḥ // 19.56  //
divā tvaṃ kuruṣe hiṃsāṃ sarvathā yadi nirdayaḥ /
rātrau śīlasamādānaṃ gṛhāṇa samayānmama // 19.57  //
ityuktvā tena yatnena sarvasattvahitaiṣiṇā /
dattā śīlasamādānamayī puṇyamatirmama // 19.58  //
kālena kālavaśagaḥ prāptaḥ so 'hamimāṃ daśām /
taptāṅgārasudhāvarṣairiva kīrṇo divāniśam // 19.59  //
rātrau śīlasamādānaphalaṃ hiṃsāphalaṃ dine /
caryā matpuṇyapāpābhyām patitaḥ sukhaduḥkhayoḥ // 19.60  //
tasya me kuru kāruṇyaṃ sakhe kalusakāriṇaḥ /
gatvā svadeśaṃmatputraṃ brūhi madvacasā rahaḥ // 19.61  //
asti me gṛhakoṭānte nikhātaṃ hemabhājanam /
taduddhṛtya parityaktapāpavṛtti vidhīyatām // 19.62  //
āryakātyāyano nityaṃ piṇḍapātena pūjyatām /
ityuktastena vinayāt tathetyuktvā jagāma saḥ // 19.63  //
sa dadarśa vrajan divyavimānamaparaṃ punaḥ /
ratnapadmalatākāntaṃ dvitīyamiva nandanam // 19.64  //
tasmin sāṅgamivānaṅgaṃ saṃgataṃ divyayoṣitā /
apaśyadvāsarārambhe puruṣaṃ ratnabhūṣitam // 19.65  //
tena prītyupacāreṇa kṛtātithyastathaiva saḥ /
dinaṃ nināya dīrghaṃ ca kleśamadhye sudhāmayam // 19.66  //
atha vyomavimānāgrāt patite padminīpatau /
apūryata jagad ghorairduḥkhairiva tamobharaiḥ // 19.67  //
tataḥ kṣapāpatirjyotsnāṃ vamanneva kṣapājaḍaḥ /
śanakaiḥ pāṇḍurogīva gauradyutiradṛśyata // 19.68  //
sukumāre dināloke rātrau rākṣasayoṣitā /
bhakṣite 'lakṣyata śaśī kapālabalasaṃnibhaḥ // 19.69  //
vyāpte candrikayā loke kālacandranacarcayā /
vimānamagamat kkāpisā ca svargamṛgekṣaṇā // 19.70  //
vimānapatitaḥ so 'pi puruṣaḥ sarvarūpayā /
śanaiḥ saptabhirāvartaiḥ śatapadyā viveṣṭitaḥ // 19.71  //
sā tasya mūrdhni vivaraṃ kṛtvā mastiṣkaśoṇitam /
āsvādayantī śanakaiścakāra śuṣiraṃ śiraḥ // 19.72  //
athāruṇakaracchanne socchvāsavadāne dine /
bībhatsadarśanakleśādiva mīlitatārake // 19.73  //
prādurāsan punardivyavimānaṃ sā ca kāminī /
yuvā sa cādbhutatanurdivyābharaṇabhūṣitaḥ // 19.74  //
pṛṣṭo 'tivismayāt tena svavṛttāntaṃ jagād saḥ /
dvijo 'haṃ vāsavagrāmanivāsī manasābhidhaḥ // 19.75  //
taruṇī prātiveśyasya patnī malayamañjarī /
abhūnmama bhujaṅgasya svairiṇī vallabhā bhṛśam // 19.76  //
paradāraratergrāme vyagrā me kṣamate matiḥ /
minagnā viṣayagrāme samagrā me kṣayaṃ gatā // 19.77  //
āryakātyāyanaḥ pāpaṃ jñātvā mām cauryakāmukam /
dayāvidheyaḥ kāruṇyāt provāca vijane śanaiḥ // 19.78  //
parāṅganāṅgasaṃsargaprītyā rūparateḥ kṣaibam (?) /
anaṅgāgnau patannāśaṃ pataṅgaṃ iva mā gamaḥ // 19.79  //
aho āsaktaraktānāṃ saṃpatanapramādinām /
kāminām hiṃsakānāṃ ca paradārādaraḥ param // 19.80  //
pṛthu pravepathu (?) svāpaśramavihvalānām gṛdhrāṅganāmukhanikhātanakhakṣatānām /
saṃmohane paravadhūvihitaspṛhāṇāṃ romāñcakāriṇi paraṃ narake ca kāmaḥ // 19.81  //
tasmādasmānnivartasva vatsa kutsitakarmaṇaḥ /
jāyate pātakaṃ sparśe śunāmevāśucau ratiḥ // 19.82  //
ityahaṃ kṛpayā tena niṣiddho 'pyaviśuddhadhīḥ /
aniruddhena rāgeṇa baddhastāmeva nātyajam // 19.83  //
vijñāya māmavirataṃ tataḥ kātyāyano dadau /
mahyaṃ śīlasamādānaṃ dinacaryāhitodyataḥ // 19.84  //
dinaśīlasamādānāt parastrīgamanānniśi /
iyaṃ me puṇyapāpotthā sukhaduḥkhamayī sthitīḥ // 19.85  //
gatena vāsavagrāmaṃ vācyaḥ putro mama tvayā /
suvarṇamagniśālāyāmasti gūḍhaṃ dhṛtaṃ mayā // 19.86  //
vṛttiḥ kāryā tadudbhṛtya pūjyaḥ kātyāyanaśca saḥ /
praṇayāditi tenoktaḥ śroṇakoṭiryayau tataḥ // 19.87  //
so 'paśyaddivyalalanāmagre maṇivimānagām /
lakṣmīṃ lāvaṇyadugdhābdheranāyāsodgatāmiva // 19.88  //
tasya vimānapādeṣi caturṣu snāyusaṃyutam /
sa dadarśātidurdaśaṃ baddhaṃ pretacatuṣṭayam // 19.89  //
sāpi taṃ pratyabhijñāya saṃbhāṣya snigdhayā girā /
surocitaṃ dadau tasmai rasavat pānabhojanam // 19.90  //
bhuñjānasaṃjñayāṃ dūrāt pretairdainyena yācitaḥ /
sa dadau kṛpayā tebhyaḥ kākebhya iva piṇḍikāḥ // 19.91  //
piṇḍo busatvamekasya prayāto 'nyasya lohatām /
svamāṃsatvaṃ tṛtīyasya caturthasya prapūyatām // 19.92  //
vilokya tatkṛpāviṣṭaḥ sa teṣāṃ kaṣṭaceṣṭayā /
papraccha tanmukhacchāyām vicchāyīkṛtapaṅkajām // 19.93  //
pṛṣṭā tadadbhutaṃ tena uvāca sā mṛgekṣaṇā /
na śroṇakoṭirṇaiṣāṃ dattaṃ bhavati tṛptaye // 19.94  //
brāhmaṇasyāsya bhāryāhaṃ pūrvapādābalambinaḥ /
nandanāmnaḥ sunandākhyā vāsavagrāmavāsinaḥ // 19.95  //
dvitīyapādasaṃsaktaḥ putro me niṣṭhurābhidhaḥ /
paścātpādāvalambinyau dāsī ceyaṃ snuṣā ca me // 19.96  //
nakṣatrayogapūjāyām purā sajjīkṛate mayā /
bhaikṣyopahāre me gehamāryakātyāyano 'viśat // 19.97  //
mayā cittaprasādinyā piṇḍapātena so 'rcitaḥ /
kurvanneva yayau kāntyā vaimalyānugrahaṃ diśām // 19.98  //
tataḥ snātvā samāyātastūrṇaṃ patirayaṃ mama /
patpiṇḍapātamākarṇya pramidāya mayoditam // 19.99  //
kopāduvāca māṃ kasmād viśikhaḥ śramaṇaḥ śaṭhaḥ /
apūjiteṣu pūjyeṣu busārhaḥ pūjitastvayā // 19.100  //
iti mohādanenokte putro 'pyeṣa jagād mām /
pāke pūrvāśanāyogyaḥ sa kiṃ nāśnātyayoguḍān // 19.101  //
iyaṃ snuṣā me satataṃ pūrvabhakṣyāvabhoginā /
mayokte śapathaṃ cakre svamāṃsādanavādinī // 19.102  //
iyaṃ dāsī ca bhaikṣyāṇā cairyāttadvyayakāriṇī /
ākṣiptā cākarot satyaṃ pūyaśoṇitavādinī // 19.103  //
tatra te pretatām yātāḥ svavākyasadṛśāśanāḥ /
ahaṃ tvāryaprasādena divyabhogopabhoginī // 19.104  //
tvayā tvāryaśamāptena vaktavyā duhitā mama /
santi hemanidhānāni gṛhe catvāri te pituḥ // 19.105  //
tānyuddhṛtya yathāyogaṃ bhajasv asvajanisthitim /
pūjanīyaḥ piturbhrātā nāmnā kātyāyana sadā // 19.106  //
sa ḥ śroṇakoṭikarṇastvaṃ gaccha deśaṃ tyaja śramam /
varṣā dvādaśa saṃpūrṇāḥ svagṛhānnirgatasya te // 19.107  //
ityuktvā taṃ samādiśaya tasya pretacatuṣṭayam /
suptasyaiva muhūrtena svadeśāptimakārayat // 19.108  //
utthitaḥ so 'pi sahasā svadeśodyānakānanāt /
viyogaśokātpitarau śuśrāvāndhyamupāgatau // 19.109  //
bhikṣudvijātithigaṇe pūjyamāne surālaye /
svakaṃ pitṛgṛhaṃ dṛṣṭvā paraṃ vismayamāyayau // 19.110  //
niścitya sarvaṃ bhāvānāṃ kṣaṇikatvādanityatām /
sneharāgaṃ samutsṛjya tatrasthaḥ samacintayat // 19.111  //
aho saṃmohanidreyaṃ nirantato divāniśam /
svapnamāyāvilasitaiḥ karotyadbhutavibhramam // 19.112  //
janmavartmapradā mātā pitā bījavapatkhagaḥ /
pānthapūjāsanaṃ kāyaḥ ko 'yaṃ niyamasaṃgamaḥ // 19.113  //
śriyaḥ saṃsārābhrabhramaparicitāḥ kāñcanarucā āśā dig (?) nirbandhāstaḍita iva nirlepacapalāḥ /
vapuḥ sarvāpāyaiḥ kṣayabhayanikāyaiḥ parigataṃ jarārogodvegaistadapi na virāgastanubhṛtām // 19.114  //
śriye svastisamāptaye svajanasyāyamañjaliḥ /
dākṣiṇyaiḥ kṣamataṃ śrīṣu pravrajyaiva priyā mama // 19.115  //
iti dhyātvā sa pitarau samāśvāsyāptalocanau /
buddhau dharmapathe śuddhe śamadhāmni nyaveśayat // 19.116  //
sārthabhraṣṭaścirāyāt kṛśo 'pi svajanasya ca /
aluptasattvavibhavānnakṛpāspadatāṃ yayau // 19.117  //
anukampasva yadyetaṃ saṃsārakleśavihvalam /
sataḥ kasyānukampyāste saṃpatsaṃparkanitspṛhāḥ // 19.118  //
paśupālakaviprastrīsaṃdeśādi yathoditam /
nigadya tebhyaḥ kanakaprāptipratyayalakṣaṇam // 19.119  //
śāntaḥ kātyāyanaṃ prāpya pravrajyāṃ sa samādade /
mugdhānām yadviṣādāya tatprasādāya dhīmatām // 19.120  //
sa samāsādya viśadaṃ sritaḥprāptiphalaṃ tataḥ /
sakṛdāgāmyanāgāmiphalamarhatphalaṃ tathā // 19.121  //
traidhātuko vītarāgaḥ samaloṣṭāśmakāñcanaḥ /
ākāśapāṇitulyo 'bhūdasicandanayoḥ samah // 19.122  //
śrāvastyām veṇugahane jinaṃ jetavane sthitam /
bhagavantaṃ yayau draṣṭuṃ so 'tha kātyāyanājñayā // 19.123  //
praṇitātakṛtātithyaḥ prītyā bhagavatā svayam /
sa śroṇakoṭīkarṇo 'tha babhāṣe harṣanirbharaḥ // 19.124  //
bhagavān dharmakāyena dṛṣṭo 'yaṃ śrotravartmani /
adhunā rūpakāyena puṇyairālokito mayā // 19.125  //
analpasukṛtaprāpyamidaṃ taddarśanāmṛtam /
pītvā na tṛptimāyānti vañcitā eva te param // 19.126  //
aspṛhasyāpi te mūrtiḥ kurute kasya na spṛhām /
nirlopasyāpi te dṛṣṭiraho harṣeṇa limpati // 19.127  //
tvatkathā tvadanudhyānaṃ tvatprāptistvanniṣevaṇam /
etāḥ kuśalamūlānāṃ sphītāḥ phalasamṛddhayaḥ // 19.128  //
iti śrutvā bhagavatā prasādenābnhinanditaḥ /
tadādiṣṭaṃ śamārāmaṃ sa vihāramavāptavān // 19.129  //
tasyāspadaṃ samabhyetya praṇayādbhagavānapu /
śrutvāsya madhuraṃ dharmaṃ svādhyāyaṃ praśaśaṃsa saḥ // 19.130  //
tāṃ śroṇikoṭikarṇasya dṛṣṭvā praśamasaṃpadam /
bhikṣubhirbhagavān pṛṣṭaḥ pūrvavṛttamabhāṣata // 19.131  //
vārāṇasyāṃ purā samyaksaṃbuddhe kāśyapābhidhe /
nirvāṇadhātau niḥśeṣakāryatvāt parinirvṛte // 19.132  //
kṛkināmanṛpaścaityaṃ tasya ratnairakārayat /
svayaṃ tatpuṇyasaṃbharaṃ svargaṃ vaktumivodgatam // 19.133  //
śīrṇasthāpitasaṃskāre tasmin saṃjñādhṛtaṃ dhanam /
tatputraḥ prāptarājyo 'tha na dadau lobhamohitaḥ // 19.134  //
athottarāpathāyātaḥ sarthavāho 'rthadābhidhaḥ /
pradadau pṛthivīmūlyaṃ tatkṛte karṇabhūṣaṇam // 19.135  //
kālāntaropagato 'pi datvā cānyaddhanaṃ mahat /
praṇidhānaṃ sa kṛtavān bhūyāsaṃ puṇyavāniti // 19.136  //
sa śroṇakoṭikarṇo 'yaṃ puṇyaiḥ prātapadaṃ mahat /
tadvidhenaiva saṃyātaḥ karṇabhūṣaṇalakṣaṇaḥ // 19.137  //
prasthānasamaye mātā śrāvitā paruṣaṃ vacaḥ /
yasmādanena tenāsya babhūvāsya śramo mahān // 19.138  //
madhyeṣu mahataḥ śuklaguṇasatkarmavāsasaḥ /
kṛṣṇakarmalavāṃśo 'pi sphuṭa evāvadhāryate // 19.139  //
sukṛtasacivaḥ sattvetsāhaḥ pravāsasakhī dhṛtiḥ viṣamataraṇe vīryaṃ seturvipadyadhikā kṛpā /
śamaparicitā paryante ca prasādamayī matiḥ pariṇatiriyaṃ puṇyaprāpteḥ sphuratphalaśālinī // 19.140  //
iti kṣemendraviracitāyām bodhisattvāvadānakalpalatāyāṃ śroṇakoṭikarṇāvadānaṃ nāmonaviṃśatitamaḥ pallavaḥ //
||20. āmrapālyavadānam /
dvijihvasaṅge kathamasti vṛttiranekamukhye kathamasti saukhyam /
karmāntabandhe 'sti kathaṃ svaśaktiḥ prajñāprakarṣe kathamastyapāyaḥ // 20.1  //
mithilāyāṃ videheṣu jalasattvābhidho nṛpaḥ /
abhūd bhujabhujaṅgasya viśrāntapṛthivībharaḥ // 20.2  //
khaṇḍo nāma mahāmātyastasyākhaṇḍalasaṃpadaḥ /
babhūvāśeṣaṣāṅguṇyaparijñānabṛhaspatiḥ // 20.3  //
nītijñagauravāttasya nṛpe vyaktaṃ nalokini /
sadābhavanmukhaprekṣī sarvaḥ kāryavaśājjanaḥ // 20.4  //
gatānugatikatvena pravāhapraṇayī bharaḥ /
vardhate vāryamāṇasya svajanasya jalasya ca // 20.5  //
sarvaṃ tanmayamālokya janaṃ mātsaryamūrcchitāḥ /
mantriṇaḥ saṃhatāstasya vinipātamacintayan // 20.6  //
te praviśyāśramam rājñastāṃ tasya prabahviṣṇūtām /
muhuḥ śaṅkāspadaṃ kṛtvā śaśaṃsurbhedakovidāḥ // 20.7  //
tadgirā śaṅkito rājā tasya vaimukhyamāyayau /
abalābālabhūpālā varṇapratyayāḥ param // 20.8  //
aśaṅkyādapi śaṅkante śaṅkādoṣe 'pyaśaṅkitāḥ /
aviśeṣajñacapalā bhūpālāḥ kākaśaṅkinaḥ // 20.9  //
prabhorviraktiliṅgāni vilokyāmātyapuṃgavaḥ /
svasutau gopasiṃhākhyau saśaṅkaḥ svairamabravīt // 20.10  //
dhūrtairme vītaviśvāsaḥ piśunairnṛpatiḥ kṛtaḥ /
pratyayaṃ naiti hṛdaye vidāryāpi pradarśite // 20.11  //
viraktaḥ sthagitālāpadarśanaśravaṇaḥ prabhuḥ /
śepha iva vṛddhasya yātaḥ śithilatāṃ mama // 20.12  //
piśunodbhūtabhedasya premṇaḥ saṃdhirna vidyate /
na maṇiḥ śliṣyāti punaḥ pāṣāṇaśakalīkṛtaḥ // 20.13  //
dvijihṇakuṭilakrāntaḥ prabhuścandanapādapaḥ /
na yātyarthakriyākārī guṇavānapi sevyatām // 20.14  //
kathaṃ nṛpanidhānārthī kuśalaṃ bhajate naraḥ /
ghoradveṣaviṣāviṣṭadvijihvāghātavihvalaḥ // 20.15  //
tasmādvrajāmaḥ saṃtyajya dveṣadoṣeṇa bhūpateḥ /
śaṅkāśalyamaye vṛtte me 'smin deśe sthitena kim // 20.16  //
dakṣā rakṣākṣamāḥ śūrāḥ prabhutārthāḥ susaṃhatāḥ /
santaḥ santi viśālāyāṃ vāsastatra mamepsitaḥ // 20.17  //
iti bruvāṇaḥ putrābhyāṃ tathetyuktaḥ sa sānugaḥ /
udyānagatimānena prayayau saparicchadaḥ // 20.18  //
prayāṇaṃ nṛpatirjñātvā nivartanasamudyataḥ /
yatnenāpi na taṃ prāpa notsṛṣṭaṃ labhyate punaḥ // 20.19  //
mūrkhāḥ satsu kṛtāvajñā vimuhyante kṣaṇena taiḥ /
yāti teṣāṃ tu sarvatra ko 'pi nārthī kṛtārthatām // 20.20  //
dhīmānamātyaḥ prāpto 'tha kṛṣṭo vaiśālikairguṇaiḥ /
pūjitaḥ praṇayācāraiḥ saṃghamukhye pade sthitaḥ // 20.21  //
tadbuddhivibhavāptaśrīḥ so 'tha tatpramukho gaṇaḥ /
kadācidanayāllekhe na parābahvapātratām // 20.22  //
atha kālena siṃhasya mantrisūnoḥ kanīyasaḥ /
ajāyata sutā kāntā cailā nāma guṇocitā // 20.23  //
dvitīyā copacailākhyā sutā jātāsya sundarī /
nanmanyeva tayoḥ prāha nimittajño vicakṣaṇaḥ // 20.24  //
cailāyāstanayo bhāvī pitṛhantā mahīpatiḥ /
guṇavānupacailāyāḥ pūrṇalakṣahṇavāniti // 20.25 //
jyeṣṭho mantrisutaḥ śauryādgopaḥ prauḍhamadoddhataḥ /
udyānamardanakṣepairgaṇānāṃ dveṣyatām yayau // 20.26  //
tatpiturgauravāttasmai sānujāya vimanyavaḥ /
viśālaśālatāmante jīrṇodyānadvayaṃ daduḥ // 20.27  //
sugatapratimāṃ cakre tatraikaḥ sukṛtocitām /
vihāraṃ vaibhavodāraṃ bhuvanābharaṇaṃ paraḥ // 20.28  //
atha pitrā balotsiktaḥ sutaḥ pratyantamaṇḍale /
gaṇakopabhayādgopaḥ karmāntopārjane dhṛtaḥ // 20.29  //
kālena tridivaṃ yāte tasmin mantrivare gaṇaiḥ /
kanīyasastu sādhutvāt siṃhastasya pade dhṛtaḥ // 20.30  //
gopaḥ piturasaṃprāpya padaṃ gaṇavimānitaḥ /
taddeśavāsavirasaḥ parihāramacintayat // 20.31  //
vāstavya kaṇṭakākīrṇe vyāghrāghrāte varaṃ vane /
anekasvāmisaṃbhinnajane na tu viśṛṅkhale // 20.32  //
nānāmatakriyālāpaḥ kathamārādhyate gaṇaḥ /
samīhitaṃ yadekasya datanyasmai na rocate // 20.33  //
itmānī sa saṃcintya gatvā rājagṛhaṃ puram /
bimbisāraṃ narapatiṃ guṇaśriyamaśiśriyat // 20.34  //
sa tena mānitaḥ prītyā tasya viśrambhabhūrabhūt /
cirarucyeva tatkālamābhāti guṇasaṃgatiḥ // 20.35  //
rājño 'tha bimbisārasya vallabhā pañcatāṃ yayau /
tadviyogāgnisaṃtaptaṃ taṃ vicintya sa buddhimān // 20.36  //
upacailāṃ sutāṃ bhrātustadvivāhocitā vadhūm /
gūḍhacārī tadādeśāt vaiśālakapurīṃ yaya // 20.37  //
kanyā gaṇopabhogyauva na kasmaicitpradīyate /
iti vaiśālikaiḥ pūrvaṃ svadeśe niyamaḥ kṛtaḥ // 20.38  //
tatpure dvārarakṣāyai yakṣasthānāvalambinī /
parapraveśe kurute śabdaṃ ghaṇṭī paṭīyasī // 20.39  //
sa praviśya tato bhrāturgūḍhamudyānacāriṇīm /
upacailāṃ samāhatuṃ gataścailāmavāptavān // 20.40  //
yātastaṃ rathamāruhya ghaṇṭāśabdādabhidryutam /
sa hatvā vīrapuruṣānavāpa nṛpateḥ puram // 20.41  //
tamūce devakanyeyaṃ prātā vimanasātmanā /
pitṛhantā suto hyāsyā nimittajñena sūcitaḥ // 20.42  //
tasmādeṣā narapatermahiṣī na tavocitā /
tvayi jīvati jīvanti prajānāṃ sarvasaṃpadaḥ // 20.43  //
ityuktastena tāṃ dṛṣṭvā tyuktaṃ naiva śaśāka saḥ /
niruddhaḥ karmaṇā hyeva tanmukhālekhyalekhayā // 20.44  //
so 'vadat kka kadā dṛṣṭa putreṇa nihataḥ pitā /
svayaṃ mayābhiṣektavyaḥ suto yady bhaviṣyati // 20.45  //
ityuktvā nṛpatiḥ kanyāṃ pariṇīyābhavatsukhī /
kṛtakarmorminirmāṇe prabhavanti na buddhayaḥ // 20.46  //
bhoginastasya kālena tasyām sūnurajāyata /
jyotiṣkacarite yasya vṛttamuktaṃ pitṛdruhaḥ // 20.47  //
tapovanamṛgādhānamṛgayāvyasane vane /
evaṃvidho hyabhūttasya muniśāpaḥ sutākṛtiḥ // 20.48  //
atrāntare mahānnāma vaiśālikagaṇāgraṇīḥ /
kanyāmāmravanātprāpa kadalīskandhanirgatām // 20.49  //
sā tasya bhavane kāntā vardhamānā śanaiḥ śanaiḥ /
vidadhe vipulāṃ prītiṃ dānacintāṃ ac cetasi // 20.50  //
praṇayādāmrapālīti bandhubhiḥ sā kṛtābhidhāḥ /
sūnuhīnamina tyaktvā bālyaṃ yauvanamādade // 20.51  //
tadvivāhodyatasyātha na sehe tatpiturgaṇaḥ /
gaṇopabhogyā kanyeti samayasya vyatikramam // 20.52  //
pitaraṃ duḥkhasaṃtaptaṃ sametyātha jagād sā /
bhavāmi gaṇabhogyaiva kiṃ tveṣa samayo yadi // 20.53  //
ekasyopari nānyasya praveśaḥ svapade sthitiḥ /
paṇaḥ kārṣāpaṇaśataiḥ pañcabhiḥ pratyahaṃ mama // 20.54  //
saptāhenaiva vicayaḥ karyo veśmani nānyadā /
ityasmin samaye va dhyaḥ sarvaścaiva vyatikramī // 20.55  //
iti tatsamayaṃ jñātvā tatpiturvacasā gaṇaḥ /
akārod bāḍhamityuktvā dṛḍhaniścayamādarāt // 20.56  //
tataḥ saratnabhavane varābharaṇabhūṣite /
hemaharmyasamārūḍhā dideśa dinacandrikām // 20.57  //
tataḥ paṇīkṛtaḥ kāmī yo yastāṃ samupāyayau /
tasya tasyābhavat tasyāḥ prabhāveṇaujasaḥ kṣayaḥ // 20.58  //
draṣṭumeva na śekuste kiṃ punaḥ spraṣṭumākulāḥ /
bhujaṅgabhogasaṃruddhāṃ tāṃ candanalatāmiva // 20.59  //
tataḥ sā sundarī bheje yauvanasyāpi yauvanam /
guruṇā stanabhāreṇa madhyabhaṅgabhayapradam // 20.60  //
smarasaṃbhogarahitaṃ tattasyā rūpamadbhutam /
śvabhrahemalatāpuṣpamiva niṣphalatāṃ yayau // 20.61  //
kautukāśāvinodāya nānādeśāntarāgataiḥ /
akāri citrakārairbhūpālapratikṛtirgṛhe // 20.62  //
vidhāya citralikhitān sā krameṇa nareśvarān /
dadarśa bimbirāsaya rūpaṃ ratipateciva // 20.63  //
tamālokyaiva sahasā samudbhūtamanobhavā /
sa yena likhitastatra taṃ papraccha kutūhalāt // 20.64  //
ko 'yaṃ sakhe prītilatāmādhavo vasudhāpatiḥ /
prīṇāti locane yasya sudhāparicitā ruciḥ // 20.65  //
dhanyā kā nāma bhūbharturasya praṇayabhāgiṇī /
lakṣyaṃ saubhagyajaṃ garvamurvaśyāḥ saṃhṛtaṃ yayā // 20.66  //
iti pṛṣṭatayā svairaṃ tāmūce citrakovidaḥ /
bhūpatirbimbasāro 'yaṃ sāraṃ sukṛtasaṃpadām // 20.67  //
śuaryarūpatulārohe devāḥ ke nākanāyakāḥ /
śaṅke karoti naivāsya manmatho vā manoratham // 20.68  //
ityukte tena sā tasthau bhūpālanyastalocanā /
sahasaivābhilāṣeṇa navīnābhimukhīkṛtā // 20.69  //
atrāntare bimbisāraḥ svairaveśmani nijane /
kathānte gopamavadat kiṃcitsmitasitādharaḥ // 20.70  //
śrūyatāṃ yanmama sakhe kiṃcinmanasi vartate /
niryantramitrasvacchandavādaḥ ko 'pi sudhārasaḥ // 20.71  //
vaiśālikaurvarārohā gaṇaiḥ sādhāraṇikṛtā / rambhorūḥ śrūyate kāntā rambhāgarbhasamudbhavā // 20.72 //
tatprabhāvavinaṣṭāśaistejasvipraṇayocitā /
sā tairna dūṣitādyāpi mātaṅgairiva padminī // 20.73  //
śravaṇādeva sānandamaparyuṣitakautukam /
na karoti manaḥ kasya tatstrīratnamayonijam // 20.74  //
abhilāṣi manastasyāṃ śrotāya jātaṃme saha cakṣuṣā /
tadguṇaśrutidhanyāya śrotrāya spṛhayāmyaham // 20.75  //
ityukte bhūmipatinā gopastaṃ prayabhāṣata /
bhujaṅgagaṇasaṃruddhaḥ sa rājan mānmatho nidhiḥ // 20.76  //
atyalpaskhalitaṃ prāpya duḥsahāpātadurgamaḥ /
eṣa te viṣamaḥ panthā darśito viṣameṣuṇā // 20.77  //
labhate sā na nirgantuṃ na yuktaṃ gamanaṃ ca te /
kimasmin viratopāye vadāmyubhayasaṃśaye // 20.78  //
ityuktastena nṛpatirnotkaṇṭhāgrāhamatyajat /
vidvāṃso 'pyucitām nītiṃ na smaranti smarāturāḥ // 20.79  //
vaiśālikapurīṃ yāto gopena sahito 'tha saḥ /
praviveśānyaveśena mandiraṃ hariṇīdṛśaḥ // 20.80  //
sā citradarśanenaiva dṛṣṭvā paricitaṃ dṛśoḥ /
naranāthaṃ savailakṣyalakṣaṇaṃ kṣitimaikṣata // 20.81  //
lajjāniruttare tasyāḥ kampavyatikare param /
raṇantī rasanā cakre svāgataṃ nṛpaterivaḥ // 20.82  //
vilokya dhanyatāmānī tatra citre nijaṃ vapuḥ /
tāṃ lāvaṇyanadīṃ rājā nayanāñjalinā papau // 20.83  //
lajjāveśena sundaryāmābhijātyena bhūpatau /
ābaddhamainayoḥ kṣipraṃ gopastāṃ sasmito 'vadat // 20.84  //
ayaṃ te citralikhitākāradhyānāvadhānataḥ /
vyaktaṃ bhakṣiviśeṣena devaḥ pratyakṣatāṃ gataḥ // 20.85  //
tvayāyaṃ likhitaścitre tvamanena tu cetasi /
na jāne yuvayoḥ ko nu prayātaḥ premadūtatām // 20.86  //
ityādibhiḥ kathābandhaiḥ parīpūrṇapramodayoḥ /
yadyadeva smarādiṣṭam tattadāsvādatām gatam // 20.87  //
ghaṇṭāravākule loke rājā pracchannakāmukah /
saptarātramanālokye tasthau tadbhavane rahaḥ // 20.88  //
lateva puṣpitā kāle tasmādgarbhamavāpya sā /
cakre viditavṛttāntaṃ taṃ lajjāvanatā śanaiḥ // 20.89  //
āsanne viśmavicaye datvāsmai nṛpatiryayau /
bhāviputraparijñānapratyayādaṅgulīyakam // 20.90  //
yāte bhāsvadvapiṣu nṛpatau saṃmate locanānāṃ sadyaḥ prodyadvirahatimirākrāntimīrākrāntimīlanmukhābjā /
sābhūtsāyaṃtanatanutarāpāravātābhibhūtā śokocchvāsavyatikaravatī hāsahīnā niśeva // 20.91  //
kapolaṃ pāṇipadmena saṃkalpena mahīpatim /
navaṃ tānavamaṅgena vahantī nimimīla sā // 20.92  //
tataḥ kālena kalyāṇī pratibimbopamaṃ pituḥ /
ajījanatsā natayaṃ vinayaṃ sādhudhīriva // 20.93  //
vardhamāne śanaistasmin kāle bimba ivaindave /
bimbisārasya putro 'yamiti lokeṣu paprathe // 20.94  //
apavādaparaistaistaistaṃ pratyanucittairyadā /
bādhante śiśavaḥ krīḍāprasaṅge 'marṣasaṃyatāḥ // 20.95  //
tataḥ sā preṣayāmāsa putraṃ vidyārjanocitam /
vaṇiksārthena mahatā sāṅgulīyaṃ pituḥ padam // 20.96  //
bimbisāro 'pi saṃprāpya sadṛśākāramātmajam /
harṣadṛptaḥ pariṣvajya cakre tasya parigraham // 20.97  //
vṛttāṇte viśrute tasminnāmrapālyāh sakautukaiḥ /
bhikṣubhirbhagavān pṛṣṭastatkathāmavadajjinaḥ // 20.98  //
pure rājagṛhe rājavallabhodyānakānane /
babhūva mālatī nāma pūrvamudyānapālikā // 20.99  //
sā kadācit prasādārdraṃ puraḥ prāptaṃ yadṛcchayā /
pratyekabuddhaṃ rājaṣiṃ cūtapuṇpaipūjayat // 20.100  //
ayonijā nṛpasyāhaṃ patnī syāmiti tatra sā /
praṇidhānaṃ puraścakre tasya cittaprasādinī // 20.101  //
puṇyapuṣpaphalabhogaśālinī saiva divyatanurāmrapālikā /
ityudāracaritā niśamya te bhikṣavaḥ sapadi vismayaṃ yayuḥ // 20.102  //
iti kṣemendraviracitāyām bodhisattvāvadānakalpalatāyāṃ āmrapālyavadānaṃ nāma viṃśatitamaḥ pallavaḥ //
||21. jetavanapratigrahāvadānam /
dṛṣṭaṃ muṣṭiniviṣṭapāradakaṇākāraṃ narāṇāṃ dhanaṃ dhanyo 'sau yaśasā sahākṣayapadaṃ yadyasya vidyotate /
dīnānāthagaṇārpaṇopakaraṇībhūtaprabhūtaśriyaḥ puṇyārāmavihāracaityabhagavadbimbapratiṣṭhādibhiḥ // 21.1  //
śrīmān babhūva śrāvastyāṃ datto nāma gṛhābhipaḥ /
sutastasya sudatto 'bhūdākaraḥ puṇyasaṃpadām // 21.2  //
sa bālya evālaṃkāraṃ yācakebhyaḥ sadā dadau /
prāgjanmavāsanābhyāsaḥ kasya kena nirvāyate // 21.3  //
nityamābharaṇatyāgātparaṃ pitrā nivāritaḥ /
nadīsamuddhṛtānyasmai sadaivānyānyadarśayat // 21.4  //
nidhidarśī sa sarvatra pitari tridivaṃ gate /
dīnānāthapradānena babhūvānāthapiṇḍadaḥ // 21.5  //
kṛtadānah sa kālena putravān putravtsalaḥ /
abhūt putravivāhārthī kanyānveṣaṇayatnavān // 21.6  //
kanyakāṃ yācituṃ kāṃcit puraṃ rājagṛhaṃ tataḥ /
madhuskandhābhidhaṃ dakṣaṃ brāhmaṇaṃ visarsarja saḥ // 21.7  //
āsādya magadhān rājagṛhaṃ nagarametya saḥ /
mahādhanaṃ gṝhapatiṃ yayāce kanyakām dvijaḥ // 21.8  //
anāthapiṇḍado nāma śrāvastyāmasti viśrutaḥ /
tatputrāya sujātāya kanyāyām dehītyuvāca saḥ // 21.9  //
so 'bravīdeśa saṃbandhaḥ paramo 'smatkulocitaḥ /
vaṃśe 'smākaṃ tu kanyānām śuklamādīyate mahat // 21.10  //
śataṃ śataṃ rathāgryāṇāṃ gajāśvāśvatarasya ca /
dāśīnicayaniṣkānāṃ dīyatāṃ yadi śakyate // 21.11  //
ityukte tena taṃ vipraṃ sasmitaḥ pratyabhāṣata /
anāthapiṇḍadagṛhe dāsye śulkaṃ tadalpakam // 21.12  //
brāhmaṇenākhile tasmin kanyāśulke pratiśrute /
tamādarādgṛhapatirbhojanāya nyamantrayat // 21.13  //
sa bhuktvā vividhaṃ tatra bhakṣyabhojyamayantritaḥ /
rātrau visūcikākrāntaścukrośa vipulavyathaḥ // 21.14  //
ye 'nnamaśnanti laulyena niśi nidrāsukhāpaham /
janmakarma kathaṃ kuryuḥ paralokasukhāya te // 21.15  //
tatyājāśucibhītyā taṃ gṛhātparijano bahiḥ /
āspadaṃ nairapekṣyasya jātyā dāsajanaḥ śaṭhaḥ // 21.16  //
śubhena karmaṇā tasya saṃprāptastena vartmanā /
samaudgalyāyanaḥ śāriputraḥ kāruṇyapeśalaḥ // 21.17  //
taṃ vaṃśasya dalāgreṇa nirlikhyāpi tathā mṛdā /
prakṣālya dharmamādiśya tau tasya yayatuḥ śanaiḥ // 21.18  //
so 'pi cittaṃ tayoragre prasādya tyaktavigrahaḥ /
caturmahārājikeṣu deveṣu samājāyata // 21.19  //
tatra viśravaṇādeśānmartyaloke niketane /
sa cakre śibiradvāre pūjādhiṣṣṭhānasaṃnidhim // 21.20  //
lekhavijñātasaṃbandhaviścayo 'tha yathoditam /
anāthapiṇḍadaḥ śulkamādāya svayamāyayau // 21.21  //
sa saṃbandhigṛhaṃ prāpya dadarśāścaryakāriṇīm /
śikharākārarājārhabhakṣyasaṃbhārasaṃpadam // 21.22  //
sa vismayādgṛhapatiṃ papraccha svacchamānasaḥ /
bhūribhakṣyptsavaḥ ko 'yamapi rājā nimantritaḥ // 21.23  //
sa taṃ babhāṣe bhagavān buddhaḥ saṃghaparigrahaḥ /
mayā nimantritaḥ saṃghe so 'yam mama mahotsavaḥ // 21.24  //
iti buddhābhidhānena jātaromāzncakaṇṭakaḥ /
indusyandirivālkinnaḥ sahasaiva babhūva saḥ // 21.25  //
aviditaparamārthe kasyacinnāmamātre sphurati sahajabhāvaḥ ko 'pi janmānubandhaḥ /
abhinavaghananāde vyaktaharṣabhilāṣaḥ spṛśati lalitanṛtyodvṛttavṛttiṃ mayūraḥ // 21.26  //
so 'vadadvadanāmbhojasaṃjātābhinavadyutiḥ /
ka eṣa bhagavān buddhaḥ kaśca saṃgho 'bhidhīyate // 21.27  //
iti pṛṣṭo gṛhapatistena provāca sasmitaḥ /
aho bata na jānīṣe śāstāraṃ bhuvanatraye // 21.28  //
saṃsārapāśabhītānāṃ śaraṇyaṃ śaraṇaiṣiṇām /
jina yastaṃ na jānāti sa loke vañcitaḥ param // 21.29  //
kiṃ tena mohalīnena viphalīkṛtajanmanā /
ajñānataraṇopāyaṃ vayo yena vyayīkṛtam // 21.30  //
gotamo bhagavān buddhaḥ śākyarājakuladbhivaḥ /
saṃbudhyānuttaraṃ samyaksaṃbodhimanagārikaḥ // 21.31  //
paścāt pravrajitānām ca tasyaivānugrahātparam /
bhikṣūṇāṃ gatarāgāṇām samūhaḥ saṃgha ucyate // 21.32  //
sa eṣa buddhapramukhaḥ saṃghaḥ svakuśalaiṣiṇāḥ /
mayā puṇyapaṇaṃ prāpyaṃ praṇayena nimantritaḥ // 21.33  //
iti tadvacanaṃ śrutvā tatsmṛtvānāthapiṇḍadaḥ /
buddhālambanabhāvena niśi nidrāṃ samāyayau // 21.34  //
rajanyāṃ yāmaśeṣāyāṃ samākṛṣṭa ivetsukaḥ /
prabhātamiti sa jñātvā puradvāreṇa niryayau // 21.35  //
śibikādvāramāsādya saṃprāpta iva devatām /
madhuskandhena nirdiṣṭaṃ śreyaḥpanthānamāptavān // 21.36  //
bhagavāṃstaṃ tataḥ prāpya sa tṛṣṇārta ivāmṛtam /
babhūvānupamāsvādaṃ pramodāmodanirvṛtaḥ // 21.37  //
taṃ dṛṣṭvā sādaraṃ dūrāt chāyātarumivādhvagaḥ /
avāpa gatasaṃtāpaḥ śrāntiṃ viśrāntiśītalām // 21.38  //
tasya taddarśaneva vimalābhigataḥ manaḥ /
śaratsamāgameneva ghanadhvāntojjhitaṃ nabhaḥ // 21.39  //
sa ko 'pi puṇyaśīlānāmanubhāvaḥ prasādinām /
bhavanti yatprasādena nirvighnāścittavṛttayaḥ // 21.40  //
so 'cintayadaho mohavihīnasya hi me tathā /
anucchedavikāro 'yaṃ jātaḥ praśamasaṃpadaḥ // 21.41  //
vañcito 'smi na yatpūrvaṃ dṛṣto 'yaṃ bhagavān mayā /
nādhanyānāmiyaṃ yāti mūrtirlocanagocaram // 21.42  //
amṛtamadhirodārā dṛṣṭirdyutiḥ śaśipeśalā taruṇakaruṇāyattā vṛttiḥ prasādamayī matiḥ /
ayamatiśayaṃ pratyāsannaḥ karoti virāgatāṃ vigatarajasāṃ niḥsaṃsāraḥ priyo 'pi parigrahaḥ // 21.43  //
iti cittaprasādena cintayannupasṛtya saḥ /
vidadhe tasya sānandaḥ pādapadmābhivandanam // 21.44  //
bhagavānapi tatprāptiprasādānandalakṣaṇam /
uvāha vadanacchāyaṃ pūrṇakāruṇyapūritam // 21.45  //
dṛṣṭimāśvāsajananīṃ kāmaṃkāmapi tasya saḥ /
visasarjojjvalāṃ janmarajaḥśuddhyai sudhānadīm // 21.46  //
athāsya bhagavān bhradrāṃ vidadhe dharmadeśanām /
caturṇāmāryasatyānāṃ pratibhāvavidhāyinīm // 21.47  //
sa śāsanāddhi saṃvyastasamastakleśasaṃtatiḥ /
nijaṃ janma nivedyāsmai praṇatastamabhāṣataḥ // 21.48  //
atikrānto 'smi bhagavan bhavantaṃ śaraṇaṃ gataḥ /
vipannavāsanābhyāsaḥ saṃsāre na rame param // 21.49  //
karotyakuśalaṃ dūre śubhamāśu prayacchati /
sūcayatyucitācāraṃ mahatamavalokanam // 21.50  //
sukhārhaṃ tvadvihārāya vihāraṃ paramādarāt /
ratnasārapurodāraṃ svapuraṃ kārayāmyaham // 21.51  //
karotu tatra bhagavān satataṃ sthityanugraham /
dhanairāsevito 'smābhiḥ saparyāparicaryayā // 21.52  //
ityarthanāṃ tathetyasya bhagavān pratyapadyata /
praṇayuprārthanābhaṅgapragalbhā na hi sādhavaḥ // 21.53  //
bhagavantamathāmantrya śrāvastīṃ sa purīṃ yayau /
tadādiṣṭena sahitaḥ śāriputreṇa bhikṣuṇā // 21.54  //
tatra jetakumāreṇa hiraṇyārghoṇa bhūyasā /
dattaṃ kāñcanamādāya vihāraṃ tamasūtrayat // 21.55  //
bhaktyutsāhādathārambhakṛtasāhāyyakah suraiḥ /
vihāraṃ tridivākāraṃ cakārānāthapiṇḍadaḥ // 21.56  //
tatra jetakumāro 'pi bhaktyā bhagavataḥ param /
yaśaḥpuṇyapratiṣṭhāyai vidadhe dvārakoṣṭhakam // 21.57  //
ath atīrthyāstamālokya vihārārambhamadbhutam /
sāpavādavivādena cakrurdveṣākulāḥ kalim // 21.58  //
raktākṣapramukhasteṣām mātsaryātkṣudrapraṇḍitaḥ /
sapakṣa iva kṛṣṇāhiścakitaḥ purataḥ sadā // 21.59  //
ruddhe vihārasaṃbhāre tena vādajayāvadhi /
anāthapiṇḍadagirā śāriputraḥ samāyayau // 21.60  //
raktākṣo 'tha tamāhūya prabhāvotkarṣadarśane /
indrajālabalotphullaṃ sahakāramadarśayat // 21.61  //
śāriputraprabhāvotthairvipulaistanmukhānilaiḥ /
unmūlitaḥ śakalatāṃ tīrthyotsāha ivāpa saḥ // 21.62  //
raktākṣavihitāṃ phullakamalāṃ padminīṃ tataḥ /
paṅkaśeṣāṃ dvipaścakre śāriputravinirmitaḥ // 21.63  //
ratkākṣavakṣonikṣiptaḥ saptaśīrṣamahoragaḥ /
śāriputreṇa nikṣiptastārkṣyapakṣāgramārutaiḥ // 21.64  //
tadāhūto 'tha vetālaḥ śāriputreṇa kīlitaḥ /
prerito mantravirtyeṇa raktākṣaṃ hantumudyayau // 21.65  //
vetālābhihatastrāsānnaśyanmānamadajvaraḥ /
śaraṇaṃ pādapatitaḥ śāriputraṃ jagāma saḥ // 21.66  //
raktākṣastena bhaṅgena śaraṇyaṃ śaraṇaṃ gataḥ /
pravrajyāyām vītarāgaḥ śuddhāṃ bodhismavāptavān // 21.67  //
tīrthyāstvanye paridveṣakrodhapāramitāṃśavaḥ /
tatra karmakaravyājāttasthurbhikṣavadhodyatāḥ // 21.68  //
te 'tha dharmadruhaḥ kāle śāriputreṇa lakṣitāḥ /
taddṛṣṭipātamātreṇa babhūvurmaitramānasāḥ // 21.69  //
āśayānuśayaṃ dhātuṃ prakṛtiṃ ca vicārya saḥ /
dharmadeśanayā teṣāṃ dideśānuttarāṃ daśām // 21.70  //
atha tasya vihārasya nirvighnārambhakarmaṇi /
anāthapiṇḍadaṃ prāha śāriputraḥ smitānanaḥ // 21.71  //
vihārasūtrapātasya tulya eva kṣaṇe mahān /
haumo vihāraḥ saṃvṛttastuṣite devasadmani // 21.72  //
etadākarṇya saṃjātaprasādadviguṇāntaraḥ /
hemaratnavarāgāraṃ vihāraṃ samakārayat // 21.73  //
vibhavairatha rājārhaiḥ pathi tenopakalpitaiḥ /
vijñaptistridivaiḥ sārdhamāyayau bhagavān jinah // 21.74  //
tadāgamanaharṣeṇa prasanne bhavanatraye /
anāthapiṇḍadastasmai vāridhārāmapātayat // 21.75  //
tasmin yadā na pradeśe vāridhārā papāta sā /
tadā bhagavato vākyāt tvaritaṃ patitānyataḥ // 21.76  //
taṃ dṛṣṭvā kautukāt pṛṣṭo bhikṣubhirbhagavān punaḥ /
uvāca śrūyatāmetad vāristambhasya kāraṇam // 21.77  //
anena pūrvabuddhebhye asminnevedamāspadam /
pratipāditamityeṣā vāridhārānyataścyutā // 21.78  //
anenaiva purā samyaksaṃbuddhāya vipaśyine /
ayameva varārāmapradeśaḥ pratipāditaḥ // 21.79  //
buddhāya śikhine prādāt puṣyajanmanyayaṃ punaḥ /
tato dadau viśvabhuve jināya raghijanmani // 21.80  //
bhavadattābhidho bhūtvā kakucchandāya dattavān /
dadau bṛhaspatirbhūṭvā kanakākhyāya tāyine // 21.81  //
kāśyapāya punaścāyaṃ prādādāṣāḍhajanmaniḥ /
anenaivādhunā mahyaṃ deśo 'yaṃ pratipāditaḥ // 21.82  //
kālena sudhanākhyo 'yaṃ maitreyāya pradāsyati /
sattvavān kṣāntiśīlatvānnidhānānyeṣa paśyati // 21.83  //
punaścāyaṃ gṝhapatirbhūtvā hemapradābhidhaḥ /
cakre pratyekabuddhasya saṃskāraṃ parinirvṛtau // 21.84  //
ratnakumbhe tadasthīni dhṛtvā tatpraṇidhānataḥ /
adhunā ratnakośārhaḥ saṃjāto 'yaṃ suvarṇabhās // 21.85  //
śrutveti śāsturvacanābhidhānaṃ te bhikṣavaḥ sāramivāmṛtasya /
kartuḥ pratiṣṭhārjitapūrṇapuṇyapuṣpādhivāsena bhṛśaṃ nananduḥ // 21.86  //
iti kṣemendraviracitāyāṃ bodhisattvāvadānakalpalatāyāṃ jetavanapratigrahāvadānaṃ nāma ekaviṃśaṃ pallavaḥ //
||22. pitāputrasamādānam /
aho mahārhaṃ maṇivanmahattvaṃ bhavyā bhajante guṇagauraveṇa /
vinā guṇaṃ yadvapuṣām gurutvaṃ sthūlopalānāmiva niṣphalaṃ tat // 22.1  //
śrīmān purā śākyapure narendraḥ śuddhodanaḥ śuddhisudhānidhānam /
vairāgyayogātsugatatvamāptaṃ smṛtvā sutaṃ sutsukatāmavāpaṃ // 22.2  //
so 'cintayatpuṇyaguṇādhivāsaṃ sarasvatīvāsasaroruhaśri /
manaḥ prasādasya vilāsasaudhaṃ drakṣāmi sūnorvadanaṃ kadāham // 22.3  //
ehīti taddarśanalālasena ye ye mayā jetavanaṃ visṛṣṭāḥ /
te te tadālokananirnimeṣaṃ tatraiva tiṣṭhantyamṛtaṃ pibantaḥ // 22.4  //
saṃpreṣitastasya mayā sa nāyayau yo 'pyātmatulyaṃ praṇayādudāyī /
sa lekhahastastridivābhirāme tatraiva lekhatvamirābhiyātaḥ // 22.5  //
saṃdeśavākyaṃ prahitaṃ mayā yat tadvismṛtaṃ tasya mukhena nūnam /
sarvo hi nāma svahitābhilāṣī dhatte parārthe kila śītalatvam // 22.6  //
vilokanenaitya niṣiñca tūrṇaṃ pīyūṣapūreṇa mamāṅgasaṅgam /
niḥsaṅgato viśramatāṃ muhūrtaṃ dayāvidheyaḥ kuru bandhukāryam // 22.7  //
ityetadākarṇya kathām sa kuryāt kṣaṇaṃ vilambaṃ mama darśane 'pi /
taccetasaḥ pallavapeśalasya na hi svabhāvaḥ praṇayāvabhaṅgaḥ // 22.8  //
manoratheneti puraḥ prayāte taddarśanāyeva dharādhināthe /
pravrajyā vyañjitatatprasādaḥ samāyayau harṣarasādudāyī // 22.9  //
dṛṣṭvā tamānandavipūrṇamānasaṃ pravrajyayā tatsadṛśānubhāvam /
utkaṇṭhitaḥ kuṇṭhitadhairyavṛttiḥ saṃmohamūrcchāṃ nṛpatiḥ prapede // 22.10  //
sa labdhasaṃjñaḥ śiśiraiḥ payobhiḥ papraccha taṃ kiṃ nu sameṣyatīti /
so 'pyabravīddeva dinairbhavantamasaṃbhṛtaiḥ sādarameṣyatīti // 22.11  //
tataḥ prayāteṣu dineṣu keṣu vyomnā śanairbhikṣugaṇānuyātaḥ /
sahāyayau nākasadām nikāyaiḥ sarvārthasiddhairbhagavān kumāraḥ // 22.12  //
dyusundarīpāṇisarojamuktamandāramālākalitaścakāśe /
svargīyagaṅgāsphuṭaphenakūṭavilāsahāsāṅga ivāmarādriḥ // 22.13  //
saṃghaṭṭabhinnābhrasakhaiḥ skhalidbhiḥ saśabdajāmbūnadakiṅkiṇīkaiḥ /
babhurvimānaiḥ kakubhāṃ mukhāni bhaktyeva śāsturvihitastavāni // 22.14  //
nirantarairantarivārkatāraiḥ suraiḥ savidyādharasiddhasaṃghaiḥ /
paryāptasaṃsaktasitātapatrairvyāptaḥ samāptiṃ gaganaṃ jagāma // 22.15  //
taṃ sarvalokopakṛtiprapannaṃ sarvākṛtiṃ sarvamayāvabhāsam /
samāpatantaṃ nabhaso 'tha digbhyaḥ kṣiteśca sarve dadṛśuḥ kṣaṇena // 22.16  //
praharṣarāśiṃ janalocanānāṃ puṇyapramāṇaṃ sukṛtotsavānām /
lokastamālokanidhiṃ vilokya samullalannucchalitādbhutormiḥ // 22.17  //
āścaryabhūtaṃ ruciraprabhāvamudāyinā sūcitamākalayya /
jagadguruṃ bhūmipatiḥ kumāraṃ kṛtāñjalistaṃ praṇanāma dūrāt // 22.18  //
athāvatīryāryajanānuyātaḥ saṃpūjyamānaḥ praṇayena rājñā /
sphīṭaprabhābhāsitadigvibhāgāṃ nyagrodhinīṃ ratnabhuvam viveśa // 22.19  //
hemāsanaṃ śāsanasaṃniviṣṭalokatrayaḥ saṃgatapādapīṭham /
sa tatra ratnāṅkuracitrapatraṃ bhāsvadvapurmerun // 22.20  //
tanmānasendornayanāmṝtaughaṃ manorathaprārthanayopayātam /
vilokayannirvṛtinirnimeṣaḥ kṣaṇaṃ kṣitīśastridaśatvamāpa // 22.21  //
sa taṃ jagādāśruniruddhakaṇṭhaḥ sotkarṣaharṣākulitaṃ kumāram /
hārāgraratnapratibimbasaktaṃ praveśayan prītirasādivāntaḥ // 22.22  //
saṃtoṣaśītācalavat svabhāvāt sarve ramante kuśalasthalīṣu /
kṛtastvayāsmākamayaṃ tu kasmāt satsūpakārī virahopadeśaḥ // 22.23  //
snehātpramodādguṇagauravācca dhīrdhāvatīyaṃ tvayi me prasahya /
āliṅganāya sthirasaṃgamāya pādapraṇāmāya ca tulyameva // 22.24  //
yadvastu kiṃcidgaditaṃ mayā tat śrotavyameva praṇayoparodhāt /
guṇojjhitaṃ vā virasakramaṃ vā na snehamohasya bhavatyavācyam // 22.25  //
pratyarṇaratnapratibimbitārkaprauḍhaprabhāprāvaraṇānyamūni /
tvaṃ hemaharmyāṇi vihāya kasmāt vigāhase śūnyavanāntarāṇi // 22.26  //
kāntākarāvarjitahemakumbhasatsaurabhāmbhaḥpravarābhiṣiktaḥ /
ekaḥ kathaṃ snāsi vikāsipāṃśusaṃtaptatoyāsu marusthalīṣu // 22.27  //
gaṇḍasthalāt kuṇḍalaratnakānti kiṃ lambitaṃ maṇḍanameva vetsi /
kasmādakasmāttava niḥsukhasya na candanaṃ nandanaminduśubhram // 22.28  //
mahāvitāne śayane nṛpārhe śeṣe na kiṃ śeṣaviśeṣaśubhre /
lakṣmīnavāliṅganabhogayogyā kathaṃ tanuste sahate kuśayyām // 22.29  //
kāntāsmitormipratimāṃśukārhaṃ kiṃ cīvarasyocitametadaṅgam /
pāṇau ca līlākamalāspade 'smin pātraṃ kathaṃ te priyamadya jātam // 22.30  //
ayaṃ vihārastava kaṇṭhapīṭhaḥ sotkaṇṭhakāntābhujabandhanārhaḥ /
saṃbhogalakṣmīkṣapitapramodaḥ karotyakasmāt praṇayāvabhaṅgam // 22.31  //
rūpaṃ vilakṣīkṛtapuṣpacāpaṃ mattebhakumbhoccakucā vibhūtiḥ /
ratervilāsppavanaṃ vayaśca kenāsamaste kalito virāgaḥ // 22.32  //
śratveti taṃ śīlanidhirbadhāṣe śaśāṅkalekhālalitasmitena /
saṃkrāntanānānṛparatnarāgāṃ kurvannalakṣāmiva rājalakṣmīm // 22.33  //
rājan jarārogahateva na syāttaraṅgalolā yadi jīvavṛttiḥ /
tatkasya na syādaniśaṃ praharṣapīyūṣavarṣī viṣayābhilāṣaḥ // 22.34  //
śamāmṛtāsvādanasusthirāṇāmapātanaṃ śūnyavanāntabhūmeḥ /
vibhūtilīlāmadavihvalānāṃ harmyāṇi paryantanipātanāni // 22.35  //
sakuṅkumaiḥ snāntiḥ nṛpāḥ payobhiḥ sarāgatāṃ yaiḥ satataṃ prayānti /
saṃtoṣaśīlastu manaḥ prasādaśuddhāmbudhautā vimalībhavanti // 22.36  //
śrotraṃ śrutenaivana kuṇḍalena dānena pāṇirna tu kaṅkaṇena /
vibhāti kāyaḥ karuṇākulānāṃ paropakāreṇa na candanena // 22.37  //
etāni mohāhatavallabhāni saṃsaktamuktāṃśusitasmitāni /
satāṃ na bhogyāni bhavanti bhūbhṛducchiṣṭaśiṣṭāni vibhūṣaṇāni // 22.38  //
rāgāturāṇāṃ ritupāpitānāṃ nidrā dhanadhyānavatāṃ na nāma /
śayyāsu susparśavatīṣu rājñā sarvatra śāntaḥ sukhameva śete // 22.39  //
nirmokakāntena varāmśukena bhujaṅgavṛttirna tu cīvareṇa /
pātraṃ pavitrāṇi samāplitāni pīyūṣamaitrāṇyaśanāni sūte // 22.40  //
chatrāṇi vakrkraṃ bhṛśamaprakāśaṃ manivilolaṃ vyajanānilaughāḥ /
saṃsaktajāṅyaṃ hṛdayaṃ nṛpāṇāṃ kurvanti hārā haricandanārdrāḥ // 22.41  //
viyogarogānugatā vibhūtiḥ kāntāh kṣaṇāntā viraso vilāsaḥ /
yasminnapāyaḥ satatānuśāyī sa kasya bhogaḥ subhagopayogaḥ // 22.42  //
jāḍyaṃ sajṛmbhaṃ janayatyajasraṃ tanoti tṛṣṇābhramamohamūrcchāḥ karotyasahyaṃ sarasatvameva bhogopabhogaḥ prasabhaprayogaḥ // 22.43  //
yadā sukhaśrīrnavacandralekhā prabhātapuṣpāṇyapi yaivanāṇi /
karmormimālāgrahaṇaṃ śarītaṃ tadā mamāyaṃ gamito 'nurāgaḥ // 22.44  //
sacāmarāh sadhvajapuñjapaṭṭāḥ savājivālā dvipakarṇatālāḥ /
svabhāvalolāḥ kila rājalakṣmyaḥ sarve vilāsāh kṣaṇabhaṅgasaṅgāḥ // 22.45  //
uktveti tattatkuśalāya rājñaścittaprasādaṃ paramaṃ vidhāya /
sa śāntikallolasudhāpravāhaṃ kiran dṛśā pārṣadamāluloke // 22.46  //
manīṣiṇāṃ śākyakulodgatānāṃ saptāyutāni pratipādya dharmam /
cakre sahasrāṇi ca sapta tatra saṃprāptaparyāptaviśeṣabhāñji // 22.47  //
śaklodanādyaiḥ kuśalopapannaiḥ gaṇe 'tha tattulyasahasrasaṃkhyaiḥ /
droṇodanādyairamṛtpdanādyaiścittaprasādaḥ sumahānavāptaḥ // 22.48  //
kecidyayuḥ śrāvakabodhiyuktapratyekabodhau niratāśca kecit /
samyak tathānuttarabodhisaktāḥ pare babhūvurgaganaprasannāḥ // 22.49  //
srotaḥ pariprāptaphalaṃ tato 'nye sakṛttathāgāmiphalaṃ tathānye /
anye 'pyanāgāṃiphalaṃ tadāpurarhatphalaṃ kleśavimuktimanye // 22.50  //
ekastu tatrārjitapāpaśāpastamaḥsamūhopahitapramohaḥ /
māyeyamityāha hasan janānāṃ satyasthitiṃ saṃsadi devadattaḥ // 22.51  //
nṛpaṃ tu vātsalyanilīnameva putrodayātpratyupajātadarpam /
maudgalyabhikṣurjinaśāsanena maharddhibhirvītamadaṃ cakāram // 22.52  //
dṛṣṭvāpi rājā bhagavatprabhāvaṃ nātyadbhutam pauruṣameva mene /
abhyāsalīnāni janasya nūnaṃ sotkarṣakṛtyāni na vismayāya // 22.53  //
athāparedyurbhagavān surendrasaṃpādite hemamahāvimāne /
sumeruśīrrṣṇīva samānakāntau siṃhāsane ratnamaye nyaṣīdat // 22.54  //
brahmendramukhyeṣu tataḥ sureṣu tatropaviṣṭeṣu pṛthuprabheṣu /
babhustaduṣṇīṣaśikhāvilāsaiścandrāṃśumālājaṭīlā ivāśāḥ // 22.55  //
anyonyasaṃghaṭṭavilolahārairdhanāvahāraistridaśairviśadbhiḥ /
nirantarām tām bhavametya rājā dvāreṣu mārgānna caturṣu lebhe // 22.56  //
sabhrūbhramaistatra kuveramukhyairnivāryamāṇābhimatapraveśah /
vicchāyavakraḥ skhalitābhidhāyī bhūbhṛtparaṃ niṣpratibho babhūva // 22.57  //
praveśitastairjinaśāsanena kadācidāsādya tadagrabhūmim /
śuddhodanast apraṇipatya mūrdhnā cittaprasādena puro 'sya tasthau // 22.58  //
śāstā tu tasmai caturāryasatyaprabodhikāṃ dharmakathām dideśa /
jñānena yā viṃśatiśṛṅgamasya satkāyadṛgbhūdharamapyabḥāṅkṣīt // 22.59  //
tataḥ sa gatvā kṛtakṛtyajanmā śuklodanaṃ prāpta bhajasva rājyam /
svasyāvratīttaṃ bhagavatpradiṣṭaṃ tacchāsanaṃ modayituṃ na rājyam // 22.60  //
droṇodane rājyaparāṅbhukhe 'pi vairāgyayogādamṛtodane ca /
jagrāha śuddhodanasaṃpradiṣṭāṃ tāṃ rājalakṣmīmatha bhadrakākhyaḥ // 22.61  //
rājārhabhogairatha pūjayitvā jinaḥ janeśaḥ śucisaṃpraṇitaiḥ /
nyagrodhadhāma pratipādya cāsmai śuddhodanaṃ śuddhamanoratho 'bhūt // 22.62  //
droṇodanasyāpi sutau yuvānau rājājñayā preraṇayā ca mātuḥ /
ekastu yaḥ pravrajito 'niruddhaḥ paro mahānnāma gṛhī babhūva // 22.63  //
athābhavaccetasi bhadraksya rājño viraktasya vanābhilāṣaḥ /
vivekabhājāṃ praśamapravṛttaṃ navāpi lakṣmīrna mano ruṇaddhi // 22.64  //
tataḥ samāhūya sa devadattaṃ rājyābhiṣekapratipannacittam /
uvāca me pravrajanasya kālaḥ samāgataḥ kiṃ bhavatābhidheyam // 22.65  //
taṃ pratyuvācāttavivekadambhaḥ susaṃvṛtaṃ saṃsadi devadattaḥ /
rājanna rājye 'sti mamābhilāṣaḥ pravrajyayā tvatsadṛśo bhavāmi // 22.66  //
śrutveti rājā kuṭilasya tasya mithyāvinītasya kadarthavākyam /
udīritaṃ śākyagaṇastavāyaṃ saṃkalpasākṣīti hasannuvāca // 22.67  //
athārthatāpopahataḥ pradadhyau bhogānurāgāditi devadattaḥ /
mayā kimetadavipātamuktaṃ bhajeta vā pravrajito 'pi rājyam // 22.68  //
rājyaṃ samutsṛjya nijaṃ vrajantaḥ śākyaṃ kumārāḥ saha bhadrakādyāḥ /
śuddhodanaṃ niryayurāyavṛttaprītiṃ puraskṛtya rathairdvipaiśca // 22.69  //
vrajatsu sarveṣvatha devadattaḥ kirīṭasaktaṃ pṛthipadmarāgam /
jahāra raktāktamivāmiṣārthī śyenaḥ prabhāpallavitāmbarārkam // 22.70  //
naimittikairuktamathāsya lakṣmadṛṣṭvā tadugraṃ narakaprayāṇam /
cittaṃ sadoṣaṃ kila durnimittaṃ nimittamanyat punaruktameva // 22.71  //
kokālikhaṇḍotkaṭamorakāṇāṃ tithyādināmnām madadurmadānāṃ /
saṃsūcitānyatyadhikāni tatra tathāvidhānairbahulakṣaṇāni // 22.72  //
bhūpapramodādatha bhadrako 'pi tairdevadatapramukhaiḥ sahaiva /
pravrajyayā cīvarapātrayogāt cakāra vairāgyamayīmiva kṣmām // 22.73  //
rājñastathā rājakumārakāṇāmutsṛṣṭahārāṅgadakuṇḍalānām /
sāsro virāgādavatārya teṣāṃ keśānupālī kila kalpako 'bhūt // 22.74  //
mūrkhaḥ sa nīco 'pi jinājñayaiva pravrajyayā pūjyataro babhūva /
cittaprasādasya parasya manye na kāraṇaṃ paṇḍitatā najātiḥ // 22.75  //
sāmīcikāyāmatha bhadrako 'pi jñātvā nṛpaḥ pārṣadikaṃ tamenam /
nīcasya pādau kathamasya vande mahīpati sanniti niścalo 'bhūt // 22.76  //
tamabravīdaskhalitābhimānaṃ vikalpabhinnaṃ bhagavān vihasya /
pravrajyayā mohamahānuvandhī saṃtyajyate jātimayo 'bhimānaḥ // 22.77  //
śrutveti rājñā saha rājaputraiḥ kṛte praṇāme pṛthivī cakampe /
na devadattaḥ paruṣābhidhāyī padau vavande bhagavadgirāsya // 22.78  //
kampāt kṣitervismitamānasena pṛṣṭastato bhikṣugaṇena śāstā /
uvaca rājā kila kalpasya janmāntare 'pyasya kṛtaḥ praṇāmaḥ // 22.79  //
purā yuvā kāśipure vilokya bhadrābhidhānām gaṇīkāṃ daridraḥ /
sevām vyaghāt sundarakastadāsyai rāgo hi sarvavysanopadeṣṭā // 22.80  //
tayā visṛṣṭaḥ kusumoccayāya punahpunarbhṛṅga ivādhikārthī /
tatsaṅgamānaṅgamanorathena śrāntaḥ sa babhrāma vanāntareṣu // 22.81  //
atrāntara śrāntataraḥ kṣitīśaḥ prāpto vanāntaṃ mṝgayārasena /
taṃ brahmadattaḥ prasamīkṣya gītaṃ tasyāśṛṇocchannatanurlatābhiḥ // 22.82  //
navanavakusumāśayā kimevaṃ madhukaraṃ tāpahato 'si gaccha tūrṇam /
vikasitakamalānanābjinī sā bhavati hi saṃkucitā dināvasāne // 22.83  //
tasyā hi gītaṃ nṝpatirniśamya smitaprabhāghaṭṭitahārakāntiḥ /
uvāca taṃ tīvrakarārkatāpaḥ ko 'yaṃ sakhe gītarasābhioyogah // 22.84  //
so 'pyabravīdbhūmipate na nāma tapto ravistaptatarastu kāmaḥ /
svakarmaduḥkhāni vihanti loke na grīṣmadagdhāni marusthalāni // 22.85  //
ityarthavadvākyaguṇārpaṇena sa bhūpatervallabhatāmavāpa /
saṃvādasaṃsparśasubhāṣitaṃ hi keṣām c asatkārapadaṃ na yāti // 22.86  //
tenātha rājā vijane śramāturaḥ śītopacārairapanītatāpaḥ /
prītyā tamādāya tataḥ sahaiva svarājadhānīmagamat kṛtajñah // 22.87  //
tatrāsya jīvaprada ityudantasaṃtoṣa saṃpūritacittavṛttiḥ /
rājyārdhadānābhimukhaḥ sa tasthau cittānuvṛttasya kimasya deyam // 22.88  //
rājyārdhadānaprasṛte 'tha tasmin nācintayat sundarakaḥ kṛpāyām bhadrāṃ vinā rājyasukhena kiṃ me dhanyo hi tatprītisudhābhiṣiktaḥ // 22.89  //
mahmaṃ na rājyādyapi rocate 'rdhamakhaṇḍitālpāpi hi śobhate śrīḥ /
ekārthayoge hi sadā vivādaḥ dvayorhi bhogaiḥ kalireva mūrtaḥ // 22.90  //
tasmānnṛpaṃ kuṇṭhamahaṃ nipātya samastarājyena bhavāmi pūrṇaḥ /
kṣaṇaṃ vicintyetyanutāpataptaḥ tīvraṃ manaḥ svasya punaḥ pradadhyau // 22.91  //
kiṃ cintitaṃ nindyaparaṃ mayaitat ko 'yaṃ prakāraḥ khalu tīkṣṇatāyāḥ /
kṛtaghnasaṃkalpakalaṅkalepādaho nu lajjā nijacetaso 'pi // 22.92  //
svastyastu rājyāya namaḥ sukhebhyaḥ saṃmohamātā kṣamatāṃ ca lakṣmīḥ /
yeṣāmanāsvāditacintitānāmevaṃvidhā dhīḥ prathamaḥ svabhāvaḥ // 22.93  //
bhramaṃ vidhatte vidadhāti mūrcchāṃ nipātayatyeva tamastanoti /
āghrātamātraiva karoti puṃsāmaho vināśaṃ viṣavallarī śrīḥ // 22.94  //
ciraṃ vicintyeti sa jātacittaḥ pratyekabodhirvimalaḥ prabhāte /
abhyarthamāno 'pi nareśvareṇa rājyaṃ n ajagrāha nivṛttatṛṣṇaḥ // 22.95  //
pratyekabuddhatvamavāptamenaṃ kālena dṛṣṭvā nṛpatirmaharddhiḥ /
tatpādapadmacyutamaulimālyaścittaprasādocitamityavecat // 22.96  //
sa ko 'pi satkarmavipākajanmā vandyo vivekaḥ praśamābhiṣekaḥ /
yasya prabhāvādvirataspṛhāṇāṃ tyājyeva ratnākaramekhalā bhūḥ // 22.97  //
śrutveti rājñā kathitaṃ tadarthajātaṃ tadabhyarthanayā vidhāya /
tatkalpakaḥ śāntipadaṃ prapede sevāntaraṅgaḥ kila gaṅgapālaḥ // 22.98  //
prāptaṃ tamayuttamakarmayogāt pravrajyayā sajjanapūjyabhāvam /
rājā vavande praṇataḥ pṛthivyāḥ kampastadābhūdapi ṣaḍvikāraḥ // 22.99  //
so 'yaṃ rājā vihitavinatirbhadrako brahmadatto paśyopālī sa kila kuśalī kalpako gaṅgapālaḥ /
ityāścaryaṃ bhagavaduditaṃ bhikṣavaste niśamya svacchaṃ cittaṃ sukṝtaśaraṇe menire hetumeva // 22.100  //
iti kṣemendraviracitāyāṃ bodhisattvāvadānakalpalatāyāṃ pitāputrasamādānam nāma dvāviṃśatitamaḥ pallavaḥ //
||23. viśvaṃtarāvadānam /
cintārantādadhkarucayaḥ sarvalokeṣvanindyā vandyāste 'nyaiḥ puruṣamaṇayaḥ ke 'pyapūrvaprabhāvāḥ /
yeṣāṃ naiva priyamapi paraṃ putradārādi datvā sattvārthānām bhavati vadanamlānatā dainyadūtī // 23.1  //
bhagavān bhikṣubhiḥ pṛṣṭaḥ purā śākyapure jinaḥ /
jagāda pūrvavṛttāntaṃ devadattakathāntare // 23.2  //
purī babhūva viśvākhyā viśvāsavasatiḥ śriyaḥ /
viśvopakārasaktasyasukṝtasyeva janmabhūḥ // 23.3  //
saṃjayākhyo 'bhavat tasyāmamitratimirāṃśumān /
netrānandasudhāsūtirvicitracarito nṛpaḥ // 23.4  //
tasya viśvaṃtaro nāma vadānyastanayo 'bhavat /
apūrvatyāginā yena hṛtaṃ kalpatayoryaśaḥ // 23.5  //
īrṣyāvirahitāstulyaṃ vidagdhena prsādhitāḥ /
satyena bhāratī yena dānena śrīḥ śrutena dhīḥ // 23.6  //
adyāpi yasya dikkāntākarṇābharaṇatām gatam /
vibhāti ketakīgarbhapalāśaviśadaṃ yaśah // 23.7  //
sa kadāciddadau divyaratnālakāramarthine /
athaṃ vijayasāmrājyamanorathaharaṃ tviṣā // 23.8  //
datte rathavare tasmin vismayenākhilo janaḥ /
babhūvākrāṇtahṛdayaścintayā ca nareśvaraḥ // 23.9  //
mahāmātyānathāhūya harṣahīno mahīpatiḥ /
uvācopacitodvegacintākrāntamanorathah // 23.10  //
datto rathaḥ kumāreṇa sa jaitraḥ śatrumardanaḥ /
yatprabhāvārjitā seyaṃ mahārathavarūthinī // 23.11  //
lakṣmī sukhaniṣaṇṇā me yātā niścalatām tayā /
rathe sauryapathe tasmin jayakuznje ca kuñjare // 23.12  //
iti rājavacaḥ śrutvā tamabhāṣanta mantriṇaḥ /
rājan doṣastavaivāyaṃ vātsalyena pramādyataḥ // 23.13  //
dharmaḥ kasya na harṣāya dānaṃ kasya na saṃmatam /
kiṃ tu mūlahatādvṛkṣānnivartante palārthinaḥ // 23.14  //
vikrītaḥ paradeśe ca rathastena dvijanmanā /
ityuktvā mantriṇaḥ sarve śalyaviddhā ivābhavan // 23.15  //
atha kālena saṃprāpte vasante madanotsave /
vipāke sukṛtasyeva hṛdayānandadāyini // 23.16  //
svayaṃgrahopajīvyasya madhormadhukarārthinaḥ /
lokaḥ puṣpavanairyāto yaśobhiriva śubhratām // 23.17  //
aśokaṃ lokasacchāyamupakārodyataṃ drumam /
madhu vidhūtaṃ saṃnaddhe kalikālaṃ kṛtaṃ jagat // 23.18  //
rājaputraḥ samāruhya kuñjaraṃ rājavardhanam /
yayau phullān vane druṣṭumarthikalpatarustarūn // 23.19  //
vrajantaṃ prati sāmantaprayuktātaṃ dvijāḥ pathiḥ /
babhāṣire samabhyetya svastivādapuraḥsarāḥ // 23.20  //
cintāmaṇirgīyase tvaṃ ślāghyo jagati jaṅgamaḥ /
yasya saṃdarśanenārthī gāḍhamāliṅgyate śriyā // 23.21  //
dvāveva viśrutotkarṣavideṣau bhadrajanmani /
dānārdrahastastvaṃ loke gajaścāyaṃ sthironnatiḥ // 23.22  //
asmabhyaṃ sukṛtpdāra kuñjaro 'yaṃ pradīyatām /
tvadanyena vadānyena dātumeṣa na śakyate // 23.23  //
ityarthitastaiḥ sotsāhaḥ sa tebhyastu dadau dvipam /
sajīvamiva sāmrājyaṃ saśaṅkhadhvajacāmaram // 23.24  //
datvā bodhipradhānena praṇidhānena śuddhadhīḥ /
ratharatnaṃ dvipendraṃ ca so 'bhūdānandanirbharaḥ // 23.25  //
śrutvaiva nṛpatirdattaṃ viśrutaṃ jayakuznjaram /
rakṣāprakārarahitāṃ rājalakṣmīmamanyata // 23.26  //
sa rājyabhraṃśabhītena kupitena mahībhujā /
niṣkāsitaḥ kumāro 'tha pratasthe praṇipatya tam // 23.27  //
mādrīdayitayā sārdhaṃ jālinaṃ nāma dārakam /
kṛṣṇābhidhāṃ tathā kanyāmādāya sa yayau vanam // 23.28  //
vane 'pi śeṣa ṃ sa dadau vāhanādikamarthine /
samaṃ hi mahatāṃ sattvaṃ saṃpatsu ca vipatsu ca // 23.29  //
mādyrāṃ kadācidyātāyāṃ puṣpamūlaphalāptaye /
brāhmaṇaḥkaścidabhyetya rājaputramabhāṣata // 23.30  //
paricārakāhīnāya caturau bālakāvimau /
dehi mahyaṃ mahāsattvaṃ sarvado hyasi viśrutaḥ // 23.31  //
śrutvaitadavicāryaiva dārakau dayitau param /
datvā sa tasmai sahasā sehe tadvirahavyathām // 23.32  //
dhanaputrakalatrādi loke kasya navallabham /
dānādanyadvadānyānāṃ na dayāvatām // 23.33  //
atha mādrī samabhyetya bālakau bālavatsalā /
apaśyantī puraḥ patyuḥ patitāpannamūrcchitā // 23.34  //
sā labdhasaṃjñā dīptena vyāptā śokakṛśānunā /
śiśupradānavṛttāntaṃ śrutvaivābhūtpalāpinī // 23.35  //
tasyāścetasi duḥkhāgnirapatyasnehaduḥsahaḥ /
priyapremānusṛtyaiva prayayau puṭapākatām // 23.36  //
atrāṇtare samabhyetya viprarūpaḥ sureśvaraḥ /
bhṛtyārthī dayitām patnīṃ rājaputramayācata // 23.37  //
yācitastena sahasā śucaṃ jāyāviyogajām /
dhiyā saṃstabhya sattvābdhiḥ sa tasmai vitatāra tām // 23.38  //
sadyaḥ pradānataralāṃ saṃtrastāṃ hariṇīmiva /
so 'vadaddayitāmantaḥ kalayan bodhivāsanām // 23.39  //
samāśvāsihi kalyāṇi na śokaṃ kartukarhasi /
svapnapraṇayakalpo 'yamasatyaḥ priyasaṃgamaḥ // 23.40  //
śuśrūṣayā dvijasyāsya dharme te ramatām matiḥ /
vilolalokayātrāyāṃ dharmaḥ sthirasuhṛt satām // 23.41  //
dṛṣṭvā sarve svajanasujanā bāndhavāścānubhūtāḥ nyastā kaṇṭhe kṣaṇaparimalamlāyinī mitrālā /
dāre putre kṣapitamaniśaṃ yauvanaṃ jīvitaṃ ca prāpto nāptaśtiraparicayaḥ ko 'pi dharmādṛte 'nyaḥ // 23.42  //
ityuktvā vallabhāṃ lobhaparityāgāduvāha saḥ /
dyutiṃ vadanapadmena dhairyavṛttiṃ ca cetasā // 23.43  //
viyogaśokavikalāṃ mādrīṃ dṛṣṭvā kṛpākulaḥ /
nijarūpaṃ samādhāya śacīpatiruvāc atām // 23.44  //
viṣādaṃ mā kṛthāh putri devo 'haṃ tridaśeśvaraḥ /
arthibhyastvā dadātyeṣa tasmādasi mayarthitā // 23.45  //
adhunā saiva patyustvaṃ nyāsībhūtā mayārpitā /
taṃ dadātyeṣa nānyasmau dīyate katham // 23.46  //
kariṣyāmi tavāvaśyaṃ dārakābhyāṃ samāgamam /
ityudīrya sahasrākṣaḥ sahasāṇtaradhīyataḥ // 23.47  //
atha tau dārakau vipraḥ samādāyārthalipsayā /
viśvāmitrapuraṃ gatvā lobhādvokretumudyatah // 23.48  //
viśyāmitraḥ parijñāya rājaputrasya dārakau /
jagrāha mahatārthena bāṣpasaṃruddhalocanaḥ // 23.49  //
kālena tridivaṃ yāte viśvāmitramahīpatau /
bheje viśvaṃtaro rājyaṃ paurāmātyagaṇārthitaḥ // 23.50  //
rājye viraktasya tasya dānavyasaninaḥ param /
sattvena vardhamānarddhirna kaścid yācako 'bhavat // 23.51  //
tadvittapūrṇavibhavo brāhmaṇaḥ so 'pi jambukah /
kṛtaghnaḥ svaprabhāvānme saṃpadityabhyadhājjanam // 23.52  //
viśvaṃtaraḥ sa evāham devadattaḥ sa ca dvijaḥ /
uktveti cakre bhagavān bhikṣūṇāṃ dānadeśanām // 23.53  //
ālambanaṃ śvabhraśatāvapāte ghorāndhakāre suciraprakāśaḥ /
āśvāsanaṃ duḥsahaduḥkhakāle dānam narāṇāṃ paralokabandhuḥ // 23.54  //
iti kṣemendraviracitāyām bodhisattvāvadānakalpalatāyāṃ viśvaṃtarāvadānam nām atrayoviṃśaḥ pallavaḥ //
||24. abhiniṣkramaṇāvadānam /
hasati sakalalolālokasargāya bhānuḥ paramamamṛtavṛṣṭayai pūrṇatāmeti candraḥ /
iyati jagati pūjyaṃ janma gṛhṇāti kaścit vipulakuśalasetuḥ sattvasaṃtāraṇāya // 24.1  //
purā śuddhodanaḥ śrīmān rājā śākyapure 'bhavat /
yaśaḥśaśāṅkajanakaḥ sudhāsindhurivāparaḥ // 24.2  //
khalāsaktā svabhāvena lakṣmīrguṇigaṇārpitā /
āścaryakāriṇā yena kṛtā satpakṣapātinī // 24.3  //
adyāpyakhiladiktīryavanāsaktairvivekibhiḥ /
yaśobhiḥ śucibhiryasya munivratamivohyate // 24.4  //
syāmahaṃ śuddhamāteti purā praṇidhitaḥ kila /
viśvakarmasuto martyamājagāmāmaladyutiḥ // 24.5  //
kīrtiḥ satpuruṣasyeva tasyābhūdvallabhā param /
mahāmāyābhidhā devī candrasyeva kumudvatī // 24.6  //
sāpaśyaddantinaṃ śvetaṃ svapne kukṣau vihāyasā /
gatamārohaṇaṃ śaile praṇatiṃ ca mahājanāt // 24.7  //
atrāntare bodhisattvastuṣitāt tridaśālayāt /
garbhaṃ tasyāḥ samāpede svayaṃ lokānukalpayā // 24.8  //
vahantī bodhisattvaṃ sā garbhe bhuvananandanam /
induṃ dugdhābdhiveleva babhūva pāṇḍuradyutiḥ // 24.9  //
ikṣvākurājavaṃśyena tena garbhasthitena sā /
bhūrnidhānavatīvābhūd bhavyalakṣaṇalakṣitā // 24.10  //
babhūva dohadastasyā dānapuṇyamayodayaḥ /
aṅkure 'pyavisaṃvādi sahakārasya saurabham // 24.11  //
atgha kālena saṃpūrṇaṃ sā lumbinīvane sthitā /
asūta tanayaṃ devī divākaramivāditiḥ // 24.12  //
māturgarbhamalāspṛṣṭaṃ kukṣiṃ bhittvā sa nirgataḥ /
tāṃ cakre 'tha svabhāvena svasthāṅgī vigatavyathām // 24.13  //
nirgacchanneva ruddho 'sau balajijñāsayā kṣaṇam /
śakreṇa vajrasārāṅgastasyāśakyatvamāyayau // 24.14  //
jātamātaḥ śuiśurgatvā svayaṃ sapta padāni saḥ /
diśo vilokayannūce suvyaktākṣarayā girā // 24.15  //
iyaṃ nirvṛtiḥ pūrvā ca gatirlokeṣu dakṣiṇā /
paścimā jātirapyeṣā saṃsārādiyamuttarā // 24.16  //
iti tasya bruvāṇasya pṛthivī samakampata /
tamakṣayabalaṃ dhartumaśakteva jagadgurum // 24.17  //
chatraṃ tasya yaśaḥ śubhraṃ sattvasmeraṃ sacāmaram /
vyomāmbudhārādhautasya jagṛhustasya devatā // 24.18  //
asminnavasare pṛṣṭaḥ s vastrīyeṇāsitābhidhaḥ /
nāradena prabhāṃ dṛṣṭvā kiṣkindhādristhito muniḥ // 24.19  //
kasmādarkaśatāloka ivālokaḥ pradṛśyate /
tamodaridrāṃ yeneti girayaḥ saguhāgṛhāḥ // 24.20  //
vismayāditi tenoktaḥ so 'vadaddivyalocanaḥ /
jātaḥ puṇyaprabhāso 'yaṃ bodhisattvasya janmani // 24.21  //
acireṇaiva taṃ vatsa drakṣāvaḥ kuśalāptaye /
ityuktvā munirānandād viśrāntisukhito 'bhavat // 24.22  //
putrajanmani sarvārthasiddhiṃ śuddhodanaḥ param /
dṛṣṭvā sarvārthasiddho 'yamiti nāmāsya nirmame // 24.23  //
śākyavardhananāmābhūd yakṣaḥ śākyapurāśrayaḥ /
yatpraṇāmeṇa śākyānāṃ śiśavo nirupadravāḥ // 24.24  //
tatsthityā preṣitaḥ pitrā praṇāmāya saguhyakaḥ /
taṃ bodhisattvamālokya nipapātāsya pādayoḥ // 24.25  //
athotsaṅge samādāya hṛṣṭastaṃ pṛthivīpatiḥ /
lakṣaṇāni nimittajñaistasya dehe vyalokayat // 24.26  //
lakṣaṇajñāstataḥ sarve nṛpamūcuḥ savismayāḥ /
deva divyakumāro 'yaṃ lakṣaṇairupalakṣyate // 24.27  //
jāyate lakṣaṇairetairviśvaviśrāntaśāsanaḥ /
śakrādhipaścakravartī bhagavān sa tathāgataḥ // 24.28  //
dīrghāṅgulidalau cakralāñchanau supratiṣṭhitau /
aruṇau caraṇāvasya kāntau kamalakomalau // 24.29  //
rājahaṃsa iva prāṃśuḥ sajālāṅgulipallavaḥ /
eṣa jānuyugaḥ śrīmānājānubhujabhūṣitaḥ // 24.30  //
sakośabastiguhyaśca nyagrodhaparimaṇḍalaḥ /
dakṣiṇāvartaromāṅkaḥ pariṇāhasamonnatiḥ // 24.31  //
rajomalalavāspṛṣṭastajāmbūnadadyutiḥ /
hastapādāṃsakaṇṭhāgraspaṣṭasaptacchadākṛtiḥ // 24.32  //
siṃhapūrvārdhakāyaśca bṛhatspaṣṭāṅgavigrahaḥ /
catvāriṃśatsamāprotaśukladantaḥ sunāsikaḥ // 24.33  //
dīrghapratanujihvaśca meghadundubhiniśvanaḥ /
abhinīlākṣagokṣmaḥ sahajoṣṇīṣamastakaḥ // 24.34  //
sitorṇāṅko bhruvorbhāgaḥ svastikoraḥsthalojjvalaḥ /
lekhāśṛṅgābjahasto 'yaṃ chatrākāraśirāḥ śiśuḥ // 24.35  //
rājannayam te tanayaścakravartī bhaviṣyati /
samyaksaṃbodhisaṃbuddhaḥ sarvajño vā bhaviṣyati // 24.36  //
ityuktvā teṣu jāteṣu lebhe harṣaṃ mahīpatiḥ /
saptabhidivasaiḥ śāsturjananī tridivaṃ yayau // 24.37  //
tasya janmani śākyānāṃ munīnāmiva śāntatā /
dṛṣṭvā yadā śākyamunirnāmābhūtsa tadā śiśuḥ // 24.38  //
devānāmapi devo 'yamiti niścitya tejasā /
devātideva ityasya nāma cakre mahīpatiḥ // 24.39  //
nāradenātha sahitastattvadarśī tapovanāt /
taṃ samabhyāyayau draṣṭumādarādasito muniḥ // 24.40  //
sa bodhisattvaṃ bālārkamiva kalpaprakāśanam /
dṛṣṭvā vikāsivakrkraśrīrlebhe kamalatulyatām // 24.41  //
so 'brāvīdvihitātithyaṃ nṛpatiṃ praṇataṃ muniḥ /
rājan guṇagaṇeneva spṛhaṇīyo 'si sūnunā // 24.42  //
etāni lakṣaṇānyasya mokṣalakṣmīsamāgamam /
vadanti cakravartiśrīḥphalaṃ naiṣāṃ vinaśvaram // 24.43  //
asya bodhiprabhāveṇa saṃbuddhasy mukhāmbujam /
dhanya padmākarasyeva netrapātraṃ kariṣyati // 24.44  //
vibudhāḥ śuddhasattvasya bodhidugdhamahodadheḥ /
dhanyā vāgamṛtairasya bhaviṣyantyupajīvinaḥ // 24.45  //
puṇyabhāji jagatyasminneka evāsmi vañcitaḥ /
etatsaṃdarśanaṃ yasya pūrṇakālasya durlabham // 24.46  //
ityuktvā nṛpamāmantrya gatvā vyomnā tapovanam /
suprasannaṃ manaḥ kṛtvā dehatyāgamacintayat // 24.47  //
sa paryantopadeśāya nāradenābhicoditaḥ /
tamuvācāmṛtaṃ vatsaṃ kumāraḥ kathayiṣyati // 24.48  //
adhigamyāmṛtaṃ tasmānnṛpasūnoranāmayam /
tariṣyasi bhavāmbodhimityuktvā tanumatyajat // 24.49  //
śrīrasatkriyāṃ tasya kṛtvā sapadi nāradaḥ /
yayau vārāṇasīṃ siddhyai lebhe kātyāyanābhidhām // 24.50  //
vardhamānaḥ kumāro 'tha sarvavidyāsu pāragaḥ /
lipipravīṇo 'bhinavām lipiṃ brāhmīṃ vinirmame // 24.51  //
nāgāyutasamaprāṇe tasmin jagati viśrute /
vaiśālikaiḥ priyāyāsmai preṣito mattakuñjaraḥ // 24.52  //
bhaviṣyati cakravartītyasya prātamupāyanam /
devadattaḥ paridveṣāt taṃ jaghāna mahāgajam // 24.53  //
cyutaṃ cakarṣaṃ dvidataṃ nandaḥ sapta padāni tam /
kumārastu tadutkṣipya prākārād bahirakṣipat // 24.54  //
ekanārāvanirbhinnasaptatālamahītalaḥ /
chedyabhedyāstraśastreṣu sa evātiśayaṃ yayau // 24.55  //
tatatulyaguṇāṃ patnīṃ rājasūnuryaśodharām /
avāpa viśrutāṃ loke śuddhaśīla ivonnatim // 24.56  //
atrāntare mahāvātavicyutaḥ saptayojanaḥ /
saritpravāhasaṃrodhaṃ vidadhe vipuladrumaḥ // 24.57  //
sāṃ sphāratarusaṃruddhā rohikā nāma nimnagā /
śīlabhraṣṭeva vanitā prayayau pratilomatām // 24.58  //
rājaputrastamutkṣipya bhaṅktvā vikṣupya taṃ drumam /
nyavārayat prajāmatsyajalakallolaviplavam // 24.59  //
tataḥ kadācidudyāne haṃsaṃ niśitayantriṇā /
devadattena nihataṃ kumāraḥ samajīvayat // 24.60  //
saṃtāpaṃ tadvivādena devadatto 'dhikaṃ yayau /
na sahante hi kuṭilāstulyakulagoṇonnatim // 24.61  //
kadācid gopikā nāma kumāraṃ rājakanyakā /
kandarparūpamālokya kimapyautsukyamāyayau // 24.62  //
śuddhodanaḥ sutasthaitāṃ jñātvā cittocitāṃ vadhūm /
apūrayadvivāhena manmathasya manoratham // 24.63  //
naimittikāstato 'bhyetya nṛpamūcuḥ suniścayāḥ /
putraste cakravartī vā munirvā saptame 'hani // 24.64  //
tacchrutvā nṛpatiḥ sūnoścakrāvrtipadāptaye /
pravrajyācakitaścintāṃ dinasaṃkhyāmayīṃ yayau // 24.65  //
lolāṃ sarvaḥ srhiyaṃ vetti śāntasthirasukhāmapi /
atthāpi bhogaraktānāṃ saṃpatsvevādaraḥ param // 24.66  //
tataḥ kadācidudyānavihārāya nṛpātmajaḥ /
prayayau rathamāruhya valgutuṅgaturaṅgamam // 24.67  //
sa vivarṇaṃ jarājīrṇam kīrṇaśīrṇaśiroruham /
suśuṣkaparuṣākāraṃ dadarśa puruṣaṃ pathi // 24.68  //
sa taṃ dṛṣṭvā nijaṃ kāyamālokyācintayacciram /
aho paryāptapāko 'yaṃ kāyasyāsya jugupsitaḥ // 24.69  //
vayaḥ paryāptamāpto 'pi paryāptaṃ nāśrayatyayam /
atīva palitavyājājjarā vṛddhaṃ hasatyasau // 24.70  //
śarīre saṃtatasnāyupāśaprotāsthipañjare /
vṛddhaḥ puṣṇāti manye 'hamaho mohavihaṅgamam // 24.71  //
sārathe kiṃ karotyeṣa kiṃ na yāti tapovanam /
asṃkocameti vṛddhasya dehena saha sā matiḥ // 24.72  //
vṛddho 'valambate yaṣṭiṃ na tu dharmamayīṃ dhiyam /
jarākuṭilakāyasya svabhāvo nirvivekatā // 24.73  //
jugupsāṃ janayatyeṣa vṛddhaḥ praskhalitākṣaraiḥ /
vacobhiścyutadantābhairgalallālālavākulaiḥ // 24.74  //
naṣṭā dṛṣṭiḥ kṛśaḥ kāyaḥ śaktirluptā hatā śrutiḥ /
tathāpi mohād dṛṣṭaiva vṛddhasya taruṇīpriyā // 24.75  //
dhatte dhavalatāṃ vṛddhaḥ kimetāmatigarhitām /
lolā paraṃ viraktāpi yadyasyātipriyā tanuḥ // 24.76  //
iti cintayatastasya nirvedaḥ samajāyata /
manyamānasya sāpāyaṃ kāyaṃ nicayamāpadām // 24.77  //
punaśca samaye 'nyasminnapaśyad vyādhitaṃ naram /
vipakkakūṇapaprāyaṃ sapūyamiva pāṇḍaram // 24.78  //
sa pradadhyau tamālokya samuddiśya nijāṃ tanum /
aho nu sahajaivāsmin kāye rogagaṇodgatiḥ // 24.79  //
idameva mahaccitramiyaṃ māṃsamayī tanuḥ /
na yāti kledavaiklavyaṃ kṣaṇaṃ paryuṣīte 'pi yat // 24.80  //
iti dhyātvā sa sodvegaḥ śarīravicikitsayā /
babhūva rājyasaṃbhopgarāge vigatitādaraḥ // 24.81  //
athānyasmin kṣaṇe mālyavastrācchāditavigraham /
dadarśa dehasatkāravyagrabandhujanaṃ śavam // 24.82  //
taṃ dṛṣṭvā sahasodvegadayāduḥkhaghṛṇākulaḥ /
ciraṃ niḥsārasaṃsāraparihāramacintayat // 24.83  //
eṣa pretavanaṃ yāti saṃsaktāṃ hṛdaye vahan // 24.84  //
aho nu viṣayābhyāsavilāsādhyavasāyinām /
nṛṇāmantyakṣaṇe kaṣṭā kāṣṭhapāṣāṇatulyatā // 24.85  //
udvegavāribhavasāgarabudbude 'smin kālānilākulitakarmalatāgrapuṣpe /
māyāvadhūnayanavibhramasaṃvibhāge puṃsāṃ ka eṣa vapuṣi sthiratābhimānaḥ // 24.86  //
noktaṃ kiṃcit parahitayutaṃ na śrutaṃ dharmayuktaṃ naiva ghrātaṃ kuśalakusumaṃ satyarūpaṃ na dṛṣṭam /
naiva spṛṣṭaṃ śamapadamiti vyaktamāsaktacintāviśrānto 'yaṃ vahati sahasā niścalatvaṃ gatāyuḥ // 24.87  //
rājasūnurvicintyeti śarīraṃ vipadāplutam /
aśeṣaviṣayāsaṅge parām naḥ snehatām yayau // 24.88  //
athāgre nirmitaṃ devaiḥ sa śuddhāvāsakāyikaiḥ /
vyalokayat pravrajitaṃ pātrakāṣāyadhāriṇam // 24.89  //
taṃ dṛṣṭvaiva babhūvāsya pravrajyābhimukhī matiḥ /
īpsitālokanaprītyā svabhāvo hi vibhāvyate // 24.90  //
virāgyakāraṇam tatra nṛpasūnoḥ pade pade /
vilokya sārathiḥ sarvaṃ kṣitipāya vyanedayat // 24.91  //
kumāro 'tha piturvākyāt grāmālokanakautukī /
vrajan pathi nidhānāni vivṛtāni vyalokayat // 24.92  //
tatpūrvapuruṣanyastaiḥ strīkarairutthitānyapi /
yadā sa nāgrahīttāni tadā viviśurambudhim // 24.93  //
tataḥ sa karṣakān pāṃśuvyāptapāṇḍuśiroruhān /
vidīrṇapāṇicaraṇān kṣutpipāsāśramāturān // 24.94  //
halakaddālaviṣamollekhapakṣavraṇāditān /
vilokya kleśavivaśān babhūva karuṇākulaḥ // 24.95  //
vidhāya dayayā teṣāṃ draviṇauradaridratām /
sa vṛṣāṇāṃ vṛṣarataḥ kleśamuktimakārayat // 24.96  //
tataḥ pratinivṛtto 'tha sānujaḥ pārthivātmajaḥ /
madhyāhnapṛthusaṃtāpe taralastaraṇitviṣaḥ // 24.97  //
rathaghoṣonmukhaśikhiśyāmīkṛtadigantaraḥ /
svedavārikaṇākīrṇaḥ prabhāsnigdhavanasthalīm // 24.98  //
so 'varuhya rathāttatra gaṇḍaskhalitakuṇḍalah /
viśrāṇtyai viśrutayaśā jambucchāyāmaśiśriyat // 24.99  //
sa babhārorasi vyaktāṃ svedāmbukaṇasaṃtatim /
vapurāśleṣalalitāṃ hārasyeva kuṭumbinīm // 24.100  //
chāyāsu parivṛttāsu śanakaiḥ sarvaśākhinām /
tasya jambūtarucchāyā na cacāla tanustanoḥ // 24.101  //
sā tasya śītalacchāyā tāpaklāntimavārayat /
saṃsāraviratasyeva tīvravairāgyavāsanā // 24.102  //
putradarśanasotkaṇṭhastaṃ deśamatha bhūpatiḥ /
ājagāma gajotsarpatrastabhramaracāmaraḥ // 24.103  //
chāyāṃ sa niścalāṃ dṛṣṭvā kumārasya prabhāvataḥ /
gauravādbhutasaṃprāptaḥ praṇataṃ praṇanāma tam // 24.104  //
tataḥ sa sahitaḥ pitrā nagaraṃ gantumudyataḥ /
apaśyat puraparyante śmaśānaṃ śavasaṃkulam // 24.105  //
sa dṛṣṭvā kuṇapākīrṇamaśivaṃ śivakānanam /
sodvegaṃ sārathiṃ prāha sthagitasyandanaḥ kṣaṇam // 24.106  //
sārathe paśya jantūnāṃ kāyāpāyamatīṃ daśām /
dṛṣṭvedamapi rāgārdraṃ mano mohapramādinām // 24.107  //
parastrīdarśanāttṛptaṃ netramāsvādya sādaram /
asyāsatyavatī jihvā paśya kākena kṛsyate // 24.108  //
asyāḥ stanamukhanyastanakhollekhasukhasthitiḥ /
khṇḍayatyadharaṃ gṝdhraḥ kāmīva madanirbharah // 24.109  //
ete dṛṣṭaniṣakṭavāyasaśakṛnniṣṭhivinaḥ pādapā mūrcchantīva vipākapūyakuṇapāghrāṇena niṣkūṇitāḥ /
dṛṣṭvā gṛdhravidāryamāṇamasakṛt kīrṇārdratantra śavaṃ bhūyo vātavilolapallavakarairācchādayantīva ca // 24.110  //
kṣībasyevācalasya drutahṛtahṛdayā jambukī kaṇṭhasaktā raktābhivyaktakāmā kamapi nakhamukhollekhamāsutrayantī /
āsvādyāsvādya yūnaḥ kṣaṇamadharadalaṃ dattadantavraṇāṅkaṃ lagnānaṅgakriyāyāmiyamatirabhasotkarṣamāviṣkaroti // 24.111  //
ityuktvā jātaviratirbhavabībhatsakutsayā /
kalayan kleśanirvāṇaṃ praviveśa purāntaram // 24.112  //
tatra harmyagatāpaśyat taṃ kanyābhijanojjvalā /
mṛgajā nāma mṛgajānodinī mṛgalocanā // 24.113  //
sarāgataralā dṛṣṭḥ śrotrasaṃcāriṇī param /
abhūttaddarśane tasyāḥ sahasaiva virekiṇī // 24.114  //
sā tadālokanenaiva bālā lajjāsahiṣṇūnā /
smareṇeva samākṛṣṭā sakhīṃ prāha puraḥsthitām // 24.115  //
kā dhanyā lalanā loke sparśenāsya śaśitviṣaḥ /
yasyā madanasaṃtaptā tanurnirvāṇameṣyati // 24.116  //
nirvāṇaśabdaṃ śrutvaiva rājaputraḥ samīhitam /
tāṃ dadarśonmukhaḥ padmavanānīva diśan dṛśā // 24.117  //
sa tasyāstena vacasā vapuṣā va prasāditaḥ /
hāraṃ suvṛttaṃ cittaṃ ca vikṣepāsyai guṇojjcalam // 24.118  //
ālokanānukūlyena bhāvaṃ vijñāya bhūpatiḥ /
putrasyāntaḥpurapade tāmādāya nyaveśayat // 24.119  //
ṣaṇṇāṃ kāṇtāsahasrāṇāṃ vṛtamantaḥpuraṃ tataḥ /
viveśa rājatanayaḥ priyāṃ śāntiṃ vicintayan // 24.120  //
atrāṇtare narapatiṃ prāhurnaimittikāḥ sphuṭam /
munirvā cakravartī vā prātaste bahvitā sutaḥ // 24.121  //
tataḥ saṃcintya nṛpatiḥ pravrajyām cakitaḥ param /
akārayat puradvāraguptiṃ ruddhagamāgamām // 24.122  //
droṇodanamukhān bhrātṝn dvāreṣu viniveśya saḥ /
nagarasya svayaṃ makhye tathā sāmātyasainikaḥ // 24.123  //
rājaputrādatha prāptagarbhā devī yaśodharā /
vabhāṣe śāradīva dyauḥ pratyāsannendupāṇḍurā // 24.124  //
ekarātrāvaśeṣe 'tha nagaradvārarakṣaṇe /
śamapravṛttārkamabhūt pravrajyābhimukhaṃ dinam // 24.125  //
ciraṃ vicarya saṃsāraṃ śāntiṃ yāte divaspatau /
kāṣāyāmbaramālambya yayau saṃdhyāvadṛśyatām // 24.126  //
aśeṣāśātamomohavirāmavimalāṃ śanaiḥ /
indurgāmuditaścakre pūrṇālokavilokinīm // 24.127  //
sarāgatāpe vabhasaścetasīva gate ravau /
śuddhenduhṛdayasyābhūt prasādaḥ ko 'pyaviplavaḥ // 24.128  //
athāsminnantare kāntāsaṃtatāntaḥpurodare /
ratnaharmyapraviṣṭendudyutisaṃdohahāsini // 24.129  //
niḥsāravirasaṃ sarvaṃ rājasūnurvilokayan /
jagāa gaganasvacchasvacchandocchalitasmṛtiḥ // 24.130  //
gaṇo 'yaṃ nārīṇāṃ madanadahanolkāparikaraḥ parityājyastīvravyasanaśatasaṃtāpasacivaḥ /
idānīṃ yuktā me tarutalalatāśītalare parityaktāgārapraśamasukhasāre pariṇatiḥ // 24.131  //
etāścandradyutimadamayā yāmi nāryo vane 'smin nidrāmudrāniyamitadṛśaḥ saṃstarasrastavatrāḥ /
svapnotpannānucitavacanāḥ keśasaṃchāditāṃsāḥ kṣipraṃ mandānilavicalitān lajjayantīva dīpān // 24.132  //
saralasrastagātrāṇāṃ nirlajjānāṃ vivāsasām /
suptānāṃ ca mṛtānāṃ ca bhedaḥ ko nāma dehinām // 24.133  //
iti tasya bruvāṇasya saṃjāte gamanodyame /
mithaḥ kathā samabhavannagaradvārarakṣiṇām // 24.134  //
bho bhoḥ kaḥ ko 'tra jāgarti jāgrato nāsti viplavaḥ /
prabhucittagrahavyagrāḥ samagrā eva jāgrati // 24.135  //
jāgarti saṃsāragṛhe manīṣī mohāṇdhakāre svapiti pramattaḥ /
jjīvitameva loke mṛtasya suptasya ca ko viśeṣaḥ // 24.136  //
iti marhyasthitaḥ śrutvā rātrau rājasutaḥ kathāḥ /
prasthitaṃ satpatheneva nijaṃ mene manoratham // 24.137  //
nivṝtterlakṣaṇaṃ dṛṣṭvā sa svapnaṃ kṣaṇanidrayā // 24.138  //
tataḥ prabuddhā sahasā trastā devī yaśodharā /
tatkālopanataṃ svapnaṃ dayitāya nyavedayat // 24.139  //
paryaṅkābharaṇāngāni svapne bhagnāni me vibho /
śrīrvrajantī mayā dṛṣṭvā candrārkau ca torihitau // 24.140  //
ityākarṇya sa tāmūce mugdhe satyavivarjitaḥ /
saṃsāra eva svapno 'yaṃ svapne svapno 'pi kīdṛśaḥ // 24.141  //
svapne 'dya nābhisaṃjātā latā vyāptā vihārasā /
merūpadhānaśirasā pūrvapaścimavāridhau // 24.142  //
bhujābhyāṃ caraṇābhyām ca dakṣiṇābdhirmayā dhṛtaḥ /
bhadre svapnaḥ śubho 'yaṃ te strīṇāṃ bhartuśubhaṃ śubham // 24.143  //
ityukte bodhisattvena noce kiṃcid yaśodharā /
punaśca nidrābhimukhī babhūva mīlitekṣaṇā // 24.144  //
śakrabrahmamukhāḥ sarve sametyātha sudhābhujaḥ /
cakrire bodhisattvasya sattvotsāhaprapūraṇam // 24.145  //
tairdevaputrāścatvāraḥ samādiṣṭā mahājavāḥ /
sahāyā gamane tasya bhūśailābdhidhṛtikṣamāḥ // 24.146  //
śakrādiṣṭena yakṣeṇa pāñcikākhyena nirmitaiḥ /
saharmyāsaktasopānairavatīrya viniryayau // 24.147  //
suptaṃ sārathimādāya chandakākhyaṃ prabodhya saḥ /
utsādamiva jagrāha kaṇṭhakākhyaṃ turaṅgamam // 24.148  //
taṃ tīkṣṇaruciraṃ lakṣmīkaṭākṣataralaṃ harim /
sa cakre saṃyamālīnaṃ mūrdhi saṃspṛśya pāṇinā // 24.149  //
śamodyame sumanasā s ako 'pyantarbahiḥ samah /
śiśavo 'pi vimuñcanti yatprabhāveṇa cāpalam // 24.150  //
balajijñāsayā nyastaṃ tenātha caraṇaṃ kṣitau /
na te kampayituṃ śekurdevaputrāḥ savismayāḥ // 24.151  //
chandakena sahāruhya nistaraṅgaṃ turaṅgamam /
sa jagāhe mahadvyoma vimalaṃ svamivāśayam // 24.152  //
prayayau taralāvartinartitoṣṇīṣapallavaḥ /
saṃsarpipavanollasaiḥ śokocchvāsa iva śriyaḥ // 24.153  //
tasyābharaṇaratnāṃśulekhābhiḥ śabalaṃ nabhaḥ /
jagrāha sūtrapatrālīvicitramjiva cīvaram // 24.154  //
kīrṇāśrubindukalitā vilolanayanotpalāḥ /
vrajantaṃ dadṛśurdṛśyāstamantaḥpuradevatāḥ // 24.155  //
saṃsāramiva vistīrṇaṃ puraṃ sanṛpabāndhavam /
dūrāt pradakṣiṇīkṛtya kṣamyatāmityabhāṣata // 24.156  //
kṣapāyāṃ kṣaṇaśeṣāyām jane nidrābhimudrite /
taṃ dadarśa mahānnāma prabuddho rājabāndhavaḥ // 24.157  //
divi dṛṣṭvā vrajantaṃ taṃ śaśāṅkaśaṅkayā hṛtaḥ /
ūce ciraṃ vicāryoccairbāṣyāzncitavilocanah // 24.158  //
citrametad viraktavtaṃ bandhujīvopamasya te /
kumāra rucirākāra na yuktaṃ yuktakāraṇam // 24.159  //
vaṃśotkarṣaviśeṣārthū nibaddhāśaḥ pitā tvayi /
kasmānnirāśa kriyate sarvāśābharaṇa tvayā // 24.160  //
iti śākyasya mahataḥ śrutvā vākyaṃ nṛpātmajaḥ /
tamūce bāndhavaprītirbandho vandhanaśṛṅkhalā // 24.161  //
ayaṃ kāyaḥ kṣayaṃ yāti mithyāgṛhasukhapriyaḥ /
viṣayograviṣrtānāmamṛtāyatanaṃ vanam // 24.162  //
hastākṛṣṭastriphaṇiphaṇabhṛnmastakanyastamṛtyukaṇṭhābaddhitkaṭaviṣalatāpallavālolamālaḥ /
dīptāṅgāraprkaragahanaṃ gāhate durgamārgaṃ saṃsāre 'smin viṣayanicaye sapramodaḥ pramādī // 24.163  //
ityudīrya vrajan vyomnā vilaṅghya nagaraṃ kṣaṇāt /
bahirbhūtalamabhyetya sa yayau vājinā javāt // 24.164  //
mahatā śākyamukhyena bodhitasyātha bhūpateḥ /
antaḥpure ca kāntānāmudbhūtaḥ karuṇaḥ svaraḥ // 24.165  //
atha brahmendradhanadapramukhastridaśairvṛtaḥ /
rājasūnurvanaṃ prāpa gatvā dvādaśayojanam // 24.166  //
avaruhyātha turagātg vimucyābharaṇāni saḥ /
uvāca sūcitānandaśchandakaṃ vadanatviṣā // 24.167  //
gṛhītvābahraṇāni tvaṃ hayaṃ ca vraja mandiram /
medānīmasti me kṛtyametairmāyānibandhanaiḥ // 24.168  //
vane 'sminnahamekākī śamasaṃtoṣabāndhavaḥ /
ekaḥ saṃjāyate jantureka eva vipadyate // 24.169  //
viṣamaviṣayayogaṃ bhogamutsṛjya re kaḥ sarasarati viśeṣakleśaśoṣapravṛttaḥ /
paribhavabhuvane 'sminneṣa naḥ saṃniveśaḥ śamitamadanakāntiḥ śāntimeva śrayāmi // 24.170  //
ityuktvābharaṇānyasya dīptānyaṅke mumoca saḥ /
tyaktaśokānvitānīva muktāpakkaṇasaṃcaye // 24.171  //
cūḍāṃ niskṛṣya khaṅgena sa cikṣepa nabhaḥsthale /
śakraśca tam samādāya nināya divamādarāt // 24.172  //
keśaḥ kleśa ivotkṛtto yatra tena mahātmanā /
keśapratigrahaṃ caityaṃ sadbhistatra niveśitam // 24.173  //
chandako 'pyaśvamādāyaṃ prayātaḥ saptabhirdinaiḥ /
śanaiḥ prāpa puropāntaṃ śokārtaḥ samacintayat // 24.174  //
śūnyaṃ turagamādāya parityajya nṛpātmajam /
draṣṭuṃ śaknomi nṛpatiṃ kathaṃ putrapralāpinam // 24.175  //
vicintyeti hayaṃ tyaktvā sa tatraiva vyalambata /
śūnyāsanaḥ paraṃ vājī mūrtaḥ śoka ivāviśat // 24.176  //
taṃ dṛṣṭvāntaḥ purajanaḥ sāmātyaśca mahīpatiḥ /
pratipralāpamukharāścakrire nikhilā diśaḥ // 24.177  //
udbhūtārtasvaraiḥ kaṇṭhaiḥ sotkaṇṭhaiḥ sa viṣādavān /
sarvairgṛhītakīrṇāśrurvājī jīvitamatyajat // 24.178  //
sa bodhisattvasaṃsparśapuṇyaprāptipavitritaḥ /
jagrāha brāhmaṇakule janma saṃsāramuktaye // 24.179  //
śakradattaṃ kumārastu yatra kāṣāyamagrahīt /
kāṣāyagrahaṇam tatra caityaṃ cakre mahājanaḥ // 24.180  //
vibhavamabhavavṛttyai janma janmapramuktyai vijanamapi janānāṃ mohagartānnivṛttyai /
iti sa kuśalakāmaḥ kāmamutsṛjya bheje guṇakṛtajanarāgaḥ ślāghyatāṃ tyaktarāgaḥ // 24.181  //
iti kṣemendraviracitāyām bodhisattvāvadānakalpalatāyāmabhiniṣkramaṇāvadānaṃ caturviśaḥ pallavaḥ //
||25. māravidrāvaṇāvadānam /
jayanti te janmabhayapramuktā bhavaprabhāvābhibhavābhiyuktāḥ /
yaiḥ sundarīlocanacakravartī māraḥ kṛtaḥ śāsanadeśavartī // 25.1  //
tatastapovane cāsmin bodhisattve tapojuṣi /
tadupasthāpakāḥ pañca vārāṇasyāṃ pravavrajuḥ // 25.2  //
spṛhaṇīyo munīndrāṇāmatha śākyamuniḥ śanaiḥ /
svayaṃ senāyanīgrāmaṃ janacārikayā yayau // 25.3  //
tatra senābhidhānasya kanye gṛhapateḥ sute /
nandā nandabalākhyā ca cāruvṛtte babhūvatuḥ // 25.4  //
śuddhodanasya bhūbhartuste śrutvā viśrutaṃ sutam /
cakrāte tadvivāhārthaṃ vrataṃ dvādaśavārṣikam // 25.5  //
āmodinīnāṃ hṛdaye sadā sūtravadāsthitaḥ /
mālānāmiva bālānāmabhilāṣaḥ svabhāvajaḥ // 25.6  //
dhenūnāṃ pītadugdhānāṃ dugdhaṃ tābhyāṃ punaḥ punaḥ /
gṛhīṭvā sphaṭikasthālyā vratānte pāyasaṃ śubham // 25.7  //
vidhivatpāyase siddhe viprarūpaḥ sureśvaraḥ /
taṃ samabhyāyayau deśaṃ devaśca kamalāsanaḥ // 25.8  //
harṣādatithibhāge 'tha kanyakābhyām samuddhṛte /
śakro 'vadatsarvaguṇodayāyāgre pradīyatām // 25.9  //
matto 'yamadhikastāvadbrahmaṇaḥ prathamo 'pi ca /
ityukte surarājena provāca caturānanaḥ // 25.10  //
matto 'dhiko deva āste śuddhāvāsanikāyikaḥ /
ityukte brahmaṇā te 'pi jagadurgaganasthitāḥ // 25.11  //
sarvaprativiśiṣṭo 'sau bodhisattvastapaḥkṛśaḥ /
nadyāṃ nirājanākhyāyāṃ vigāhya salile sthitaḥ // 25.12  //
etadākarṇya kanyābhyāmāhūya maṇibhājane /
avatīryārpitaṃ bhaktyā tadasmai madhupāyasam // 25.13  //
bodhisattvastadādāya ratnapātrīṃ dadau tayoḥ /
datteyaṃ na punargrāhyetyuktvā jagṛhaturna te // 25.14  //
sā tena nadyāṃ nikṣiptā nāgairnītā prabhāvatī /
vikṣobhyāpyāhṛtā tebhyastārkṣyarūpeṇa vajriṇā // 25.15  //
prasādī bodhisattvo 'tha kanyāyugalamabhyadhāt /
dānasya praṇidhānena bhavatyoḥ kiṃ samīhitam // 25.16  //
te tamūcaturānandanidhiḥ śuddhodanātmajaḥ /
sarvārthasiddho 'bhimataḥ kumāraḥ patirāvayoḥ // 25.17  //
udyamaṃ māralīlāyāḥ sarasaṃ tadvacastayoḥ /
na lilimpa manastasya pādmaṃ dalamivodake // 25.18  //
sa jagāda kumāro 'sau na kiṃ pravrajitaḥ śrutaḥ /
na tasya lolanayanāḥ priyāh śriya iva striyaḥ // 25.19  //
ityanīpsitamākarṇya dīrghaṃ niśvasya kanyake /
ūcaturdānadharmo 'yaṃ siddhau tasyaiva jāyatām // 25.20  //
adṛṣṭasnehasaṃśliṣṭaḥ praviṣṭo 'ntaḥ parāṅbhukhaḥ /
na nāma sucirābhyastaḥ pakṣapāto nivartate // 25.21  //
iti tadvacanaṃ śrutvā bodhisattvaḥ prasannadhīḥ /
prayātaste samāmantrya viśrāntyai kānanāntaram // 25.22  //
pāyasāmṛtabhāgena labdhadivyabalodayaḥ /
pracchāyatarusucchāyamāruroha mahīdharam // 25.23  //
paryaṅkabandhamādhāya tatra tasmin sukhaṃ sthite /
ahaṃkāra ivātyuccaśirāh so 'drirvyagīryata // 25.24  //
viśīrṇabhūdhare tasmin sa pradadhyau viṣaṇṇadhīḥ /
sapakṣālāni karmāṇi mayā kāni kṛtānyaho // 25.25  //
iti cintāśatocchvāsaṃ tamūcurvyomadevatāḥ /
na tvayā vihitaṃ sādho karma kiṃcidasāṃpratam // 25.26  //
acchinnottaptakuśalaṃ dhartuṃ na kṣamate kṣitiḥ /
sa tvamuttaptakuśalaḥ proccaśailaśatāgdguruḥ // 25.27  //
nirañjanīṃ samuttīrya saritaṃ vraja niścalam /
siddhidaṃ bodhisattvānām deśaṃ vajrāasnābhidham // 25.28  //
devatādiṣṭamārgeṇa prasthitasyāsya bhūtale /
pādanyāsairabhūttasya hemapadmaparaṃparā // 25.29  //
pṛthivī vrajatastasya prollasatsalilākulā /
raṇantī kāṃsyapātrīva pronnanāma nanāma ca // 25.30  //
tāni tāni nimittāni pravṛttāni dadarśa saḥ /
yeṣāmanuttarajñānanidhānasādhanaṃ phalam // 25.31  //
nirañjanāya bhuvane nāgo 'ndhaḥ kālikābhidhaḥ /
buddhotpāditadṛrabhūmeḥ śabdamākarṇya niryayau // 25.32  //
sarvalakṣaṇasaṃpannaṃ dīptajāmbūnadadyutim /
sa bodhisattvamālokya provāca racitāznjaliḥ // 25.33  //
nalinanayana kāntastvaṃ vane yauvane 'smin viharasi virahārtiṃ saṃpadāmarpayitvā /
aśamaśamaviśeṣonmeṣasaṃtoṣahetur bhavasi bhavasamudre dehināṃ satyasetuḥ // 25.34  //
athāmuñcantyete bhayataralatāmatra hariṇāḥ yathā līlācakraṃ viharati samīpe khagagaṇaḥ /
sasattvāsattvānā kimapi hṛdayāśvāsasadanaṃ tathā manye bauddhaṃ vapuridamanāyāsasukhadam // 25.35  //
karikalabhakah padmaprītyā karoti hareḥ karaṃ sukhayati śikhī snigdhālāpaṃ kalāpaśikhānilai /
bhavati hariṇī lolāpāṅgā puraḥ praṇayonmukhī praśamasamayasyeyaṃ puṇyaprasādamayī sthitiḥ // 25.36  //
adyaiva buddhatvamavāpya śuddhaṃ tvaṃ bodhimeṣyatya(?)khilāṃ trilokīm /
sadyaḥprasādapramadāvadātāṃ kumudvatī pūrṇa ivāmṛtāṃśuḥ // 25.37  //
anyonyaṃ dinanāthadīptamahasaḥ sadyastavālokanāl lokānāṃ kanalaprabodhakalayā divyaprakāśaspṛśām /
niryātī hṝdayānnibaddhamadhupaśreṇiva saṃbandhanatrastāntarna punaḥ kariṣyati padaṃ mohāndakārāvaliḥ // 25.38  //
iti bruvāṇāṃ vinayānnāgarājaḥ prasannadhīḥ /
bodhisattvaṃ samābhāsya samuttīrya nadīṃ yayau // 25.39  //
vajrāsanapadaṃ prāpya bodhimūlamanākulam /
dakṣiṇāgraiḥ kuśaiścakre śaktadattaiḥ sa saṃstaram // 25.40  //
tatropaviśya paryaṅkabaddho niścalaniścayaḥ /
manthāvasānaviśrāntaḥ sa dugdhābdhirivābabhau // 25.41  //
asādhāraḥ kṣamādhāraḥ sa dhīrasaralākṛtiḥ /
ruruce kāñcanaruciḥ paro merurivācalaḥ // 25.42  //
asāvakṣayaparyantaḥ paryaṅko 'yaṃ mama sthiraḥ /
babandheti sa saṃkalpaṃ kṛtvā pratimukhīṃ smṛtim // 25.43  //
atrāṇtare samabhyetya māraḥ saṃyamamatsaraḥ /
lekhahārastatra tūrṇaṃ bodhisattvamabhāṣataḥ // 25.44  //
akāmakāmatā keyaṃ loke bandhanadā matā /
akālakalikākārā matiste kāsya kāmanā // 25.45  //
gṛhītaṃ hataśaṅkena devadattena te puram /
niruddhantaḥpuraśreṇīrbaddhaḥ śuddhodano nṛpaḥ // 25.46  //
iti śrutvaiva vacanaṃ śokāmarṣaviṣojjhitaḥ /
aśikṣitavikāreṇa cetasā sa vyacintayat // 25.47  //
aho batāntarāyaṃ me māraḥ kartuṃ samudyataḥ /
nartayatyeṣa durvṛttaḥ śisvaṇḍikrīḍayājagat // 25.48  //
māra māra virāmaste daurjanyasya na jāyate /
ekena hiṃsāyajñena prāpteyaṃ kamratā tvayā // 25.49  //
yajñadāṇatapaḥślāghāṃ nātmanaḥ kartumutsahe /
svaguṇodīraṇamlānaṃ puṇyapuṣpaṃ hi śīryati // 25.50  //
iti nirbhatsitastena cittastenaḥ śarīriṇām /
sāmarṣaḥ prayayau māraḥ samārambhād hatodyamaḥ // 25.51  //
athādṛśyanta lalitā lālityāñcitalocanāḥ /
bhramadbhṛṅgaraṅgiṇyaḥ kāntāścūtalatā iva // 25.52  //
cārutaccaritātṛptāstisrastāḥ kāmakanyakāḥ /
sarāgaṃ pādanalinīnyāsaiścakrustapovanam // 25.53  //
vilocanena hariṇī kariṇī gativibhramaiḥ /
tatra tābhirmukhāmbhojairnalinī malinīkṛtā // 25.54  //
yauvanābharaṇairaṅgauranurāgāvilepanaiḥ /
lāvaṇyavasanaistāsāṃ kāmo 'bhūdapyacetasām // 25.55  //
vajrāsanasamādhānadhyānaniścalalocanam /
taṃ vilokyābhavat tāsāṃ vismayadhyānadhāraṇā // 25.56  //
tā bodhisattvasaṃkalpān madarāgamayaṃ vayaḥ /
parityajyaiva sahasā salajjā bhejire jarām // 25.57  //
pratīpagamanāttāsāmatha bhagnamanorathaḥ /
manmathaḥ prathitārambhaḥ sainyasaṃbḥāramādade // 25.58  //
sarvapraharaṇairvyāptaṃ nānāprāṇimukhairbhayaiḥ /
ṣaṭtriṃśatkoṭīvipulaṃ balaṃ tasya samudyayau // 25.59  //
svayamākarṇaniṣkṛṣṭakopakrūraśarāsanaḥ /
māraḥ sphāravikāreṇa bodhisattvaṃ samādravat // 25.60  //
śastravṛṣṭistadutsṛṣṭā saha pāṃśuviṣāśmabhiḥ /
prayayau bodhisattvasya mandārāmbujatulyatām // 25.61  //
punarmārabalotsṛṣṭā śastravṛṣṭirghṛtakṣame /
cakrire devatāstasya vajrapratisamāśrayam // 25.62  //
smaro 'pi naṣṭasaṃkalpaḥ samādheḥ śrotrakaṇṭakam /
ghaṇṭāpaṭuraṭatpatraṃ nirmame sphaṭīkadrumam // 25.63  //
taṃ tāramukharaṃ vṛkṣaṃ māraṃ ca sabalāyudham /
cakravāṭe samutkṣipya cikṣipurvyomadevatāḥ // 25.64  //
bhagavānatha saṃprāptaprasannajñānanirmalaḥ /
sarvavitsarvagaḥ saravjātismṛtiparo 'bhavat // 25.65  //
sa tatrānuttarajñānasamyaksaṃbodhimāpitaḥ /
dadarśa sarvabhutāṇi gatiṃ karmorminirmitām // 25.66  //
atha śākyapure māraḥ pravādamasṛjaddivaḥ /
bodhisattvaḥ prayāto 'staṃ tapaḥkleśavaśāditi // 25.67  //
tatra śuddhodano rājā putrasnehaviṣāturaḥ /
nipapāta tamākarṇya vajrāhata iva kṣitau // 25.68  //
antaḥpure sahanṛpe prāṇatyāgakṛtakṣaṇe /
suvṛttapakṣapātinyastamūcurvyomadevatāḥ // 25.69  //
putrastavāmṛtaṃ pītvā samyaksaṃbuddhatām gataḥ /
tenāvalokitasyāpi nāste bhṛtyubhayaṃ kutaḥ // 25.70  //
iti sāntaḥpurāmātyaḥ śrutvā narapatirvacaḥ /
abhūtpratyāgataprāṇaḥ sudhāsikta iva kṣaṇāt // 25.71  //
tasmin mahotsavānande bodhisattvavadhūḥ sutam /
kāntaṃ yaśodhaāsūta rāhugraste niśākare // 25.72  //
rāhulākhyaḥ sa bālo 'pi nṛpaterjanmaśaṅkinaḥ /
jananyā saśilaḥ śuddhyai nikṣipto 'mbhasi pupluve // 25.73  //
bhagavānapi saptāhaṃ sthito niścalavigrahaḥ /
vajraparyaṅkabandhena devānām vismayaṃ vyadhāt // 25.74  //
sa brahmakāyikākhyābhyām devatābhyāṃ virodhitaḥ /
avadatparamānandasudhāsaṃdohasundaraḥ // 25.75  //
aho tava mayā jñātā pūrvameṣā sukhasthitiḥ /
yayā surāsuraiśvaryasukhaṃ duḥkhagaṇāyate // 25.76  //
lāvaṇyāmbhaḥplāvitāṅgāstaruṇyaḥ pīyūṣārdraḥ svargasaṃbhogavargaḥ /
asyāśeṣatyāgahelāsukhasya spardhābandhe pāṃśuniḥsāra eva // 25.77  //
saṃtapto 'haṃ viṣayaviṣamakleśasaṃsārapānthaḥ klāntaḥ śāntyāśritimupagataścandanacchāyayeva /
saṃjāteyaṃ sakalakaraṇavyāpinī nirvṛtime viśrāntānām śamahimavane kiṃ sukhasyopamānam // 25.78  //
asminnavasare puṇyaparipākeṇa tadvanam /
vaṇijau pṛthusārthena prāptau trapusabhallikau // 25.79  //
devatāpretitau bhaktyā bhagavantamupetya tau /
praṇatau piṇḍapāto 'yaṃ gṛhyatāmityabhāṣatām // 25.80  //
dayāvidheyaḥ sarvajñastadākarṇya vyacintayat /
pūrvaiḥ pātre gṛhīto 'yaṃ na pāṇī pātravarjite // 25.81  //
iti cintayatastasya mahārājābhidhāḥ surāḥ /
datvā sphaṭikapātrāṇi catvāri tridivaṃ yayuḥ // 25.82  //
kṛtvātha bhagavān pātre piṇḍapātapratigraham /
anugrahaṃ tayoścakre śaraṇyatrayaśāsanāt // 25.83  //
vitatasukṛtasākṣī puṇyanikṣepadakṣaḥ kṣayitavipadaśeṣaḥ prārthanākalpavṛkṣaḥ /
bhavati kuśalamūlaiḥ kasyacidbhāgyabhājaḥ śubhapariṇatidīkṣādakṣiṇaḥ sādhusaṅgaḥ // 25.84  //
iti kṣemendraviracitāyām bodhisattvāvadānakalpalatāyāṃ māracidrāvaṇāvadānam nāma pañcaviṃśaḥ pallavaḥ //
||26. śākyotpattiḥ /
vaṃśaḥ sa ko 'pi vipulaḥ kuśalānubandhī yaścāruvṛttamucitaṃ guṇasaṃgrahasya /
ratnaṃ viśuddharucisūcitasatprakāśaṃ muktāmayaṃ jagadalaṃkaraṇaṃ prasūte // 26.1  //
nyagrodhārāmanirataṃ purā kapulavāstuni /
śākyāḥ svavaṃśaṃ papracchurbhagavantaṃ tathāgatam // 26.2  //
taiḥ pṛṣṭaḥ svakulotpattiṃ sa maudgalyāyanaṃ puraḥ /
vaktuṃ nyayuṅkta kṛtvāsya vimalajñānadarśanam // 26.3  //
sa vilokya yathātattvamatītaṃ jñānacakṣuṣā /
tānavocata saṃsmṛtya śrūyatāṃ śākyasaṃbhavaḥ // 26.4  //
aśeṣe 'smin jalamaye jagatyekārṇave purā /
sthite pavanasaṃsparśātpayaḥ paya ivābhavat // 26.5  //
jale tasmin ghanatayā yāte kaṭhinatām śanaiḥ /
abhūdvarṇarasasparśaśabdagandhamayī mahī // 26.6  //
tasyāmābhāsvarā devāścyutāḥ karmaparikṣayāt /
tattulyavarṇasaṃbhūtāḥ sattvāḥ sattvabalādhikāḥ // 26.7  //
aṅgulyā rasamāsvādya tattṛṣṇātīvramohitāḥ /
āhāradoṣātsaṃprāpourgururūkṣavivarṇatām // 26.8  //
annaprasavinī teṣāṃ krameṇābhūdvasuṃdharā /
tamobhiśca viluptānām kṣetrāga // 26.9  //
tatasteṣāṃ kṣatatrāṇāt kṣatriyaḥ kṣitipālane /
mahāsaṃmatanāmābhūjjanasya mahato mataḥ // 26.10  //
tasyānvaye mahatyāsīnṛpaḥ śrīmānupoṣadhaḥ /
amlānakīrtikusumaḥ pārijāta ivodadhau // 26.11  //
cakravartī sutastasya māndhātābhūdayonijaḥ /
jagatyekātapatrasya yasya vaṃśo mahānabhūt // 26.12  //
vaṃśe sahasravaṃśasya kṛkistasyābhavannṛpaḥ /
cittaprasādamakarod bhagavān yasya kāśyapaḥ // 26.13  //
ikṣvākuranvaye tasya tasya cābhūd virūḍhakaḥ /
prītyā kanīyasaḥ sūnorjyeṣṭhāstena vivāsitāḥ // 26.14  //
ekībhūya tataḥ sarve svadeśavigataspṛhāḥ /
kumārāḥ kapilākhyāsya maharṣerāśramaṃ yayuḥ // 26.15  //
dhyānakālāṇtarāyāṇāṃ bālyāduccaiḥ pralāpinām /
so 'nyatra nirmame teṣāṃ puraṃ kapulavāstviti // 26.16  //
kālena putravātsalyādanutāpena bhūpatiḥ /
ānīyantāṃ kumārāste sacivānityabhāṣata // 26.17  //
tamūrcurmantriṇaḥ sarve rājan prāptapurottamāḥ /
pratyānetumaśakyāste jātāpatyapṛthuśriyaḥ // 26.18  //
iti teṣāṃ pitustatra śakyāśakyavicintane /
babhūvuḥ śākyasaṃjñāste nṝpurasteṣu vaṃśakṛt // 26.19  //
tadvaṃśeṣu pañcapañcasahasreṣu mahībhujām /
atīteṣu kṣitipatiḥ śrīmān daśaratho 'bahvat // 26.20  //
tasyānvaye siṃhahanurbabhūva pṛthivīpatiḥ /
na raṇe siṃhamiva yaṃ sehire rājakuñjarāḥ // 26.21  //
jyeṣṭhaḥ śuddhodanastasya sutaḥ śuklodanaḥ paraḥ /
droṇodanastadanujaḥ kanīyānamṛtodanaḥ // 26.22  //
kanyāścatasraḥ śuddhākhyā śuklā droṇāmṛtā tathā /
śuddhodanasya bhagavān sūnurnandastathāparaḥ // 26.23  //
śuklodanasya tanayau dvau tiṣyākhyo 'tha bhadrikaḥ /
droṇodanasya dvau putrāvaniruddho mahāṃstathā // 26.24  //
ānandadevadattākhyāvamṛtodanasaṃbahvau /
śuddhāsutaḥ supraśuddhaḥ śuklāsūnuśva mālikaḥ // 26.25  //
droṇāputraśca bhadrāṇirvaiśālyakhyo 'mṛtāsutaḥ /
rāhulo bhagavatsūnuryasmin vaṃśaḥ pratiṣṭhitaḥ // 26.26  //
ityujjvalajñānamayena tena vaṃśaṃ yathāvatkathitaṃ niśamya /
śākyā babhūvarbhagavatprabhāvaiḥ saṃbhāvitotkarṣaviśeṣaśuddhāḥ // 26.27  //
iti kṣemendraviracitāyāṃ bodhisattvāvadānakalpalatāyāṃ śākyotpattīrnāma ṣaḍviṃśaḥ pallavaḥ //
||27. śroṇākoṭīviṃśāvadānam /
sa ko 'pi sattvasya vivekabandhoḥ puṇyopasannasya mahān prabhāvaḥ /
nāpaiti yaḥ kāyaśateṣu puṃsaḥ kastūrikāmoda ivāṃśukasya // 27.1  //
jine sarvajagajjantusaṃtāpakaruṇāhrade /
pure rājagṛhe veṇuvanāntaravihāriṇi // 27.2  //
śrīmānabhūdbhūmipatiścampāyāṃ potalābhidhaḥ /
jahāra dhanadarpāndhyaṃ dhanena dhanadasya yaḥ // 27.3  //
ajāyata sutastasya manorathaśatānvitaḥ /
dhanānāmīpsitāvāptya sukhasakhyo vibhūtayaḥ // 27.4  //
śravaṇarkṣeṇa jātasya sa sūnostasya janmani /
prītyā dadau daridrasya koṭīnāṃ viṃśatiṃ tadā // 27.5  //
sa śroṇakoṭiviṃśākhyaḥ śiśuḥ khyātastadābhavat /
vibhavaḥ sukṛtenaiva yena vaṃśo vibhūṣitaḥ // 27.6  //
prāptavidyaḥ sa sarvārthaiḥ saha vṛddhimupāgataḥ /
cakāra sukhaviśrāntiṃ vyavahāradharaḥ pituḥ // 27.7  //
sa kadācitprabhāpuñjamiav sūryasya maṇḍalāt /
avatīrṇaṃ puraprātaṃ maudgalyāyanamabravīt // 27.8  //
ko bhavānarkasaṃkāśaḥ prakāśitadigantaraḥ /
tridaśeśaḥ śaśāṅko vā devo vā draviṇeśvaraḥ // 27.9  //
sa taṃ babhāṣe na suraḥ śiṣyo bhagavatastvaham /
buddhasya vibudhādhīśavandyamānaguṇaśriyaḥ // 27.10  //
svacchaṃ tasya prayacchantaṃ piṇḍapātaṃ mahāmuneḥ /
sattvaśuddhodayāvāptaṃ bhogyaṃ bhagavataḥ priyam // 27.11  //
iti śroṇasya bhagavannāmnā śravaṇagāminā /
ravibhakrasya jātyāpi romāñcaḥ samajāyataḥ // 27.12  //
prāgjanmavāsanāyuktaḥ svabhāvo yasya yaḥ sthitaḥ /
sa tasyodīraṇenāpi sphuṭa eva vibhāvyate // 27.13  //
sa tasmai viṃśatisthālībhāgaṃ nākajanocitam /
prahiṇodbhaktisaṃsaktaśraddhāyuktena cetasā // 27.14  //
tatastaṃ preṣitaṃ tena bhagavān bhaktisaṃsadā /
anugrahāgrahavyagraḥ samagraṃ svayamagrahīt // 27.15  //
asminnavasare bhaktyā sthālībhāgaṃ nṛpocitam /
samādāya svayaṃ rājā bimbisāraḥ samāyayau // 27.16  //
śroṇaprahītabhogānāmāmodaṃ tatra pārthivaḥ /
āghrāya śakraprahitaṃ sarvaṃ divyamamanyata // 27.17  //
pātraśeṣaṃ bhagavatā dattamāsvādya bhūpatiḥ /
śroṇena preṣitaṃ śrutvā tadanu vismayaṃ yayau // 27.18  //
bhagavantaṃ praṇamyātha rājadhānīṃ nareśvaraḥ /
praviśyācintayatsphītāṃ divyāṃ śroṇasya saṃpadam // 27.19  //
gacchāmi taṃ svayaṃ gatvā draṣṭavyo 'sau amhāyaśāḥ /
iti niścitya sacivaiḥ sa yātrārambhamādiśat // 27.20  //
potalaḥ kṣitipaṃ jñātvā svayamāgamanodyatam /
nītijñaṃ putramekāṇte śroṇakoṭimabhāṣata // 27.21  //
putra tvām draṣṭumāyāti varṇāśramagururnṛpaḥ /
ityeṣa bhṛśamutkarṣaḥ sadoṣaḥ pratibhāti me // 27.22  //
kṣitīśā lakṣatāṃ yātaṃpakṣapātodyatā iva /
avilambitamāghnanti śarā iva guṇacyutāḥ // 27.23  //
bhṛtyānāmapi vidveṣyo bhavatyatiśayonnatiḥ /
abhimānaikasārāṇāṃ kiṃ punaḥ pṛthivībhūjām // 27.24  //
rūpe vayasi saubhāgye prabhāve vibhave śrute /
svasutasyāpi saṃgharṣānnotkarṣaṃ sahate janaḥ // 27.25  //
jane dveṣamaye putra guṇamācchādya jīvyate /
ācchāditaguṇaḥ padmaḥ priyastīkṣṇarucerapi // 27.26  //
uddhataḥ kasya na dveṣyaḥ praṇataḥ kasya na priyaḥ /
drumaṃ pātayati stabdhaṃ namtraṃ rakṣati mārutaḥ // 27.27  //
sa cābhigamyo bhūpālastvāṃ yadi svayameṣyati /
tadeṣaṃ darpamohaste śreyase na bahviṣyati // 27.28  //
tasmāditaḥ svayaṃ gatvā praṇamyaṃ praṇama prabhum /
nakṣatrarāśisadṛśaṃ datvā hāramupāyanam // 27.29  //
pituḥ śrutveti vacanaṃ śroṇakoṭirhahīpatim /
prayayau nāvamāruhya draṣṭuṃ ratnavibhūṣitaḥ // 27.30  //
sa rājadhānīmāsādya prāpya dṛṣṭvā ca bhūpatim /
dadau hāraṃ parṇamyāsmai harṣahāsamiva śriyaḥ // 27.31  //
taṃ dṛṣṭvā svayamāyātaṃ nṛpatiḥ snigdhayā dṛśā /
hemaromāṅkacaraṇaṃ vismayādityabhāṣata // 27.32  //
aho puṇyamaheśākhyaḥ ko 'pi tvaṃ sattvabāmdhavaḥ /
yasya saṃdarśanenaiva manovṛttiḥ prasīdati // 27.33  //
guṇebhyaḥ paramaiśvaryamaiśvaryātsukhamuttamam /
sukhebhyaḥ paramārogyamārogyātsādhusaṃgamaḥ // 27.34  //
api dṛṣṭastvayā sādho bhagavān veṇukānane /
tatpādapadmayugalaṃ draṣṭumarhasi me mataḥ // 27.35  //
ityukte kṣitināthena saujanyātpakṣapātinā /
taṃ śroṇakoṭīviṃśo 'pi praṇayātpratyabhāṣata // 27.36  //
asmādatulyakalyāṇātprasādāddevadeva te /
adhunā yogyatāyātā bhagavaddarśane mama // 27.37  //
ityukte tena sahitaḥ pratasthau sthitikovidaḥ /
bhaktyā tathāgataṃ draṣṭuṃ padbhyāmeva mahīpatiḥ // 27.38  //
aspṛṣṭapādasya bhuvā śruṇasyājanmavāsarāt /
mahārhavastraiḥ prasthāne bhṛtyairācchāditā mahī // 27.39  //
bhagavadbhaktivinayādgauravācca sa bhūpateḥ /
vastrāṇyavārayadbhṛtyairavācca iva kṣitau // 27.40  //
vāriteṣvatha vastreṣu divyavastrairvṛtā mahī /
aprayatnopakaraṇāḥ saṃpadaḥ puṇyaśālinām // 27.41  //
nivārya dinyavastrāṇi bhūmau tenārpite pade /
vicacālācalā pṛthvī saśailavanasāgarā // 27.42  //
tataḥ sa bhūmipatinā saha prāpya jināśramam /
bhagavantaṃ vilokyāsya vidadhe pādavandanam // 27.43  //
upaviṣṭasya tasyāgre hṛṣṭasyālokanāmṛtaiḥ /
cakre śamavivekasya bhagavānabhiṣecanam // 27.44  //
āśayānuśayaṃ dhātuṃ prakṛtiṃ ca vicārya saḥ /
satyasaṃdarśanāyāsya vidaśe dharmadeśanām // 27.45  //
satkāyadṛṣṭiśailo 'sya tayā viṃśatiśṛṅgavān /
jñānavajreṇa nirbhinnaḥ srotaḥprāptipadaspṛśaḥ // 27.46  //
pravrajyāyāṃ tatastasya jātāyāṃ sahasā svayam /
bhagavantaṃ praṇamyātha vismitaḥ prayayau nṛpaḥ // 27.47  //
tīvravrate 'pi śroṇasya kadācitsamajāyata /
vāsanāśeṣasaṃskārādbandhabhogasukhasmṛtiḥ // 27.48  //
sa tamāhūya bhagavān vilakṣaṃ prāha sasmitaḥ /
ko 'yaṃ parivitarkaste pratisaṃlīnacetasaḥ // 27.49  //
viśliṣṭātyantakṛṣṭā vā tantrī bahvati visvarā /
samā mādhuryamāyāti tasmātsāmyaṃ samāśrayet // 27.50  //
ityādeśādbhagavataḥ sarvasāmyamupāgataḥ /
sa prāpa vimalajñānaṃ paścāttāpavivarjitaḥ // 27.51  //
tasya tāmadbhutāṃ siddhiṃ vilokya pṛthuvismayāḥ /
papracchurbhikṣavaḥ sarve bhagavantaṃsa cābhyadhāt // 27.52  //
śroṇasya śrūyatām śreyaḥkarma janmāntarārhitam /
na hyapuṇyānubhāvānāṃ bhavantyadbhutasaṃpadaḥ // 27.53  //
vipaśvī bhagavān samyaksaṃbuddhaḥ sugataḥ purā /
purīṃ bandhumatīṃ nāma janacārikayā yayau // 27.54  //
tatra bhaktyā sukṛtibhirbhaktāyopanimantritaḥ /
vāreṇa pratyahaṃ gehaṃ yayau teṣāṃ sahānugaḥ // 27.55  //
tato daridraḥsaṃprāptavāro brāhmaṇadārakaḥ /
indrasomābhidhaścakre yatnāt yadyogyabhojanam // 27.56  //
sa prayatnena mahatā bhojyaṃ bhaktipavitritam /
āchādya vastrairvasudhāṃ prahvastasmai nyavedayat // 27.57  //
tadbhogapraṇidhānena jātaḥ so 'yaṃ mahādhanaḥ /
sauvarṇaromacaraṇaḥ śroṇakoṭī suropamaḥ // 27.58  //
na vastrarahitā bhūmiḥ spṛṣṭānena kadācana /
kampastaccaraṇasparśādata evābhavadbhuvaḥ // 27.59  //
iti sugatavacaḥ sudhāvadātaṃ daśanamayūkhamivonmiṣatsvabhāvam /
praṇihitahṛdayaḥ paraṃ nipīya sthirakuśalāya babhūva bhikṣusaṃghaḥ // 27.60  //
iti kṣemendraviracitāyām bodhisattvāvadānakalpalatāyāṃ śroṇakoṭīviṃśāvadānaṃ saptaviṃśaḥ pallavaḥ //
||28. dhanapālāvadānam /
daurjanyaduḥsahaviśālakhalāpakārairnaivāśaye vikṛtirasti mahāśayānām /
vyālolvaṇakṣitibhṛdākulito 'pi sindhurnaivotsasarja hṛdayādamṛtasvabhāvam // 28.1  //
pure purā rājagṛhe bahgavān veṇukānane /
kalandakanivāsākhye vijahāra manohare // 28.2  //
tatra vitrāsitānekaśatrinistriṃśabāndhavaḥ /
ajātaśatrunāmābhūd bimbisārasuto nṛpaḥ // 28.3  //
śākyavaṃśyaḥ suhṛttasya devadattābhidho 'bhavat /
kṣudramantreṇa yasyāsīt sa vetāla ivotkaṭaḥ // 28.4  //
sa kadācitsukhāsīnaṃ rahaḥ prāha mahīpatim /
na rājan phalito 'dyāpi mamāpi tvatsamāśrayaḥ // 28.5  //
nithopacārarahitaḥ sukhaniryantratantrayoḥ /
mitho manorathatrāṇānmitraśabdaḥ pravartate // 28.6  //
ya eṣa śākyaśramaṇaḥ sukhe veṇuvane sthitaḥ /
taṃ hatvā prāptumicchāmi tatpadaṃ devavanditam // 28.7  //
kṣīyate na yayā śatrurlabhyate na yayā yaśaḥ /
vardhate na yayā mānaḥ kiṃ tayā mitrasaṃpadā // 28.8  //
mahādhanābhidhānena tatpaureṇa nimantritaḥ /
sa puraṃ prātarāgantā dāmbhikaḥ saha bhikṣubhiḥ // 28.9  //
rājamārgaṃ praviśataḥ sa tasya vyālakuñjaraḥ /
utsṛjyatāmabhimukhaḥ krodhāndho dhanapālakaḥ // 28.10  //
ityukte devadattena nṛpatirmitravatsalaḥ /
buddhaprabhāvaṃ saṃcintya nāha kiṃcidavāṅbhukhaḥ // 28.11  //
devadatto 'pi nirgatya rājasauhārdadurmadaḥ /
prāha hastimahāmātraṃ hāraṃ datvāsya toṣaṇam // 28.12  //
śramaṇaḥ prātarāgantā puraṃ bhikṣuśatairvṛtaḥ /
preraṇīyastvayā tasmai gaja ityāha bhūpatiḥ // 28.13  //
devadattavacaḥ śrutvā tathetyuce dvipādhipaḥ /
śreṇī hi meṣamūrkhāṇāmekayātānupātinī // 28.14  //
jñātvāpi tamabhiprāyaṃ sarvajñaḥ pāpacetasām /
prātaḥ samāyayau sārdhaṃ bhikṣūṇāṃ pañcabhi śataiḥ // 28.15  //
atha hastipakotsṛṣṭaḥ kṛṣṭaprāsādapādapaḥ /
tamabhyadhāvadāviddhaḥ krodhāndhaḥ krūrakuñjaraḥ // 28.16  //
anāyattaḥ paricayādaṅkuśasya gurorapi /
khalaviddhāniva dveṣī madena malinīkṛtaḥ // 28.17  //
sevavyasanasaktānāmasakṛtkarṇacāpalāt /
prāṇāpahārī bhṛṅgāṇāṃ bhṛtyānāmiva duṣpatiḥ // 28.18  //
mandaropadrave tasmin drumadrohiṇyabhidrute /
vidrute sahasā loke hāhākāro mahānabhūt // 28.19  //
tasyāñcatkarṇatālānilatulitasaratsāndrasindūrapūraiḥ saṃpūrṇe rājamārge cyutacakitavadhūraktavastrāsamānaiḥ /
uddaṇḍoccaṇḍaśuṇḍabhramaṇaravalasatsādhvasāyāsitāśā vyālolālakābhabhramaramiladvibhramaḥ saṃbhramo 'bhūt // 28.20  //
purapramāthavyathite jane kolāhalākule /
āruroha mahāharmyaṃ devadattaḥ pramattadhīḥ // 28.21  //
bhagavadgrahaṇaṃ draṣṭuṃ so 'bhavadbhṛśamutsukaḥ /
unmūlanena guṇināṃ mātaṅgaḥ parituṣyati // 28.22  //
vidruteṣu gajatrāsāt teṣu sarveṣu bhikṣuṣu /
ānanda eka evābhūd bhikṣurbhagavato 'ntike // 28.23  //
tatra pañcānanāh pañca niryayurbhagavatkarāt /
karālakesarasaṭāstannakhāṃśucitā iva // 28.24  //
dvipastadgandhamāgrāya pardāpasmāravāraṇam /
abhūt srutaśakṛnmūtraḥ sahasaiva parāṅmukhaḥ // 28.25  //
javena vidrutastatra dantī darpadaridratām /
prāptaḥ pradīpadahanāḥ sa dadarśa diśo daśa // 28.26  //
sa vilokya jālavahnijvalajjvālākulaṃ jagat /
pādapadmāntikaṃ śāstuḥ śītalaṃ samupāyayau // 28.27  //
saṃkocābhiruceḥ sacintamanasaḥ pradhvastavaktradyuter dainyāpannavihīnadānamadhupaprārabdhakolāhalaḥ /
lobhāndhasya mahāvyayotsava iva kleśoṣmaniśvāsinas tasyābhūtparitāpaniślathagaterbhārāyamāṇaḥ karaḥ // 28.28  //
taṃ pādamūlamāyāntaṃ bhītaṃ kāruṇyasāgaraḥ /
śāstā kareṇa pasparśa cakrasvastikalakṣmaṇā // 28.29  //
kumbhavinyastahastastaṃ provāca bhagavān jinaḥ /
putra svakarmaṇainemāṃ prāpto 'si tvamimāṃ daśām // 28.30  //
vivekālokahaladaḥ kāyo 'yaṃ māṃsabhūdharaḥ /
bhāraste mohasaṃbhāraḥ pāpādupanataḥ paraḥ // 28.31  //
ityukte karuṇardreṇa bhito bhagavatā gajaḥ /
sa labdhaścāsamālānalīno niścalatām yayau // 28.32  //
devadattasya saṃkalpe kuñjare ca mahotkaṭe /
bhagne nirvighnaharṣo 'bhūtsamudgatādbhuto janaḥ // 28.33  //
tataḥ kṛtvā gṛhapatergṛhe bhojyapratigraham /
bhagavān bhikṣubhiḥ sārdhaṃ kānanaṃ gantumudyayau // 28.34  //
abhisṛtya gajendro 'pi jinasya caraṇābjayoḥ /
kṛtvā kareṇa saṃsparśaṃ vapustatyāja kauñjaram // 28.35  //
cāturmahārājikeṣu deveṣu viśadadyutiḥ /
upapannaḥ sa sahasā sugataṃ draṣṭumāyayau // 28.36  //
svamāśramapadaṃ prāptaṃ bhagavantamupetya saḥ /
praṇanāmārkasaṃkāśaṃ pradīptamaṇikuṇḍalaḥ // 28.37  //
tasya keyūramukuṭaprabhāpallavapūritāḥ /
śakracāpairiva vyāptā virejurghanarājayaḥ // 28.38  //
vinayādupaviśyāgre sa śāstuḥ srastakalmaṣaḥ /
taṃ divyapuṣpairākīrya sattva śubhrairabhāṣataḥ // 28.39  //
bhagavan bhavataḥ pādapadmasaṃsparśanena me /
durdaśāduḥkhasaṃtāpaḥ śāntaḥ saṃtoṣaśālinaḥ // 28.40  //
śamaślāghyā kāpi vyasanaviṣadoṣoṣmaśamanī sudhāvṛṣṭirdṛṣṭirbata bhagavataḥ snigdhamadhurā /
yayā spṛṣṭaspṛṣṭaṃ kharataravikāravyatikaraṃ vimutyāntaḥśāntiṃ śrayati hatamoha paśurapi // 28.41  //
iti tasya bruvāṇasya bhagavān bhavaśāntaye /
satyadarśanasaṃśuddhāṃ vidadhe dharmadeśanām // 28.42  //
maulimuktāṃśuśubhreṇa śirasā caraṇadvayam /
sa śāstuḥ prayayau natvā hasanniva bhavabhramam // 28.43  //
gate tasmin mukhaśaśiprakāśitanabhastale /
bhagavān bhikṣubhiḥ pṛṣṭastadvṛttāntamabhāṣata // 28.44  //
pūrvakalpāntare śāstuḥ kāśyapākhyasya śāsane /
abhūtpravrajito 'pyeṣa śikṣāpadanirādaraḥ // 28.45  //
anādarātkuñjaratābhogaḥ saṃghopasevanāt /
satyadṛṣṭibalenānte saṃprāptaḥ śāsanagrahaḥ // 28.46  //
prāgjanmavihitaṃ karma kasyacinna nivartate /
karmopadiṣṭasaṃbandhabhaktibhogaiḥ sacetasaḥ // 28.47  //
tasmin vyatikare ghore sarvaistyakro 'smi bhikṣibhiḥ /
na tvānandena tatrāpi śrūyatām pūrvasaṃgatiḥ // 28.48  //
śaśāṅkaśītasarasi bhrātarau rucirau purā /
pūrṇamukhaḥ śukhaśceti rājahaṃsau babhūvatuḥ // 28.49  //
kadācidbrahmadattasya vārāṇasyāṃ mahīpateḥ /
brahamamatīṃ puṣkariṇīṃ ramyāṃ pūrṇamukho yayau // 28.50  //
sa tasyāṃ lolakamalakiñjalkaparipiñjaraḥ /
vijahāra sarojinyāṃ haṃsānāṃ pañcabhiḥ śataiḥ // 28.51  //
pūrvapuṇyānubhāvena taṃ rūpātiśayojjvalam /
dadarśaṃ kāryāṇyutsṛjya jano niścalalocanah // 28.52  //
taṃ śrutvā bhūpatistatra sthitaṃ taddarśanotsukaḥ /
kuśalān grahaṇe tasya vyasṛjajjālajīvinaḥ // 28.53  //
tasmin gṛhīte nalīnīlīlāsmitasitatviṣi /
śatāni pañca haṃsānāṃ tyaktvā taṃ prayayurjavāt // 28.54  //
ekastu tasya saujanyādabaddho 'pi subaddhavat /
tadarthaṃ vyathitastasthau premapāśavaśīkṛtaḥ // 28.55  //
tatastaiḥ prāpitaṃ rājā rājahaṃsaṃ vilokya tam /
snehabaddhaṃ dvitīyaṃ ca vismitastāvavalokayat // 28.56  //
haṃsaḥ pūrṇamukhaḥ so 'hamānandastasya cānugaḥ /
gatāstadadya ca tyaktvā māṃ gaṃsā eva bhikṣavaḥ // 28.57  //
pūrvasminnabahvatkāle vārāṇasyāṃ mahīpatiḥ /
tutturnāma manaḥpaṭṭe likhitaṃ yadyaśaḥ paraiḥ // 28.58  //
sahasrayodhastasyābhūd dākṣiṇātyo niratyayaḥ /
karadaṇḍīti vikhyātaḥ saṃgrāmāgresaraḥ priyaḥ // 28.59  //
kadācid ghorasamare pañcāmātyaśatāni tam /
nṛpaṃ tyaktvā yayurbhītyā karadaṇḍī tu nātyajat // 28.60  //
ahameva sa bhūpālaḥ sacivāste ca bhikṣavaḥ /
karadaṇḍī sa evāyamānando na jahāti mām // 28.61  //
janmāntare 'pi siṃho 'haṃ māsaṃ kūpe nipātitaḥ /
upekṣitaḥ kṣaṇādbhṛtyaiḥ śṛgālairye 'dya bhikṣavaḥ // 28.62  //
ekena ca nakhaiḥ khātaṃ dīrghaṃ kṛtvāsmi mokṣitaḥ /
jambukena sa evāyamānando 'dya mamānugaḥ // 28.63  //
kūṭapāśanibaddhasya mṛgayūthapateḥ purā /
lubdhakāgamane eva jagmustadanugā mṛgāḥ // 28.64  //
anuraktā na tatyāja taṃ mṛgī sāśrulocanā /
prītiśṛṅkhalayā baddhā yātā nispandatāmiva // 28.65  //
atha lubdhakamāyāntaṃ dṛṣṭvā mṛgavadhodyatam /
sāvadanmama bāṇena prathamaṃ hara jīvitam // 28.66  //
iti spaṣṭagirā tasyāḥ snehena ca sa vismitaḥ /
mumoca lubdhakaḥ prītyā hariṇaṃ hariṇīsakham // 28.67  //
mṝgayūthapatiḥ so 'hamānandaḥ sā kuraṅgikā /
ityeṣa prītisaṃbandhaḥ prāgvṛttamanuvartate // 28.68  //
śrutveti vākyaṃ sugatasya sarve lajjānilīnā iva bhikṣavaste /
sānandamānandamukhāravindaṃ prabhābhirāmaṃ dadṛśuḥ spṛhārdrāḥ // 28.69  //
iti kṣemendraviracitāyāṃ bodhisattvāvadānakalpalatāyāṃ dhanapālāvadānaṃ aṣṭaviṃśaḥ pallavaḥ //
||29. kāśīsundarāvadānam /
jayati sa sattvaviśeṣaḥ sattvavatām sarvasattvasukhahetuḥ /
dehadalane 'pi śamayati kopāgniṃ śāntimuccairyaḥ // 29.1  //
dharmopadeśe bhagavān kauṇḍinyasyāgravartinaḥ /
bhikṣoḥ kathāprasaṅgena pṛṣṭp bhikṣubhirabhyadhāt // 29.2  //
brahmadattasya tanayo vārāṇasyāṃ mahīpateḥ /
kāśisundaranāmā va kālabhūśca babhuvatuḥ // 29.3  //
yauvarājyabharaikarhaḥ kumāraḥ kāśisundaraḥ /
dharmādharmamayaṃ rājyaṃ vicāryācintayacciram // 29.4  //
kṣaṇakṣayiṇi tāruṇye jīvite vīcicañcale /
rājye svapnavivāhe 'smin mohamūle na me matiḥ // 29.5  //
rāgapralāpabahule māyāmphamahe muhuḥ /
veśyārodananiḥsāre saṃsāre nāsti satyatā // 29.6  //
pravrajyāmanaghastasmādagārādanagārikam /
nistriṃśavṛttisaṃsaktābhirāgaḥ kiṃ vibhūtibhiḥ // 29.7  //
rājasūnurvicintyeti vivekavimalāśayaḥ /
uvācābhyetya bhūpālamaraṇyagamanotsukaḥ // 29.8  //
mama saṃbhogavargo 'yaṃ rājannaivopayujyate /
yauvarājyābhiṣekārhaḥ samārambho nivāryatām // 29.9  //
krodhāgnitaptāḥ sutarāmetāstāta na me matāḥ /
baddhabandhabhayāyāsajananyo rājasaṃpadaḥ // 29.10  //
vyāptāḥ krūratarācārairjvalitāḥ pārthivaśriyaḥ /
kurvanti kasya nodvegaṃ śmaśānāgniśikhā iva // 29.11  //
chatrasaṃchāditā lokāścāmarānilalolitāḥ /
patanti pātakaśvabhre madakṣībāḥ kṣitīśvarāḥ // 29.12  //
mṛdubhogāṃśukābhyāsasukumāre mahībhujām /
kāye patati paryante kleśaḥ kuliśadāruṇaḥ // 29.13  //
cintāsaṃtatasaṃtāpatīvratṛṣṇāpralāpinām /
rājyajvarajuṣāṃ naiṣāṃ mohamūrcchā nivartate // 29.14  //
vakrāṇāṃ ratnadīptānāṃ dvijihānāṃ pade pade /
chidrasaṃdarśināṃ rājñāṃ vyāpāraḥ paramāraṇam // 29.15  //
nṛpavaṃśaśatocchiṣṭāṃ manyate māmananyagām /
itīva śrīḥ kṣītīśānāṃ hāracāmarahāsinī // 29.16  //
vyañjitavyajanocchvasā lakṣmīrmuktāśrusaṃtatiḥ /
rājñāṃ mohābhṛtātītabhūpatismaraṇādiva // 29.17  //
tasmādvrajāmi pravrajyāvivarjitajanasthitiḥ /
saṃtoṣaśītalacchāyaṃ saṃtāpaśamanaṃ vanam // 29.18  //
aviśrāntasya saṃsārapathapānthasya durvahaḥ /
kāyo 'sya yatsadāpāyaḥ kiṃ punaḥ pṛthivībharaḥ // 29.19  //
iti putravacaḥ śrutvā bhūptirbhṛśamapriyam /
pravrajyāśabdacakitaḥ sodvegastamabhāṣataḥ // 29.20  //
asya vaṃśasya mahataḥ sāmrājyasya vṛddhaye /
āśānibaddhavṛddhena tvayi putra mayā param // 29.21  //
vatsa saṃkalpabhangaṃ me na kāle krtumarhasi /
idaṃ tava mahacchāyaṃ yauvanaṃ na vanocitam // 29.22  //
samantrābhyāsayuktānām śaktānāṃ sādhudarśane /
jitendriyāṇāṃ saravtra nṛpāṇāmavanaṃ tapaḥ // 29.23  //
svapade 'pi sarojasya niḥsaṅgasalilasthitiḥ /
dṛṣṭvā vane 'pyaśokasya lalanācaraṇāhatiḥ // 29.24  //
svagehasulabhairbhogairyāvaddṛṣṭivisūcikā /
tāvadete parityuktaṃ śakyante viṣayāḥ kṣaṇam // 29.25  //
sukhamantaḥ parityajya svajanaṃ gṛhanirgataḥ /
abhyastabhogacirahakleśaṃ na sahate janaḥ // 29.26  //
śrūyate smaryate dharmaḥ kriyate ca sukhād gṛhe /
vane śuṣyanti śuṣkāṇāṃ śravaṇāsmaraṇakriyāḥ // 29.27  //
kṣaratkṣatajapādasya darbhasaṃdarbhasūcibhiḥ /
tataḥ kiṃ duḥkhamaparaṃ paralole bhaviṣyati // 29.28  //
bhuñjānaṃ janamīkṣante yātāścarmāsthiśeṣatām /
paradataṃ sadāśnanti pretā iva tapasvinaḥ // 29.29  //
vane nivasanaṃ putra pāṃśuprāvaraṇaṃ samam /
pālanaṃ brahmacaryasya makarākaraśoṣaṇam // 29.30  //
dāvāgnidhūmavikaṭabhrukuṭimukheṣu gonāsavāsaghanaghūkaguhāgṛheṣu /
siṃhāhatadviradalohitalohiteṣu tyaktvā gṛhaṃ bhavati kasya dhṛtirvaneṣu // 29.31  //
kāmī saṃyamamicchati smarati ca śyāmārateḥ saṃyamī tṛptastīvrataravrateṣu ramate bhakṣyaṃ kṣudhā kāṅkṣḥati /
ekākī janamīhate janavanodvegī vanaṃ vāñchati tyaktvānveṣaṇatatparāḥ punarapi prāpyāvamānaṃ janāḥ // 29.32  //
na māṃ putra parityajya gahanaṃ gantumarhasi /
bhavantu tava śatrūṇāṃ vanavāsamanorathāḥ // 29.33  //
vyaktamauktikahāsinyaḥ karavālalatā iva /
tyaktā na punarāyānti māninyo nṛpasaṃpadaḥ // 29.34  //
ityukro 'pyasakṛt pitrā niścayānna cacāla saḥ /
vajraratnaśikhākalpaḥ saṃkalpo hi mahātmanām // 29.35  //
jananībhiramātyaiśca bandhupauramahattamaiḥ /
sa prārthito 'pyabhūnmaunī nirāhāro dinatrayam // 29.36  //
rājabhogī tapasvī vā jīvatveṣa nijecchayā /
kāmānuvartī lolo 'yamityūciḥ sacivā nṛpam // 29.37  //
sa kathaṃcidanujñātaḥ sāśrunetreṇa bhūbhujā /
yayau paurajanākrandamaunī munitapovanam // 29.38  //
vairāgyaparipākeṇa tatra maitrīpavitritām /
bheje sa sarvasattveṣu vivekadayitāṃ dayām // 29.39  //
babhūvustatprabhāveṇa tatra sarvavanaukasāṃ /
jātivairājalatyāgaśītalāścittavṛttayaḥ // 29.40  //
tyakte prāṇavadhe prasaktahariṇīvṛndaiḥ pulindaiḥ paraṃ siṃhairvāraṇadāraṇanyuparame sarvāṅgasaṅgīkṛte /
māyūrāvaraṇairdaridrajaghanā muktākalāpojjhitās tatrocchvāsavirāgaśuṣyadadharā jātāḥ kirātāṅganāḥ // 29.41  //
kṣamāṃ tyaktvābdhivasanāṃ saravbhūtakṣamāśritaḥ /
so 'bhavat kṣāntivādīti viśutaḥ kāśisundaraḥ // 29.42  //
atrāntare mahīharṣe brahmadatte divaṃ gate /
udvega iva bhūtānāṃ bhūpālaḥ kalibhūrabhūt // 29.43  //
athadabhrabhramadbhṛṅgabhrūbhaṅgamalinānanaḥ /
munisaṃyamavidveṣī vasantaḥ pratyadṛśyata // 29.44  //
madanonmādabhutasya prodbhūtasya mṛgīdṛśām /
mānavidhvaṃsadūtasya cutasya ruruce ruciḥ // 29.45  //
raktāśokasya pārśvasthalatāliṅganaśaṅkitaḥ /
īrṣyāluriva puṣpāṇi jahāra malayānilaḥ // 29.46  //
udyānayauvane tasmin kāle kokilasaṃkule /
sāntaḥpuro nṛpaḥ prāyād vanālokanakautukī // 29.47  //
nānāvarṇapatatpuṣpaprakārapracitāni saḥ /
paśyan vanāni ramyāṇi śanaiḥ prāpa tapovanam // 29.48  //
vanasthalīṣu kāntāsu tatra kanyāsakhaściram /
vihṛtya rativiśrāntaḥ kṣasṇaṃ nidrāmavāptavān // 29.49  //
apūrvakusumasmerāścinvānāstatra mañjarī /
antaḥpurāṅganāśceruḥ saṃcāriṇyo latā iva // 29.50  //
atrāntare kṣāntivādī viviktoddeśanirvṛtaḥ /
ekānte niścalastasthau śāntimantarvicintayan // 29.51  //
amandānandaciṣyandī vandanīyo manīṣiṇām /
kṛśo 'pyakṛśasaundaryaḥ śaśīva prathamoditaḥ // 29.52  //
pariṇāmamanojñena rekhāsaṃsthānaśobhinā /
purāṇacitrarūpeṇa naiva śūnyā tadākṛtiḥ // 29.53  //
taṃ dṛṣṭvā rājalalanāścittadarpaṇamārjanam /
tatraiva niścalāstasthustāścitralikhitā iva // 29.54  //
prabuddho 'tha nṛpaḥ kṣipraṃ nāpaśyaddayitāḥ puraḥ /
dadarśa vanamanviṣya parivārya sthitā munim // 29.55  //
bhujaṅgastā vilokyaiva śvasannīrṣyāviṣākulaḥ /
visasarja varocūpahalāhalamivotkaṭam // 29.56  //
kastvaṃ munivyañjanayā citrakṛtrimamātrayā /
muṣṇāsi mugdhagṛdayā nūnaṃ nārīpratārakaḥ // 29.57  //
parastrīharaṇe dhyāna japastadvighnavāraṇe /
dhūrtānāṃ paramopāyaḥ saralāśvāsanaṃ tapaḥ // 29.58  //
mukhamādhuryadhūrtasya vṛttirvalkalinastava /
aho nu mohajananī vane viṣataroriva // 29.59  //
munikalpasamākalpaścaritaṃ punarīdṛśam /
siddhiṃ saṃbhāvitāṃ vāpi vetti kastattvamāntaram // 29.60  //
ityukte bhūbhujā krodhādakrodhamadhurāśayaḥ /
nirvikāreṇa manasā kṣāntivādī jagād tam // 29.61  //
kṣāntivādī munirahaṃ na māṃ śankitumarhasi /
etāsu nirviśeṣo me kāntāsu ca talāsu ca // 29.62  //
iti tenoktamākarṇya kṣāntaṃ paśyāmi te 'dhunā /
iti bruvāṇaściccheda hastau tasyāsinā nṛpaḥ // 29.63  //
viśase 'pi kṣamāśīlaṃ nivikāraṃ vilokya tam /
cakarta caraṇau tasya praśamāya samatsaraḥ // 29.64  //
pradiśantyaśivaṃ mārge jihvayā dūṣayanti ca /
lumpantyaṅgāni paryante khalāḥ kauleyakā iva // 29.65  //
tāḍane 'pi kṣamāsaktāḥ skandhacchede 'pi mauninaḥ /
śītalāstīvratāpe 'pi saralāḥ saralā iva // 29.66  //
nikṛttapāṇicaraṇaḥ sa saṃstabhya pṛthuvyathām /
rakṣan manyumanaḥkṣobhaṃ kṣamayā samacintayat // 29.67  //
tyaktānyakarmaṇānena cchinnānyaṅgāṇi me yathā /
saṃsāraviṣamakleśacchedaṃ kuryāmahaṃ tathā // 29.68  //
kopamohādavajñāya nṛpatau bhrātaraṃ munim /
purīṃ prayāte rajasā śokamlāneva bhūrabhūt // 29.69  //
tatastadduḥkhakupitā rājñe tatkṣāntidevatā /
cakre nagaryāṃ durbhokṣamarakāvṛṣṭiviplavam // 29.70  //
naimittikebhyo vijñāya rājāmuniparābhavāt /
devatākoapajaṃ doṣaṃ taṃ prasādayituṃ yayau // 29.71  //
nipatya pādayostasya kṣamasvetyabhidhāya saḥ /
paścāttāpaviṣādena niścetana ivābhavat // 29.72  //
tamabravītkṣāntivādī rājan manyurna me 'ṇvapi /
karmarekhāparicchedādīdṛśī bhavitavyatā // 29.73  //
sarvāṇi na gaṇayati svacchandā bhavitavyatā /
na dhairyaṃ na guṇaṃ nārthaṃ na tapo nāpi gauravam // 29.74  //
antrasthitaprasavabījaparaṃparāṇi bhinnāni kālaparipākavicitritāni /
janmasthale vipulamūlabalasya janturbhuṅkte phalāni nijakarmamahīruhasya // 29.75  //
tvayi tasmānna me kaścid vikāro 'sti mahīpate /
satyenānename paśya rudhiraṃ kṣīratāṃ gatam // 29.76  //
aṅgacchede 'pyakaluṣi babhūva yadi me manaḥ /
satyenaitena ściṣṭāni tānyevāṅgāni santu me // 29.77  //
iti śuddhadhiyastasya tībrasayopayācanāt /
śliṣṭānyaṅgāni tānyeva sahasā sv āsthyamāyayuḥ // 29.78  //
mukuṭaspṛṣṭacaraṇastamuvāca nṛpastataḥ /
mune mahāprabhāvo 'si tapasā tatkimicchasi // 29.79  //
puṇyahastāvalambena mphāndhaṃ karuṇānidhe /
pāpāvasāne patitaṃ māṃ tvamuddhartumarhasi // 29.80  //
ityarthitaḥ kṣitīśena pratyabhāṣata taṃ muniḥ /
saṃtāraṇāya magnānāṃ baddhānāmapi muktaye // 29.81  //
āśvāśanāya bhītānāṃ nirvāṇāya vimuhyatām // 29.82  //
yadā tu samyaksaṃbodhiṃ tāmavāpnoṣyanuttarām /
mohacchedaṃ kariṣyāmi tadā jñānāsinā tava // 29.83  //
prayayau munirityuktvā tamāmantrya svamāśramam /
tameva manasā dhyāyan rājadhānīṃ nṛpo 'pyagāt // 29.84  //
kṣāntivādī sa evāhaṃ kauṇḍinyaḥ kālabhūrayam /
āsādya samyaksaṃbodhimṛddhṛto 'yaṃ mayādhunā // 29.85  //
iti sugatamukhāravindanirmitamadhuramadhupratimaṃ vacaḥ prasannam /
bhramarabhava ivoditapramodaḥ kimapi babhūva nipīya bhikṣusaṃghaḥ // 29.86  //
iti kṣemendraviracitāyāṃ bodhisattvāvadānakalpalatāyāṃ kāśīsundarāvadānaṃ nāma ūnatriṃśaḥ pallavaḥ //
||30. suvarṇapārśvāvadānam /
ślāṣyaḥ ko 'pi sa sattvasārasaralaḥ saujanyapuṇyasthitir nindya ko 'pi sa dharmamārgagamane vighnaḥ kṛtaghnaḥ param /
citraṃ yaccaritaṃ vicārya suciraṃ romāñcacarcācitas tulyaṃ yāti janaḥ sabāṣpanayanastadvarpane mūkatām // 30.1  //
devadattaprasaṅgena bhikṣubhirbhagavān purā /
pṛṣṭaḥ kathāmakathayat pūrvavṛttāntasaṃśrayām // 30.2  //
mahendrasenanāmābhūd vārāṇasyāṃ nareśvaraḥ /
yayuḥ kṣitīśvarāḥ sarve yasya lakṣmyā vilakṣatām // 30.3  //
candraprabhābhavattasya divyakīrtiriva priyā /
yasyāḥ patyuḥ prabhāveṇa svapnāḥ satyatvamāyayuḥ // 30.4  //
babhūva samaye tasmin mṛtayūthapatirvane /
suvarṇapārśva ityāptanāmā hemamayacchaviḥ // 30.5  //
nīlaratnodarāspharamuktāhāranibhaprabhā /
abhūddṛṣṭicchaṭā yasya bhūṣaṇaṃ kānanaśriyaḥ // 30.6  //
pravālavalliśṛṅgasya citraratnacitatvacaḥ /
tasyāścaryasudhāmbhodhilaharī ruruce ruciḥ // 30.7  //
bodhisattvāvatārasya tasya kāntamabhūdvapuḥ /
pūrvaṃ sukṛtacitrasya lakṣaṇaṃ hi surūpatā // 30.8  //
dīrghadṛṣṭirbabhūvāsya vayasyo vṛddhavāyasaḥ /
labdhakānveṣaṇatrāse digvilokanatatparaḥ // 30.9  //
tau kathābhirmithaḥ prītyā vivikteṣu vijasratuḥ /
prākpuṇyairjāyate vāṇī tiraścāmapi māṇuṣī // 30.10  //
sa kadācijjalānveṣī yathūnāthaḥ sahānugaiḥ /
taṭinyā veṇumālinyāḥ pulinaṃ samupāyayau // 30.11  //
tasya tārataraṃ śrutvā dīrghamākrandaniśvanam /
hariṇā dudruvuḥ sarve grīvāvalanavibhramaiḥ // 30.12  //
suvarṇapārśvastu tadā kṛpāpāśavaśīkṛtaḥ /
tatraiva niścalastasthau marmaviddha iveṣuṇā // 30.13  //
taduddharaṇasaṃnaddhaṃ dīrghadṛṣṭiṃ vilokya tam /
kākaḥ provāca na sakhe yukto 'taṃ te samudyamaḥ // 30.14  //
puṣpopamā vipatkāle kṛtārthāḥ kuliśopamāḥ /
kṛtamete na manyante svakāyasuhṛdaḥ khalāḥ // 30.15  //
ityasau vāryamāṇo 'pi kākena karuṇākulaḥ /
avatīryāśu saritaṃ saralastamatārata(?) // 30.16  //
vimucya bandhanānyasya sa śṛṅgābhyāmaśaṅkitaḥ /
taṃ pādapatitaṃ dīnamavadadgantumudyatam // 30.17  //
na tvayā kathanīyo 'hamatrasthaḥ kasyacitsakhe /
prārthayante suvarṇaṃ māṃ carmalubdhā hi lubdhakāḥ // 30.18  //
ityuktastena vinayāt tattathetyabhidhāya saḥ /
yayau kuṭilakākhyastaṃ praṇamya prastutastutiḥ // 30.19  //
atrāntare narapateḥ patnī candraprabhā niśi /
svapne dadarśāsanasthaṃ mṛgaṃ saddharmavādinam // 30.20  //
satysvapnātha sā devī prabuddhā nṛpamabravīt /
suvarṇahariṇaḥ svapne deva dṛṣṭo mayādbhutaḥ // 30.21  //
tamahaṃ draṣṭumicchāmi sākṣādupagataṃ mṛgam /
aṅkādiva mṛgāṅkasya nirgataṃ rāhuśaṅkayā // 30.22  //
ityuktaḥ praṇayātprīto devyā ca pṛthivīpatiḥ /
mṛgagrahāya vyasṛjat lubdhakān draviṇapradaḥ // 30.23  //
tataḥ pratinivṛttāste vanamanviṣya lubdhakāḥ /
niṣphalāgamanakruddhaṃ sakampā jagadurnṛpam // 30.24  //
iyatīṃ jagatī deva vicitā nicitācalaiḥ /
bhrāntā vayamaviśrāntā na labhyastadvidho mṛgaḥ // 30.25  //
āścaryaracanākṛṣṭalocanaś cārulocanaḥ /
svapnasaṃpannarūpo 'sau hiraṇyahariṇaḥ kutaḥ // 30.26  //
mano vinodane tasmin yadi deva prasīdati /
kurvantu kāñcanamṛgaṃ kuśalāḥ ke 'pi śilpinaḥ // 30.27  //
iti śrutvā sa nṛpatirdadadbahutaraṃ dhanam /
mṛgānveṣaṇasaṃkalpe babhūvābhiniveśavān // 30.28  //
tataḥ kuṭilako 'bhyetya nṛpaṃ śrutvā bahupradam /
uvāca draviṇādāne lubdhakebhyo 'pi lubdhadhīḥ // 30.29  //
prasādaḥ kriyatāṃ deva mṛgaṃ saṃdarśayāmyamah /
dṛṣṭaḥ kanakasārāṅga sāraṅgaḥ samayā vane // 30.30  //
ityākarṇya kṣitipatiḥ praharṣitphullalocanaḥ /
bhadra saṃdarśaya kkāsau kkāsāvityavadanmuhuḥ // 30.31  //
tamevāgresaraṃ kṛtvā mṛgamārgapradarśakam /
sasainyaḥ sa yayau svacchacchatracandrodayācalaḥ // 30.32  //
dīrghadṛṣṭirdadarśātha kākastaruśiraḥsthitaḥ /
gajavājivrajodīrṇareṇupravāraṇaṃ vanam // 30.33  //
suvarṇapārśvamabhyetya jagāda mṛyayūthapam /
hitamuktaṃ mayā pūrvaṃ na śrutaṃ na kṛtaṃ tvayā // 30.34  //
sa eṣa puruṣaḥ prāptaḥ saṃnaddhaiḥ saha dhanvibhiḥ /
mayā nivāritenāpi saṃhāreṇa na tṛpyate // 30.35  //
adhunā kka nu gantavyaṃ kiṃ kartavyaṃ bhayodbhave /
hitaṃ kimanuvartavyaṃ tulyaṃ martavyameva vā // 30.36  //
kṛtaghnaḥ krūracaritaḥ kṣudro 'yaṃ saṃghapātakah /
tvayaivātmavināśāya rakṣito viṣapādapaḥ // 30.37  //
svaśarīrapradasyāpi saṃhāreṇa na tṛpyate /
sasattvasāgaragrāsī kṛtaghno vāḍavānalaḥ // 30.38  //
upakāraḥ kṛtaghneṣu viśvāsaḥ kuṭulātmasu /
upadeśaśca mūrkheṣu karturdoṣāya kevalam // 30.39  //
iti kākena kathite pratyāsanne ca pārthive /
acintayat prāptakālaṃ hitaṃ yūthasya yūthapah // 30.40  //
subhaṭānāmiyaṃ senā vigāhedgahanaṃ mahat /
karoti matprasaṅgena muhūrtenaiva nirmṛgam // 30.41  //
tasmātsainyapradhānasya gacchāmi svayamantikam /
ekasyaiva vadho me 'stu sarve jīvantvamī mṛgāḥ // 30.42  //
iti niścitya sa yayau samīpaṃ bhūpatermṛgaḥ /
paraprāṇaparitrāṇe tṛṇaṃ prāṇāṃ mahātmanām // 30.43  //
tamāyāntaṃ drutaṃ dṛṣṭvā hṛṣṭaḥ kuṭulakah puraḥ /
so 'yamityāśu pāṇibhyām rājñe dūre vyadarśayat // 30.44  //
tatkṣaṇe droṇaśāpena vajreṇeva nipātinā /
karu paricyutau tasya pāpapādapapallavau // 30.45  //
tadvṛttaṃ vismitaḥ śrutvā mṛgeṇa kathitaṃ nṛpaḥ /
abhūtkṛtaghnacarite dhikkāramukharānanaḥ // 30.46  //
tataḥ kṣitipatiḥ prītyā parayā mṛgam /
tam nināya svanagarīṃ gauraveṇa garīyasā // 30.47  //
rājadhānīmathāsādya tasmai ratnāsanaṃ nṛpaḥ /
datvā sāntaḥpurāmātyastasyāgre samupāviśat // 30.48  //
sa bodhisattvo hariṇastasyāṃ parṣadi divyadhīḥ /
dharmaṃ dideśa yenābhūjjanaḥ śikṣāpadānvitaḥ // 30.49  //
suvarṇapārśvaḥ sāraṅgaḥ so 'yamevābhavaṃ purā /
yo 'bhavat kuṭilaḥ krūro devadattaḥ sa cādhunā // 30.50  //
iti sukṛtacitaṃ bhagavatā bhavabhītibhidā kathitamudārasattvarucirasya tataścaritam /
praśamamayaṃ niśamya kuśalāya sa bhikṣugaṇaḥ kimapi babhūva puṇyaparipākavivekaruciraḥ // 30.51  //
iti kṣemendraviracitāyāṃ bodhisattvāvadānakalpalatāyāṃ suvarṇapārśvāvadānaṃ triṃśaḥ pallavaḥ //
||31. kalyāṇakāryavadānam /
pratyakṣalakṣaṇaparīkṣita eṣa loke saṃlakṣyate sujanadurjanayorviśeṣaḥ /
arkaḥ prakāśaviśadaṃ vidadhāti viśvamandhīkaroti nikhilaṃ jagadandhakāraḥ // 31.1  //
sarvajñaḥ pūrvavṛttāntamaśeṣamavalokayan /
asminneva kathārambhe bhagavān punarabravīt // 31.2  //
nṛpaḥ pātaliputrākhye pure bhūmipuraṃdaraḥ /
abhūtpuraṃdaro nāma mandiraṃ puṇyasaṃpadaḥ // 31.3  //
kalyāṇakārī tasyābhūt sūnurguṇagaṇonnataḥ /
akalyāṇābhidhānaścadvitīyo nirguṇaḥ sutaḥ // 31.4  //
kalyāṇakārī sarvārthikaruṇākalpapādapaḥ /
chatrāvaśeṣāmakarod dāṇaśīlaḥ śriyaṃ pituḥ // 31.5  //
tasmai manoramāṃ nāma puṇyaseno mahīpatiḥ /
dūtaṃ visṛjya lekhena svasutām v acasā dadau // 31.6  //
pratyāsannavivāho 'tha nṛpaṃ rājasuto 'bhyadhāt /
prāptaḥ pariṇayastāta saṃpratyeṣa na me mataḥ // 31.7  //
vātsalyapeśalatayā madāttāḥ prakṛtiśriyaḥ /
mayā dānavyasaninā koṣaste śuṣirīkṛtaḥ // 31.8  //
tasmātpravahaṇenāhaṃ samuttīrya mahodadhim /
ratnadvīpaṃ vrahāmyeva divyaratnārjanodyataḥ // 31.9  //
divyasaṃpadamāsādya kariṣye dārasaṃgraham /
kalatramakṛtārthasya trāsanaṃ sukhasaṃpadām // 31.10  //
iyuktvā sa pituḥ prāpya śāsanaṃ caraṇānataḥ /
jagāhe jaladhiṃ lolakallolāliṅgitāmbaram // 31.11  //
bhrātā tamanuvajrāja saujanyavyañjano 'nujaḥ /
nirguṇaḥ saguṇadveṣadrohamantarvicintayan // 31.12  //
jyeṣṭhastamabravīdvatsa samudre karmaviplavāt /
ahaṃ grāhyastvayā skandhe jāte pravahaṇakṣaye // 31.13  //
iti bhrātrā kṛtāśvāsastathetyūve sa taṃ śaṭhaḥ /
doṣodyataḥ praṇayitāṃ khalaḥ samavalambate // 31.14  //
tataḥ pravāhaṇārūḍhaḥ pavanairanukūlatām /
yātaiḥ puṇyairiva prāpya ratnadvīpaṃ nṛpātmajaḥ // 31.15  //
dovyaratnāni saṃprāpya pratyāvṛtte tataḥ śanaiḥ /
rājaputre pravahaṇaṃ drāgabhañjat prabhañjanaḥ // 31.16  //
bhagne pravahaṇe tasmin bhrātaraṃ pūrvasaṃvidā /
sa jagrāha śaṭhaḥ kaṇṭhe taṃ bhujaṅga ivānujaḥ // 31.17  //
karmavāteritastūrṇaṃ kūlaṃ prāpya nṛpātmajaḥ /
avāpa sahasā nidrāmāndhyaprathamadūtikām // 31.18  //
tasya suptasya ratnāni dṛṣṭvā baddhānyathānujaḥ /
prahartuṃ vyasanacchidre krūraḥ samupacakrame // 31.19  //
utpāṭya gāḍhabaddhasya sa tasya nayanāmbujam /
taṃ tārakaṃ bhayāmbhodhau cakāra gatatārakam // 31.20  //
āttaratne gate tasmin vājasūnurgatadyutiḥ /
mātaṅgonmūlitāmbhoja ivābhūtkamalākaraḥ // 31.21  //
sa babhūva nirālokaḥ śokatīvratamovṛtaḥ /
kṛṣṇapakṣakṣapārambha iva sūryenduvarjitaḥ // 31.22  //
atrāntare samāyātastaṃ deśaṃ gokuśādhipaḥ /
rājaputraṃ vilokyāndhamabhūt saṃkrāntatadvyathah // 31.23  //
sa taṃ nītvā svanilayaṃ paricaryāparaḥ pārḥ /
tasyāsīdguṇasaujanyasnehāveśavaśīkṛtaḥ // 31.24  //
tatra śokasujāṃ śāntyai sadā cetovinodinīm /
vīṇāṃ svarapravīṇo 'sau pūrvābhyastamavādayat // 31.25  //
satsaṃgamaḥ pṛthuvivekakathābhoyogaḥ kāvyāsavaḥ priyasuhṛtpraṇayo vihāraḥ /
vīṇāsvanah kusumakāntavanāntavāsaḥ śokāgnitaptamanasāmamṛtāvagāhaḥ // 31.26  //
tasya gopapateḥ patnī tīgavīṇāvicakṣaṇā /
paśyantī rājatanayaṃ prayayau sābhilāṣatām // 31.27  //
kṛtopadeśā satataṃ kuṭilā vīṇayeva sā /
mūrcchantī navarāgeṇa sotkaṇṭhā samacintayat // 31.28  //
subhago 'yaṃ mamātīva dṛśi citte ca cartate /
nivartate na me tāpaḥ premṇi cenna pravartate // 31.29  //
dhanyeyaṃ nakhasaṃpātaiḥ kkaṇantī rāgiṇīmuhuḥ /
yātāsya vallakī puṇyairaṅkārohaṇayogyatām // 31.30  //
iti saṃcintya sā svairaṃ tamuvāca savibhamam /
spṛśantī tatkarāmbhojaṃ sakampakarapallavā // 31.31  //
lalanāsulabhāṃ lajjāṃ mamedaṃ tvadgataṃ manaḥ /
akṛtajña iva prītiṃ na saṃsmarati mānada // 31.32  //
na śīlaṃ na kulācāraṃ nābhimānaṃ na saṃśayam /
apekṣante smarakṣiptā vailakṣyarahitāḥ striyaḥ // 31.33  //
praṇayānmama saṅkalpaṃ saphalaṃ kartumarhasi /
bhavanti mānitāḥ prītyai devatā iva yoṣitaḥ // 31.34  //
iti tasya vacaḥ śrutvā bhinnasvaraviśṛṅkhalam /
capalāṃ rājaputrastāṃ trastāntaḥkarṇo 'vadat // 31.35  //
neyaṃ mātaḥ samucitā sataḥ śīlaparicyutiḥ /
dhikkilbiṣaviṣaspṛṣṭaḥ naṣṭaśīlasya jīvitam // 31.36  //
parāṅganāpariṣvaṅgamaṅgairaṅgīkaroti yaḥ /
āliṅgati pataṅgo 'yaṃ narakāgniśikhāṃ punah // 31.37  //
paropakāraniratāh paradāranirādarāḥ /
ye 'pyahiṃsāvyasaninaste jīvanti mṛtāḥ pare // 31.38  //
iti tenoktamākarṇya sābhūdbhagnamanorathā /
nidhanābhyadhikaḥ prītipratiṣedho hi yoṣitām // 31.39  //
tataḥ svapatimabhyetya bhujaṅgī bhaṅgamāgate /
manorathe manyuviṣaṃ vamantīva jagāda sā // 31.40  //
paravatsalatā sādho doṣāya saralasya te /
ko hyavijñātaśīlānāṃ svādhīnīkurute gṛham // 31.41  //
pareṣu bhṛśamāśvāsaṃ spṛśataste na śobhanam /
guptaṃ cittaṃ ca vittaṃ ca jano jānāti kasya kaḥ // 31.42  //
paradārasahasrākṣastvayāndhaḥ sa gṛhe dhṛtaḥ /
dīnāndhajanavātsalyāt paśya tasyocitaṃ phalam // 31.43  //
adyāhaṃ tena vijane saṃgame bhṛśamarthitā /
yadyasya nayane syātāṃ syāt kathaṃ me palāyanam // 31.44  //
ityuktaḥ sa tayā kopāttapto gopapatirbhṛśam /
dvare niṣkāsya taṃ cakre gehaṃ cittaṃ ca śītalam // 31.45  //
pitā tyajati yatputraṃ suhṛnmitraṃ nihanti yat /
bandhucchedāsidhārāṇāṃ taddārāṇāṃ vijṛmbhitam // 31.46  //
bhruvordṛśoryatkauṭilyaṃ yattaikṣṇyaṃ yacca cāpalam /
kucayoryacca kāṭhinyaṃ tatsarvaṃ hṛdi yoṣitām // 31.47  //
kalyāṇakārisārthena pathaḥ saṃtāritaṃ śanaiḥ /
pitari tridivaṃ yāte śuśrāva bhrātaraṃ nṛpam // 31.48  //
sa puraṃ puṇyasenasya śvaśurasya mahīpateḥ /
kālena prāppa dūrādhvakleśapraśamabāndhavam // 31.49  //
atrāntare sutā tatra mahībharturmanoramā /
vācā dattā purā yasmai tasminnabdhicyute śrute // 31.50  //
āhūteṣu narendreṣu niviṣṭeṣu yathākramam /
āruhya ratnaśibikāṃ svayaṃvarabhuvaṃ yayau // 31.51  //
vilokayantī bhūpālān sā śanaiścalalocanā /
yadṛcchayāgataṃ tatra rājaputraṃ dadarśa tam // 31.52  //
andho 'pi tasyāḥ sahas āsa yayau priyatāṃ dṛśoḥ /
grahamadhye kumudvatyā meghāndho 'pi priyaḥ śaśī // 31.53  //
nṛpeṣu pratiyāteṣu vilakṣeṣvaphalāgamāt /
mahīpatisutāntastaṃ vavre guṇavinirgatam // 31.54  //
sāpu hāraṃ parikṣipya kaṇṭhe tasyāyatekṣaṇā /
śanakaurmadhurālāpā tvadvaśāsmītyuvāca tam // 31.55  //
strīvṛttacakitaḥ so 'pi vijane tāmabhāṣata /
prajñādaridrayā nedaṃ striyā yuktaṃ kṛtaṃ tvayā // 31.56  //
smarasauhārdamitreṣu padmanetreṣu rājasu /
sthiteṣu vandhyajanmāndhaḥ kasmādasmi vṛtastvayā // 31.57  //
anyavakrkrāvalokinyo jāyāścakṣuṣmatāmapi /
vadhūḥ kiṃ punarandhasya dine 'pyanyābhisārikā // 31.58  //
lalanābhirna me kṛtyaṃ pratyayastāsu nāsti me /
kulakūlanipātinyo nimnagāḥ kuṭilāḥ stiyaḥ // 31.59  //
ityuktā tena paruṣaṃ lajjālolā nṛpātmajā /
tamūce nātha sar vatra na śaṅkāṃ kartumarhasi // 31.60  //
dṛṣṭadoṣaḥ kkacinnāryām yadi tvamatiśaṅkitaḥ /
aduṣṭāpi tvayā nāma tadvyāptā kriyate katham // 31.61  //
tvayyeva yadi me prītirananyaśaraṇam manaḥ /
tena satyena te netramekaṃ bhavatu nirmalam // 31.62  //
ityuktamātre sudṛśā dakṣiṇaṃ tasya lecanam /
satyānubhāvenābhūttatpraphullakamalopamam // 31.63  //
rājaputraḥ prahṛṣṭo 'tha tām prasādya silocanām /
uvāca tanmukhāmbhojalāvaṇyaguṇacismitḥ // 31.64  //
kalyāṇakārī subhagaḥ sa evāhaṃ nṛpātmajaḥ /
yasmau purā tvaṃ guruṇā vacasā pratipāditā // 31.65  //
sa evāhaṃ yadi paraṃ nirvairaḥ pāṭane dṛśaḥ /
tena satyena nayanaṃ svasthaṃ bhavatu me 'param // 31.66  //
satyopayācaneneti sahasaivāsya locanam /
dvitīyamapi vaimalyamavāpa saha cetasā // 31.67  //
tato viditavṛttena puṇyasenena bhūbhujā /
kṛtasāhāyyakaḥ prāpa svarājya sa priyāsakhaḥ // 31.68  //
kalyāṇkārī yaḥ so 'haṃ devadattaḥ sa cānujaḥ /
tena pūrvānubhāvena tadvidho 'dyāpi vartate // 31.69  //
ityudāramupakāranirmalaṃ bodhisattvacaritaṃ niśamya te /
bhikṣavaḥ khalviceṣṭitaṃ ca tattulyamapratimavismayaṃ yayuḥ // 31.70  //
iti kṣemendraviracitāyāṃ bodhisattvāvadānakalpalatāyāṃ kalyāṇākāryavadānamekatriṃśaḥ pallavaḥ //
||32. viśākhāvadānam /
vāmāḥ sajjanavāmāḥ prāyeṇa bhavanti nīrogiṇyaḥ /
timironmukhī sarāgā kṣipati raviṃ bhūdharātsaṃdhyā // 32.1  //
devadattasya carite bahujanmāntarāśraye /
kathite 'pi punaḥ prāha bhagavān jñānasāgaraḥ // 32.2  //
purā kaliṅgaviṣaye nṛpatiḥ śatrubhaṅgakṛt /
śrīmānabhūdaśokākhyaḥ prakhyātāsaṃkhyavikramaḥ // 32.3  //
tasya śākhaḥ praśākhaśca catvāraḥ sadṛśāḥ sutāḥ /
anuśākho viśākhaścetyabhavan bhuvi viśrutāḥ // 32.4  //
tāruṇyamattāste pitrā sapatnīkāḥ pravāsitāh /
savikāranikāreṇa putrasneho 'pi naśyati // 32.5  //
te śanaiḥ kṣīṇapātheyā durdaśāmiva duḥsahām /
vikaṭāmaṭavīṃ prāpyaṃ kṣutkṣāmāḥ samacintayan // 32.6  //
etāḥ striyo vipatkāle gulphabandhanaśṛṅkhalāḥ /
kṛcchralabdhe ca bhāginyaḥ sthitāḥ parṇāśane 'pi naḥ // 32.7  //
iti cintayatāmāsīt teṣāṃ strībadhaniścayah /
durdaśādagdhabhāgyānāṃ ghorā saṃjāyate matiḥ // 32.8  //
teṣāṃ madhyādviśākhastu pāpasaṃkalpaśaṅkitaḥ /
bhāryāmādāya kṛpayā palāyya prayayau pṛthak // 32.9  //
sā kalaṅkavatī nāma bhṛśaṃ vaiklavyamāgatā /
dūrādhvadhāvanaśrāntā mūrcchitā nyapatadbhuvi // 32.10  //
tataḥ sā karuṇārdreṇa bhartrā prāṇakṣayakṣaṇe /
śarāvedhasamudbhūtaṃ pāyitā nijaśoṇitam // 32.11  //
tām raktapānasaṃprāptajīvitām sattvasāgaraḥ /
svāṅgaṃ niṣkṛtya māṃsena prāṇavṛttimakārayat // 32.12  //
nirjalaṃ ghorakāntāraṃ samuttīrya krameṇa tau /
pracchāyapādapaśyāmaṃ prāptau girinadītaṭam // 32.13  //
viśrāntayostayostatra kṛttapādakaro naraḥ /
tīvrākrandī nadīvegenohyamānaḥ samāyayau // 32.14  //
dṛṣṭvaiva karuṇāśliṣṭaḥ kaṣṭāṃ vipadamāśritaḥ /
vigāhya saritaṃ dorbhyāṃ viśākhastamatārayat // 32.15  //
tataḥ pratyāgataprāṇāṃ toyamūlaphalādibhiḥ /
sa taṃ cakre dinaireva saṃrūḍhacchedanirvyatham // 32.16  //
svastho 'pi gativaikalyānnaiva gantuṃ kkacit kṣamaḥ /
sa tasthaui tatra tatpatnyā kāle kalitabhojanah // 32.17  //
rājaputrastu jāyāyāmabhūdviralasaṃgamaḥ /
siṃhālparatayaḥ śūrāḥ prāyeṇa vijigīṣavaḥ // 32.18  //
divyauṣadhirasāhāraparipūrṇatanuḥ śanaiḥ /
tatpatnī vikalāyāsmau cakāra surataspṛhām // 32.19  //
snehena nopalipyante na badhyante guṇena ca /
gurave na ca sajjanti svecchasparśasukhāḥ striyaḥ // 32.20  //
sā tena niśi niḥśabdaṃ ramamāṇā ghanastanī /
niḥśaṅkasuratātṛptā patiṃ vighnamamanyata // 32.21  //
sā patyuḥ svairiṇī tena vidadhe vadhasaṃvidam /
pāpeṣu śikṣākuśalāḥ kaluṣāḥ kila yoṣitaḥ // 32.22  //
sā śiraḥśūlamatulaṃ vadantī svasya chadmanā /
cakre likhitapāpāsyā lalāṭe paṭṭabandhanam // 32.23  //
tasyāḥ śirorujāṃ tīvrāṃ vyatītaḥ pārthivātmajaḥ /
kāruṇyāttatpratīkāre tāṃ tāṃ yuktimacintayat // 32.24  //
viṣādacintāstimitaṃ śvasantaṃ sā jagād tam /
śītārtakūjadbhramarā himamlāneva padminī // 32.25  //
evaṃvidhaṃ me kanyāyāh śiraḥśūlaṃ purābhavat /
pāṣāṇabhedalepena bhiṣagbhiśca nivāritam // 32.26  //
pāṣāṇabhedavyāpto 'yaṃ prāgbhāgo 'sy mahībhṛtaḥ /
rājjvāvatīrya bhavatā gṛhyatāṃ yadi śakyate // 32.27  //
dhārayiṣyāmi pāṇibhyāmahamālambanaṃ tava /
ityuktaḥ praṇayātpatnayā tathetyāha nṛpātmajaḥ // 32.28  //
tatpāṇidhṛtarajjvātha vihitālambanaḥ śanaiḥ /
so 'vatīrṇaḥ śilāsphālagarjadgirinadītaṭam // 32.29  //
bheṣajādānasaṃsaktaḥ saṃtyaktālambanastayā /
sa papāta mahāśvabhre strīcittacapalāmbhasi // 32.30  //
śubhasya karmaṇaḥ śeṣādabhagnatanureva saḥ /
uhyamānaḥ pravāheṇa dhīraścitamacintayat // 32.31  //
nārīcittābhamāvartaṃ darśayantyā nijāśayam /
mama strīniyame nūnamupadeśaḥ kṛto 'nayā // 32.32  //
durvijñeyāḥ pratatamatibhiḥ svapnasaṃkalpakalpā rāgadveṣavyasanaviṣamāyāsavinyāsasaktāḥ /
kāmātkāmī sakalajanatāmohane saṃpravṛttāḥ pātāyaiva kṣasṇaparicitasyāpi māyāḥ striyaśca // 32.33  //
iti saṃcintayanneva nadīvegena bhūyasā /
prāpitaḥ sukṛteneva sa purīṃ puṣkarāvatīm // 32.34  //
tasminnavasare tatra niṣputre nṛpatau mṛte /
nimittajñairmahāmātyairgṛhītaḥ sa sulakṣaṇaḥ // 32.35  //
abhiṣiktaḥ sa taistatra vidhivanmaṅgalodakaiḥ /
abhūdvivāhavidveṣī dṛṣṭastrīcaritādbhutaḥ // 32.36  //
kalaṅkavatyapi girau bodhisattvavivarjite /
mandvīryauṣadhiḥ kāle vṛtticchedākulābhavat // 32.37  //
skandhe bhagnāṅgamāropya sā grāmapuravartmasu /
janaṃ pativratāsmīti girā bhikṣāmayācata // 32.38  //
parivratāgauraveṇa sarvastasyau dadau bahu /
mithyāśīlapravādo 'pi sūte vipadi saṃpadam // 32.39  //
aṭantī sā śanaiḥ prāptā nagarīṃ puṣkarāvatīm /
satīti vanditā sarvairvṛpadvārāntike yayau // 32.40  //
rājā strīvṛttavidveṣī vandate tu pativratām /
iti saṃcintya tadbhaktyā nṛpaṃ prāha puhohitaḥ // 32.41  //
dūredeśāntarāddeva prāptā kāpi pativratā /
yayeyaṃ caraṇanyāsairbhūtadhātrī pavitritā // 32.42  //
he deva paśya tāṃ śādhvīṃ skandhāropitabhartṛkām /
pativratāpraṇāmena puṃsāmāyurvivardhate // 32.43  //
nṛpaḥ purohiteneti tatsaṃdarśanamarthitaḥ /
tamuvāca na jānīṣe brāhmaṇaḥ sarale bhavān // 32.44  //
snigdhā strīti pravādo 'yaṃ nirvyājeti matibhramaḥ /
satīti vyomapuṣpāptiḥ pāpā strīti na saṃśayaḥ // 32.45  //
niṣphalāścagnurohiṇyaḥ saralā janasaṃgame /
nāryo vetasavallarya iva nirmūlabandhanāḥ // 32.46  //
bhedadrohaikaśīlābhyo duḥśīlābhyaḥ svabhāvataḥ /
namaḥ strībhyo namaḥ strībhyo namaḥ strībhyo namo namah // 32.47  //
dṛṣṭastrīvṛttadoṣāya taccintāvyathitānmane /
apyeṣā pṛthivī mahyaṃ ratnapūrṇā na rocate // 32.48  //
nagamṛgavadhūmugdhāstīkṣṇāḥ paraṃ paravañcane tanuvitaraṇe saktāḥ puṃsāṃ haranti ca jīvitam /
dadhati ca bhayaṃ puṣpāyāte pibanti ca pāvakaṃ saralakuṭilā naiva jñātā vicāraśataiḥ striyaḥ // 32.49  //
tathāpi yadi nirbandhastava paśyāmi tāṃ striyam /
ityuktvā harmyamāruhya tām dadarśa nareśvaraḥ // 32.50  //
tāmeva sa parijñāya pāpāṃ kṛttāṅgasaṅginīm /
sacivebhyaḥ kṣitipatistadvṛttāntaṃ nyavedayat // 32.51  //
nṛpaṃ sāpi parijñāya pāpā kṣaṇamadhomukhī /
nirastā prayayau tūrṇaṃ pihitaśravaṇairjanaiḥ // 32.52  //
viśākhanāmā naranāthasūnuḥ so 'haṃ vadhūḥ sāsya ca devadattaḥ /
śrutvetivṛttaṃ kathitaṃ jinena bhikṣuvrajastaccaritaṃ nininda // 32.53  //
iti kṣemendraviracitāyāṃ bodhisattvāvadānakalpalatāyāṃ viśākhāvadānaṃ dvātriṃśaḥ pallavaḥ //
||33. nandīpanandāvadānam /
sa ko 'pi puṇyapraśamānubhāvaḥ śuddhātmanāmastyamṛtasvabhāvaḥ /
yasya prabhāveṇa bhavanti sadyaḥ krūrā api krodhaviṣapramuktāḥ // 33.1  //
purā tathāgate jetavanārāmavihāriṇi /
tadājñayā bhikṣugaṇe girikānanacāriṇi // 33.2  //
sumerupariṣaṇḍāyāṃ sthitvā dhyānaparāyaṇāḥ /
āyayurbhikṣavaḥ pāṇḍuvicchāyavadanāḥ kṛśāḥ // 33.3  //
te 'tha kṛtvā bhagavataḥ pādapadmābhivandanām /
ūcire bhikṣubhiḥ pṛṣṭā dehadaurbalyakāraṇam // 33.4  //
sumeruṃ triguṇāvṛttyā veṣṭayitvā vyavasthitau /
adṛṣṭau vainateyasya nāgau nandopanandakau // 33.5  //
tau sadā trividhocchvāsaṃ sṛjataḥ kīrṇapāvakam /
bhavanti bhasma sparśena sahasaiva śilā api // 33.6  //
vayaṃ tadviṣaniśvāsairnidagdhā dhyānayoginaḥ /
vivarṇavadanacchāyāh kevalaṃ kṛśatāṃ gatāḥ // 33.7  //
iti taiḥ kathite śāstā bhikṣusaṃghārthitaḥ puraḥ /
nāgayordamane yogyaṃ maudgalyāyanamādiśat // 33.8  //
sa sumeruṃ samāsādya śṛṅgairāliṅgitāmbaram /
suptau dadarśa nāgendrau yogenāntarhitākṛtiḥ // 33.9  //
yodhyamānau śanaistena bubudhāte yadā na tau /
tadā mahānāgavapurbhūtvā sa samaveṣṭayat // 33.10  //
prabuddhau pīḍitau tena dṛṣṭvā taṃ bhīṣaṇākṛtim /
viṃdrutau nararūpeṇa tasthaturbhayavihvalau // 33.11  //
nāgarūpaṃ parityajya kṛtvā rūpaṃ svakaṃ tataḥ /
palāyamānāvanyonyaṃ t au maudgalyāyano 'vadat // 33.12  //
nāgau kka gamyate tūrṇa bhayaṃ saṃtyajyatāmidam /
na sa nāgaḥ sthitastatra yena vidrāvitau yuvām // 33.13  //
sarvathā yadi nastyea tadbhayād yivayordhṛtiḥ /
kriyate kiṃ śaraṇyasya na buddhasyābhivandanam // 33.14  //
iti tenoktamākarṇya vinayāttau tamūcatuḥ /
prasādaḥ kriyatāmārya bhagavaddarśanena nau // 33.15  //
iti bravāṇau nāgendrau nītvā bhagavato 'ntikam /
sa ta dvṛttāntamāvedya praṇamya samupāviśat // 33.16  //
bhagavānatha nāgendrau babhāṣe śaraṇāgatau /
praṇāmaṃ cakratū ratnaprabhābhūṣītabhūtalau // 33.17  //
śikṣāpadāni saṃprāpya sarvabhūtābhayapradau /
śaraṇaprāptisamayādadhunā nirbhayau yuvām // 33.18  //
ityālokanamātreṇa doṣadveṣavivarjitau /
kṛtau bhagavatā samyak jagmatustaṃ praṇamya tau // 33.19  //
saṃdarśanenaiva mahāśayānāṃ prabhāpadeśena śarīralagnaiḥ /
sīṃsrā api dveṣaviṣoṣmataptāḥ śamāmṛtaiḥ śītalatāṃ vrajanti // 33.20  //
tatpūrvajanmavṛttāṇtaṃ bhikṣubhirbhagavān jinaḥ /
prabhāvavismayātpṛṣṭaḥ sarvadarśī jagādā tān // 33.21  //
kṛkirnāma purā śrīmān vārāṇasyāṃ nareśvaraḥ /
kāśyapākhyād bhagavataḥ prāptavān dharmaśāsanam // 33.22  //
amātyayoḥ sa vinyasya rājyaṃ nandopanandayoḥ /
babhūva bodhisaṃsaktaḥ satyadarśananirvṛtaḥ // 33.23  //
dharmadahrmamayaṃ rājyaṃ kṛtvā tau tasya mantriṇau /
sarvopakaraṇairyuktaṃ vihāraṃ kāśyapāya ca // 33.24  //
kālena jātau nāgendrāvetau nandopanandakau /
vihārārpaṇapuṇyena padaṃ merurabhūttayoḥ // 33.25  //
iti jinanigaditaphaṇivaracaritaṃ paratanupariṇatiparicitasukṛtam /
śrutavati śamanayamuniparinivahe viṣadharaniyamanaguṇanutirudabhūt // 33.26  //
iti kṣemendraviracitāyāṃ bodhisattvāvadānakalpalatāyāṃ nandopanandāvadānaṃ trayastriṃśaḥ pallavaḥ //
||34. gṛhapatisudattāvadānam /
dattaḥ parahitabhāvanayā yadu tanudhanakaṇaśeṣaḥ /
aparikṣayaguṇakalpanayā bhavati supuṇyaviśeṣaḥ // 34.1  //
atha vyatīte kasmiṃścit kāle bhagavato 'ntike /
nandopanandayordharmadeśanāṃ śrotumāyayau // 34.2  //
rājā prasenajiddraṣṭuṃ bhagavantamupāgataḥ /
tābhyāmakṛtasatkārapraṇāmaḥ komapāyayau // 34.3  //
sa praṇamya jinaṃ gatvā pradadhyau nigrahaṃ tayoḥ /
śastravṛṣṭiṃ saṃsṛjantau tau ca vyomnā samāgatau // 34.4  //
sarvajñapreṣitastūraṇaṃ maudgalyāyana etya tām /
śastravṛṣṭiṃ narapateścakre padmotpalāvalim // 34.5  //
punargatvā bhagavataḥ samīpaṃ pṛthivīpatiḥ /
saṃprāptau kṣamayāmāsa tasyādeśāt phaṇīśvarau // 34.6  //
athārthitaḥ pārthivena bhagavān rājamandiram /
bhaktipūtaṃ yayau bhoktuṃ bhaktaṃ bhikṣugaṇaiḥ saha // 34.7  //
bhakṣyeṣu pacyamāneṣu rātrau tatrāgnivilpavaḥ /
jāto jinaprabhāveṇa sahasā śāntimāyayau // 34.8  //
bhuktvā gate bhagavati kṣitipaḥ svapure 'bhyadhāt /
jvalanajvālanaṃ rātrau vārayan daṇḍasaṃvidā // 34.9  //
atrāṇtare gṛhapatiḥ sudattasyātmaji yuvā /
mithyādoṣadṛddhibalo nāma rājñābhighātitaḥ // 34.10  //
pūrvaṃ bhagavataḥ śāstuḥ śāsanānugraheṇa saḥ /
labdhajñānadhṛtiḥ putraduḥkhe 'pyāsīdaduḥkhitaḥ // 34.11  //
aputraḥ svadhanaṃ bhūri dīnebhyaḥ pratipādya saḥ /
cakārātirasādekapaṇaśeṣaṃ śanaiḥ śriyaḥ // 34.12  //
paṇalābhakṛtāśeṣadharmaḥ svalpaprado 'tha saḥ /
abhūd gṛhī sudattākhyo gṛhaṃ hi svaplamucyate // 34.13  //
kadāciddarśanāyātaṃ bhagavān purataḥ sthitam /
taṃ svalpadānanāmnaiva lajjitaṃ dayayāvadat // 34.14  //
alpadānaṃ gṛhapaterna lajjāṃ kartumarhasi /
yāti śraddhārpito dānakaṇaḥ kanakaśailatām // 34.15  //
purā bahutaraṃ dattaṃ velamena dvijanmanā /
śraddhāvirahasāmānyānna tathā vṛddhimāyayau // 34.16  //
yaḥ sarvaṃ bhojayedbhaktyā jambudvīpagataṃ janam /
yaścaikaṃ bodhisaṃyuktaṃ tasya puṇyaṃ tato 'dhikam // 34.17  //
iti vākyaṃ bhagavatastathyaṃ śrutvābhinandya ca /
nijagehaṃ gṛhapatiḥ prayayau praṇipatya tam // 34.18  //
dīpaṃ datvā paṭhan rātrau tatar buddhānuśāsanam /
daṇḍāya rājapuruṣaiḥ sa nīto 'gnipravartanāt // 34.19  //
daṇḍasya saṃbhavādbaddhaṃ bandhanāgāravartinam /
taṃ draṣṭumāyayurdevā rātrau śakrabrahmādayaḥ // 34.20  //
sa tairdhanaṃ gṝhāṇeti prārthito nāgrahīdyadā /
tadā dharmopadeśo 'yaṃ pravṛttastsya mandire // 34.21  //
rājāpi tatprabhāveṇa dṛṣṭvā prajvālitaṃ puram /
muktvā taṃ bandhanāgārānna dadarśa jalaṃ kkacit // 34.22  //
sa gataḥ sugataṃ draṣṭuṃ kadācittatpuraḥ sthitaḥ /
nṛpaṃ jinapraṇāmāya prāptaṃ paścād vyalokayat // 34.23  //
agre bhagavataścakre praṇayaṃ na sa bhūpateḥ /
jagatpūjyasya purataḥ pūjāmarhati nāparaḥ // 34.24  //
jinamāmantrya nṛpatiḥ praṇataḥ svapuraṃ gataḥ /
vivāsanaṃ gṛhapaterādideśa nijāt purāt // 34.25  //
prasādinī sudattasya devatā nṛpatiṃ tataḥ /
kṣudrajantubhirutsṛṣṭaiścakre daṃśaviṣākulam // 34.26  //
sa trastastairnṛpaḥ prāptaḥ sāmātyāntaḥ purānugaḥ /
gatvā prasādayāmāsa sudattam jinaśāsanāt // 34.27  //
iti sa satatapratyāsattyā parāmṛtanirbharaṃ bhagavaduditaṃ śāntiṃ bheje sudattagṛhādhipaḥ /
svamiva labhate vighnayāsapravāsavivarjitaṃ vimalamanasāmantevāsī vivekamahānidhim // 34.28  //
iti kṣemendravicaritāyāṃ bodhisattvāvadānakalpalatāyāṃ gṛhapatisudattāvadānaṃ caturstriśaḥ pallavaḥ //
||35. ghoṣīlāvadānam /
phalaṃ samānaṃ labhate sa dāturyāti kṣaṇaṃ dānasahāyatāṃ yaḥ /
paropakārapraṇayodyatānāṃ nāpuṇyakarmā sacivatvameti // 35.1  //
ramye purā bhagavati śrāvastyāṃ jetakānane /
anāthapiṇḍadārāmavihārādhirate jine // 35.2  //
kauśāmbyāṃ vatsanṛpatirbabhūvodayanābhidhaḥ /
gāyatyadyāṣi yatkīrtirvidyādharavadhūjanaḥ // 35.3  //
abhavadviṣaye tasya karmāntākarajīvanaḥ /
gṛhasthaḥ sudhano nāma dhanādhānavicakṣaṇaḥ // 35.4  //
nṛpaḥ kadāciṃdāsthāne taṃ kāryārthinamāgatam /
vacasaiva parijñāya jagād vihitādaraḥ // 35.5  //
jānāmyahaṃ gṛhapate hiraṇyopacitasvaram /
vipulaḥ saṃcayajñasya suvarṇanidhirasti te // 35.6  //
ityuktaḥ sasmitaṃ rājñā sa tamūce kṛtāñjaliḥ /
satyamastyeva me rājan gṛhe kāñcanasaṃcayaḥ // 35.7  //
sadvṛttacintānirate deve vātsalyapeśale /
kiṃ vā nāsti janāsyāsya pitari tvayi goptari // 35.8  //
dhanino yāntyadhanatāṃ nidhanaṃ yānti cādhanāḥ /
vyāghratām yāti dedbhūbhṛdāmiṣāghrāṇanirghṛṇaḥ // 35.9  //
niḥsaṅkairarjyate vittamarjitaṃ ca vibhajyate /
vibhaktaṃ bhujyate spaṣṭaṃ janairdharmadhane nṛpe // 35.10  //
upapannaṃ vacaḥ śrutvā dhīmatastasya bhūpatiḥ /
tamūce daśanodyotaiḥ prasādaṃ darśayanniva // 35.11  //
matimān kāryasacivastvaṃ me bhavitumarhasi /
dhīdhūryaistvadvidhaireva dhāryate dharaṇībharaḥ // 35.12  //
iti rājavacaḥ śrutvā śudhanastamabhāṣata /
n avayaṃ rājasevāsu sabhāmaṇḍalapaṇḍitāḥ // 35.13  //
svācchandyodyānavicchedaḥ sunidrāsukhavikrayaḥ /
sevā hi puṃsāṃ saṃsāraduḥkhadainyabhayaṃkaraḥ // 35.14  //
īśvarairmastakanyastacaraṇaḥ kṛtakṛtyatām /
pādapīṭha ivāyāti sevako 'haṃ sthitaḥ sadā // 35.15  //
sevāyāsaprayāsena prāptānāmapi saṃpadām /
saṃbhogaḥ piśunāsaṅgī prabhubhrūbhangabhaṅguraḥ // 35.16  //
etāśca nāvatiṣṭhante prayatnena dhṛtā api /
darpogradurgrahagrāhadurgrahā nṛpasaṃpadaḥ // 35.17  //
kṣaṇaṃ navanavāśliṣaviśeṣapraṇayodyatāḥ /
avācavāraramaṇīramaṇīyā vibhūtayaḥ // 35.18  //
ityuktapratiṣedho 'pi sa rājñā sacivaḥ kṛtaḥ /
atikrāmati ko nāma prabhaviṣṇoḥ samīhitam // 35.19  //
prāptaprauḍhapadaṃ rājñā nītaṃ sarvādhikāritām /
vidveṣadūṣitāḥ sarve mantriṇastaṃ na sehire // 35.20  //
dharmajijñāsayā rājñā piśunapreritena saḥ /
naivākarodasatkāryaṃ niyukto 'pi puna punaḥ // 35.21  //
āghātaṃ prekṣitaḥ so 'tha mithyākopena bhūbhujā /
tathāpyadharmasaṃyuktaṃ na śāsanamatanyata // 35.22  //
ekajanmasukhāyaiva bahujanmaśatārditam /
na sādhuninditaṃ karma karomīti jagāda saḥ // 35.23  //
bhayadharmopadhāśuddhaḥ pratimuktaḥ sa bhūbhujā /
dānasatramavicchinnamakarodakhilārthinām // 35.24  //
sarvatra viśrute tasya dānasatre yaśasvinah /
kalpavṛkṣādaraḥ puṃsāṃ paraṃ pratanutāṃ yayau // 35.25  //
atrāntare munigaṇāstīrthārthā dakṣiṇāpathāt /
āgatā kṛcchrakāntāramaviśan nirjanaṃ vanam // 35.26  //
tatra tṛṣṇāturāḥ sarve mūrcchitāḥ śayanāśritāḥ /
ayācanta jalaṃ mohāduccairniścetanānapi // 35.27  //
devagandharvanāgebhyaḥ kaścidyo 'tra dayāmbudhiḥ /
sthitaḥ prayacchatu jalaṃ so 'smākamiti te 'bruvan // 35.28  //
tataḥ sa ratnakeyūrakkanatkaṅkaṇasaddhvaniḥ /
bhujasthamemabhṛṅgārastarumadhyādviniryayau // 35.29  //
te tasmādamṛtāsvādaṃ pāṇipadmāvanāmitāt /
ākaṇṭhaṃ salilaṃ pītvā jahṛṣurlabdhajīvitāḥ // 35.30  //
prārthitaḥ punarabhyetya papracchuste savismayāḥ /
adṛśyavṛkṣanilayādudbhūtaṃ ko bhavāniti // 35.31  //
so 'bravīdviśrutayaśāḥ śrāvastyāmāśayaḥ śriyaḥ /
anāthapiṇḍado nāma sarvado 'sti gṛhādhipaḥ // 35.32  //
saucikena mayā pūrvaṃ tadgṛhāntikavāsinā /
bhujamudyabhya tadveśma darśitaṃ nityamarthinām // 35.33  //
tena puṇyena devatvaṃ prāpto 'tra viharāmyaham /
bāhurmam vibhātyeṣa dakṣiṇaḥ so 'rthidakṣiṇaḥ // 35.34  //
te tamāmantrya munayaḥ punaḥ saṃprasthitā vane /
kṣudhitāḥ snigdhasacchāyaṃ dadṛśuḥ pādapaṃ param // 35.35  //
tamapyuccairayācanta bhojanaṃ tadvadeva te /
uccacāra ca gambhīrā vāṇī vismayakāriṇī // 35.36  //
atra puṣkariṇītīre droṇyāṃ divyānnabhojanam /
saṃpūrṇamasti tadgatvā bhujyatāṃ yadabhīpsitam // 35.37  //
iti tena samādiṣṭaṃ bhuktvā te divyabhojanam /
ko bhavaniti papracchustaṃ divyatarusaṃśrayam // 35.38  //
so 'pyācacakṣe śrāvastyāṃ gṛhastho 'nāthapiṇḍadaḥ /
asti tasyāhamabhavaṃ brāhmaṇaḥ saṃghahojane // 35.39  //
caturaḥ paricaryāyāṃ dadhikumbhapracārakaḥ /
tadbhojanānte saṃprāpte svalpaśeṣānnabhojanaḥ // 35.40  //
bhikṣuṇāṃ gauraveccāraṃ dṛṣṭvāhaṃ rājabhojanam /
ātmanaścānnamakṣāramabhavaṃ khinnamānasaḥ // 35.41  //
anāthapiṇḍadagirā bhojane gauravāśayā /
tato mayāṣṭāṅgayuktaṃ gṛhītaṃ poṣadhaṃ vratam // 35.42  //
asamāptavratenātha bhuktaṃ laulyānmayā niśi /
tenāhamabhavaṃ loke vijñātaḥ khaṇḍapoṣadhaḥ // 35.43  //
khaṇḍenāpi vratenāhaṃ devaputratvamāgataḥ /
iti te tadvacaḥ śrutvā munayo vismitā yayuḥ // 35.44  //
acintayan vrajantaste tīvreṇa tapasā vayam /
suciraṃ kevalaṃ kliṣṭāṃ nādyāpi kuśalaspṛśaḥ // 35.45  //
adhunā poṣadhaṃ prāptuṃ vratameva yatāmahe /
nirapāyasukhopāye svahite kasya nādaraḥ // 35.46  //
iti saṃcintayantaste kauśāmbīmabhito gatāḥ /
sudhanasya gṛhaṃ prāpurviśrutaṃ gṛhamedhinaḥ // 35.47  //
tatra tena kṛtātithyā nivedyāsmai tadadbhutam /
anāthapiṇḍadaṃ draṣṭuṃ tenaiva sahitā yayuḥ // 35.48  //
śrāvastyām te samāsādya pūjitāstena sādaram /
asmai nyavedayan sarvaṃ yathādṛṣṭaṃ yathāśrutam // 35.49  //
sa tān vratārthina sarvān suhṛdaṃ sudhanaṃ ca tam /
nināya dharmasacivaḥ prīto bhagavato 'ntikam // 35.50  //
bhagavānapi tadvākyāccakre teṣāmanugraham /
satyadarśanasaṃbuddhā yena te sugatiṃ yayuḥ // 35.51  //
teṣu yāteṣu sudhanaṃ pakṣapātādrayā dṛśā /
vilokya bhagavān samyag vidadhe jñānabhājanam // 35.52  //
satyasaṃdarśanāvāptaviśeṣakuśalodayaḥ /
gatvā jināya kauśāmbyām sa vihāramakārayat // 35.53  //
yasmādbhagavatādiṣṭastasmin yātaḥ sahāyatām /
bhikṣuścundābhidhastasmāt so 'bhūccundavihārabhūḥ // 35.54  //
rādhābhidhā tadā dāsī vihāraparicārikā /
dayayā bhagavānasyāḥ śīrṇavastraṃ samagrahīt // 35.55  //
adāsī syāmiti śraddhāpraṇidhānārpitastayā /
sa cīvaro bhagavataḥ prayayāvekavarṇatām // 35.56  //
sudhanasyojjvalaṃ dṛṣṭvāṃpuṇyasaṃbhāramadbhutam /
bhikṣubhirbhagavān pṛṣṭastatpūrvodayamabhyadhāt // 35.57  //
sundhānākhyo gṛhapatirvārāṇasyāmabhūtpurā /
nodārakuznjarasyābhūd yasya dānaparikṣayaḥ // 35.58  //
anāvṛṣṭihate kāle tasya dvādaśavārṣike /
avāritamabhūcchatramavicchinnānnamarthinām // 35.59  //
tasya padmākaro nāma koṣāgārapatirgṛhe /
dānasāhāyyakaṃ cakre sahasthā hi samṛddhayaḥ // 35.60  //
pratyekabuddhasaṃghasya bhaktakālanivedakah /
dharmadūtābhidhastasya mantrī dhīmānapasthitaḥ // 35.61  //
karmavyākṣepatastasya jāte kālavyatikrame /
kadācit kukurasteṣāṃ kālasaṃjñāṃ vyadhātpuraḥ // 35.62  //
sundhāno 'dya sa evāhaṃ koṣṭhiko 'nāthapiṇḍadaḥ /
saṃghasya dharmadūto yaḥ sa evodayano nṛpaḥ // 35.63  //
saṃjñānideśako yaśca kukuraḥ sudhano 'pi saḥ /
rājñā ghoṣeṇa vijñāto ghoṣilāparanāmabhṛt // 35.64  //
caritamityucitaṃ bhavabhedinā bhagavatā kathitaṃ kila bhikṣavaḥ /
sukṛtasaurabhasārasudhārasaṃ sumanasā śravaṇāñjalibhiḥ papuḥ // 35.65  //
iti kṣemendraviracitāyāṃ bodhisattvāvadānakalpalatāyāṃ ghoṣilāvadānaṃ pañcatriṃśaḥ pallavaḥ //
||36. pūrṇāvadānam /
vibudhasarasiḥ padmaiḥ śobhite paṅkajinyā śuciparisarajātaṃ spṛśyate na sthale 'bjam (?) /
sahajaparicitānāṃ nityamantargatānām bhavati sitaguṇānām kāraṇaṃ naiva jātiḥ // 36.1  //
śrāvastyāṃ sarvasattvānāṃ svastidhyānaparāyaṇe /
jinakalpadrume jetavanārāmasthite purā // 36.2  //
śūrpārakākhye nagare ratnasaṃcayasāgaraḥ /
bhavo nāmābhavatsārthaparirmatimatāṃ varaḥ // 36.3  //
bhavilo bhavabhadraśca bhavanandī ca viśrutāḥ /
ketakyāṃ tasya jāyāyāṃ babhūvustanayāstrayaḥ // 36.4  //
rogayogādupagaraḥ sa kadācinmumūrṣutām /
pāruṣyād bhṛśamudvignaiḥ patnīputrairupekṣitaḥ // 36.5  //
bhaktyā dāsī tu tasyaikā paricaryāparā param /
mallikākhyābhavattasyāḥ sevayā svāsthyamāyayau // 36.6  //
snehopakārapraṇataḥ kṛtajñaḥ sa tayānvitaḥ /
ṛtau saṃgamamabhyetya tasyāḥ putramajījanat // 36.7  //
yadā tajjanmani pituḥ sarvārthāḥ pūrṇatām yayuḥ /
sa tadā pūrṇanāmābhūdbālaḥ pūrṇendusundaraḥ // 36.8  //
jyeṣṭhāstrayaḥ kṛtidvāhā yayurabdhiṃ dhanārthinaḥ /
pūrṇastu bhāṇḍaśālāyāṃ pituścakre dhanārjanam // 36.9  //
tataḥ pratinivṛttāste prāptārthaḥ sāgarātpunaḥ /
gaṇanāṃ hemalakṣāṇāṃ kṛtvā svamudire puram // 36.10  //
samudragamane teṣām yāvānāsīddhanāgamaḥ /
pūrṇasya svagṛhe paṇyaurbabhūvābhyadhikastataḥ // 36.11  //
taddṛṣṭvā janakasteṣāṃ vṛddhaḥ paryantavāsare /
tamūcehitamāyatyāṃ tṛṣṇā naikakṣayodayaḥ // 36.12  //
dṛṣṭaṃ bhavadbhiḥ sāmudralābhe kṛtapariśramaiḥ /
pūrṇenoārjitaṃ vittamakleśena mahīyasā // 36.13  //
śubhakarmavipākena bhavantyarthā dhanārthinām /
hastāt palāyate 'nyasya prāpnoti patitaṃ paraḥ // 36.14  //
sanmārgasyāparityāgād yuktāyuktavivecanāt /
deśakālaparijñānātsatāṃ sarvatra saṃpadaḥ // 36.15  //
bhavanti svagṛhe śanyāḥ sudhiyo dharmabhāginaḥ /
gatvā ratnākaraṃ cānye labhante prāṇasaṃśayam // 36.16  //
yatnena boddhavyā sadbhiḥ dhanasyopaniṣtparā /
adrohaśuddhabuddhīnāṃ svādhīnānāṃ dhanācchriyaḥ // 36.17  //
rakṣaṇīyo bhavadbhiśca bhedaḥ satatasaṃhateḥ /
bhinnāt skhalati kalyāṇaṃ kulāt kumbhādivodakam // 36.18  //
athābhinnendhanasyāgnernaśyante sadṛśāstviṣaḥ /
tathā vipulavaṃśasya bhinnajñātervibhūtayāḥ // 36.19  //
bhrātṝṇāṃ saṃtato bhedaḥ kathaṃ nāma nivartate /
adhyāpitānāṃ patnībhirdveṣavidyāṃ sadā niśi // 36.20  //
unnatānāṃ svavaśānāṃ dvaidhaṃ tāvanna jāyate /
yāvatkuṭhāradhāreva yoṣidviśati nāntaram // 36.21  //
bhrāturarthānuvādena guruṃ pāruṣyakutsayā /
mitramekābhilāṣeṇa nayanti dvaidhatāṃ striyaḥ // 36.22  //
tadvadanti hasantyo 'pi bhrūvilāsena yoṣitaḥ /
yatprayāti suhṛtsnehamūlonmūlanahetutām // 36.23  //
hitamuktveti putrāṇāṃ bhūtaye 'bhimataṃ bhavaḥ /
anityatāpariyuktaḥ kāle nidhanamāyayau // 36.24  //
avibhakte dhane śaktā deśāntaradhanārjane /
jyeṣṭhā babhūvuḥ pūrṇastu gṛhe vittamacintayat // 36.25  //
kālena gṛhamāptānām vastrāśanavivādinām /
strīmantradattakarṇānāṃ bhedasteṣāmajāyata // 36.26  //
vitte vibhajyamāne 'th atairvidveṣavaśīkṛteḥ /
dāsīsuto 'yamtyuktvā nītaḥ pūrṇo niraṃśatām // 36.27  //
so 'pi pūrṇaśanaḥ kāle śītasaṃkucitaṃ pathi /
dadarśa grīṣmatāpr 'pi vivaśaṃ dārubhārakam // 36.28  //
ādāya dārumūlyena sa tasmāddārubhārakam /
divyacandanamadrākṣīddahanasyāpi śītadam // 36.29  //
sukṛtenaiva mahatā tena labdhamahādhanaḥ /
sa sevyaḥ sārthavāhānāṃ pūjyo 'bhūtpṛthivīpateḥ // 36.30  //
ratnākaraṃ sa ṣaṭkṛtvaḥ prayātaḥ sarvado 'rthinām /
cakāra sarvavaṇījāṃ taraśulkādyanugraham // 36.31  //
srhāvastīvāsibhiḥ sārthavaṇigbhiḥ punararthitaḥ /
yayau pravahaṇārūḍhaḥ samudradvīpamāśu saḥ // 36.32  //
pratyāvṛtte pravahaṇe so 'tha śuśrāva gāyatām /
vaṇijāṃ sthāvirāḥ śailagāthāḥ sugatasaṃśrayāḥ // 36.33  //
kasyaitā iti te tena pṛṣṭāḥ sarve babhāṣire /
etā bhagavatā gītā gāthā buddhena dhīmatā // 36.34  //
iti buddhābhidhāmeva śrutvā harṣamavāpa saḥ /
puṃsāṃ svavāsanārūḍhaṃ vyaktimāyātyudīritam // 36.35  //
tairvistareṇa kathitāmākarṇya bhagavatkathām /
so 'bhavattadgatamanāstaddarśanasamutsukaḥ // 36.36  //
sa śanairgṛhamāgatya tyaktvā sarvaparicchadam /
anāthapiṇḍadaṃ draṣṭuṃ śrāvastyāṃ suhṛdaṃ yayau // 36.37  //
abhilāṣaṃ nivedyāsmai pravrajyāyāṃ jitendriyaḥ /
jagāma sahitastena bhaktyā bhagavato 'ntikam // 36.38  //
dṛṣṭvaiva tatra sarvajñaṃ mohadhvāntadivākaram /
tatpādadarśanenaiva mene sa kṛtakṛtyatām // 36.39  //
vijñāya tasya bhagavān saṃkalpaṃ tamabhāṣata /
daśanajyotsnayā kurvan vivekavimalā diśaḥ // 36.40  //
ehi bhikṣi nirāśaṅke nirvipakṣe kṣayojjhite /
ākhyāte dharmavinaye brahmacaryāṃ carepsitam // 36.41  //
iti prasādaśīlena jinenodīrite purah /
pravrajyā sahasaivāsya papātālakṣitā tanau // 36.42  //
tataḥ sa śatrau mitre ca praśamāt samatāṃ śritaḥ /
śāstuḥ śāsanamādāya praṇipatya jagāma tam // 36.43  //
śroṇāparāntakaṃ nāma deśaṃ śrūrajanāśrayam /
svayaṃ parīkṣituṃ kṣāntiṃ janena sa samāyayau // 36.44  //
tato dṛṣṭvā tamāyāntaṃ mṛgayāyāmamaṅgalam /
lubdhakaścāpamākṛṣya hantuṃ kridhāt samādravat // 36.45  //
nirvikāraṃ nirudvegaṃ sa taṃ vigatasādhvasam /
prahareti bruvāṇaṃ ca dṛṣṭvaiva śamamāptavān // 36.46  //
śāmyatastasya sahasā prasādī lubdhakasya saḥ /
dharmaṃ dideśa yenāsau bodhiṃ prāpa sahānugaiḥ // 36.47  //
sa tatra sugatārhāṇāṃ sarvopaskarasaṃpadām /
śatāni paznca ramyāṇāṃ vihārāṇāmakārayat // 36.48  //
pūrṇo 'pi jñānasaṃpūrṇaḥ prāptistridaśapūjyatām /
vairāgyalakṣmyā yukto 'bhūnmunīnāṃ spṛhaṇīyayā // 36.49  //
atha tasyāgrajo bhrātā bhavilaḥ kṣīṇavittatām /
kālenopagataḥ prāyāt samduraṃ draviṇāśayā // 36.50  //
tataḥ pravahaṇārūḍhaḥ so 'nukūlaiḥ samīraṇaiḥ /
gośīrṣacandanavanaṃ prāpitaḥ svalpavāsaraiḥ // 36.51  //
kuṭhārikaśataistasmin pañcabhiśchettumudyate /
taccandanavanaṃ divyaṃ bhujaṅgagaṇāsaṃkulam // 36.52  //
tatsvāmī yakṣasenānāṃ maheśvaraṃ iti śrutaḥ /
kopādudasṛjad ghoraṃ kālikākhyaṃ mahānilam // 36.53  //
marutā mahatā tena prāpitāḥ prāṇasaṃśayam /
cakrandurvaṇijaḥ sarve śarvaśakramukhān surān // 36.54  //
tānārtarāvamukharān bhavilaḥ sārthanāyakaḥ /
uvāca saṃcintya ciraṃ paścāttāpasamākulaḥ // 36.55  //
pūrṇaḥ kanīyān bhrātā sa hitaiṣī māṃ purāvadat /
bahukleśo hyalpasukhaḥ kka gantavyastvayāmbudhiḥ // 36.56  //
akṛtvā dhīmatastasya vacanaṃ satyadarśinaḥ /
cyuto 'haṃ dhanalobhena ghore 'smin vyasanārṇave // 36.57  //
śrutvaitadvaṇijaḥ sarve prabhāvaṃ lokaviśrutam /
pūrṇasya manasā dhyātvā tameva śaraṇaṃ yayuḥ // 36.58  //
namastubhyaṃ jagatkleśaviṣadhoṣāpahāriṇe /
pūrṇayodīrṇakaruṇāsudhāsaṃpūrṇacetase // 36.59  //
ityekasvararāveṇa teṣāṃ saṃpūrite 'mbare /
kṣaṇena gatvā tadvṛttaṃ pūrṇaḥ prāha svadevatāḥ // 36.60  //
śroṇāparāntakagataḥ śrutvā teṣāṃ sa viplavam /
vyomnā samādhisaṃnaddhaḥ prāpa pravahaṇaṃ kṣaṇāt // 36.61  //
tasmin paryaṅkabandhanena sthito merurivācalah /
pralayottālavegasya gatiṃ vāhorjahāra sah // 36.62  //
pūrṇena pavanaṃ ruddhaṃ jñātvā yakṣagaṇāgraṇīḥ /
taṃ prasādya yayau tyaktvā tebhyaścandanakānanam // 36.63  //
pūrṇaprasādādādāya bhavilaścandanadrumān /
hṛṣṭastenaiva sahitaḥ śūrpāraṃ svapuraṃ yayau // 36.64  //
pūrṇo 'th saṃmate bhrātustatra gośīrṣacandanaiḥ /
cakre candanamālākhyaṃ prāsādaṃ sugato 'citam // 36.65  //
tatra pūrṇena bhagavān dhyātastūrṇaṃ vihāysā /
samāyayau jetavanādullaṅghya śatayojanīm // 36.66  //
āgacchato bhagavataḥ puraḥprasṛtayā jagat /
dehakāntyā kapiśitaṃ sarvaṃ himamivābhavat // 36.67  //
puropāntanivāsinyastaṃ vilokya gṛhāṅganāḥ /
tīvracittaprasādena praśamonmukhatāṃ yayuḥ // 36.68  //
kuśalopacitāṃ tāsāṃ bhagavān satyadeśanām /
cakre bhavādṛtāṃ kāntāstāh prāpuḥ kuśalaṃ yayuḥ // 36.69  //
ṛddhyā bhagavatastatra caityaṃ paurāṅganābhidham /
tābhirvihitamadyāpi vandante caityavandakāḥ // 36.70  //
munīnāṃ bhagavān kṛtvā tathā valkalino muneḥ /
pravrajyānugrahaṃ śuddhāṃ vidadhe dharmadeśanām // 36.71  //
tataścandanamālākhyaṃ prāsādaṃ bhagavān jinaḥ /
praviśya sphāṭikaṃ cakre janasaṃghabharakṣamam // 36.72  //
atha ratnāsanāsīnaḥ sa tatra karuṇānidhiḥ /
vidadhe sarvasattvānāṃ śāntyai nirvāṇadeśanām // 36.73  //
atrāntare sānucarau munīndrau kṛṣṇāgautamau /
abhyetya dharmaśravaṇeśāstuḥ śāsanamāpatuḥ // 36.74  //
tatra kṛtvātha bhagavān prāsādasya pratigraham /
punarjetavanaṃ gacchannudyayau saha bhikṣubhiḥ // 36.75  //
vrahan mārīcilokasthām maudgalyāyanamātaram /
sagdirā cāryasatye tāṃ dharmamārge nyaveśayat // 36.76  //
atha jetavanaṃ prāptaṃ bhagavantaṃ savismayāḥ /
pūrṇasya puṇyaṃ papracchurbhikṣavaḥ so 'pyabhāṣata // 36.77  //
kāśyapasya purā samyaksaṃbuddhasyānyajanmani /
vihārādhikṛtaḥ pūrṇaḥ saṃghopasthāyako 'bhavat // 36.78  //
sa kadācidasaṃmṛṣṭāṃ dṛṣṭvā vaihārikīṃ bhuvam /
prāha pravrajitaṃ tīvraṃ krodhādupadhivārikam // 36.79  //
dṛptasyopadhivāro 'dya vihāro 'sminnamārjitaḥ /
kasya dāsīsutasyeti bruvāṇastamabhartsayat // 36.80  //
tena pāruṣyapāpena bhuktvā narakadurgatim /
dāsīsuto 'bhavat pūrṇaḥ pañca janmaśatāni saḥ // 36.81  //
saṃghopāsanamevāsya puṇyāyābhūnmahīyasā /
arhattvaṃ yena niḥśeṣabhavakleśojjhitaḥ śritaḥ // 36.82  //
iti prabhāvaṃ kathitaṃ jinena pūrṇasya puṇyopacayapraṇitam /
śrutvādbhutaṃ saṃsadi bhikṣusaṃghaḥ puṇyaprasaṃśābhirato babhūva // 36.83  //
iti kṣemendraviracitāyām bodhisattvāvadānakalpalatāyām pūrṇāvadānaṃ ṣaṭtriṃśaḥ pallavaḥ //
||37. mūkapaṅgvavadānam /
ākiṃcanyasukhāya niḥspṛhatayā vairāgyalakṣmījuṣaḥ sarvaṃ yānti vihāya kāyasacivāḥ santaḥ praśāntyai vanam /
tatrāpi vrataḍambare parikarārambhāya cet saṃcayas tatkaḥ kośaparicchadopakaraṇairgehe 'parādhaḥ kṛtaḥ // 37.1  //
jine jetavanārāmavihārābhirate purā /
śākyarājakumārāṇāṃ pravrajyāsaṃjuṣāṃ puraḥ // 37.2  //
citracīvarasatpātrayogapaṭṭādisaṃcayam /
prabhūtataramālokya bhagavān samacintayat // 37.3  //
aho bataiṣāṃ nādyāpi bandhaheturnivartate /
abhimānamayaḥ kāye priyaḥ parikaragrahaḥ // 37.4  //
kāye kāyapariṣkārastasyopakaraṇāvalī /
tasyāḥ parikarādānamaho nu bandhaśṛnkhalā // 37.5  //
iti saṃcintya bhagavān naikāntavihitasthitiḥ /
kāruṇyādupasannānāṃ kuśalāya samudyataḥ // 37.6  //
māsatrayamupasthānaṃ kartavyaṃ yena kenacit /
adarśanāya bhikṣūṇāmakaroditi saṃvidam // 37.7  //
pravṛtte niyame tasmin bhikṣurāraṇyakavrataḥ /
āyayāvupasenākhyaḥ kāryārthaṃ tanucīvaraḥ // 37.8  //
pravāritaḥ sa saṃprāpya dhanyaḥ sugatadarśanam /
kṛtakṛtyaḥ kṣasṇaṃ sthitvā pratasthe praṇipatya tam // 37.9  //
vrajantametya papracchurbhikṣavaḥ parivārya tam /
tavārya darśanamaho dattaṃ bhagavatā katham // 37.10  //
māsatrayaṃ darśane 'sya niyamaḥ śāsanena yaḥ /
sa kathaṃ bhavatā bhagnaḥ saṃghasyonmārgagāminā // 37.11  //
śrutvā tadvacanaṃ teṣāmupasenaḥ smitottaram /
tānuce n amayā kaścit kṛtaḥ samayaviplavaḥ // 37.12  //
ahamukto bhagavatā darśanāvasare svayam /
āraṇyakasya me bhikṣorniṣedho nāsti darśane // 37.13  //
paricchadopakaraṇatyāganirmuktabandhanāḥ /
avāryadarśanā vṛkṣamūlikāḥ pāṃśukūlikāḥ // 37.14  //
idamadya paraṃ prātariti ye saṃcaye ratāḥ /
pātravīcaravargeṣu teṣāṃ nāstīha darśanam // 37.15  //
pāthobhiḥ prasarattuṣāraśiśiraistṛṣṇāturāste paraṃ te nityaṃ ca nidhānadhāmni vivṛte 'pyanyādalaṃ durgatāḥ /
teṣāṃ candanapādapādupanataḥ saṃtāpakaḥ pāvako yaireṣa praśamavratopakaraṇe baddho 'bhimānagrahaḥ // 37.16  //
ityuktamupasenena śrutvā te śākyabhikṣavaḥ /
vailakṣyakṣayitotsāhāḥ sahasaiva vyacintayan // 37.17  //
etadbhagavatādiṣṭamasmānuddhiśya nāparān /
vicitracīvaracayaprāvārā vayameva yat // 37.18  //
viratecchāḥ priyāh śāsturmahecchā vayamapriyāḥ /
tasmādicchāṃ parityajya bhavāmastasya saṃmatāḥ // 37.19  //
iti saṃcintya te sarve cārucīvarasaṃcayam /
prāvṛtyābhyadhikaṃ tyaktvā yayurbhagavato 'ntikam // 37.20  //
icchāvirāme bhagavān vyadhātteṣāmanugraham /
jñānavajreṇa satkāyadṛṣṭiśailaṃ bibheda yaḥ // 37.21  //
śākyarājakumārāṇāṃ śrotaḥprāptiphalaspṛśām /
bhikṣubhiḥ pūrvavṛttāntaṃ pṛṣṭaḥ prāha tathāgataḥ // 37.22  //
vārāṇasyāmabhūtpūrvaṃ brahmadatto mahīpatiḥ /
dānārdrahasto yadbāhuḥ kṣmāmadhāddigdvipopamaḥ // 37.23  //
tasya brahmāvatī muktālateva guṇaśālinī /
kīrtiḥ satpuruṣasyeva viśrutā vanitābhavat // 37.24  //
pratibimbopamaṃ patyuḥ sā sutaṃ vimalāśayā /
jalakrīḍāgatā kāle suṣuve divyalakṣaṇam // 37.25  //
udakākhyaḥ sa bālo 'bhūt saṃjātaḥ salilāntare /
vardhamānaḥ pitustulyaṃ yauvarājyānorathaiḥ // 37.26  //
śatāni pañcāmātyānāṃ tasya janmadinaṃ samam /
avāpustulyarūpāṇāṃ putrāṇām śatapañcakam // 37.27  //
nijaṃ jātismaraḥ smṛtvā prāgvṛttaṃ sa śiśuḥ śanaiḥ /
acintayat prāptakālaṃ hitaṃ sukṛtamātmanaḥ // 37.28  //
ṣaṣṭivarṣāṇi kṛtvā tu yauvarājyamahaṃ purā /
abhavaṃ kṛcchrasaṃtaptaściraṃ narakasaṃkaṭe // 37.29  //
janmanyasminnapi punaryauvarājyamupasthitam /
sarvathā prārthyamāno 'pi na kariṣyāmi pātakam // 37.30  //
iti saṃcintya sa ciraṃ rājabhogaparāṅmukhaḥ /
piturudvegajananīmagrahīt paṅgumūkatām // 37.31  //
sarvalakṣaṇayukto 'pi rājavṛtterabhājanam /
sa mūkapaṅgurnāmābhūd bandhūnāṃ duḥkhavardhanaḥ // 37.32  //
prāpteṣu mantriputreṣu śastraśāstrabalodayam /
rājaputraḥ pravṛddho 'pi nodatiṣṭhanna cāvadat // 37.33  //
pṛṣṭastataḥ kṣitīśena vaidyāstaddoṣabheṣajam /
avadan vaikalyaṃ rājan rājasūnorna dṛśyate // 37.34  //
abhyāsādyadi jāto 'sya doṣo 'pi sukhasevinaḥ /
tadeṣa bhayasaṃvegāduttiṣṭhati ca vakti ca // 37.35  //
iti vaidyairabhihitaṃ tathetyuktvā kṣitīśvaraḥ /
mithyaiva vadhyavasudhāṃ bhayāya vyasṛjatsutam // 37.36  //
sa bhartsyamānah puruṣaistamuvāca rathasthitam /
api kaścidvasatyasyāṃ vārāṇasyāṃ na vā janaḥ // 37.37  //
iti tadvacanaṃ śrutvā tairnītaḥ sa nṛpāntikam /
tatra pitrārthyamāno 'pi mūka evābhavat punaḥ // 37.38  //
punarvadhyabhuvaṃ nītaḥ śavaṃ dṛṣṭvā jagād saḥ /
astyeṣa jīvati śavaḥ kiṃ vā sarvātmanā mṛtaḥ // 37.39  //
śrutvaitat taiḥ pituḥ pārśve nyasto maunaṃ vyadhātpunaḥ /
punarvadhabhayāccaiva nītaḥ provāca tān pathi // 37.40  //
rāśirya eṣa dhānyasya sa hi bhukto 'nubhujyate /
ityuktavākyo 'pi punarnoce kiṃcit pitu paraḥ // 37.41  //
tataḥ khyātapratikṣepe tasyādiṣṭe mahībhujā /
so 'vadadvaradānena vacmi pradbhyāṃ vrajāmi ca // 37.42  //
athāsya rājñā hṛṣṭena varadāne pratiśrute /
sa padbhyāṃ svayamabhyetya spaṣṭaṃ pitaramabravīt // 37.43  //
nāhaṃ paṅgurna mūko 'haṃ naiva cāhaṃ jaḍāśayaḥ /
kiṃtu janmāntarakleśaṃ smṛtvā vaihvalyamāśritaḥ // 37.44  //
yauvarājyasukhaṃ bhuktvā ṣaṣṭivarṣāṇyahaṃ purā /
ṣaṣṭivarṣasahasrāṇi nyavasaṃ narakodare // 37.45  //
rājabhītyā mayā tasmāt kṛteyaṃ mūkapaṅgutā /
pravrajyayā brahmacaryaṃ carāmyeṣa varo mama // 37.46  //
iti tenoktamākarṇya tamuvāca mahīpatiḥ /
amūka ityāptadhṛtirvirakta iti duḥkhitaḥ // 37.47  //
dharmamūlamidaṃ rājyaṃ putra na tyaktumarhasi /
yajñadānaprajātrāṇaiḥ puṇyapūrṇā nṝpaśriyaḥ // 37.48  //
ekaputrastvayā putra parityāgarasādaham /
nidrādaridratām nītaḥ śokaśayyāsamāśrayaḥ // 37.49  //
saṃpūrṇacandrarucirāṃ vyaktamauktikahāsinīm /
kathaṃ saṃpadamutsṛjya pravrajyābhimatā tava // 37.50  //
kathaṃ śayyāḥ parityajya prājyarājyasukhocitāḥ /
vanāntavāsavyasanī sevase pāṃśulāḥ sthalīḥ // 37.51  //
kāntālīlāmukuramaṇimanmandirīṃ rājadhānīm etāṃ tyaktvānanu vanabhuvaḥ saṃpatadvyāghraghorāḥ /
sarvaprītyai jaradajagarāśvāsavipluṣṭapatrāḥ kliṣṭacchāyāh praviralalatāstāḥ kathaṃ te bhavanti // 37.52  //
pituḥ śrutveti vacanaṃ rājaputrastamabravīt /
dantakāntādhararuciṃ vairāgyaṃ grāhayanniva // 37.53  //
śītalā nirmalajalāh saṃtoṣaśaśiśītalāḥ /
vane vairāgyasubhagā bhuvaḥ kasya na vallabhāḥ // 37.54  //
paradārā iva kṣiprasukhāvarjitadurjanāḥ /
narakapratyayāyāme sāpāyā na priyāḥ priyāḥ // 37.55  //
dhyānaṃ mantraḥ parijñānamindriyāṇāṃ canirjayaḥ /
rājñāṃ hiṃsāprayatnena yogo 'yaṃ narakapradaḥ // 37.56  //
hasantyaḥ saṃsāraṃ kusumakalilāḥ kānanabhuvaḥ svabhāvena prītiṃ vidadhati budhānāṃ śamamayīm /
dṛḍhaṃ cintāśrāṇtā vyajanapavanocchvāsabahulā vibhūtirbhūpānāṃ śiraḥsaktāmanityatām // 37.57  //
anujānīhi māṃ tāta vrajāmyeṣa tapovanam /
jānīhi sarvabhāvānāṃ śiraḥsaktāmanityatām // 37.58  //
iti putravacaḥ śrutvā tattatheti vicintayan /
uvācopacitāścaryastaṃ manīṣī mahīpatiḥ // 37.59  //
vivekavimalaṃ putra tvamicchāsi sa cedvanam /
hitvāme saṃśayaṃ tāvat paścādyuktiṃ kariṣyasi // 37.60  //
vrajatā badhyavaśudhāṃ tiryaguktaṃ tvayā vacaḥ /
pracuraṃ tadabhiprāyaṃ vaktumarhasi tattvataḥ // 37.61  //
iti kṣitibhujā pṛṣṭaḥ so 'bravīttanmayoditam /
vasatyatra na kaścit tvā madvadhādyo nivartayet // 37.62  //
sukṛtī jīvati śavaḥ sa pāpastu mṛto 'mṛtaḥ /
prāk puṇyaṃ bhakṣyate mūlāt sadhanairdhānyarāśivat // 37.63  //
ityāśayānmayā tāta taduktaṃ vacanaṃ priyam /
* * * * * * * * // 37.64  //
iti śrutvā kṣitipatistaṃ pariṣvajya sādaraḥ /
ucitaṃ kriyatām putra kuśalāyetyabhāṣataḥ // 37.65  //
tataḥ sa pitrānujñātaḥ sāśrunetreṇa kānanam /
prayayau mantriputrāṇāṃ sahitaḥ pañcabhiḥ śataiḥ // 37.66  //
maharṣerantike tatra pravrajyāṃ prāpya sānugah /
teṣāṃ kālena so 'paśyat kuṇḍavalkalasaṃcayam // 37.67  //
tataḥsa saṃcayadveṣī tadadarśanasaṃvidā /
ekākī vijane tasthau kaṃcit kālaṃmahāmatiḥ // 37.68  //
darśanābhāṣaṇe baddhaniyamo 'pi yadṛcchayā /
prāptaṃ svāgatamityuktvā papraccha kuśalaṃ mṛgam // 37.69  //
punaśca pūjitaṃ dṛṣṭvā muniṃ tena mṛgavratam /
amātyatanayāḥ sarve vilakṣāḥ samacintayan // 37.70  //
mṛgo mṛgavrataścāyaṃ pūjitau niṣparigrahau /
etāvanajinau daṇḍasaṃbḥārāḍambarojjhitau // 37.71  //
etadarthamanenāsmaddarśane niyamaḥ kṛtaḥ /
vratopakaraṇavyagrānnūnamasyāpi vārayet // 37.72  //
iti saṃcintya sarvaṃ te vratopacārasaṃcayam /
nadyāṃ prakṣipya vārāyāṃ yayuḥ śuddhāstadantikam // 37.73  //
tyaktvā gṛhabhūvaṃ teṣāmāśayānuśayocitām /
sa dhātuṃ prakṛtiṃ jñātvā vidadhe dharmadeśanām // 37.74  //
rājaputraḥ sa evāhaṃ śākyāste mantrisūnavaḥ /
punastyāgopadeśo 'yamadyāpyeṣāṃ mayā kṛtaḥ // 37.75  //
iti śākyakumāravṛttametat kathitaṃ bhikṣugaṇaḥ svayaṃ jinena /
avadhārya parāmapūjayat tāṃ karuṇāmāśritavatsalasya tasya // 37.76  //
iti kṣemendraviracitāyāṃ bodhisattvāvadānakalpalatāyāṃ mūkapaṅgvavadānaṃ nāma saptatriṃśaḥ pallavaḥ //
||38. kṣānyavadānam /
te jayanti dhṛtiśīlinaḥ paraṃ nirvikārarucisūcitādbhutāḥ /
śeṣavat pṛthulabhāranirvyathāḥ ye vahanti sukṛtakṣamāḥ kṣamām // 38.1  //
purā purā puṇyaviparyayeṇa ripuḥ prajānāṃ janitaprakampaḥ /
udunbanāmā nibiḍopatāpairyakṣa kṣayāyaiva kṛtakṣaṇo 'bhūt // 38.2  //
akālakālaṃ tamanāthabandhurlokānukampī bhagavān prasahya /
śikṣopadeśaṃ śaraṇaṃ prapannaṃ śamābhidhāyī vinaye nyayuṅkta // 38.3  //
tasmin praśānte bhuvanopatāpe draṣṭuṃ prahṛṣṭaḥ sugataṃ sametya /
saṃcāriṇaṃ nākapatiḥ praṇamya tatkālajātasmitamityuvāca // 38.4  //
kasmādakasmāt smitacandralekhā mukhāmbuje bhāti tavādbhuteyam /
akāraṇaṃ sattvasudhāsamudrā na lokasāmānyatayām hasanti // 38.5  //
śrutveti vākyaṃ tridaśeśvarasya tat taṃ sarvadarśī bhagavān babhāṣe /
asmin pradeśe nijapūrvavṛttaṃ smṛtvā smtaṃ jātamidaṃ mamendraṃ // 38.6  //
purā muniḥ kṣāniratirvane 'sminnuvāsa nirvāsitaroṣadoṣaḥ /
yo 'bhūdbhuvo rāgarajaḥsvabhāve vidveṣavānindurivāravinde // 38.7  //
athottarāśādhipatirvasante vanāntarālokanakautukena /
sāntaḥpuraḥ kelisukhāya kāmī tadāśramopāntamahīmavāpa // 38.8  //
rāgī kalirnāma sa bhūmipālaḥ pādaprahārairvadanāsavaiśca /
lebhe vilāseṣu nitambinīnāmaśokaśobhāṃ bakulaśriyaṃ ca // 38.9  //
diśastapolopapṛthuprakopabhrūbhaṅgavṛndairiva tāpasānām /
tatra bhramadbhirbhramarairbabhūvuḥ kāmāgnidhūmairiva sāndhakārāh // 38.10  //
līlāvilolāḥ pavanākulālīstanāvanamrāḥ stabakā latānām /
raktādharāḥ pāṭalapallavānām prāpurvilāsaṃ lalanā latānām // 38.11  //
rājāṅganāḥ kautukavibhrameṇa vane carantyastamṛṣiṃ vilokya /
acañcaladhyānasamādhisaktaṃ vimuktarāgaṃ parivārya tasthuḥ // 38.12  //
taddeśamabhyetya nareśvaro 'tha dṛṣṭvā vabhūbhiḥ parivāritaṃ tam /
īrṣyāprakopānaladurnirīkṣyaḥ ciccheda tasyāśu sa pāṇipādam // 38.13  //
chinnāṅgavargo 'pi sa nirvikāraścukopa bhūpāya na nāma dhīraḥ /
nyavārayat krūrataraṃ ca tasmai gandharvayakṣoragadevasaṃgham // 38.14  //
tataḥ prayāte nṛpatau puraṃ svāṃ sametya sarve munayo vanebhyaḥ /
taṃ tatra kṛtāvayavaṃ vilokya kṣāntā api krodhadhutā babhūvuḥ // 38.15  //
śāpapradānābhimukhān nivārya kṣantavyamityeva sa tānuvāca /
kṣāmāsamāliṅgitamānasānām kopakriyābhiḥ kriyate na saṅgaḥ // 38.16  //
vikāravego 'pi na pāṇipādacchede mamābhūd yadi vītamanyoḥ /
satyena tenākṣatadeha eva syāmityavādīt sa punaḥ prasādī // 38.17  //
tataḥ kṣaṇāt saṃgatapāṇipādaṃ rūḍhavraṇaṃ pretya sadodayena /
apūjayat kṣāntiguṇaṃ stavena taṃ devatā sattvasitaiśca puṣpaiḥ // 38.18  //
rājāpi tatkilbiṣakālakūṭavisphoṭasaṃghaṭṭavinaṣṭaceṣṭaḥ /
pūrotkaṭāvartavivartamānaḥ saṃvartapākaṃ narakaṃ jagāma // 38.19  //
yo 'bhūtpurā kṣāntiratirmaharṣiḥ so 'haṃ kaliryaśca sa devadattaḥ /
atītavṛttasmaraṇena śakra nākāraṇaṃ jātamidaṃ smitaṃ me // 38.20  //
iti bhagavataḥ śrutvā vākyaṃ sa vismayamānasaḥ pramadavikacavyaktotsāhā vahannayanāvalīḥ /
taraṇikiraṇasparśeneva sphuṭaḥ kamalākaras tridaśavasatiṃ prītaḥ prāyāt patistridivaikasām // 38.21  //
iti kṣemendraviracitāyāṃ bodhisattvāvadānakalpalatāyāṃ kṣāntyavadānamaṣṭatriṃśaḥ pallavaḥ //
||39. kapilāvadānam /
atyantamunnatimatāṃ mahatāṃ vināśadoṣasya durjanasamāgama eva hetuḥ /
kūladrumāḥ kila phalaprasavaiḥ sahaiva sadyaḥ patanti jalasaṃgatibhinnamūlāḥ // 39.1  //
rucirāgāraśālinyām vaiśālyāṃ bhagavān purā /
valgumatyāstaṭe nadyā vicacāra tathāgataḥ // 39.2  //
tasyāḥ kaivartasarthena gambhīre 'mbhasi dustare /
kadācid ghoramakaraḥ kṣiptvā jālaṃ samuddhṛtaḥ // 39.3  //
aṣṭādaśaśirāḥ siḥsadviraprakharānanaḥ /
nṛṇāṃ sahasrairākṛṣṭaḥ parvatākāravigrahaḥ // 39.4  //
taṃ dṛṣṭvā tatra vitrastāh srastākarṣaṇarajjavaḥ /
āścaryaniścaladṛśo na tasthurna yayuḥ kṣaṇam // 39.5  //
gaṇanāṃ gahanāścaryaviśeṣaśataśālinām /
saṃsāre karmavaicitrye vikārāṇāṃ karoti kaḥ // 39.6  //
atrāntare tamuddeśaṃ bhagavān bhūtabhāvanaḥ /
jinah samāyayau sarvajanatrāṇakṛtakṣaṇah // 39.7  //
savṛddhabālalalanaṃ janaṃ kautukasaṃgatam /
dṛṣṭvā tatrākarottīre bhagavānāsanagraham // 39.8  //
bhikṣusaṃghaiḥ parivṛtaṃ dṛṣṭvā tatra tathāgatam /
jano 'bhūdunmukhaḥ sarvaḥ pratyāvṛttaḥ ivodadhiḥ // 39.9  //
taṃ vilokyaiva vinatāḥ kaivartāḥ prāṇibandhanam /
viśālajālaṃ sahasā saṃsāramiva tatyajuḥ // 39.10  //
matsyakumbhīnakrādisaṃsāraṃ tadgirāmbhasi /
tyaktvā te viratāṭopā babhūvuḥ kilbiṣadviṣaḥ // 39.11  //
tairnyastaṃ bhagavān dṛṣṭvā mahākamaramagrataḥ /
taṃ jagāda sṛjan dantakāntyaiva karuṇānadīm // 39.12  //
api tvaṃ kapilaḥ putra kiṃ n asmarasi duṣkṛtam /
vacoduścaritasyāyaṃ paripāko 'nubhūyate // 39.13  //
sāpyakalyāṇamitraṃ te jananī kkādya vartate /
sarvajñenetyabhihitaḥ smṛtvā jātimuvāca saḥ // 39.14  //
vibho bhavāmi kapilaḥ smarāmi nijaduṣkṛtam /
vacoduścaritasyāyaṃ paripāko 'nubhūyate // 39.15  //
yātā me narakaṃ mātā narakādeśinī purā /
ityuktvā makarastatra ruroda paruṣasvaram // 39.16  //
taṃ śokasāgare magnaṃ babhāṣe bhagavān punaḥ /
akāle kiṃ karomyadya tiryagyonigatasya te // 39.17  //
apuṇyaprārambhe rabhasahasitollāsavihite pramattānāṃ yāte narakaparipākapraṇayitām /
aśānteḥ saṃtāpaṃ ruditaśaraṇāni pratiniśaṃ bhṛśaṃ kleśāveśairdiśati viṣatulyairanuśayaḥ // 39.18  //
kṣaṇaṃ duḥkhakṣayāyaiva mayi cittaṃ prasādaya /
prasannamānasaḥ kāle yāsyasi tridaśālayam // 39.19  //
śṛṇu vatsa hitaṃ cedaṃ vicārya kuru cetasi /
anityāḥ sarvasaṃskārāḥ śāntinirvāṇamakṣayam // 39.20  //
ityājñayāḥ bhagavatastasmin yāte prasannatām /
janasaṃghaḥ sa suciraṃ babhūvāścaryaniścalaḥ // 39.21  //
āryānandaḥ praṇayinā janenābhyarthitastataḥ /
tatpūrvavṛttaṃ papraccha bhagavantaṃ kṛtāñjaliḥ // 39.22  //
sa tena pṛṣṭaḥ provāca vimapajñānalocanaḥ /
asyākuśalaśīlasya vṛttāntaḥ śrūyatāmayam // 39.23  //
bhadrakākhye purā kalpe varṣāyutayugāyuṣi / jane babhūva bhagavān kāśyapākhyastathāgataḥ // 39.24  //
kṛkirnāma mahīpālaḥ kalpaśāla ivārthinām /
abhavat samaye tasmin vārāṇasyāṃ bahupradaḥ // 39.25  //
kadācidvibudhāsthāne sahasrākṣamivāparam /
āsīnaṃ vādisiṃhākhyastaṃ vidvānāyayau dvijaḥ // 39.26  //
avilambitasaṃprāptadarśanāsanasatkṛtiḥ /
sa dattāśīrnarapatiṃ śiṣyaśreṇivṛto 'bhyadhāt // 39.27  //
svasti svastimate budhādhipasabhāsīnāya tubhyaṃ vibho lubdhāḥ saccaritāmṛte tava paraṃ saṃdarśane rāgiṇaḥ /
sadveṣāḥ parabhūpanāmni mukharāste sudguṇodīraṇe kasmātsarvaguṇāśrayeṇa bhavatā duṣairvayaṃ yojitāḥ // 39.28  //
yadyācakā api nirantararatnavarṣe nānārthisārthaparipūrakatām prayānti /
sarvaṃ bhavānupamapuṇyanidhe vadānya nirdainyadānavibhavasya vijṛmbhitaṃ te // 39.29  //
rājan kiṃcitparicitaguṇaiḥ sevayā sadgurubhyaḥ prāpto 'smābhirvibudhavijayī ko 'pi vidyāṃśaleśaḥ /
asyāṃ vidvatkamalabharasaumyaprabhāyāṃ sabhāyāṃ tasyotkarṣaṃ katipayapadaṃ pratyayaṃ darśayāmaḥ // 39.30  //
nijaguṇagaṇane dhīrlajjate sajjanānāṃ mukharayati tathāpi prauḍhavādābhilāṣaḥ /
iyati jagati rājan kṣipramānviṣyatām me prativacanaruciśedasti kaścidvipaścit // 39.31  //
saṃdarbhagarbhagambhīramiti tasyotkaṭaṃ vacaḥ /
śrutvā kṣitipatiḥ kṣipraṃ vilakṣaḥ samacintayat // 39.32  //
aprāptapratimallo 'yaṃ yadi yāyānmadoddhataḥ /
tadeṣa mam adeśasya yaśaḥkhaṇḍanadiṇḍimaḥ // 39.33  //
guṇāpamānakṛd yatra mūrkho bhavati bhūpatiḥ /
na karoti janastatra vidyārjanapariśramam // 39.34  //
vivekavimalāloke dharmārāme mahīpatau /
loke vidyāḥ pravartante sadācārakriyā iva // 39.35  //
tasmādasya prayatnena kartavyo madanigraha /
vidyādaridratā deśe doṣa eva viśāṃpateḥ // 39.36  //
iti saṃcintya nṛpatirvipraṃ karvaṭavāsinam /
ānināya mahāmatyairanviṣaya viduṣāṃ gurum // 39.37  //
abhūbhṛtsabhāmupādhyāya pretya taṃ tarkakarkaśam /
cakāra vādisiṃhasya darpakesarakartanam // 39.38  //
tasya tena jitasyāśu vijitāśeṣavādinaḥ /
maunasūtraṃ samāpede lajjiteva sarasvatī // 39.39  //
ārūḍhāḥ śubhramahasaṃ nakṣatrāṇāmivodayāḥ /
uparyupari dṛśyante guṇotkarṣā manīṣiṇām // 39.40  //
vādisiṃhaṃ visṛjyātha datvā bhūri dhanaṃ nṛpaḥ /
dadau dvijāya jayine karvaṭaṃ nagaropamam // 39.41  //
labdharājagajāśvo 'tha carukeyūrakaṅkaṇaḥ /
upādhyāyaḥ svabhavanaṃ praviveśa saha śriyā // 39.42  //
bhujairjitā bhūmibhujāṃ vaṇijāṃ sāgarārjitāḥ /
vidyāvatāṃ virājante guṇotkarṣarjitāḥ śriyaḥ // 39.43  //
kālena śrīmatastasya putrajanmotsavo 'bhavat /
sukhe 'pi sukhasaṃpattirlakṣaṇaṃ puṇyakarmaṇām // 39.44  //
kapilo nāma sa śiśustejaḥpiṅgaśiroruhaḥ /
vardhamānamatirvidvān piturabhyadhiko 'bhavat // 39.45  //
kule mahati vaiduṣyaṃ vibhavodbhavaḥ /
vibhave satsutotkarṣaḥ phalaṃ sukṛtaśākhinaḥ // 39.46  //
kadācidvyādhisaṃyogātpratyāsannatanukṣayaḥ /
vijane putramāhūya so 'vadat putravatsalaḥ // 39.47  //
bālye guṇārjanaṃ putra paralokasukhārjanam // 39.48  //
uttamarṇa iva prāpte kāle sugaṇitāvadhau /
adhunā vivaśaḥ kkāhaṃ kka sā vidyā kka taddhanam // 39.49  //
guṇapuṣpe sukhaphale baddhamūle dhanairjane /
vane vajra ivākālakālaḥ patatiḥ duḥsahaḥ // 39.50  //
kṣapayati sakalābhirjanma vidyākalābhiḥ kṣaṇikasukhanimittaṃ saṃnidhatte ca vittam /
paśuśiśuṣu manuṣyaḥ prīyate mohaśiṣyaḥ tanuvirahamūrhūrte sarvamanyat sa cānyaḥ // 39.51  //
idaṃ tu te hitaṃ vacmi snehamohavaśīkṛtaḥ /
saṃsārasāraśaraṇaṃ vatsa vetsi bahuśrutaḥ // 39.52  //
santaḥ praṇamyāḥ paruṣaṇ na vācyaṃ kāryaḥ prayatnena paropakāraḥ /
pāpāvapāte satataṃ hi puṃsāmetāni puṇyānyavalambanāni // 39.53  //
alobhaśobhābharaṇā vibhūtiradveṣasaktiḥ svasukheṣvamohaḥ /
mūlatraye 'smin kuśaladrumasya vasatyaśeṣākhilasatphataśrīḥ // 39.54  //
yāvattapati tīkṣṇāṃśurasmin bhuvanamaṇḍale /
tāvattvatsadṛśaḥ putra vidvān vādī na vidyate // 39.55  //
bhikṣubhistu na kartavyastvayā vādaḥ kadācanah /
gambhīrajñānadurbodhaprabuddhā bauddhabuddhayaḥ // 39.56  //
purā bhikṣurmayā pṛṣṭaḥ padasyārthaṃ jahāsa mām /
praśnaṃ kartuṃ na jānīṣe vidvāniti jagāda ca // 39.57  //
tasmād bhikṣuvivādaste paraṃ pāṇḍityapīḍanam /
balaprabhāvakāmo hi giriṃ mūrdhnāṃ na tāḍayet // 39.58  //
ityuktvā tanayaṃ vipraḥ paralokabhuvaṃ yayau /
kāyāvasathapānthānāṃ dehinām na cirasthitiḥ // 39.59  //
vāgmī kālena kapilaḥ khaṇḍitākhilapaṇḍitaḥ /
nṛpādbahugrṇaṃ prāpa dhanamānamahodayam // 39.60  //
tataḥ kadācidekānte kapilaṃ kācarābhidhā /
saṃprāptaṃ vādisāmrājyaṃ jagāda jananī śanaiḥ // 39.61  //
vādidarpacchidā putra digdvīpajayinā tvayā /
durjanāḥ śramaṇāḥ kasmāddarpāndhāḥ parivarjitāḥ // 39.62  //
parotkarṣādhirūḍhasya pratipakṣe kṣamārateḥ /
akṣamo 'yamiti vyaktaṃ kṣaṇena kṣīyate yaśaḥ // 39.63  //
iti māturvacaḥ śrutvā so 'vadad biduṣo vacaḥ /
na vādaḥ śramaṇaiḥ kāryaḥ pitrāhamiti vāritaḥ // 39.64  //
iyaṃ durjīvikāsmākam patrālambanavādinām /
kriyate guṇamānyānāṃ mānamlānirmukhe yayā // 39.65  //
dhigetaccaṇḍapāṇḍityaṃ guruvidveṣaduḥsaham /
mahatāṃ sukhabhaṅgāya sadā tasmin samudyamaḥ // 39.66  //
yasyāṃ na mayā sā buddhiḥ sā śrīrlobhaṃ nihanti yā /
darpo na yasya vidyā sā śaktiryā ca kṣamāvatī // 39.67  //
evameva na kartavyaḥ parairvidveṣavigrahaḥ /
kiṃ mātarjagatām pūjyabhikṣubhiḥ khyātalakṣmabhiḥ // 39.68  //
vijetuṃ na ca te śakyāḥ praṃānapariniṣṭhitāḥ /
pratipakṣairavikṣiptaṃ yeṣāṃ nairātmyaśāsanam // 39.69  //
iti putravacaḥ śrutvā kupitā tamuvāca sā /
abhūttava pitā nūnaṃ pāpaśramaṇacetakaḥ // 39.70  //
mahati brāhmaṇakule jātaḥ prājño bahuśrutaḥ /
bhikṣapakṣe nipatitaḥ kathaṃ tvamapi tādṛśaḥ // 39.71  //
pṛthupramāṇakhaṅgena kuru śramaṇanigraham /
avidāryābhrasaṃghātaṃ tīrkṣṇāṃśurna virājate // 39.72  //
it sa prerito māturgirā tadbhaktiyantritaḥ /
bhikṣūṇāmāśramapadaṃ śanairgantuṃ samudyayau // 39.73  //
vrajan sa saṃmukhāyātaṃ bhikṣuṃ jijñāsayā pathi /
granthasāraṃ pramāṇaṃ ca papraccha samayocitam // 39.74  //
sa tena pṛṣṭaḥ provāca gāḍhaśabdārthanirṇayam /
lakṣatrayapramāṇaṃ na śastraṃ tīrthikadurlabham // 39.75  //
kutaḥ pāre 'tivartante kka ca vartmātivartate /
sukhaduḥkhe ca lokasya kkacit samabhibandhataḥ // 39.76  //
iti gambhīraśabdārthaṃ śāsturbhagavato vacaḥ /
anupāsitasarvajñairjñāyate na yathā tathā // 39.77  //
etadākarṇya kapilaḥ ślokagāmbhīryavismitaḥ /
yayau bhagavataḥ puṇyaṃ kāśyapasya tapovanam // 39.78  //
tathā bhikṣugaṇaṃ dṛṣṭvā prasannahṛdayānanaḥ /
acintayat tadaśraddhāṃ vihāya gatamatsaraḥ // 39.79  //
eteṣāṃ dveṣakāluṣyāt krauryaṃ kaḥ kartumarhati /
yeṣāṃ saṃdarśanenaiva vaimalyaṃ labhate manaḥ // 39.80  //
iti saṃcintya sa ciraṃ tadvivādaparāṅmukhaḥ /
dūrādhvakhinnaḥ svagṛhaṃ gatvā provāca mātaram // 39.81  //
mithyaivāhaṃ tvayā mātaḥ preritaḥ kalikarmaṇi /
ajayāḥ śramaṇā loke gūḍhārthagranthavādinaḥ // 39.82  //
ślokamātraṃ mayā śrutvā bhikṣorekasya vartmani /
ajñātārthena vailakṣyāt suciraṃ vīkṣitāṃ kṣitiḥ // 39.83  //
tadgrantheṣvakṝtābhyāsastān vaktuṃ kah pragalbhate /
kathayanti svaśastraṃ te na hi pravrajitādṛte // 39.84  //
iti tenoditaṃ śrutvā jananī tamabhāṣata /
āyāsitāhaṃ bhavatā garbhabhāreṇa kevalam // 39.85  //
saṃgharṣamarṣaśūnyena dainyāt sarvapraṇāminā /
dharṣaṇānirvimarṣeṇa kriyate puruṣeṇa kim // 39.86  //
loke sakalaratnānāṃ tejasaiva mahārghatā /
ko hyarthaḥ puruṣaprāṇaistejojīvanavarjitaiḥ // 39.87  //
mithyā tadgranthalābḥāya pravrajyā gṛhyate na kim /
mūrdhni kṛtteṣu jāyante kiṃ keśeṣu kuśaḥ punaḥ // 39.88  //
iti māturgirā tasya manaḥ kaluṣatāṃ yayau /
sahasā kālavātālīrajoruddhamivāmbaram // 39.89  //
tataḥ sa kūṭapraśamapraṇayī bhikṣukānanam /
gatvā gṛhītvā pravrajyāṃ śāstraṃ saugatamāptavān // 39.90  //
kālena dharmakathakaḥ sa vidvān guṇagauravāt /
siṃhāsanaṃ samāruhya vidadhe dharmadeśanām // 39.91  //
jananyā preritastasyāṃ deśanāyāṃ krameṇa saḥ /
bhikṣudharmaviruddhārthaṃ avktuṃ samupacakrame // 39.92  //
dharmaprahāravyathitairbhikṣubhiḥ sa pade pade /
nivāryamāṇastānūce kṛtvā vikṛtamānanam // 39.93  //
ajñātvā darpamukharairayathā bahuvādibhiḥ /
bhavadbhiḥ sthūladantoṣṭhairvyākhyā mama visūditā // 39.94  //
yūyaṃ gardabhamarkaṭoṣṭravadanā dvīpyāsyapaśvānanā mārjāraiṇavarāhakukkuramukhā durdarśavakrkraḥ param /
sahyā maunajuṣo 'pi naiva vikaṭāṭopaṃ raṭantaḥ kimu bhrūbhaṅgairiti bhikṣusaṃghamasakṛnnirbhartsayan so 'bhyadhāt // 39.95  //
tasya vākyaśaraistīkṣṇairvikṛttā iva bhikṣavaḥ /
anuktvaiva prativacastyaktvā taṃ yayuranyataḥ // 39.96  //
tena vākpātakenātha paścāttāpamupāgataḥ /
tatyāja jananīmeva pravrajyām na tu tāṃ dvijaḥ // 39.97  //
śramaṇairme hṛtaḥ putra iti sā vipralāpinī /
unmādinī tanuṃ tyaktvā prapede narakasthitim // 39.98  //
tataḥ kālena kapilaḥ svayaṃ kalitakilbiṣaḥ /
dehānte vākyapāruṣyādimāṃ makaratāṃ gataḥ // 39.99  //
tānyetāni mukhānyasya yānyūce bhikṣubhartsane /
phalaṃ sadṛśarūpaṃ hi karmabījāt prajāyate // 39.100  //
ityuktvā tatra bhagavān dharmamādiśya śāśvatam /
janasyānugrahaṃ cakre nānābodhividhāyakam // 39.101  //
tataḥ prayāte svapadaṃ jine tanmayamānasaḥ /
kamaraḥ projjhitāhārastyaktvā dehaṃ divaṃ yayau // 39.102  //
cāturmahārājikeṣu deveṣu viśadadyutiḥ /
śrīmān sa jātaḥ sugate kṣaṇaṃ cittaprasādanāt // 39.103  //
tataḥ pūrṇenduvadanaḥ sragvī rucirakuṇḍalah /
sa sākāra ivānandaḥ sugataṃ draṣṭumāyayau // 39.104  //
prakīrṇadivyakusumaḥ kirīṭaspṛṣṭabhūtalaḥ /
prabhāpūritadikcakrastaṃ bhaktyā praṇanāma saḥ // 39.105  //
cakre tasyopaviṣṭasya bhagavān dharmadeśanām /
yayā srotaḥphalaṃ prāpya satyadarśī jagāma saḥ // 39.106  //
tṛṇamiva gurukāyo 'pyuddhṛtaḥ pāpapaṅkād iti sa jananikāyaḥ so 'pi duḥkhājjinena /
vyasananipatitānāṃ līlayā puṇyaśīlā nikhilamatulamūlaṃ kleśamunmūlayanti // 39.107  //
iti kṣemendraviracitāyāṃ bodhisattvāvadānakalpalatāyāṃ kapilavadānaṃ nāma ekonacatvāriṃśaḥ pallavaḥ //
||40. udrāyaṇāvadānam /
tulyameva puruṣeṇa bhujyate kāyabhājanagataṃ śubhāśubham /
dehināṃ vividhakarmajaṃ phalaṃ na hyabhuktamupayāti saṃkṣayam // 40.1  //
bhagavān sugataḥ pūrvaṃ pure rājagṛhābhidhe /
kalandakanivāsākhye vijahāra vanāntare // 40.2  //
bimbisāraḥ kṣitipatistatrābhūdviśrutaḥ śriyā /
ākaraḥ saravratnānāṃ ratnākaram ivāparaḥ // 40.3  //
babhūva samaye tasmin raurukākhye pure nṛpaḥ /
śrīmānudrāyaṇo nāma yaśaścandramahodadhiḥ // 40.4  //
tasya candraprabhā nāma patnī candrānanābhavat /
śikhaṇḍī yuvarājaśca sūnurvikramakarkaśaḥ // 40.5  //
hiruko bhirukaśceti tasyāmātyau babhūvatuḥ /
gaṇanīyau na vinaye yayuḥ śukrabṛhaspatī // 40.6  //
jātā bhūmibhujaḥ prītirlekhakhatviṣastayoḥ /
raverdūrasthitasyāpi kamalākarayoriva // 40.7  //
apūrvaratnanicayapreṣaṇairbahuśastayoḥ /
paripūrṇaṃ paraṃ prāpa sakhyaṃ prema vidhānataḥ // 40.8  //
dūrasthāpi paraṃ prītiḥ satāṃ kīrtirivākṣayā /
saṃsaktāpi khalaprītistṛṇajvāleva na sthirā // 40.9  //
kadāciddivyaratnāṅkaṃ kavacaṃ kāñcanojjvalam /
prāhiṇod bimbisārāya sāramudrāyaṇo nṛpaḥ // 40.10  //
viṣahsastrāgnirakṣārhaṃ vicitraratnakaṃ ca tat /
suhṛtpreṣitamādāya provāca saciavān nṛpaḥ // 40.11  //
idaṃ me prahitaṃ tena saujanyamiva bhūbhujā /
sarva rakṣākṣamaṃ varma gāḍhapremanivedakam // 40.12  //
na paśyāmyasya sadṛśaṃ pratideyaṃ tathādhikam /
alpapratikriyā śalyamupakārāpakārayoḥ // 40.13  //
ucitaṃ cintyatāṃ kiṃcit preṣaṇīyamato 'dhikam /
sarvairbhadbhirityuktvā nṝpaścintākulo 'bhavat // 40.14  //
atha dhīmān mahāmātyaściraṃ dhyātvā tamabravīt /
varṣakārābhidho vipraḥ sarvavidyāsu pāragaḥ // 40.15  //
ato bahuguṇaṃ rāgannekamevāstyupāyanam /
tasya saṃpreṣane yatnaḥ kriyatāṃ yadi śakyate // 40.16  //
ya eṣa bhagavān buddhaḥ sthitastvadviṣayāntike /
devānāmādarasthānaṃ paṭastatpratimānvitaḥ // 40.17  //
aśeṣalokakalyāṇakalikākalpapādapaḥ /
citre svapne 'tha saṃkalpe pṛthupuṇyaiḥ sa dṛśyate // 40.18  //
iti mantrivacaḥ śrutvā tathetyuktvā mahīpatiḥ /
gatvā bhagavate namrastamevārthaṃ nyavedayat // 40.19  //
anujñātastatastena nṛpaścitrakarān varān /
ādideśāśu bhagavatpratimollekhakarmaṇi // 40.20  //
jinasyālokayantaste mūrti rūpavśīkṛtāḥ /
yayuḥ pramāṇagrahaṇe pragalbhā apyaśaktatām // 40.21  //
saṃkrāntāṃ nimalapaṭe chāyāṃ bhagavatastataḥ /
suvarṇabhāvanābhikhyāṃ te śanaiḥ samapūrayan // 40.22  //
prāḥiṇodatha bhūpālastaṃ buddhapratimāpaṭam /
jagannayanapuṇyānāṃ mūrtānāmiva saṃcayam // 40.23  //
bimbisārasya hastāṅkalekhāmudrāyaṇo nṛpaḥ /
paṭasya purataḥ prāptām hṛṣṭaḥ svayamavācayat // 40.24  //
sugatacaraṇapadmanyāsapuṇyopakaṇṭhāt tridaśapuraviśeṣānmāgadhodāraradeśāt /
kuśalakalitamūrtirbhūpatirbimbisāraḥ kṣititalatilakaṃ tvāṃ dharmabandhurbravīti // 40.25  //
etatte prahitaṃ hitaṃ bhavamahāmohāmaye bheṣajaṃ rājadveṣaviṣāpahaṃ bhagavato bimbaṃ śaśāṅkatviṣaḥ /
tṛṣṇāpacchamanaṃ prasannamadhuraṃ tvannetrapātrārpitaṃ dhanyaḥ puṇyarasāyanaṃ piba haṭhādākaṇṭhamutkaṇṭhitaḥ // 40.26  //
sanmārge viniyojanaṃ sguṇagaṇādhāne sadādhyāpanaṃ durvyāpāranivāraṇam thirasukhaprāptau paripreraṇam /
nirvyājopakṛtau nirantaratayā sarvātmanā vartanaṃ kartavyaṃ kimataḥ paraṃ priyahitaṃ kalyāṇamitraiḥ satām // 40.27  //
iti lekhārthamāsvādya suhṛtpremāmṛtocitam /
rājā gajādhirūḍhasya paṭasya prayayau puraḥ // 40.28  //
abhinandya tamānandāt sāmātyaḥ sapurohitaḥ /
hemasiṃhāsanotsaṅge sa prasārya nyaveśayat // 40.29  //
lāvaṇyapuṇyanilayaṃ dṛṣṭvā tatsaugataṃ vapuḥ /
namo namah prabuddhāyetyavadajagatījanaḥ // 40.30  //
buddhābhidhānaṃ śrutvaiva pulakālaṃkṛtākṛtiḥ /
puṣpavarṣe surairmukte vismito 'bhūnmahīpati // 40.31  //
puṇyaṃ bhagavataḥ śrutvā sa tatra caritāmṛtam /
payodānādasotkaṇṭhanīlakaṇṭhatulāṃ yayau // 40.32  //
dvādaśāṅgaṃ paṭasyādha sānulomaviparyayam /
pratītyasamutpādaṃ ca dṛṣṭvā mohaṃ mumoca saḥ // 40.33  //
srotaḥprāptiphalenaivaṃ dṛṣṭasatyo 'tha bhūpatiḥ /
dideśa pratisaṃdeśaṃ sakhyurbhikṣurvisarjanaiḥ // 40.34  //
bimbisārastatastasmai kṛtvā bhagavato 'rthanām /
kātyāyanaṃ ca vyasṛjat śailākhyām cāpi bhikṣuṇīm // 40.35  //
udrāyaṇasya nṝpaterāryaḥ kātyāyano 'tha saḥ /
pūjāvidhāyinastatra vidadhe dharmadeśanām // 40.36  //
dharmadeśanayā tasya saṃgataḥ sumahān janaḥ /
srotaḥsakṛdanāgāmiphalārhatpadamāptavān // 40.37  //
tasmin gṛhapatī khyātau tiṣyapuṣyābhidhau pure /
śāntyai pravrajya tasyāgre parinirvṛtimāpatuḥ // 40.38  //
kālena vihitai stūpau dehānte jñātibhistayoḥ /
tannāmacihnāvadyāpi vandante caityavandakāḥ // 40.39  //
devyāścandraprabhāyāśca śaolākhyā sāpi bhikṣuṇī /
krameṇāntaḥpure cakre satataṃ dharmadeśanām // 40.40  //
kadācidatha bhūpālah krīḍagāragatāṃ priyām /
tāmajñāsīnnimittajñaḥ saptāhāvadhijīvitām // 40.41 //
jñātasaṃsāracaritastatastāṃ vaśudhādhipaḥ /
anujajñe śubhapadaṃ prātuṃ pravrajyayā puraḥ // 40.42  //
svākhyāte dharmavinmaye bhikṣukyā nṛpatergirā /
devī pravrajitā dehaṃ dine tatyāja saptame // 40.43  //
cāturmahārājikeṣu deveṣu sahasaiva sā /
prayātā devakanyātvaṃ jagāma jinakānanam // 40.44  //
tatra pūrṇenduvadanā divyābharaṇabhūṣitā /
dṛṣṭvā śākyamuniṃ hṛṣṭā sā papātāsya pādayoḥ // 40.45  //
prakīrṇadivyapuṣpāyāstasyāścakre tathāgataḥ /
dharmopapādanaṃ yena dṛṣṭasatyā jagāma sā // 40.46  //
sā gatvā nagaraṃ patyurvyomnā mūrtirivaindavī /
vibodhya niśi suptasya cakre bodhiprakāśanam // 40.47  //
yātāyāṃ svapadaṃ tasyāṃ prabhāte vasudhādhipaḥ /
pravrajyābhimukhaḥ putramabhiṣicya śikhaṇḍinam // 40.48  //
prajātrāṇāya nikṣipya taṃ mahāmātyayostataḥ /
nṛpaterbimbisārasya suhṛdaḥ sa yayau puram // 40.49  //
bimbisārastamāyātaṃ vigatacchatracāmaram /
nṛpopacāraiḥ praṇataḥ prītipūtairapūjayat // 40.50  //
viśrāntamāsanāsīnaṃ sa tamūce savismayaḥ /
hṛṣṭhaḥ saṃdarśanenāsya śrīviyogena duḥkhitaḥ // 40.51  //
rājannanantasāmantamauliviśrāntaśāsanaḥ /
pākaśāsanatulyastvaṃ kathamevamupāgataḥ // 40.52  //
abhinnavakrkraprakṛterguptamantrasya dhīmataḥ /
pareṇa rājyaharaṇaṃ vīra saṃbhāvyate na te // 40.53  //
iti pṛṣṭaḥ sa suhṛdā sasmitastamabhāṣata /
rājan vṛddhivibhūtirme na priyā sarvagāminī // 40.54  //
viṣayāsvādavaimukhyād vitṛṣṇena mayā svayam /
utsṛṣṭamiva saṃtyaktamaiśvaryaṃ bhogabhājanam // 40.55  //
tvayā kalyāṇamitreṇa sugatapratimāpaṭaḥ /
yo 'sau hitāya prahitaḥ s avairāgyagururmamaḥ // 40.56  //
adhunā tvatprasādena gatvā bhagavato 'ntike /
icchāmyavāptuṃ pravrajyāmagārādanagārikaḥ // 40.57  //
iti sakhyurvacaḥ śrutvā tattatheti vicintya ca /
sādarastadvivekena bimbisārastamabravīt // 40.58  //
dhanyo bahumataścāsi satāṃ tvaṃ pṛthivīpate /
kathaṃ saṃsāravimukhī jātā te matirīdṛśī // 40.59  //
saṃtoṣavibhavo bhogasubhagaḥ śobhase param /
lakṣaṇaṃ śuddhasattvānāṃ vairājyābharaṇaṃ manah // 40.60  //
kiṃ sāmrājyamahaujasā sarajasā duḥsādhanaiḥ sādhanaiḥ kiṃ bhogaiḥ kṣaṇabhojanaiḥ kulaṣadaiḥ kiṃ sattvaduḥkhaiḥ sukhaiḥ /
saṃsāroparamāya cetasi satāṃ janmāntaropārjitaṃ vairāgyaṃ kurute padaṃ yadi mahāmohaprarohāpaham // 40.61  //
yena prāṇamanaḥpriyā vasumatī saṃtyajyate līlayā trailokyābhimate 'pi yaḥ smarasukhe vaimukhyadīkṣāguruḥ /
saṃmohavysanāturaṃ jagadidaṃ yenānukampāspadaṃ puṇyaiḥ ko 'pi sa jāyate matimatāṃ saṃsāravāmaḥ śamah // 40.62  //
ityuktvā bimbisārastaṃ nītvā veṇuvanāśramam /
sapraṇāmaṃ bhagavate tadvṛttāntaṃ nyavedayat // 40.63  //
udrāyaṇo 'pi sugatākāraṃ suciracintitam /
vilokya harṣādātmānaṃ kṛtakṛtyamamanyata // 40.64  //
parṇāmavyagraśirasā saṃsāracchedini tanau /
papāta bhagavaddṛṣṭistasya pravrajyayā saha // 40.65  //
bhikṣubhāvamathāsādya pātrapāṇiḥ sa cīvarī /
nagare piṇḍapātārthī cakāra janavismayam // 40.66  //
prajāḥ śikhaṇḍī dharmeṇa pālayitvā prasannadhīḥ /
yātaḥ kālena kāluṣyamadharmābhirato 'bahvat // 40.67  //
kaluṣaṃ kāñcanarucivyaktavidyudvilāsinī /
na kasya kurute lakṣmīrmeghamāleva mānasam // 40.68  //
anāyattaṃ mahāmātyau hiruko bhirukaśca tam /
adharmakarmanirataṃ kruddhau tatyajatuḥ prabhum // 40.69  //
tatpade vihitau rājñā sacivau daṇḍamugdarau /
cittānuvṛttikuśalau svairaṃ saktaṃ tamūcatuḥ // 40.70  //
prajārañjanasaṃsaktā rājadaurjanyavādinaḥ /
svayaśaḥkhyāpanāyaiva jāyante dhūrtamantriṇaḥ // 40.71  //
na dharmaṃ na sukhaṃ nārthaṃ na kīrti na ca jīvitam /
gaṇayanti prabhorarthe te bhṛtyā bhavyabhaktayaḥ // 40.72  //
nākhaṇḍitā nākṣayitā nātaptā nāpyapīḍitāḥ /
kurvantyarthakriyā rājñastilatulyāḥ kila prajāḥ // 40.73  //
iti bruvāṇau tau rājñā niyuktau rājyacintane /
lobhāt pravṛttau durnītau hantuṃ niḥśaraṇāḥ prajāḥ // 40.74  //
nirvicāre durācāre kumatau pṛthivīpatau /
luptasatye mahāmātye prajānāṃ jīvitaṃ kutaḥ // 40.75  //
udrāyaṇo 'thācireṇa kadācid vaṇijaṃpathi /
nijadeśāgataṃ vārtāṃ papraccha nṛparāṣṭrayoḥ // 40.76  //
so 'vadaddeva kuśalī sutastava mahīpatiḥ /
kiṃ tu sanmantrirahitaḥ kumantrivaśamāgataḥ // 40.77  //
tatra prajānāṃ vitatopatāpaḥ ko 'pi pravṛttaḥ prabhuśāsanena /
yenādya tatkutsitadeśajanma divāniśaṃ śocati pauralokaḥ // 40.78  //
yatra dhvāntaṃ sṛjati taraṇiryatra candro 'gnivarṣī yatrodeti prakaṭamamṛtādutkaṭaḥ kālakūṭaḥ /
yatra trātā harati nṛpatirjīvavṛttiṃ prajānāṃ tatrākrandaṃ prasṝtavipulopaplavaṃ kaḥ śṛṇoti // 40.79  //
ityāsaktanṛpāyāsakhinnasyārtimayaṃ vacaḥ /
duḥsahaṃ vaṇijaḥ śrutvā sa tamūce kṛpānidhiḥ // 40.80  //
dadgirā tvamito gatvā tūrṇamāśvāsaya prajāḥ /
sthāpayiṣyāmyahaṃ dharme svayametya śikhaṇḍinam // 40.81  //
ityuktastena sānandaḥ svadeśaṃ śanakairvaṇik /
gatvā prajānāṃ vidadhe svairamāśvāsanaṃ puraḥ // 40.82  //
pravāde prasṛte tasminnamātyau daṇḍamudgarau /
atītabhūpāgamanatrastau bhūpatimūcatuḥ // 40.83  //
sarvatra śrūyate deva pravādaḥ sādhuninditaḥ /
vṛddhaḥ pravrajito rājā rājyārthī yatnavāniti // 40.84  //
tīvravrataparikliṣṭaḥ saṃbhogābhimukhādaraḥ /
lajjāṃ pravrajyayā sārdhaṃ tyaktvā sa punareṣyati // 40.85  //
rājannapakkavairāgyāstyajanti sahasaiva yat /
tat pūrvābhyadhikaṃ teṣāṃ prayāti priyatāṃ punaḥ // 40.86  //
lokasthitiviruddheṣu viṣayeṣu viśeṣataḥ /
spṛhā saṃjāyate jantorapathyeṣviva rogiṇaḥ // 40.87  //
sukhotsekātparityaktaṃ prahastamupāgatam /
prāyaḥ sarvaṃ bhavatyeva jaḍasyāmramiva priyam // 40.88  //
tasmādbhavantamutsārya pratāpanidhimāsanāt /
kṣīṇaḥ śaśīva sthaviraḥ sa rājyaṃ bhoktumicchati // 40.89  //
cīvarodvignagātrasya varavastrābhilāṣiṇaḥ /
jātāsya muṇḍite mūrdhni ratnāṅkamukuṭaspṛhā // 40.90  //
ratnaharmyeṣu navatāsaṃbhogavibhavodbhavam /
tyaktvā vilāsamāyāsaṃ vanavāsaṃ saheta kaḥ // 40.91  //
mṛduśayanasukhārhā ye kathaṃ śerate te hariṇakharakhurodyatkatkaṇṭakāsu sthalīṣu /
madhu vidhukaraśītaṃ yairnipītaṃ kathaṃ te vanajagajamadoṣṇaṃ tiktamambhaḥ pibanti // 40.92  //
adhunaiva tavāsannapraveśaviṣamasthiteḥ /
ādyaṃmataṃ nyāyavidāṃ rājaputra nipātanam // 40.93  //
tasmādanāgato rājā pūrvaṃ vadhyastava prabho /
dīpaṃ hanti pataṅgo hi na dagdhaścetsamāpatan // 40.94  //
tayoriti girā kṣipramabhūd bhūpatirākūlaḥ /
khalameghaiḥ kaluṣatāṃ nītaṃ kasya na mānasam // 40.95  //
sa tau babhāṣe sāśaṅkaḥ krakacakrūratāṃ gataḥ /
bādhaḥ sādhāraṇaścāyaṃ yuvayormama cāgrataḥ // 40.96  //
bhavadbhyāmeva vinayopāyaviśrāntayā dhiyā /
vicārya kāryatātparyaṃ yad yuktaṃ tadvidhīyatām // 40.97  //
iti rājñā kṛtotsāhau tau visṛjyāśu ghātakān /
udrāyaṇasyāgrapathaṃ vadhāyaiva babandhatuḥ // 40.98  //
so 'piprajñāparitrāṇe niyoktuṃ putramudyataḥ /
bhagavantaṃ samabhyetya vrajāmīti vyajijñapat // 40.99  //
sarvajñenābhyanujñātaḥ svakṛtaṃ bhujyatāmiti /
karmapāśasamākṛṣṭaḥ sa yayau rorukaṃ puram // 40.100  //
tasmādvrajantaṃ nirvyājamācāramiva durjanāḥ /
duṣṭāmātyaprayuktāste jagnurvartmani ghātakāḥ // 40.101  //
tasya cāīvarapātrādīn gṛhītvā nihatasya te /
vyadevayan kṛtaṃ prītyau rājākāryamamātyayoḥ // 40.102  //
tataḥ pāpaprahṛṣṭābhyāṃ nṛpastābhyāṃ pradarśitam /
dṛṣṭvā mumoha sahasā raktāktaṃ cīvaraṃ pituḥ // 40.103  //
sa labdhasaṃjñaḥ śanakaiḥ śuśoca na tathā gurum /
yathā patitamātmānaṃ ghore narakagahvare // 40.104  //
so 'vadadvatsa saṃprāptaṃ phalaṃ khalajanānmayā /
aiśvaryamadhulubdhena pāpapātamapaśyatā // 40.105  //
aho bata nirālambe ghore narakasaṃkaṭe /
unnatārohiṇāṃ sadyaḥ pātakaṃ khalasaṃgatam // 40.106  //
kṛtametanmahatpāpaṃ duṣṭāmātyadhiyā mayā /
patitasya mamedānīṃ pāvako 'pi na pāvakah // 40.107  //
tulyaṃ pituścārhatasya vadhe kā mama niṣkṛtiḥ /
pītaṃ yatra mayaikasmin pātre sadahanaṃviṣam // 40.108  //
vṛddhe pitari niḥsaṅke śamaṃ pravrajyayāśrite /
svacitta niśitaṃ śastraṃ lobhādvyāpāritaṃ mayā // 40.109  //
yatsaṃcintitameva kampajanakaṃ śrotuṃ nayat śakyate dṛṣṭaṃ yacca karoti śokakalanāṃ niścetanānāmapi /
yatra krairyamapi prayāti mṛdutāṃ tīvrānutāpāgninā tatrāpi prasaranti nirghṛṇadhiyām nistriṃśatīkṣṇāḥ kriyāḥ // 40.110  //
ityuktvā duḥkahsaṃtaptaḥ pralāpamukharānanaḥ /
nyavārayattayoḥ kopātpraveśaṃ duṣṭamantriṇoḥ // 40.111  //
guṇāntaraṃ parijñāya bhirukaṃ hirukaṃ ca saḥ /
ānināya prasādyāśu purāṇau sacivau pituḥ // 40.112  //
tataścintākṛśe rājñi śokāt pāṇḍuratām gate /
svairaṃ tajjananīmetya duṣṭāmātyāvavocatām // 40.113  //
devi tvatanayaḥ śrīmān svabhāvasaralāśayaḥ /
rājyarakṣāṃ na jānāti svajanocchedakarkaśām // 40.114  //
pitā pravrajito 'pyasya rājyaṃ hartumupāgataḥ /
āvābhyāṃ praśamaṃ nītastatra kā nāma vācyatā // 40.115  //
nīcatantropapannaścet kramo 'yamaśubhakramaḥ /
rājyābhilāṣiṇo bhikṣostasyāpi sa kathaṃ kramaḥ // 40.116  //
āvāṃ pitṛvadhakridhād vāritau bhūbhujā padāt /
svayamadyāpi śokena kiṃ mithyā pariśuṣyate // 40.117  //
sukṛtaṃ kṛtamāvābhyām prabhorduḥkhakṛśāṅgatā /
bhavanti sarvabhāveṣu bhṛjyā evāparādhinaḥ // 40.118  //
gataṃ śocati kiṃ rājā yatkṛtaṃ kṛtameva tat /
upekṣyate tvayā devi kasmāccintākṛśaḥ sutaḥ // 40.119  //
tābhyāmityuditaṃ śrutvā sā rājajananī śanaiḥ /
ūce taralikā nāma tadvākyavihitādarā // 40.120  //
ānantaryamidaṃ karma dvayornarakapātakam /
yuṣmanmatādupanataṃ rājñaḥ pūrvakṛtena vā // 40.121  //
ahaṃ tu vārayāmyasya śokaṃ pitṛvadhodbhavam /
arhadvadhodbhavaṃ duḥkhaṃ bhavadbhyāmapi vāryatāṃ // 40.122  //
iti tau svairamādiśya sā gatvā pārthivāntikam /
tamuvāca śucākrāntaṃ parikṣīṇamivoḍupam // 40.123  //
dharmādharmamayaṃ putra rājyaṃ rājñāṃ bahucchalam /
pāpānāṃ śaṅkayā tasmin kiṃ śucā pariśuṣyasi // 40.124  //
piturvadhāt pratapto 'si yadi nāma gurupriyaḥ /
tatrocyate samutsṛjya lajjāṃ tvadduḥkhasaṃkaṭe // 40.125  //
svairaṃ jātastvamanyena na sa taddharmataḥ pitā /
svecchāhārasukhāḥ putra striyo hi nirapatrpāḥ // 40.126  //
ityapriyamapi śrutvā rājā tadvacanaṃ rahaḥ /
pitṛvaiśasapāpograduḥkhasaṃtāpamatyajat // 40.127  //
prakurvantyastādrerudayagiriṇā kleśakalanāṃ kṣaṇāt kṣoṇīkṣmābhṛdvighaṭanavonodaṃ vidadhati /
sṛjantyetā vahniṃ sapadi salilāttacca dahanād aśādhyaṃ nārīṇāṃ na hi bhavati kiṃcitrtribhuvane // 40.128  //
atha so 'rhadvadhenaiva śalyatulyena pīḍitaḥ /
nṛpaḥ papraccha dharmajñānniṣkṛtiṃ tasya karmaṇaḥ // 40.129  //
tatastau duṣṭasacivau tiṣyapuṣyākhyacaityayoḥ /
mārjārapotau dhṛtvāntaḥsaktāvāmiṣaśikṣayā // 40.130  //
niṣiddhāvapi dhāṣṭaryena praviśya nṛpateḥ sabhām /
tamūcatustīvratāpasaṃtāpapraśamārthinam // 40.131  //
deva mithyaiva bhavatā cittamāyāsyate bhṛśam /
sarvakalyāṇā loke 'smin nārhantaḥ santi te matāḥ // 40.132  //
yadi satyaṃ bhaveyuste nabhaso rājahaṃsavat /
ṛddhimantaḥ kathaṃ teṣāmanyena vadhasaṃbhavaḥ // 40.133  //
na santi tasmādarhantaḥ kutastadvadhapātakam /
sīmāvivādaḥ kastatr yatra grāmo na vidyate // 40.134  //
tiṣyapuṣyau gṛhapatī yāvarhatpadamāpatuḥ /
mārjārāvantare jātau tāvevādy asvacaityayoḥ // 40.135  //
prakaṭau tau ca dṛśyete pratyakṣaṃ kasya saṃśayaḥ /
pratyayo yadi nāstyeva svayaṃ kiṃ na nirīkṣyate // 40.136  //
ityuktvā bhūpateḥ kṛtvā khalau dolākulaṃ manaḥ /
jagmatuḥ sahitau tena caityasaṃdarśanāya tau // 40.137  //
apūrvakautukāveśāt tatra saṃghaṭite jane /
vilokanodyate rājño sāmātye duṣṭamantriṇau // 40.138  //
āmiṣābhyāsasaṃbaddhatiṣyapuṣyābhidhānayoḥ /
dhūrtau cakraturāhvānaṃ śanairbālabiḍālayoḥ // 40.139  //
tau tiṣyapuṣyāvarhantau mārjārau stho yuvāṃ yadi /
pradakṣīṇaṃ vā kriyatāṃ tena satyena caityayoḥ // 40.140  //
māṃsadānakṣaṇe tābhyāmiti vācamudīritau /
tūrṇaṃ nirgatya mārjārau cakratustau pradakṣiṇam // 40.141  //
taddṛṣṭvā sahasāvāptapratyaye sānuge nṛpe /
yāte durjanamāyaiva jagajjayamahīṃ yayau // 40.142  //
muṣṭau vāyuṃ dṛṣadi kamalaṃ citramākāśadeśe jihvāgre ca pracuraracanāsṛṣṭisaṃhāralīlāḥ /
kiṃ vā nānyat paśuśiśudhiyāṃ mohanāyendrajālaṃ mūrtaṃ dhurtāḥ kṣaṇaparicitapratyayaṃ darśayanti // 40.143  //
niṣpratyayaparo rājā tataḥ saugatadarśane /
āryakātyāyanasyāgre śraddhāpūjāmavārayat // 40.144  //
rājadhānyāṃ niṣiddho 'tha bahireva sasānugaḥ /
vineyakṛpayā tatra tasthau śailā ca bhikṣuṇī // 40.145  //
tataḥ kadācidāyāntaṃ dṛṣṭvā kātyāyanaḥ puraḥ /
nṛpatiṃ janasaṃpātādavamānabhayād yayau // 40.146  //
preṣitaṃ pūrvamantribhyāṃ vrajantamavalokya tam /
duṣṭāmātyau narapatiṃ dīrghavairāvavocatām // 40.147  //
rājannamaṅgalanidhirmuṇḍo 'yaṃ viśiraḥ pathi /
dṛṣṭo 'dya bhikṣurasmābhirna vidmaḥ kiṃ bhaviṣyati // 40.148  //
na paśyāmi mukhaṃ rājñaḥ pāpasyeti bhaṇatyasau /
tathā hi kṣaṇamekānte gatvā dūramitaḥ sthitaḥ // 40.149  //
śrutvaitaddurjanāmarṣāduvācānucarān nṛpaḥ /
eṣa dūrasthitaḥ pāṃśumuṣṭibhiḥ pūryatāmiti // 40.150  //
pūryamāṇaḥ sa taiḥ pāṃśumuṣṭibhirduṣṭaceṭakaiḥ /
divyāṃ kuṭīṃ praveśena parihārāya nirmame // 40.151  //
amarṣakopitāḥ sarpāḥ vyāghrā vā pītalohitāḥ /
śānterāyānti mṛdutāṃ nat u bhūpaticeṭakāḥ // 40.152  //
tataḥ prayāte nṛpatau pāṃśurāśiśatāvṛtam /
duḥkhādūcaturabhyetya hiruko bhirukaśca tam // 40.153  //
ārya kṛcchramavāpto 'si rājñā krūreṇa duṣkṛtaiḥ /
locanāni dhigasmākaṃ yairidaṃ dṛśyate pureḥ // 40.154  //
mohāndhaḥ pātakaśvabhre durjanaiḥ pātito nṛpaḥ /
karmaṇo vayamapyasya darśanāt pāpabhāginaḥ // 40.155  //
bhūriyam bhūripāpārtā tyājyā prājyamatestava /
duḥsahaḥ khalasaṃvāsaḥ tyāgaḥ kasya na saṃmataḥ // 40.156  //
prayāti na śamaḥ śamaṃ kṣayamupaiti naiva kṣamā bhavanti na ca buddhayaḥ paruṣaroṣadoṣaspṛśaḥ /
vasanti na vimānanā manasi śalyatulyāḥ satāṃ na duṣṭajanavarjanādaparamāsti loke sukham // 40.157  //
aiśvaryaṃ guṇināmadhonipatanāyāsaprayāsapradaṃ gāmbhīryaṃ timirākāraṃ praviśatāṃ prāṇāpahaṃ prāṇinām /
naṣṭā sāpi nikṛṣṭduṣṭkuṭilavyālairupādeyatā kūpasyeva khalasya nāsti tadaho doṣāliyuktaṃ yataḥ // 40.158  //
tayoriti vacaḥ śrutvā mahākātyāyano 'vadat /
na nikāre 'pi me kopaḥ karmaṇo gatirīdṛśī // 40.159  //
etāvadeva me duḥkhaṃ yanmūḍhasya mahīpateḥ /
khalasaṃgamadoṣeṇa bhayaṃ mahadupasthitam // 40.160  //
prathame hi mahāvāyuḥ pureasya nipatiṣyati /
dvitīye puṣpavṛṣṭiśca vastravṛṣṭistataḥ pare // 40.161  //
rūpyavṛṣṭiścaturthe ca hemavṛṣṭiśca pañcame /
ratnavṛṣṭistataḥ ṣaṣṭhe pāṃśuvṛṣṭiśca saptame // 40.162  //
tayā sabandhurāṣṭro 'say na bhaviṣyati bhūpatiḥ /
tasmād bhavadbhyāṃ gantavyaṃ ratnānyādāya bhūyase // 40.163  //
iti tadvacanaṃ śrutvā viniścitya tatheti tau /
hirukaḥ śyāmakaṃ putraṃ tasyopasthāpakaṃ vyadhāt // 40.164  //
bhirukaśca sutāṃ śyāmāvatīmādāya pāṇinā /
abhyetya bhikṣukīṃ śailāṃ praṇayādidamabravīt // 40.165  //
ārye bhavatyā me kanyā ghoṣilasya gṛhaprabhoḥ /
gṛhe samarpaṇīyeyamāsannapratipannayā // 40.166  //
evamuktvārpayitvā tāvamātyau jagmaturgṛham /
śailāpi kanyāmādāya prayayau ghoṣilālayam // 40.167  //
tataḥ krameṇa tadabhūdyathoktaṃ bhikṣuṇā pure /
jñānadīpavatī prajñā yathātattvaṃ hi paśyati // 40.168  //
ṣaṣṭhe 'hni ratnavarṣe 'tha patite ratnapūritām /
yayaturnāvamādāya tāvamātyāvalakṣitau // 40.169  //
tau dakṣiṇāṃ diśaṃ gatvā cakraturnagaradvayam /
hiruko hirukākhyānaṃ bhirukākhyaṃ tathāparaḥ // 40.170  //
pare 'hni pāṃśuvarṣeṇamahatā patatā nṛpaḥ /
sabandhurāṣṭraḥ pralayṃ prayayau narakātithiḥ // 40.171  //
sadaṇḍimudgare rājñi yāte kilbiṣaśeṣatām /
taṃ mantriputramādāya vyomnā kātyāyano yayau // 40.172  //
tamevānugatā prītyā nabhasā puradevatā /
tadājñayā khavacanīkarvaṭe vidadhe sthitim // 40.173  //
bhikṣupuṇyānubhāvena bhāgyairmantrisutasya ca /
adhiṣṭhānena devyāśca śrīmattadabahvat puram // 40.174  //
tatrātha devatā cakre caityaṃ kātyāyanasya sā /
suravatyāṃ yadadyāpi vandante caityavandakāḥ // 40.175  //
mantrisūnumathādāya lagnaṃ cīvarakarṇike /
lambanaṃ sa yayau vyomnā deśaṃ kātyāyanaḥ param // 40.176  //
lambate lambate ko 'yamityukte vismayājjanaiḥ /
babhūvuste janāstatra lambakā iti viśrutāḥ // 40.177  //
atrāntare divaṃ yāte tatrāputre mahīpatau /
sa kṛtaḥ śyāmako rājā lakṣaṇajñistadājñayā // 40.178  //
gatvā bhokkānakaṃ nāma diśā kātyāyanastataḥ /
jananyāstatra saṃśuddhāṃ vidasdhe dharmadeśanām // 40.179  //
sā dṛṣṭasatyā putrasya yaṣṭīmādāya sādaram /
vandyamādyapi mahatī yaṣṭicaityamakārayat // 40.180  //
śrāvastīmatha sotkaṇṭhaḥ prāpya kātyāyanaḥ śanaiḥ /
jinaṃ vilokya sānandaścakre tatpādavandanam // 40.181  //
udrāyaṇasutakathām tatra tena niveditām /
ākarṇya bhikṣubhiḥ pṛṣṭaḥ sarvajñastānabhāṣata // 40.182  //
lubdhakah kālapāśākhyaḥ karvaṭopāntakānane /
sakūṭāṃ mṛgabandhāya nidadhe vāgurām puraḥ // 40.183  //
yantraṃ pāśāvṛtaṃ datvā yāte tasmin yadṛśchayā /
pratyekabuddhastaṃ deśaṃ prāpya viśrāntimāptavān // 40.184  //
tasya puṇyānubhāvena bandhaṃ na viviśurmṛgāḥ /
na hi śuddhātmanāmagre prāpnotyakuśalaṃ janah // 40.185  //
lubdhako 'pi tato 'bhyetya pāśānālokya nirmṛgān /
pratyekabuddhaṃ krodhāndho viṣadigdheṣuṇāvadhīṭ // 40.186  //
tasya sāyakaviddhasya jvalajjvalanatejsaḥ /
prabhāvamadbhutaṃ dṛṣṭvā pādayornipapāta saḥ // 40.187  //
akāryakaraṇodvegasaṃtāpādatha lubdhakaḥ /
nininda śocannātmānaṃ saṃtyajya śaravāgurāḥ // 40.188  //
parinirvāṇamāptasya tasyāsthīni nidhāya saḥ /
chatradhvajādisaṃbhāraiḥ stūpaṃ cakre sadārcitam // 40.189  //
lubdhakastena puṇyena babhūvodrāyaṇo nṛpaḥ /
vadhāt pratyekabuddhasya bahuśo vadhamāptavān // 40.190  //
nandanāmno gṛhapatermadalekhābhidhā sutā /
babhūva dhanadhanyādisphūtiḥ karvaṭavāsinaḥ // 40.191  //
sā kadācinmadotsiktāḥ gṛhamārjanareṇubhiḥ /
pratyekabuddhamāyāntaṃ pathi mohādavākirat // 40.192  //
tasminneva dine tasyāściracintābhirarthitaḥ /
varaḥ stanabharārtāyā varaṇārthī samāyayau // 40.193  //
mūdhni pratyekabuddhasya pāṃśumuṣṭiunipātanāt /
pratyāsannavivāhāhamiti bhrātaramāha sā // 40.194  //
tatastasyāh pravādena cikṣipurvaraṇāptaye /
mūrdhni pratyekabuddhasya rajāṃsi prauḍhakanyakāḥ // 40.195  //
guṇākārapravṛttena prayayena vimohitāḥ /
nirvicārya pravartante viruddheṣvapi vastuṣu // 40.196  //
pravṛttapātakācāre tasmin buddhabudhābhidhau /
nivāraṇaṃ gṛhapatī karmaṇastasya cakratuḥ // 40.197  //
saiva kanyā narapatiḥ śikhaṇḍī pāpabhāgabhūt /
pravādakartā tadbhrātā bhikṣuḥ katyāyano 'pyayam // 40.198  //
jātau gṛhapatī rūḍhaduṣṭācāranivāraṇāt /
puripatāpānnirmuktau hiruko bhirukaśca tau // 40.199  //
iti bhagavataḥ śrutvā vākyaṃ vicārya ca bhikṣavaḥ phalapariṇatiṃ jñātvā citrām śubhāśubhakarmaṇām /
khalajanavacastulyaṃ śatruṃ vicārasamaṃ guruṃ sukṛtasadṛśaṃ bandhuṃ loke na kiṃcana menire // 40.200  //
iti kṣemendraviracitāyāṃ bodhisattvāvadānakalpalatāyāmudrāyaṇāvadānaṃ catvāriṃśaḥ pallavaḥ //
||41. kapilāvadānam /
yadbhūpālaviśāladānabibhavaprodbhūtapuṇyādhikaṃ dānasyātikṛśasya satphalabharamapnotyalaṃ durgataḥ /
śuddhasyaiva vivṛddhadharmadhavalaśraddhāsamṛdhyānvitaṃ niḥsaṃsāravijṛmbhitaṃ taducitaṃ cittasya vittasya ca // 41.1  //
jine jetavanārāmavihāriṇi mahādhanah /
dhīrābhidhānaḥ śrāvastyāmabhūd gṛhapatiḥ purāḥ // 41.2  //
tasya paṇḍitanāmabhūt putraḥ sukṛtapaṇḍitaḥ /
akhaṇḍitayaśaḥpuṇyadānālaṃkāramaṇḍitaḥ // 41.3  //
sa bāla eva bhikṣūṇām rājārhairvastrabhojanaiḥ /
śāriputrapradhānānāṃ cakārātithisatkriyām // 41.4  //
tataḥ kadācidakṣīṇādurbhikṣakṣayite jane /
yācyayācakatulyatve piṇḍicchedo 'thināmabhūt // 41.5  //
bhikṣūṇāṃ saṃkaṭe tasmin kāle paramadāruṇe /
paṇḍitaḥ sugatāhūtaḥ pratasthe jetakānanam // 41.6  //
taṃ vrajantaṃ turaṅgeṇa kāñcanādāmaśobhinam /
ūcurviṭāḥ samabhyetya guṇotsāhāsahiṣṇavaḥ // 41.7  //
arthisārthārthanākalpavṛkṣastvaṃ dikṣu viśrutaḥ /
śatāni pañca saṃprāptāstvāmuddiśyāśayā vayam // 41.8  //
alaṃkārāṃśukayugaṃ pratyekaṃ naḥ samīhitam /
adhunaivāvilambena dīyatām yadi śakyate // 41.9  //
ityuktastaiḥ sadācāraḥ so 'vatīrya turaṅgamāt /
sādhu pūjāṃ vidhāyaiṣāṃ dhīmān kṣaṇamacintayat // 41.10  //
bhagavantamadṛṣṭvaiva gacchāmi svagṛhaṃ yadi /
āsannāmṛtapānasya taṃ vighnaṃ kathamutaśe // 41.11  //
adatvā priyamarthibhyo vrajāmi yadi nistrapah /
kathaṃ karomi dānasya tāṃ svayaṃ vratakhaṇḍanām // 41.12  //
iti cintayatastasya bhittvā bhūmiṃ samudgataḥ /
nāgarājaḥ svayaṃ śeṣaḥ prādādarthisamīhitam // 41.13  //
dattāni nāgarājena vastrāṇyābharaṇāni ca /
sa tebhyaḥ pratipādyāśu yayau niḥśalyatāmiva // 41.14  //
te 'pi dṛṣṭvā tadāścaryaṃ puṇyāṃ sugatabhāvanām /
sarvārthasaṃpatsiddhīnāṃ jananīmeva menire // 41.15  //
jātacittaprasādāste tenaiva sahitāstataḥ /
bhagavantaṃ yayurdraṣṭuṃ vinaṣṭadveṣakalmaṣāḥ // 41.16  //
bhagavantamathālokya kumāraḥ praṇatānanaḥ /
tatpādapadmarajasā dhanyaścakre lalāṭikām // 41.17  //
hāraṃ punaścaraṇayoḥ śāstuḥ śaśikarojjvalam /
vinyasya praṇatānagre sa tānasmai nyavedayat // 41.18  //
dharmadeśanayā teṣāṃ bhagavān jñānavajrabhṛt /
bhittvā satkāyadṛṣṭyadriṃ srotaḥprāptiphalaṃ vyadhāt // 41.19  //
dṛṣṭasatyeṣu yāteṣu tatasteṣu praṇamya tam /
kumāraṃpaṇḍitaṃ prītyā bhagavān svayamabhyadhāt // 41.20  //
vatsa puṇyairavāpto 'si paryāptiṃ sukṛtaśriyām /
durbhikṣesvapi bhikṣūṇāṃ kuru bhojyādhivāsanām // 41.21  //
parigraho me bhikṣūṇāṃ śatānyarhatrayodaśa /
anye cānviṣya kṛcchrārtāḥ saṃvibhajyāstvayā pure // 41.22  //
iti śrutvā bhagavataḥ paṇḍitaḥ pramadākulaḥ /
bhaktyā saṃghasya vidadhe yāvajjīvaṃ nimantraṇam // 41.23  //
tataḥ svagṛhamabhyetya rājārhaibhikṣusaṃmataiḥ /
saṃbuddhapramukhaṃ saṃghaṃ sadā bhojyairapūjayat // 41.24  //
daridrānadaridrāṃśca yācyānapi ca yācakān /
anukampyān sa vidadhe dānenānyānukampinah // 41.25  //
śeṣān kṛpaṇasaṃghātān so 'nviṣya karuṇāmbudhiḥ /
ratnarāśiṃ dadau tebhyo daurgatyatimirāpaham // 41.26  //
sa ratnanikarasteṣāṃ jagāmāṅgārarāśitām /
nṛṇāṃ bhāgyāni ratnāni maṇayaḥ prasthajātayaḥ // 41.27  //
te tamūcuḥ samabhyetya svapnadṛṣṭadhanā iva /
ratnanāmnā tvayāsmākaṃ sa datto 'ṅgārasaṃcayaḥ // 41.28  //
dhanalābhena mahatā sadyaḥ prāptonnatirjanah /
tatsaṃkṣayāt kṣaṇenaiva paribhraṣṭo na jīvati // 41.29  //
iti teṣāṃ vacaḥ śrutvā paṇḍitaḥ karuṇānidhiḥ /
tānūce puṇyadīnānāṃ ratnānyāyāntyaratnatām // 41.30  //
yuṣmābhirna kṛtaḥ pūrvaṃ mohāt sukṛtasaṃcayaḥ /
tenāyaṃ ratnarāśirvaḥ prayāto 'ṅgārasāratām // 41.31  //
ratnāni yatnanihitānyapi yānti dūraṃ puṇyakṣayādupanayanti ca bhāgyayogāt /
vittārjanaṃ patitaśokanimittameva vittaṃ hi cittamucitaṃ sukṛtapravṛttam // 41.32  //
tasmād bhavadbhirbhojyāya bhikṣusaṃgho 'dhivāsyatām /
bhogasaṃbhārasaṃpattimahaṃ saṃpādayāmi vaḥ // 41.33  //
ityuktāstena taddattavittabhojanasaṃpadā /
te buddhapramukhaṃ saṃghaṃ dinamekamapūjayan // 41.34  //
saṃghaṃ yathāvadabhyarcya praṇīdhānamakāri taiḥ /
m ākadācana dāridyraṃ syādasmākamiti kṣaṇam // 41.35  //
tataste paṇḍitagirā gatvā dadṝśuragrataḥ /
tamevāṅgāranikaraṃ prayātaṃ ratnarāśitām // 41.36  //
bhavane paṇḍitasyātha kumārasya prabhavataḥ /
vivṛtānāṃ nidhānānāṃ nirvighnaṃ śatamudyayau // 41.37  //
sa prasenajite rājñe dharmajñaḥ sthitirakṣaṇāt /
dadau nidhānaṣaḍbhāgaṃ sa cāsyāṅgāratāmagāt // 41.38  //
kumārasyaiva sukṛtairbhogyo 'yaṃ nidhisaṃcayaḥ /
ityantarīkṣādvacanaṃ tataḥ śuśrāva bhūpatiḥ // 41.39  //
kumārasyaiva vacasā tānnidhīnnirdhitāṃ punaḥ /
prāptāṃ vilokya sāścaryaḥ prahiṇottadgṛhaṃ nṛpaḥ // 41.40  //
tatastadakhilaṃ vittaṃ vitīrya vipulāśayaḥ /
kumāraḥ saṃpadāṃ cakre sthitiṃ durgataveśmasu // 41.41  //
atha niḥsārasaṃsāravicāravirataspṛhaḥ /
anityatāṃ sa saṃcintyaḥ dīraḥ pitarabravīt // 41.42  //
anujānīhi māṃ tāvat gantuṃ tāta patovanam /
imā janmaśatocchiṣṭāḥ kliṣṭā mama vibhūtayaḥ // 41.43  //
trailokyasaṃpatsaṃprāptiryasmin vrajati bhogyatām /
tadidaṃ sarvabhūtānāmāyurbhājanamalpakam // 41.44  //
śīte yasya karomi saṃtatamṛdusparśāṃśukaurgūhanaṃ saṃtāpe racayāmi yasya śiśiraśrīkhaṇḍacarcārcanam /
yasyārthe viṣaśastravahnibhujagavrātātparaṃ me bhayaṃ prāptaḥ so 'pyamapāyataḥ parihṛte 'pyāyāti kāyaḥ kṣayam // 41.45  //
bhogādviraktaḥ pravrajyāmādāya dayitāṃ vane /
viharāmi haran cintāṃ cintātaptasya cetasaḥ // 41.46  //
ityuktvā sa parityajya viṣayasnehabandhanam /
kṛtābhyuopagamaḥ pitrā śāriputrāśamaṃ yayau // 41.47  //
tatra pravrajitastena pātrapāṇiḥ sacīvaraḥ /
tasyaivānucaro bhūtvā vicacāra yatavfataḥ // 41.48  //
sa dṛṣṭvā karṣakairdhārāṃ kṣetrāt kṣetrapravartitām /
nirdiṣṭena pathā yāntīṃ vismayādityacintayat // 41.49  //
aho vihitamārgeṇa gacchatāmapyacetasām /
jalānāṃ karmasaṃsiddhardṛśyate natu dehinām // 41.50  //
saṃcintyeti vrajannagre dṛṣṭvā yaṣṭīkṛtaṃ śaram /
prataptamiṣukāreṇa pradadhyau dhīmatāṃ varaḥ // 41.51  //
tāpāt praguṇatāmete yānti niścetanāḥ śarāḥ /
na tu saṃsārasaṃtaptā api vakrāḥ śarīriṇaḥ // 41.52  //
iti dhyāyan vilokyāgre takṣṇā śakaṭacakratām /
nītāni dṛḍharūpāṇi punaścintāṃ samāyayau // 41.53  //
aho nu ghaṭanāyogād yānti karmaṇyatāṃ kṣaṇāt /
niścetanānid ārūṇi na cittāni śarīriṇām // 41.54  //
it caṃcintya saṃyātaḥ sudharmaniyamādaraḥ /
vatsalaṃ pitaraṃ putra ivācāryamuvāca saḥ // 41.55  //
ārya eva prayātvadya piṇḍapātāya matkṛte /
ahaṃ tu bhavatādiṣṭaṃ cintayāmi nijavratam // 41.56  //
ityupādhyāyamabhyarthya bhaktakṛtyāya paṇḍitaḥ /
tasmin yāte tadādiṣṭaṃ vihārāgāramāviśat // 41.57  //
tatra yaṣṭīkṛtatanuḥ kṛtvā pratimukhīṃ smṛtim /
sa pradadhyau nijaṃ dharmaṃ baddhaparyaṅkaniścalaḥ // 41.58  //
tasmin samādhisaṃnaddhe vasudhā sadharādharā /
vicacālākhilāmbhodhijalaloladukūlinī // 41.59  //
śakrastaṃ dhyānanirataṃ jñātvā nirvighnasiddhaye /
dideśa dikṣu rakṣāyai dikpālān sendubhāskarān // 41.60  //
bhagavānatha sarvajñastasya siddhimupasthitām /
pākāt kuśalamūlānāṃ jñātvā kṣaṇamacintayat // 41.61  //
āsannārhatpadasyāsya śāriputraḥ sametya cet /
dvāramuddhāṭayenmadhye vighna eṣa na saṃśayaḥ // 41.62  //
tasmādāgacchatastasya gatvā svayamahaṃ puraḥ /
karomi kālahārāya nānāpraśnāśrayāḥ kathāḥ // 41.63  //
iti saṃcintya bhagavān svayaṃ taddiśamāgataḥ /
bhikṣorāgacchatasyasya vjlambaṃ kathayākarot // 41.64  //
suraprabhāvānniḥśabde nabhogatavihaṃgame /
loke nirvātadīpasya tulyatāṃ prāpa paṇḍitaḥ // 41.65  //
srotaḥ prāptiphalādūrdhvaṃ sakṛdāgāmyavāpya saḥ /
anāgāmiphalaṃ prāpya tato 'rhatphalamāptavān // 41.66  //
tataḥ kathānte sugate prayāte nijamāśramam /
śāriputraḥ praviśyarkamiva śiṣyaṃ vyalokayat // 41.67  //
taṃ dṛṣṭvā sahasottīrṇaṃ viśīrṇabhavabandhanam /
siddhiṃ yugaśataprāpyāṃ tasya tām praśaśaṃsa saḥ // 41.68  //
tāṃ tasyārhatpadaprāptiṃ śrutvā jagati viśrutām /
bhikṣubhirbhagavāṇ pṛṣṭastatkathāmabravījjinah // 41.69  //
bhagavān kāśyapaḥ pūrvaṃ vārāṇasyāṃ tathāgataḥ /
saha bhikṣūsahasrāṇāṃ viṃśatyā puravāsibhiḥ // 41.70  //
śraddhāpraṇītaiḥ śucibhiḥ sarvabhogyairmanonugaiḥ /
uvāsa pūjitah kaṃcit kālaṃ sattvahitodyataḥ // 41.71  //
bhikṣupūjāpare tatra vartamāne gṛhe gṛhe /
acintyayadviniḥśvasya durgato nāma durgataḥ // 41.72  //
dhiṅ māmatīva dāridyrāt nīcaṃ niṣkuśalakriyam /
naiko 'pi mandabhāgyena yena bhikṣurnimantritaḥ // 41.73  //
tyājyā janasya sakalavyavahārabāhyāḥ vākyapramāṇapadasaṃdhiṣu naiva yogyāḥ /
naṣṭakriyā vigatakārakatarkahīnāḥ śabdā ivārtharahitāḥ puruṣā bhavanti // 41.74  //
iti cintānalākrāntaṃ ninditaṃ dhanahīnataḥ /
taṃ samāhūya ko 'pyetya sukṛtaprerako 'bhyadhāt // 41.75  //
kṣīṇārthenāpi bhavatā janmāntaraśubhāptaye /
yathākathaṃcideko 'pi bhikṣuḥ kiṃ na nimantritaḥ // 41.76  //
ityuktastena saṃsaktaśalyaḥ punarivāhataḥ /
bhiokṣubhojanavaikalyāt sa bhṛdhaṃ vyathito 'bhavat // 41.77  //
kathaṃcitkṣḥutparikṣāmaḥ sa gatvā śreṣṭhimandiram /
yatnena prāpa mūlyāṃśaṃ dārupāṭanakarmaṇā // 41.78  //
kṛtvā tatraiva tadbhāryā śuddhataṇḍulakhaṇḍanam /
tadaṃśabhṛtimūlyāptaṃ bhaktyā bhartre nyavedayat // 41.79  //
samudyatasya tasyātha bhikṣubhojanasiddhaye /
śuddhaye śuddhasattvasya śakro 'bhūdanusādhakah // 41.80  //
divyavarṇarasāmode bhojye śakreṇa sādhite /
prītyā pracchannarūpeṇa bhikṣuṃ lekhe na durgataḥ // 41.81  //
vibhūtimohitairgūḍhaiḥ pūrvaṃ puranivāsibhiḥ /
saṃghe nimantrite duḥkhāt durgato martumudyayau // 41.82  //
kṛpayā tasya bhagavān svayamabhyetya kāśyapaḥ /
śuddhisiddhiṃ parijñāya cakre bhojyapratigraham // 41.83  //
aho 'haṃ bhavato bhojyaṃ prayacchāmīti bhūbhujā /
prayatnāt prārtito 'pyarthaṃ naivāmanyata durgataḥ // 41.84  //
guṇadraviṇasaṃpūrṇaḥ syāṃ daridraprasādanaḥ /
bhagavantamathābhyarcya praṇīdhānaṃ cakāra saḥ // 41.85  //
svāśramaṃ kāśyape yāte surendre ca divaṃ gate /
durgatasya gṛhaṃ sarvaṃ divyaratnaipūrayat // 41.86  //
viśvakarmā tatastasya vidadhe śakraśāsanāt /
bhavanaṃ rucirodyānaṃ ratnastambhavibhūṣitam // 41.87  //
saṃprāptavimalaiśvaryaḥ sahitaṃ sarvabhikṣubhiḥ /
saptāhaṃ vibhavairbhogaiḥ sa kāśyapamapūjayat // 41.88  //
kṣutkṣāmāṅganamarthibhiḥ parihṛtadvāraṃ rudaddārakaṃ gehaṃ niścalakajjalānyapi sthalīkoṇasvananmakṣikam (?) /
cullīsuptabiḍālabālamaparaṃ yasyābhavadrauravaṃ śrīstasyaiva nṛpaspṛhāspadatayāścaryaṃ na kasya svayam // 41.89  //
tena dānaprabhāveṇa sudhāśuddhena durgataḥ /
janmāntare paṇḍitatāmavāpyārhattvamāgataḥ // 41.90  //
iti paṇḍitapūrvajanmavṛttaṃ kathitaṃ sarvavidā guṇādareṇa /
avadhārya viśuddhadānapuṇyaṃ kuśalārhaṃ praśaśaṃsa bhikṣusaṃghaḥ // 41.91  //
iti kṣemendraviracitāyāṃ bodhisattvāvadānakalpalatāyāṃ kapilāvadānaṃ nāmaikacatvāriṃśaḥ pallavaḥ //
||42. kanakavarṇāvadānam /
sattvena sūryarucayastamasi sphuranti dharmeṇa ratnanicayā nabhasaḥ tapanti /
dhairyeṇa sarvavipadaḥ praśamaṃ vrajanti dānena bhogasubhagāḥ kakubho bhavanti // 42.1  //
bhagavān sugataḥ pūrvaṃ śrāvastyāṃ jetakānane /
kuśalānāṃ prapānnānāṃ vidadhe dharmadeśanām // 42.2  //
pūrvakalpāntarajane vatsarāṣṭāyutāyuṣi /
śrīmān kanakavarṇākhyo babhūva pṛthivīpatiḥ // 42.3  //
kanakākhyā purī tasya śakrasyevāmarāvatī /
sarvalokeśvarasyāpi vasatirvallabhābhavat // 42.4  //
nāyakārhaṃ yaśaḥśubhraṃ cāruvṛttaguṇocitam /
hṝdaye yaḥ prajākāryaṃ muktāhāramivāvahat // 42.5  //
prajākarmavipākena pure paramadāruṇā /
avṛṣṭirabhavat tatra sarvabhūtabhayapradā // 42.6  //
sā dhairyahāriṇī sarvalokasaṃtāpakāriṇī /
avṛṣṭiḥ prayayau bhūbhṛnmānasāyāsahetutām // 42.7  //
kuṇṭhasarvapratīkāraḥ sa cintāstimitaṃ puraḥ /
uvāca suciraṃ dhyātvā pradhānāmātyamaṇḍalam // 42.8  //
avarṣopanipāto 'yaṃ prajānāṃ niṣpratikriyaḥ /
karoti me yatnakṛtaṃ niṣphalaṃ paripālanam // 42.9  //
nivṛttavarṣāḥ kakubho bhavantyabhrāśca svacchakāḥ /
pravṛttabāṣpavarṣāśca prajāḥ pāpena bhūbhujām // 42.10  //
trāṇaṃ mahābhayādrājā prajānāṃ na karoti yaḥ /
tasya spaṣṭaṃ naṭasyeva kirīṭamukuṭagrahaḥ // 42.11  //
tadā kṝtayugaṃ loke yadā rājā prajāhitaḥ // 42.12  //
durbhikṣakṣayitāḥ pṛthutarakleśāvalīvihvalāḥ /
hāhākāraviśṛṅkhalāḥ khalatarairatyarditā vallabhaiḥ śocantyaḥ pralayaṃ prayāntaśaraṇāḥ pāpairnṛpāṇāṃ prajāḥ // 42.13  //
tasmātsamastakoṣeṇa rakṣaṇīyā mayā prajāḥ /
rājñāṃ prajāparitrāṇapuṇyaṃ ratnamayo nidhiḥ // 42.14  //
ityuktvā sarvalokasya saṃcintya koṣṭhakoṣayoḥ /
sa nināya nijaṃ sarvaṃ sadā bhogyopabhogyatām // 42.15  //
tataḥ kālena tasyogradurbhikṣeṇānnasaṃcayaḥ /
yayau mahāvyayādekapuruṣāśanaśeṣatām // 42.16  //
tasminnavasare vyomnā samabhyetya raviprabhaḥ /
pratyekabuddhastasyātha vidadhe bhojanārthanām // 42.17  //
niyame saṃśaye tasminnātmanaḥ prāṇadhāraṇe /
nirvikalpya sa tatasrvaṃ dadau tasmai prasannadhīḥ // 42.18  //
svaprāṇavṛttiṃ tenāsau kṛtvātithyaprasādinā /
prayayau nabahsā tasya prasaṃśan sattvaśīaltām // 42.19  //
athodyayau vyaomamahādvipasya nīlālimāleva sadambulekhā /
meghāvalī paścimadikpralambā kapolakālāgurumañjarīva // 42.20  //
tataḥ samastaṃ gaganāntarālamutphullanīlotpalakānanābham /
ācchādyamānaṃ sarasairbabhāse bhṛṅgapravandhauriva meghasaṃghaiḥ // 42.21  //
tataḥ papātākhilabhojyavṛṣṭiriṣṭā prajānāṃ bhuvi sapta rātrīḥ /
dhānyādivṛṣṭistadanantaraṃ ca ratnadivṛṣṭiśca tataḥ krameṇa // 42.22  //
iti sa kanakavarṇaḥ kṣmāpatirbhūpatīnāṃ mukuṭamaṇirivoccairbhrājamānaḥ prajānām /
akṛta sukṛtasaṃpatprīṇitah prāṇarakṣāṃ prabhavati hi parārthe sajjanānāṃ prabhāvaḥ // 42.23  //
bhūpatiḥ kanakavarṇa eṣa yaḥ so 'hameva vapuṣātmanādhunā /
ityudīrya bhagavān jinaḥ satāṃ dhīmatāṃ vyadhita dharmadeśanām // 42.24  //
iti kṣemendraviracitāyāṃ bodhisattvāvadānakalpalatāyāṃ kanakavarṇāvadānaṃ nāma dvicatvāriṃśaḥ pallavaḥ //
||43. hiraṇyapāṇyavadānam /
sarvopakārapraṇayī prabhāvaḥ sarvopajīvyā mahatī vibhūtiḥ /
puṇyāṅkurārhasya phalaṃ viśālapalārhametat prathamaṃ hi puṣpam // 43.1  //
jine jetavanārāmavihārābhigate purā /
śrāvastyāṃ devasenākhyaḥ śrīmānāsīdgṛhādhipaḥ // 43.2  //
hiraṇṃyapāṇistasyābhūtputraḥ satputramāninaḥ /
yasya hemamayaṃ jātaṃ pāṇidvitayamadbhutam // 43.3  //
rūpyalakṣadvayaṃ tasya prātaḥ prātaḥ karadvaye /
prādurāsītsa tenābhūdarthināṃ kalpapādapaḥ // 43.4  //
tasya vyaktavivekena paripākena bhūyasā /
kāle kuśalamūlānāṃ jine bhaktirajāyata // 43.5  //
atha jetavana gatvā bahgavantaṃ tathāgatam /
sa dṛṣṭvā vidadhe tasya sānandaḥ pādavandanam // 43.6  //
bhagavānapi saṃṣāratāpapraśamacandikām /
sudhāsakhīṃ dideśāsmai dṛśaṃ kuśalavṛtikām // 43.7  //
sa śāsturdarśanenaiva saṃmohatimitojjhita /
babhāse suryakiraṇaprabuddhakamalopamaḥ // 43.8  //
bhagavān vidadhe tasya tataḥ saddharmadeśanām /
yayā dharmamayaṃ cakṣurakṣuṇṇālokamudyayau // 43.9  //
prākpuṇyapariṇāmena jātavairāgyavāsanaḥ /
praṇamya vimalaprajñaḥ sa sarvajñamabhāṣataḥ // 43.10  //
śaraṇya śaraṇāptasya bhagavan bhavahāriṇī /
aśeṣakleśanāśāya pravrajyā me vidhīyatām // 43.11  //
capalaṃ prāṇināmāyuṣtato 'pi navayauvanam /
vidyudvilāsacapalāstato 'pyetā vibhūtayaḥ // 43.12  //
iti tasya bruvāṇasya sugatānugrahoditā /
papāta vitarajasaḥ pravrajyā vapuṣi svayam // 43.13  //
raktacīvarasuvyaktāṃ bibhrāṇaḥ sa viraktatām /
pātragraheṇa tatyāja punaḥ saṃsārapātratām // 43.14  //
tasya tāmadbhutāṃ siddhiṃ pratyakṣaṃ vīkṣyaṃ bhikṣavaḥ /
tatpūrvavṛttaṃ papracchurbhagavantaṃ sa cābravīt // 43.15  //
vārāṇasyāṃ purā rājā kṛkirnāma tathāgate /
kāśyapākhye bhagavati prayāti parinirvṛtim // 43.16  //
śarīramasya samkṛtya stūpaṃ ratnamayaṃ vyadhāt /
svargāvagāhanaprauḍhaṃ mūrtaṃ puṇyamivonnatam // 43.17  //
tasminnāropyamāṇāyāṃ yaṣṭayāṃ pūjāparigrahe /
kitavaḥ kandalo nāma nidadhe rūpakadvayam // 43.18  //
cittaprasādaśuddhena tena puṇyena bhūyasā /
hiraṇyapāṇiḥ prāpto 'dya mahatāṃ spṝhaṇīyatām // 43.19  //
bhavati vibhavastyāgodāraḥ samagraguṇo bhuvi prasaratiḥ yaśaḥ śuklaṃ loke sudhāṃśusahodaram /
pariṇatipade puṇyaṃ dhatte yadalpamanalpatāṃ vimalamanasaḥ śraddhāśuddhaṃ tadeva vijṛmbhitam // 43.20  //
iti prabhāvaṃ kathitaṃ jinena puṇyānubhāvasya hiraṇyapāṇeḥ /
śrutvaiva harṣādaravismayānāṃ sa bhikṣusaṃghaḥ praṇayī babhūva // 43.21  //
iti kṣemandraviracitāyāṃ bodhisattvāvadānakalpalatāyāṃ hiraṇyapāṇyavadānaṃ tricatvāriṃśaḥ pallavaḥ //
||44. ajātaśatrupitṛdrohāvadānam /
durjanaduḥsahaviṣadharabhīṣaṇataratimirapatitānām /
ālambanajananaṃ bhavabhayaharaṇaṃ jinasmaraṇam // 44.1  //
pure rājagṛhābhikhye bhagavān bhūbhṛtaḥ purā /
kaṭake gṛdhrakūṭasya vijahāra tathāgataḥ // 44.2  //
tasminnavasare rājā bimbisāraḥ sutapriyaḥ /
ajātaśatruṇā tatra putreṇa krūrakāriṇā // 44.3  //
suhṛdaḥ pāvakasyeva devadattasya saṃmatam /
ghorāndhabandhanāgāraṃ niḥsaṃcāraṃ praveśitaḥ // 44.4  //
patnyā praveśitaṃ tasya bandhane gūḍhabhojanam /
jñātvā sa tatkṣayākāṅkṣī kṣutkṣāmasya nyavārayat // 44.5  //
rūkṣaḥ kṛśo 'timalinaḥ so 'bhavat pṛthivīpatiḥ /
akālakālameghārtaḥ kṛṣṇapakṣa ivoḍupaḥ // 44.6  //
saṃkīrṇavāsasaṃtāpātprāyaḥ peśalacetasām /
karotyāliṅganaṃ prauḍhā gāḍhapraṇayinī vipat // 44.7  //
sa samuddhiśya śokārtaḥ sugatādhyuṣitāṃ diśam /
kṛtāñjalirnataśirāḥ kṣāmasvaramabhāṣata // 44.8  //
nāmastubhyaṃ bhagavate mahārhāya mahārhate /
dīnoddharaṇasaṃnaddhasamyaksaṃbodhibodhicetase // 44.9  //
namaste ghorasaṃsāramakarākarasetave /
jināya janatājanmakleśapraśamahetave // 44.10  //
namo nityaprabuddhāya sarvasattvaikabandhave /
viśuddhadhānme buddhāya karuṇāmṛtasindhave // 44.11  //
iti bhaktisudhāṃ śiktvā sugataśravaṇocitām /
puṇyapuṣpaprasavinīṃ sa cakre stutimañjarīm // 44.12  //
sarvajñastasya vijñāya kāyakleśaśamayīṃ daśām /
bandhanāgāravivarālokairāpyāyanam vyadhāt // 44.13  //
ajātaśatrustadvṛttaṃ jñātvā śaṅkākulaḥ pituḥ /
nyavārayadbandhagṛhe susūkṣmavivarāṇyapi // 44.14  //
tatastasya tadādeśāt cakrurbandhanarakṣiṇaḥ /
kṣureṇa gāḍhabaddhasya pādayostadvikartanam // 44.15  //
sa tīvravaiśasakleśavyathitah pārthivaḥ param /
namo buddhāya buddhāyetyārtasaṃkrandanaṃ vyadhāt // 44.16  //
bhagavānatha sarvajñaḥ puraḥ pratyakṣatāṃ gataḥ /
śakradattāsanāsīnaḥ kāruṇyāttamabhāṣataḥ // 44.17  //
rājan kiṃ kriyate krūrakarmaṇāṃ gatirīdṛśī /
śubhāśubhasamudbhūtaṃ na bhuktaṃ kṣiyate phalam // 44.18  //
rāgadveṣaviṣāsakte nānāvyasanaduḥsahe /
evaṃvidhaiva niḥsāre saṃsāre duḥkhasāratā // 44.19  //
saṃkleśakalile kāle vipatsaṃpadvisaṃkaṭe /
dhairyameva paritrāṇaṃ vairāgyaṃ ca nirākulam // 44.20  //
saṃsāraghoragahanāntaravardhamānaiḥ duḥkhānalavyatikaraprasṛtairasiktāḥ /
dhūmodgamairiva punaḥ sukṛtocitānāṃ bāṣpāmbubindukalilā na dṛśo bhavanti // 44.21  //
bhajasva dhairyaṃ duḥkhe 'smin bhogāśāṃ tyaja bhūpate /
pariṇāmavirodhinyaḥ sarvāḥ saṃsāravṛttayaḥ // 44.22  //
adhunaiva tavāsannā dehātte kuśalasthitiḥ /
ityuktvā taṃ samāśvasya bhagavān svapadaṃ yayau // 44.23  //
bimbisāro 'pi dehānte tasminneva kṣaṇe divi /
abhūjjinarṣabho nāma śrīmān vaiśravaṇātmajaḥ // 44.24  //
ajātaśatrurjanakaṃ jñātvā vigatajīvitam /
śarīramasya satkṛtya nininda nijaduṣkṛtam // 44.25  //
tasyātitīvrapāpārtaṃ cittaṃ durvṛttadūṣitam /
paścāttāpāgnipatanaṃ prāyaścittamivākarot // 44.26  //
so 'vadadbata saṃmohādaiśvaryamadalubdhadhīḥ /
durvṛttapātakaśvabhre patito 'hamadhomukhaḥ // 44.27  //
śrutaprajñādaridrāṇāṃ nijanidrāsukhāpahā /
cintā dahati gātrāṇi khalamantrānuvartinām // 44.28  //
patitasyāvasannasya pāpapaṅke pramādinah /
anālambasya saṃtrāṇaṃ jinasaṃsmaraṇaṃ mama // 44.29  //
iti saṃcintya suciraṃ sa gatvā sugatāntikam /
jugupsamānaḥ kukṛtātparaṃ saṃkocamāyayau // 44.30  //
tatrāpavitramātmānaṃ manyamānaḥ sapatrapaḥ /
praṇanāma jinaṃ dūrāt pāpasparśabhayādiva // 44.31  //
sāśrunetraḥ paritrāṇaṃ sa sarvajñaṃ vyajijñapat /
sakampaḥ kāyasaṃsaktaṃ vidhunvanniva duṣkṛtam // 44.32  //
bhagavan kṛtapāyo 'hamāsannanarakānalaḥ /
uttaptaḥ karuṇāsindhuṃ tvāmeva śaraṇaṃ gataḥ // 44.33  //
māmiyaṃ śoṇaparyantā dṛṣṭiste puṣkaraprabhā // 44.34  //
khalamantrapravṛttena durvṛttena pramādinā /
mayā vibhavalubdhena pāpena nihataḥ pitā // 44.35  //
iti pralāpinastasya vacaḥ śrutvā tathāgataḥ /
sasarha tatpāparajaḥśuddhyai puṇyasarasvatīm // 44.36  //
rājanna cintitaḥ pāpaḥ khaleneva svakarmaṇā /
preritastvaṃ pitṛvadhe patitaḥ pāpasaṃkaṭe // 44.37  //
duḥkhaṃ tattena bhoktavyaṃ prāptavyaṃ kilbiṣaṃ tvayā /
tava tasya ca bhūpāla tulyaiṣā bhavitavyatā // 44.38  //
nijakaṇṭhasamutkīrṇāṃ lalāṭapaṭavartinī /
śilāśakalalekheva niścalā niyatirnṛṇām // 44.39  //
kurvatā kaluṣaṃ karma khalapreraṇayā tvayā /
pratyāsannāmṛtaśreyaḥ svahastena tiraskṛtam // 44.40  //
adyāpi yadi te pāpaṃ hantuṃ prāptuṃ ca saṃpadam /
vāñchāsti tatkuru matiṃ puṇye pāpaśamātmani // 44.41  //
dīpavṛttyā sukhaṃ sūte jīvayatyujjvalaṃ yaśah /
amṛtasya prakāro 'yaṃ suvṛttaḥ satsamāgamaḥ // 44.42  //
paścāttāpāgnupātena sādhunā saṃgamena ca /
saṃkīrtanena dānena pāpaṃ naśyati dehinām // 44.43  //
pātraṃ pavitrayati naiva guṇān kṣiṇoti snehaṃ na saṃharati naiva malaṃ prasūte /
doṣāvasānaruciraścalatāṃ na dhatte satsaṃgamaḥ sukṛtasadmani ko 'pi dīpaḥ // 44.44  //
guṇigaṇavipaddīkṣādakṣaḥ kṣapākṣaṇasaṃnibhaḥ sakalanayanavyāpārāṇāṃ janeṣu nirodhakaḥ /
asamaviṣamāyāsāvāsaḥ prakāśaparikṣayāt sṛjati hi mahāmohāgdāḍhaṃ tamaḥ khalasaṃgamaḥ // 44.45  //
pratyekabuddhastvaṃ rājan kālena kṣīṇakilbiṣaḥ /
bhaviṣyasi vivekena kṛtālekaḥ śanaiḥ śanaiḥ // 44.46  //
iti tasya dayāśvāsaṃ cakāra bahgavān jinah /
patiteṣvadhikaṃ santaḥ karuṇāsnigdhalocanāḥ // 44.47  //
tataḥ praṇamya sugataṃ prayātaḥ svapadaṃ nṛpaḥ /
mahataḥ pāpabhārasya viveda laghutāmiva // 44.48  //
tasmin prayāte sarvajñaḥ pṛṣṭastatkarma kautukāt /
bhikṣubhiḥ kṣitipālasya pūrvavṛttamabhāṣata // 44.49  //
vārāṇasyāṃ nirāyāsavilāsavyavasāyinaḥ /
catvāraḥ śreṣṭhitanayā babhūvuḥ śrīviśṛṅkhalāḥ // 44.50  //
te kadācit sukhakṣībā mithaḥ kalikathāsthitāḥ /
pratyekabuddhamāyāntaṃ dadṛśuryauvanoddhatāḥ // 44.51  //
taṃ dṛṣṭvā jātavidveṣāḥ śamasaṃyamanindakāḥ /
jyeṣṭhaḥ sundarako nāma bhrātṝn provāca sasmitaḥ // 44.52  //
ayaṃ cīvarapātrāṅkaḥ pānena gatajīvitaḥ /
kṣibo vidhīyate bhikṣurityayaṃ me manorathaḥ // 44.53  //
ityukte cāpalāt tena dvitīyaḥ kundarābhidhaḥ /
uvāca bhikṣuṃ kṣiptvemaṃ hantumicchāmyahaṃ jale // 44.54  //
tatastṛtīyo 'pyavadat pāpaḥ sundarakābhidhaḥ (?) /
eṣa bhikṣurvaraṃ tasyāṃ vīthyāṃ nikṣipyate javāt // 44.55  //
caturtho 'pyavadat krūramatiḥ kandarakābhidhaḥ /
bhikṣoḥ kṣureṇa kriyate niścarma caraṇadvayam // 44.56  //
iti teṣāṃ bruvāṇānāṃ kaluṣo 'bhūnmanorathaḥ /
yena janmāntare prāpuste svecchāsadṛśaṃ phalam // 44.57  //
dhanaṃ paśyati lobhāndhaḥ kridhāndhaḥ śatrumeva ca /
kāmāndhah kāminīmeva darpāndhastu na kiṃcana // 44.58  //
dhanidbhūtavikārāṇāṃ prayātyaniyatātmanām /
madamandavicārāṇāmānandaḥ kleśabandhatām // 44.59  //
krudhyantyakāraṇamakāraṇamutpatanti snihyantyakāraṇamakāraṇamāmananti /
mohāhatāḥ khalu hitāhitanirvicārāḥ tṛptāḥ paraṃ nṛpaśavaḥ samadā bhavanti // 44.60  //
jyeṣṭhaḥ śreṣṭhisutaḥ pāpātsa evāparajanmani /
śāriryānābhidhaḥ śākyaḥ pītvā madyaṃ vyapadyata // 44.61  //
dvitīyo 'pi mahānnāma śākyastoye kṣayaṃ gataḥ /
tṛtīyaśca svaputreṇa vyasto rājā prasenajit // 44.62  //
bimbisāraścaturtho 'sau dhṛtaḥ putreṇa bandhane /
prayuktaṃ dhanavatkarma bhujyate hi savṛddhikam // 44.63  //
mohāhatairiha hi sadbhirasadbhireṣāṃ niḥśarma karma sahasaiva viḍambyate yat / bāṣpāmbupūrṇanayanairanayopanītaḥmastokaśokavivaśairanubhūyate 'tra // 44.64 //
sugatakathitametat pūrvajanmapravṛttaṃ viṣaviṣamavipākaṃ bimbisārasya vṛttam /
vibudhasadasi bhikṣuḥ spaṣṭamākarṇya mene vyasanaśatanimittaṃ dūṣitaṃ cittameva // 44.65  //
iti kṣemendraviracitāyām bodhisattvāvadānakalpalatāyāmajātaśatrupitṛdrodāvadānaṃ nāma catuścatvāriṃśaḥ pallavaḥ //
||45. kṛtajñāvadānam /
andhīkṛto 'pi svadṛśā tamasā khalena lakṣmīvihāravirahe vinipātito 'pi /
kaṣṭāṃ daśāmiva niśāmativāhya padmaḥ svāmeva saṃpadamupaiti punarguṇāḍhyaḥ // 45.1  //
śrāvastyāṃ sugate jetavanodyānavihāriṇi /
devadattaḥ paridveṣavyādhivyāpto vyacintayat // 45.2  //
tulyaḥ samāno me bhrātā manuṣyaḥ śākyavaṃśajaḥ /
prāptaḥ puṇyaprabhāveṇa trijagatpūjyatāṃ jinaḥ // 45.3  //
jīvitodvṛttaye tasmāt taysya yatnaṃ karomyaham /
na hyanastaṃgate bhānau paratejaḥ prakāśate // 45.4  //
vijñānenānubhāvena vidyayā tapasā śriyā /
paraprakarṣaṃ sahate na hi mānonnataṃ manah // 45.5  //
viṣaṃ nijanakhāgreṣu dhṛtvā tasya praṇāmakṛt /
saṃcārayāmi vapuṣi nediṣṭhaḥ pādapīḍaṇaiḥ // 45.6  //
iti saṃcintya kaluṣaṃ vidveṣavivaśaḥ khalah /
sa tiṣyapramukhānetya bāndhavānidamabhyadhāt // 45.7  //
krūraḥ kṛtāpakāro 'haṃ sugatasyādya pādayoḥ /
saralasya prasādāya ptāmi gurupātakah // 45.8  //
iti bruvāṇastaiḥ sarvaiḥ sudattānumataiḥ saha /
jinaṃ jetavanāsīnaṃ draṣṭuṃ duṣṭamatiryayau // 45.9  //
bhagavantaṃ vilokyābhūttatra yāvatsa sarvaśaḥ /
tāvaddagdho 'hamityuccairutkṣiptacaraṇo 'vadat // 45.10  //
huiṃsāsaṃkalpapāpena vrajreṇeva samāhataḥ /
saśarīraṃ kṣaṇe tasmin narakāgnau papāta saḥ // 45.11  //
sarvajñaḥ sahasā dṛṣṭvā taṃ ghoranarake cyutam /
uvāca śrutatadvṛttavismitāṃ bhikṣusaṃsadam // 45.12  //
eṣa kilbiṣadoṣeṇa patitaḥ kleśasaṃkaṭe /
tīvram hi timira sūte sarvathā malinaṃ manaḥ // 45.13  //
nagaryāmatighoṣāyāṃ ratisomasya bhūpateḥ /
kṛtajñaścākṛtajñaśca purā putrau babhūvatuḥ // 45.14  //
kṛtajñaḥ kṛpayārthibhyaḥ kalpavṛkṣaḥ ivāniśam /
nijaṃ vimucya pradadau ratnābharaṇasaṃcayam // 45.15  //
avibhaktaṃ piturdravyaṃ sarvaṃ sādhāraṇaṃ tayoḥ /
vadannityakṛtajñpo 'pi ten adattaḥ jahat tat // 45.16  //
tataḥ ślādhyāya vacasā matighoṣābhodho nṛpaḥ /
janakalyānikāṃ nāma kṛtajñāya sutāṃ dadau // 45.17  //
svayamevārjitaṃ vittaṃ dātuṃ jātamanorathaḥ /
āruroham pravahaṇaṃ kṛtajño 'tha mahodadhau // 45.18  //
ratnārjanodyataṃ yāntaṃ taṃ dveṣaspardhitādaraḥ /
tamevānuyayau lobhādakṛtajño 'pi durjanaḥ // 45.19  //
saṃpūrṇaṃ vaṇijāṃ sārthaiḥ tataḥ pravahaṇaṃ śanaiḥ /
ānukūlyena matutāmavāpa dvīpamīpsitam // 45.20  //
tasmin pratinivṛtte 'tha svadeśaṃ gantumudyate /
ratnarāśibhirāpūrṇasaṃklape svadeśaṃ gantumudyate // 45.21  //
kṛtajñaḥ pṛthivīmūlyaṃ ratnānāṃ śatapaḥñcakam /
ādāya granthipaṭṭena babandhāṃśukapallave // 45.22  //
ratnabhārapariśrāntaṃ tataḥ pravahaṇaṃ mahat /
abhajyata mahāvātairaiśvaryamiva durnayaiḥ // 45.23  //
tataḥ phalakavāhastaṃ kṛtajñaḥ prāptajīvitaḥ /
akṛtajñaṃ nimajjantaṃ pṛṣṭhena samatārayat // 45.24  //
tāritaḥ kṛpayā bhrātrā sa ghoramakarākarāt /
apaśyadañcale tasya ruciraṃ ratnasaṃcayam // 45.25  //
sa tasya ratnalobhena dveṣena ca vaśīkṛtaḥ /
samudratīre śrāntasya bhrāturdrohamacintayat // 45.26  //
tasya nidrānilīnasya śastreṇotpāṭya locanam /
gṛhītvā ratnanicayaṃ kṛtaghnaḥ sa yayau javāt // 45.27  //
krūreṇāṅgīkṛtastena rāhuṇeva divākara /
lokopakāravihato duḥkhitaḥ so 'pyacintayat // 45.28  //
adhunārthipradāne 'rthe vyarthībhūte manorathe /
kiṃ mamāndhasya vandhyena jīvitena prayojanam // 45.29  //
aprāptaviṣayāḥ prāṇā na prayānti yadi kṣayam /
tadasaṃgatayo yogāḥ kleśaynti kṣyakṣamāḥ // 45.30  //
kṣaṇe dhane jane dveṣamānavaikalyavihvale /
pūjye puṃsāṃ samenaiva śeṣasya ca yaśovyayaḥ // 45.31  //
iti saṃcintya sa śanairvrajansārthena tāritaḥ /
avāpa nagaropāntaṃ matighoṣasya bhūpateḥ // 45.32  //
gopālabhavane tatra sa kaṃcitkālamāsthitaḥ /
udyānayātrāgatayā rājaputryā vilokitah // 45.33  //
taṃ dṛṣṭvāndhamapi vyaktarājalakśaṇalakṣitam /
prāgjanmapremabandhena sābhilāṣā babhūva sā // 45.34  //
tataḥ svayaṃvaravidhiṃ sā kṛtvā śāsanātpituḥ /
rājñāṃ madhye ca mānyānāṃ vavre vigatalocanam // 45.35  //
bhūmipālān parityajya vṛto 'ndhaḥ pāpayā tvayā /
uktveti pitrā kopena nirastā śuśubhe na sā // 45.36  //
udyāne sā nidhāyāndhaṃ yatnenāhṛtya bhojanam /
sadā tasmai dadau premapraṇayopacitādarā // 45.37  //
kadācittāṃ cirāyātāmāhārāvasare gate /
uvāca rājatanayaḥ paraṃ mlānānanaḥ kṣudhā // 45.38  //
asamīkṣitakāriṇā tvayā kevalacāpalāt /
vṛto 'hamandhaḥ saṃtyajya nṛpān vipulalocanān // 45.39  //
paścāttāpena nūnaṃ tvaṃ mayi paryuṣitādarā /
adhunā tāṇḍavaṃ premṇah pradarśayitumudyatā // 45.40  //
andhasaṃdarśanodvignā surūpālokanonmukhī /
āhārakāle 'tikrānte cireṇeha tvamāgatā // 45.41  //
ityuktvā paruṣaṃ tena kampamānā lateva sā /
uvāca guñjanmadhupaśreṇīmadhuravādinī // 45.42  //
nātha mithyaiva me śankāṃ na kopātkartumarhasi /
vāgbāṇapātaṃ sahate na cetaḥ prītipeśalaṃ // 45.43  //
tvāmeca devatāṃ jāne yadyahaṃ śuddhamānas ā /
tena satyena sālokamekaṃ nayanamastu te // 45.44  //
ityukte sattvaśālinyā tayā tasyāśu locanam /
utphullakamalākāramekaṃ vimalatām yayau // 45.45  //
tasyāh satyaprabhāveṇa saṃjātapṛthuvismayah /
satyapratyayasotsāhaṃ kṛtajñastāmabhāṣata // 45.46  //
bhrātrā tenākṛtajñna pāṭite locanadvaye /
tasmin vikāro vairaṃ vā na nikāro 'pyabhūnmama // 45.47  //
svacchaṃ tenāstu satyena dvitīyamapi locanam /
ityukte takṣaṇenāsya spaṣṭaṃ cakṣuralakṣyata // 45.48  //
ataḥ kathitavṛttāntaṃ kṛtajñamucitaṃ patim /
prahṛṣṭā janakalyāṇī gatvā pitre nyavedayat // 45.49  //
pūjitaḥ śvaśureṇātha sa ratnagajavājibhiḥ /
śriyeva kāntayā sārdhaṃ jagāma nagaraṃ pituḥ // 45.50  //
sa tatra pitrā hṛṣṭena caraṇālīnaśekharaḥ /
janānurāgasubhage yaivarājye pade dhṛtaḥ // 45.51  //
akṛtajño 'pi nirlajjastaṃ prasādayituṃ śaṭhaḥ /
vicintya pādapatane tasya drohaṃ samāyayau // 45.52  //
unmanā hantumāyātaḥ sa taṃ kuṭulaceṣṭitaḥ /
hāhā dagdho 'smi dagdho 'smītyuktvaiva narake 'patat // 45.53  //
sa eva devadatto 'sau kṛtajño 'pyahameva ca /
janmāntarānubandhena dveṣo 'sya na nivartate // 45.54  //
sarvajñabhāṣitamiti pracuropakāraṃ taddevadattacaritaṃ paritāpakāri /
janmāntaropacitapātakasaṃnibaddhaṃ śrutvā babhūva vimanā iva bhikṣusaṃghaḥ // 45.55  //
iti kṣemendraviracitāyāṃ bodhisattvāvadānakalpalatāyāṃ kṛtajñāvadānaṃ pañcacatvāriṃśaḥ pallavaḥ //
||46. śālistambāvadānam /
dānaikatānamanasāṃ pṛthusattvabhājāmutsāhamānaguṇabhogavibhūṭipūtaḥ /
prākuṇyasaṃcayamayaḥ kuśalabhidhānaḥ kāle phalatyavikalaḥ kila kalpavṛkṣaḥ // 46.1  //
kosalendrasya bhūbhartuḥ śrāvastyām bhagavān purā /
vijahāra va rodyāne saha bhikṣagaṇairjinaḥ // 46.2  //
ādimadhyāṇtakalyāṇaṃ bahvābhibhavasādhakam /
saṃdideśa sa saddharmaṃ trailokyakuśalodyataḥ // 46.3  //
atrāṇtare nāgarājaputrāḥ sāgaravāsinah /
catvāraḥ sugatodīrṇaṃ saddharmaṃ paramāmṛtam // 46.4  //
abhiratyākhyayā svasrā preritāḥ śrotumāgatāḥ /
te balātibala-śvāsa-mahāśvāsābhidhāḥ samam // 46.5  //
krakucchandasya sudhiyaḥ kāle bhagavataḥ pura /
kanakākhyasya ca muneḥ kāśyapasya ca yatnataḥ // 46.6  //
ājagmuḥ śrīsukhāsaktāḥ śrotumaprārthitā api /
tatpuṇyapariṇāmena prāptāḥ śākyamuneḥ purā // 46.7  //
teṣu praṇamya śāstāraṃ caraṇālīnamauliṣu /
vidhāya mānuṣaṃ rūpamupaviṣṭeṣu parṣadi // 46.8  //
saddharmamāyayau śrotuṃ kosalendraḥ prasenajit /
lakṣmīmandasmitacchāyaṃ nivārya cchatracāmaram // 46.9  //
śāstuḥ pādapraṇāmāya viśatastasya saṃsadi /
avakāśaṃ natāścakruḥ sarve nṛpatigauravāt // 46.10  //
tasyābhinandyamānasya varṣāśramagurornṛbhiḥ /
nāgarājasutāścakrurnāvakāśaṃ na satkṛtam // 46.11  //
tasyābhinandyamānasya varṇāśramagurornṛbhiḥ /
nāgarājasutāścakrurnāvakāśaṃ na satkṛtam // 46.12  //
sa saṃjñayā samādiśya nijaṃ parijanaṃ puraḥ /
gamane nigraham teṣāṃ nirvikāra ivābhavat // 46.13  //
bhagavānapi sarvajñastasya jñātvā ca niścayam /
dharmopadeśaparyante provāca racitasmitaḥ // 46.14  //
na vidveṣarajaḥpūrṇamanomalinadarpaṇe /
bhāti dharmopadeśasya pratibimbapratigrahaḥ // 46.15  //
avihitasamatānāṃ kopamohāhatānāṃ kṛśamapi kuśalāṃśaṃ nopadeśaḥ karoti /
na hi vahutaradoṣe śuddhihīne śarīre vrajati hatamatīnām bheṣajaṃ bheṣajatvama // 46.16  //
iti yuktaṃ bhagavatā hitamuktaṃ mahīpatiḥ /
śrutvāpi na ca tatyāja nāgeṣu vimanaskatām // 46.17  //
bhagavantaṃ praṇamyātha prayāte svapadaṃ nṛpe /
nāgāstatsainikābaddhamārge vyomapathā yayuḥ // 46.18  //
te vicintya svabhavane kṣmāsaṃkṣayakṛtakṣaṇāḥ /
ghoranirghātameghaughagrastalokāḥ samāyayuḥ // 46.19  //
teṣāṃ vyavasitaṃ jñātvā sarvajñaḥ pakṣapātinām /
rakṣḥākṣamaṃ kṣitipatermaudgalyāyanamādiśat // 46.20  //
atha nāgagaṇotsṛṣṭā vajravṛṣṭirmahīpatau /
bhūbhartustatprabhāveṇa prayayau puṣpavṛṣṭitām // 46.21  //
śastrāstravṛṣṭirnibiḍakṣiptā tairatha duḥsahā /
maudgalyāyanasaṃkalpādyayau rājārhabhojyatām // 46.22  //
tatprabhāvātprayāteṣu bhognotsāheṣu bhogiṣu /
gatvā vavande sugataṃ nṛpatirvītaviplavaḥ // 46.23  //
sa maudgalyāyanasyārghyamucitaṃ bhogasaṃpadā /
bhaktisaṃskārasubhagaṃ vidadhe jianśāsanāt // 46.24  //
tataḥ svargocitām bhikṣurvibhūtiṃ vīkṣya bhūpateḥ /
papraccha kautukavaśāt sarvajñaṃ caritāñjaliḥ // 46.25  //
bhagavan kasya puṇyasya prabhāveṇa prasenajit /
sarvairvirājitaṃ bhogaiḥ prājyaṃ rājyamavāptavān // 46.26  //
ikṣustambavadetasya śālistambaśca jāyate /
divyapānānnasaṃpattiḥ phalaṃ tatkasya karmaṇaḥ // 46.27  //
iti pṛṣṭaḥ praṇayinā bhikṣuṇā bhagavān jinaḥ /
uvāca śrūyatāṃ rājñaḥ kāraṇaṃ bhogasaṃpadām // 46.28  //
kosale 'smin janapade khaṇḍākhyaguḍakarṣakaḥ /
dadau pratyekabuddhāya pūrvamikṣurasaudanam // 46.29  //
bhuktenekṣurasānnena tena vātagadārditaḥ /
pratyekabuddhastatpuṇyaiḥ prasannaḥ susthatāṃ yayau // 46.30  //
rājā prasenajit so 'yaṃ puṇyavān guḍakarṣakah /
tena puṇyaprabhāveṇa bhogabhāgī virājate // 46.31  //
upakāraḥ kṛtajñānāṃ nikāraḥ krūracetasām /
sukṛtāṃśaśca śādhūnāmaplo 'pyāyātyanalpatām // 46.32  //
sarvajñeneti kathite pūrvapuṇye mahīpateḥ /
babhūva sukṛtotkarṣe bhikṣurāścaryaniścalah // 46.33  //
atha bhaktyā bhagavataḥ kṛtvā rājādhivāsanām /
upaninye svayaṃ tāṃ tāṃ surārhāṃ bhogasaṃpadam // 46.34  //
paropacārai rucirairarcite kāñcanāsane /
sukhopaviṣṭaṃ provāca naranāthastathāgatam // 46.35  //
bhagavan me bhavadbhaktivibhaktasukṛtaśriyaḥ /
cayah kuśalamūlānāmanirmuktyai bhaviṣyati // 46.36  //
vinayātpārthiveneti pūrṇapuṇyābhimāninā /
pṛṣṭaḥ smitasitālokaṃ jagāda sugataḥ sṛjan // 46.37  //
rājan saṃsāramārgo 'yamanādinidhanodbhavaḥ /
helālaṅghyaḥ kathaṃ puṃsāmaprāpya kleśasaṃkṣayam // 46.38  //
ciraparicitaiścakrāvartairasaktagatāgatiḥ prakṛtigahanaḥ saṃsāro 'yaṃ sukhena na laṅghyate /
asati hi vinā yogābhyāsaṃ kṣaye kila karmaṇāṃ sphuṭaphalatatirdharmo 'pyasminnibandhanatām gataḥ // 46.39  //
sarvato vinivṛttasya dānābhyāsena bhūyasā /
mamāpi dharmasaṃsāro babhūva bhūrijanmakṛt // 46.40  //
dhaniko nāma dhanavān vārāṇasyāmabhūtpurā /
tāpāpahaḥ phalasphīṭaśchāyāvṛkṣa ivārthinām // 46.41  //
durbhikṣakṣapite loke viṣamakleśavihvale /
bhojyaṃ pratyekabuddhānāṃ so 'rthitaḥ pañcabhiḥ śataiḥ // 46.42  //
sa teṣāṃ parabhogārhaṃ durbhikṣāvadhi bhojanam /
akalpayadanalpaśrīḥ koṣṭhāgārī gatasmayaḥ // 46.43  //
śatapañcakasaṃghātairbhoktuṃ tasya gṛhaṃ tataḥ /
kramātpratyekabuddhānām sahasradvayamāyayau // 46.44  //
tasya tatpuṇyavāsena jāto labdhaphalaśriyā /
durbhikṣadānajanito ratnakośastadākṣayaḥ // 46.45  //
sukhaṃ sanātanaṃ puṇyabhogyatvaṃ praṇidhānataḥ /
śāstustataḥ pareṇāyaṃ samyaksaṃbodhimāpitaḥ // 46.46  //
puṇyena pāpena ca veṣṭiteyaṃ saṃsāriṇāṃ karmaphalapravṛttiḥ /
sitāsitā bandhanarajjureṣā tatsaṃkṣaye mokṣapathaṃ vadanti // 46.47  //
iti kṣitīśaḥ kathitaṃ jinena mohavyapāyena niśamya mokṣam /
kleśakṣayārhaṃ śamameva matvā puṇyābhimānaṃ śithilīvakāra // 46.48  //
iti kṣemendraviracitāyāṃ bodhisattvāvadānakalpalatāyāṃ śālistambāvadānaṃ nāma ṣaṭcatvāriṃśaḥ pallavaḥ //
||47. sarvārthasiddhāvadānam /
svārthapravṛttau vigataspṛhāṇāṃ paropakāre satatodyatānām /
kleśeṣvabhītā vyasanairanītā vighnairapīḍākarameti siddhiḥ // 47.1  //
śrāvastyāṃ bhagavān pūrvaṃ jino jetavanasthitaḥ /
dharmākhyānaprasaṅgena bhikṣusaṃghamabhāṣata // 47.2  //
āsīdakhilabhūpālamaulilālitaśāsanah /
siddhārtho nāma sukṛtī sārvabhaumo mahīpatiḥ // 47.3  //
sāgarākhyasya nāgasya sūnurjaladhivāsinah /
sarvārthasiddhaḥ putratvaṃ prayayau tasya bhūpateḥ // 47.4  //
sa bhādrakalpiko bodhisattvaḥ sattvojjvalaprabhaḥ /
jātamātraḥ kṣititalaṃ cakre pūrṇaṃ svaṛddhibhiḥ // 47.5  //
tasya pravardhamānasya dharmasyeva samudyayau /
samastabhuvanavyāpi vibudhābhyarcitaṃ yaśaḥ // 47.6  //
sa kadācidvarodyāne syandanena yuvā vrajan /
dadarśa vṛddhapuruṣaṃ devatānirmitaṃ puraḥ // 47.7  //
taṃ vilokya jarājīrṇaṃ jātavairāgyavāsanah /
saṃsāramiva niḥsāraṃ sa śarīvamamanyata // 47.8  //
udyānayātrāvirataḥ śanaiḥ pratinivṛtya saḥ /
dāridyravidrutacchāyānadrākṣīt kṛpaṇān pathi // 47.9  //
dṛṣṭvā tānasukhakleṣṭān karuṇākṛṣṭamānasaḥ /
acintayadaho duḥkhaṃ sahante bhuvi durgatāḥ // 47.10  //
adānaprabhavaṃ duḥkhaṃ vadantīti visaṃgatāḥ /
pṛthivyāṃ ratnapūrṇāyāṃ parapiṇḍopajīvinaḥ // 47.11  //
idamevāvisaṃvādi cihnaṃ kaluṣakarmaṇām /
dīnāṃ yadete yācante puruṣaṃ puruṣāḥ param // 47.12  //
aho duṣkṛtameteṣāmavadhūtāḥ pade pade /
yadete mārgaṇodvignā bhikṣitvāpi bubhukṣitāḥ // 47.13  //
iti saṃcintya suciraṃ viścakleśakṣayodyataḥ /
yadaridraṃ jagatkartuṃ ratnārthī jaladhiṃ yayau // 47.14  //
kathacidiva saṃsaktaḥ sa pitrā dṛḍhaniścayaḥ /
smāruhya pravahaṇaṃ ratnadvīpamavāptavān // 47.15  //
tatra pravahaṇārūḍhān vaṇijaḥ sahayāyinaḥ /
so 'bravītkriyatām kāmaṃ yuṣmābhirmaṇisaṃgrahaṃ // 47.16  //
etaiḥ sāmānyaratnaistu mama nāsti prayojanam /
kośe mahānti bhāsvanti santi ratnottamāni naḥ // 47.17  //
kiṃ tu cintāmaṇiprāptyai vipulo 'yaṃ mamodyamaḥ /
tena vidrutadāridyrāṃ kartumicchāmi modenīm // 47.18  //
śrutaṃ mayā nāgarājaḥ sāgarākhyo mahodadhau /
vasatyasti gṛhe tasya cintitārthaprado maṇiḥ // 47.19  //
vilaṅghya viṣamaṃ mārgaṃ tamādātuṃ vrajāmyaham /
nāsti dhairyasahāyānām durgamaṃ vyavasāyinām // 47.20  //
na ca madvirahe kiṃcid vyasanaṃ vo bhaviṣyati /
satyameva parārtho 'yaṃ yadi me sukṛtodyamaḥ // 47.21  //
ityuktvā tān samāmantrya pratasthe sthiraniścayaḥ /
mahatīṃ dhṛtimālambya sattvavān pārthivātmajaḥ // 47.22  //
gulphamātreṇa saptāhaṃ gatvā gaṅgamavartmanā /
jānudaghnena saptāhaṃ saptāhaṃ pauruṣeṇa ca // 47.23  //
catvāri saptarātrāṇi tataḥ puṣkariṇījalaiḥ /
gatvā dṛṣṭiviṣān ghorān dadarśa phaṇinaḥ puraḥ // 47.24  //
maitrīyuktena manasā kṛtvā tānatha nirviṣān /
krūrakopairvṛtaṃ yakṣairyakṣadvīpamavāpa saḥ // 47.25  //
tatra maitreṇa manasā vītakrodhān vidhāya tān /
śuśrāva tairabhihitaṃ vipulotsāhavismitaiḥ // 47.26  //
kumāra sphīṭasattvena tathā vīryeṇacāmunā /
nāgarājasya bhavanaṃ samāhitamavāpya tam // 47.27  //
kālena samyaksaṃbuddhaḥ sarvajñastvaṃ bhaviṣyasi /
śrāvakāśca bhaviṣyāmo vayaṃ tvadanuyāyinaḥ // 47.28  //
prasannairiti tairuktamabhinandya nṛpātmajaḥ /
rakṣevarāvṛtaṃ prāpa rākṣasadvīpamutkaṭam // 47.29  //
tathaiva vigatakrūravikāraistaiḥ sa pūjitaḥ /
bhūjotkṣepeṇa nikṣiptaḥ kṣaṇānnāgendrasadmāni // 47.30  //
sa tatra dīptavibhave divyotsāsasukhocitaḥ /
aśṛṇoddīrghaduḥkhārtisūcakaṃ rodanadhvanim // 47.31  //
sa tamākarṇya sodvegaḥ prakṛtyaiva dayārdradhīḥ /
kimetaditi papraccha dṛṣṭvāgre nāgakanyakām // 47.32  //
sā taṃ babhāṣe saṃsaktaśokoṣmapiśunairmuhuḥ /
mlānayantīṃ svaniśvāsaurbimbādharadalatviṣam // 47.33  //
guṇāvān nāgarājasya putraḥ kamalalocanaḥ /
jyoṣṭhaḥ sarvārthasiddhākhyaḥ priyaḥ pañcatvamāgataḥ // 47.34  //
tataḥ pratigatānande vinivṛttasukhotsave /
dhanena rodanenāsminna bhavedbhavane sthitiḥ // 47.35  //
iti tasyā vacaḥ śrutvā so 'ntaḥ paricitāṃ vahan /
svadeśadarśanaprāpto nāgarājāntikaṃ yayau // 47.36  //
nāgarājastamāyāntaṃ parijñāya priyāsakhaḥ /
ehyehi putreti vadan babhūvānandavihvalaḥ // 47.37  //
martyajanmakathām tena svaṃ cāgamanakāraṇam /
śrutvā niveditaṃ nāgaḥ pariṣvajya jagāda tam // 47.38  //
cintāmaṇirayaṃ putra mama maulivibhūṣaṇam /
gṛhyatām tava saṃkalpaṃ na vandhyaṃ kartumutsahe // 47.39  //
deyaḥ kṛtajagatkṛtyo mamaivāyaṃ punastvayā /
ityuktvāsmai dadau divyacūḍaṃ ratna vimucya saḥ // 47.40  //
hṛṣṭaḥ praṇamya nāgendraṃ yayau pravahaṇāntikam // 47.41  //
samudradevatā tatra taṃ dṛṣṭvā śrutatatkathā /
uvāca kīdṛśaḥ sādho prāptaścintāmaṇīstvayā // 47.42  //
* * * * / * * * * // 47.43  //
* * * * / * * * * // 47.44  //
samudre patitaṃ dṛṣṭvā ratnaṃ kṛcchratarārjitam /
sa jagāda dṛḍhodyogavaiphalyodveganiścalaḥ // 47.45  //
aho guṇocitākārā praṇayānmṛduvādinī /
vidveṣakaluṣaṃ karma kṛtvā tvaṃ na vilajjase // 47.46  //
parotkarṣeṣu saṃgharṣaśokakleśamupaiti yaḥ /
śītalā api tasyaitā jvālāvalayitā diśaḥ // 47.47  //
paritsāhaḥ priyo yasya tasya sattvamahodadheḥ /
karpūradhavalaṃ dhatte trilokītilakaṃ yaśaḥ // 47.48  //
devi prayaccha me ratnamasmādvirama pātakāt /
apavādalatāṃ karma na sādhoradhirohhati // 47.49  //
lobhātpramādāddveṣādvā ratnaṃ cenna prayacchasi /
śoṣayāmyeṣa jaladhiṃ tadimaṃ te samāśrayam // 47.50  //
ityuktvā pyasakṛttena sā ratne na dadau yadā /
sa tadā svaprabhāveṇa śoṣāyābdheḥ samudyayau // 47.51  //
dhyātamātraṃ sahasrākṣavacasā viśvakarmaṇā /
nirmitaṃ sahasā tasya patramāvirabhutkare // 47.52  //
sa tenāgastyaculukākāreṇāmbhaḥ payonidheḥ /
antarīkṣe samutkṣipya cikṣepa kṣamaṇodyataḥ // 47.53  //
kṛte bhūbhāgaśeṣe 'bdhau tenātyadbhutakāriṇā /
suranirbhartsitā bhītā devatāsmai maṇīṃ dadau // 47.54  //
nirvyājaṃ sāhasaṃ dīptiṃ ratnānāmiva tattvataḥ /
prabhāvaṃ vetti mahatāṃ mantrāṇāṃ tapasāṃ ca kaḥ // 47.55  //
sphārastāvadapāravārivirasavyāpārahelābalāt kallolāvaliyantritāmbaratayā ratnākaraḥ śrūyate /
gambhīraḥ punaraprameyamahimā ko 'pi prabhāvaḥ satāṃ yasmin vismayadhāmni cintanavidhāvante plavante dhiyaḥ // 47.56  //
tataścintāmaṇiṃ buddhvā nijasārthena saṃgataḥ /
rājasūnuḥ svanagaraṃ prāpa pūrṇamanorathaḥ // 47.57  //
kṛtakṛtyaḥ prahṛṣṭenaḥ sa pitrā tatra pūjitaḥ /
dhvajāgre ratnamādhāya jagāda janasaṃsadi // 47.58  //
parārtha eva yatno 'yaṃ nātmārtho yadi me kkacit /
tena satyena loko 'ya sarvaṃ yātvadaridratām // 47.59  //
ityukte sattvanidhinā tena dīnadayālunā /
ratnavṛṣṭiraparyantā nipapāta mahītale // 47.60  //
tena ratnasamūhena dikṣu sarvāsu bhāsvatā /
yayau janasya dāridyramayaṃ niḥśeṣatāṃ tamaḥ // 47.61  //
āśāpāśavatāṃ balāptraviśatāṃ bāhyāṅgaṇaṃ śrīmatāṃ dvāḥsthāghātavatām muhurvicalatāṃ dvārodare sīdatām /
dīrghairniḥśvasitaiḥ śucā nipatitāṃ dehakṣayaṃ kāṅkṣatāṃ dīnānāṃ maṇirāśiraśmiśabalaḥ śrīsaṃgamaḥ ko 'pyabhūt // 47.62  //
tacchāsanāduraganāyakameva yāte cintāmaṇau vigatadainyajane ca loke /
sarvatra dānarasikasya janasya cetaḥ sarvārthisārthaviratākulitaṃ babhūva // 47.63  //
sarvārthasiddhaḥ kṣitipālasūnuḥ yo 'bhūtsa evāhamihānyadehaḥ /
śrutvetivṛttaṃ kathitaṃ jinena te bhikṣavastanmayatāmavāpuḥ // 47.64  //
iti kṣemendraviracitāyāṃ bodhisattvāvadānakalpalatāyāṃ sarvārthasiddhāvadānaṃ satpacatvāriṃśaḥ pallavaḥ //
||48. hastakāvadānam /
mattebhakumbhoccakucābhirāmāḥ karpūrahārāṃśuvilāsahāsāḥ /
prītipradāḥ puṇyavatāṃ bhavanti prauḍhā yuvatyaśca vibhūtayaśca // 48.1  //
tathāgate bhagavati śrāvastyāṃ vanacāriṇi /
abhavatsuprabuddhākhyaḥ śrīmān gṛhapatiḥ purā // 48.2  //
babhūva hastako nāma tasyātidayitaḥ sutaḥ /
pūrvārjitānāṃ puṇyānāṃ sākāra iva saṃcayaḥ // 48.3  //
tasya janmadine jātaścāmīkaramayo mahān /
ekībhūta ivāścaryavrajaḥ pravarakuñcaraḥ // 48.4  //
sa gajendraḥ kumāraśca tatpituśca manorathaḥ /
lokakautukakośāśca pūrṇatāṃ tyulyamāyayuḥ // 48.5  //
sa śaśīva śiśuḥ kāle kalānilayatāṃ gataḥ /
ruruce rucimān sarvalokalocanabāndhavaḥ // 48.6  //
sa śanaiḥ pūritābhogabhujastambhavibhūṣaṇam /
lebhe manobhavārambhabhavanaṃ navayauvanam // 48.7  //
kadācidatha bhūbhartuḥ sa prasenajitaḥ sutām /
tanucīvaracihnena sahajena virājitām // 48.8  //
kanyāṃ cīvarakanyākhyāṃ lāvaṇyalalitānanām /
udyānadarśanāyātāṃ dadarśāyatalocanām // 48.9  //
akliṣṭarūpāmālokya tāmaparyuṣitadyutim /
vismayasmarayostulyamāyayau sahasā vaśam // 48.10  //
so 'cintayadaho kāntamidamatyadbhutaṃ vapuḥ /
yasmin bhāti mukhavyājādadoṣaviśadaḥ śaśī // 48.11  //
lāvaṇyamapratimameva bibhati tanvī bandhūkabandhuradharo madhurasvabhāvaḥ /
drohodyataḥ sarasavidrumapallavānāṃ bimbaprabhāprasabhabhramavandhyakāraḥ // 48.12  //
vakrkraṃ na kṣamate madaṃ śaśamṛtaḥ kleśnāti kāntiḥ sudhām utphullotpalakānanasya kurute dṛṣṭiḥ prabhābhrtsanam /
manye manmathasaṃgamocitatanoḥ sāptnyabhītipradā līlāyāsyāḥ sahasā vilāsalaharīśoṣaṃ vidhatte rateḥ // 48.13  //
udvṛtte kaṭhine parodharayuge naśyadviveke ciraṃ yasyā doṣamaye 'pyaho guṇavatā hāreṇa baddhā sthitiḥ /
yaccāsminnavalambate 'mbujadhiyā rolambarekhā mukhe lolākṣyāḥ kimapi praśāntanayane līnaṃ munīnāṃ manaḥ // 48.14  //
iti cintayatastasya vapuḥ puṣpaśaropamam /
vilokya bhūpatisutā babhūvāścaryaniścalā // 48.15  //
hṛte lajjāṃśuke tasyāḥ smareṇa smitakāriṇā /
pratyagrapulakākīrṇaṃ vapuḥ spaṣṭamadṛśyata // 48.16  //
ruddhā navābhilāṣeṇa vailakṣyeṇa nivartitā /
manastatraiva nikṣipya sā śūnyeva śanairyayau // 48.17  //
rājadhānīṃ samāsādya lajjāvismayamanmathaiḥ /
mīliteva nilīneva proṣiteva babhūva sā // 48.18  //
kumāro 'pi svabhavane samudbhūtamanobhāvḥ /
tāmevendumukhīmagre saṃkalpairalikhanmuhuḥ // 48.19  //
sa tāṃ mānasasarvasvaṃ smaravidyāmiva smaran /
pradadhyau kurlabhām matvā tanayām cakravartinaḥ // 48.20  //
janmāntare tanuryasya tapaḥparicitā ciram /
dhanyaḥ sa tāmavāpnoti latāṃ sukṛtaśākhinaḥ // 48.21  //
ramyapradānapuṇyena taddarśanamavāpyate /
na jāne tāni puṇyāni yeṣāṃ tatsaṃgamaḥ phalam // 48.22  //
tadvakrkraśītakiraṇasmaraṇotsavena tasyāśca durlabhatayā virahoṣmaṇā me /
no vedmi kiṃ dhṛtiriyaṃ kimayaṃ vimohaḥ kiṃ jīvitaṃ kimasubhiḥ sahaḥ viprayogaḥ // 48.23  //
tadvakrkrabjajitaḥ prasahra bhajate kṣaiṇyaṃ kṣapāvallabhaḥ tadbhūvibhramalajjitaṃ ca vinatiṃ dhate dhanurmānmatham /
tasyāh pallavapeśaladyutimuṣā śoṣādhareṇārditaṃ nūnaṃ prāpya parājayaṃ vanamahīṃ bimba samālambate // 48.24  //
iti pūrṇenduvadanāvadanadhyānaniścalah /
niśāṃ nināya saṃtyaktaḥ serṣyayeva sanidrayā // 48.25  //
kanyādarśanavṛttāntaṃ tatastena niveditam /
śrutvā pitāsya saṃkrantacintāparicito 'bhavat // 48.26  //
sa tamūce vayaṃ putra rājño 'sya puravāsinah /
sa kathaṃ te duhitaraṃ cakravartī pradāsyati // 48.27  //
aśakyaṃ naiva kurvanti samīhante na durlabham /
asaṃbhāvyaṃ na bhāṣante mānakāmā manīṣiṇaḥ // 48.28  //
cūtacampakavallīṣu svādhīnāsu nirādaraḥ /
cintayan pārijātasya latām śuṣyati ṣaṭpadaḥ // 48.29  //
tava tasyāśca saṃbandhaḥ prājganmavihito yadi /
tadavaśyaṃ bhavatyeva niṣprayatnaphalodayah // 48.30  //
āśāpāśairanākṛṣṭaṃ vicārairakadarthitam /
prayatnabhārairaśrāntaṃ vidhatte bhavitavyatā // 48.31  //
ityākarṇya piturvākyaṃ tattatheti vicintayan /
na cetaḥ kanyakānītaṃ samānetuṃ śaśāka saḥ // 48.32  //
sa gatvā dantayugalaṃ yayāce hemakuñcaram /
navasaṃdarśane rājñaḥ prītiyogyamupāyanam // 48.33  //
puṇyabandhena kariṇā dattaṃ dantayugaṃ tataḥ /
sa hemamayamādāya draṣṭuṃ bhūmipatiṃ yayau // 48.34  //
sa ratnaruciraṃ prāpya bhavanaṃ pṛthivīpateḥ /
praviśyaḥ praṇataḥ prītyai hemadantadvayaṃ dadau // 48.35  //
bhūbhujā viśrutaguṇaḥ prasādenābhinanditaḥ /
varaṃ gṛhāṇetyuktaśca sa na jagrāha kiṃcana // 48.36  //
tasyādīnadyuteścakre mānamabhyadhikaṃ nṛpaḥ /
aucityacārucaritaḥ priyaḥ kasya na niḥspṛhaḥ // 48.37  //
sa sadā darśane rājñaḥ kāñcanāṅgāni dantinaḥ /
punarjātanavāṅgena dattāṇi prīyate dadau // 48.38  //
tamuvāca mahīpālaḥ sevāpraṇayayantritaḥ /
dūtīṃ manaḥprasādaya vadanadyutimudvahan // 48.39  //
prabhūtahemasaṃbhārāṃ gurvīṃ sovāmimāmaham /
na sahe prauravārgo hi bhavaṇīyo mahībhṛtām // 48.40  //
saṃvibhajya janānītaiḥ kā prītirmama kāñcanaiḥ /
tavānarghaguṇā mūrtiriyameva mama priyā // 48.41  //
lobhaḥ puruṣaratneṣu bhūṣaṇārheṣu śobhate /
rājñāṃ kośeṣu sīdanti hemaratnāśmasaṃcayāḥ // 48.42  //
samīhitatamaṃ tubhyaṃ kiṃ prayacchāmi kathyatām /
niḥśeṣakośadānena na nāmānuśayo 'stu me // 48.43  //
rājñṃ dṛkpātapātreṇa prāpyante yadi na śriyaḥ /
tadanarthaṃ gatārthinyā ko 'thaḥ pārthivasevayā // 48.44  //
ityuktaḥ kṣitipālena kumāraḥ kalitāñjaliḥ /
tamabhāṣata bhūpāla dātumarhati ko 'paraḥ // 48.45  //
anarthitena ratnāni vibudhebhyaḥ prayacchatā /
tadunnidraṃ samudrasya mudritaṃ bhavatā yaśaḥ // 48.46  //
mahatāpi prayatnena pūryate na mahāśayaḥ /
alpakānāṃ tadairśvaryaṃ dāridyaṃ tanmahīyasām // 48.47  //
kiṃ tu tvadbhujaguptānāṃ dharmamārgeṇa jīvatāṃ /
janānāṃ nāsti dāridyaṃ draviṇaṃ yena mṛgyate // 48.48  //
dhanārthino na tu vayaṃ na ca sevādhikāriṇaḥ /
dhanaṃ dhanaṃ dhanadhiyāṃ māna eva manasvinām // 48.49  //
mīladguṇena parameśvarasevanena nurmūlatām sumanasāṃ sahasā gatānām /
dainyātpunaḥ kṛpaṇapaṇyapathe cyutānāṃ na sparśamātramapi sādhujanaḥ karoti // 48.50  //
arthitvānmaraṇam varaṃ tanubhṛtām dainyāvasannātmanāṃ arthī sarvajanāvamānavasatiḥ satkārayogyaḥ śavaḥ /
kumbhastāvadadhah prayāti guṇavān kūpāvatāre paraṃ yāvanmohatamaḥpraveśavivaśaḥ prāpto 'rthitā lambate // 48.51  //
sāmānyā dhanasaṃpadaḥ krayakṛṣiprāpyā sadā dhīmatāṃ saṃtoṣo yadi nāsti tatkimaparā bhūmirnidhānāvṛtā /
santyevātiśayaprasādaniratāstā hemaratnakriyāḥ kasyeṣṭaḥ priyasaṃgamāya vapuṣāṃ sevāmayo vikrayaḥ // 48.52  //
ityapāradhiyastasya vacaḥ śrutvā mahīpatiḥ /
gṝhyatāmaparaṃ kiṃcidityabhāṣata sādaraḥ // 48.53  //
aucityacaturālāpaḥ karkaśo 'pi nṛpāṃ priyaḥ /
kṛpaṇaścāṭukāro 'pi karṇaśūlāya kevalaḥ // 48.54  //
aurdāryaparituṣṭena sa rājñabhyarthitaḥ param /
tamūce yadu tuṣṭo 'si sutā mahyaṃ pradīyatām // 48.55  //
ityukte tena nṛpatiḥ saṃdehāndolitāśayaḥ /
prātarvaktāhamityuktvā kṣaṇaṃ kṣmātalamaikṣata // 48.56  //
sa kumāraṃ visṛjyātha pradhānāmātyamabravīt /
prasādarabhasenaiva kṛtaṃ vākcāpalaṃ mayā // 48.57  //
cakravartikulotpannā kanyā puṇyapaṇocitā /
kathaṃ sāmānyapaurāya guṇamātreṇa dīyate // 48.58  //
dadāmīti pratiśrutya paścādanuśayākulaḥ /
kathaṃ sarādhano bhūtvā bhaviṣyāmyarthiniṣphalaḥ // 48.59  //
kathaṃ prāptasya tasyāhaṃ prātardraṣṭ mukhaṃ puraḥ /
priyo 'pyapriyatāṃ yātaḥ sa me durlabhayecchayā // 48.60  //
nūnaṃ guṇopapanno 'pi prakṛtyaiva śarīriṇām /
vakti yāvanna dehīti tāvadgavati vallabhah // 48.61  //
iti bhūmipateḥ śrutvāḥ vaco dolāvalambinaḥ /
tamuvāca mahāmātyaḥ saṃcintyāvasarocitam // 48.62  //
anālocitaparyantāḥ pratyagrasarasādarāḥ /
svabhāvarabhasā eva bhavanti prabhubuddhayaḥ // 48.63  //
aśakyārthanayā tena lubdheneva guṇodayaḥ /
rājasevāpravṛttena hemahastī vināśitaḥ // 48.64  //
vācyo 'sau bhavatā svairaṃ kanyārthī punarāgataḥ /
hemahastinamāruhya prāptaḥ prāpsyasi me sutām // 48.65  //
tenotkṛttaḥ svahastena kutastasya sa kuñjaraḥ /
na cāsau tadvirahitaḥ punarāyāti lajjayā // 48.66  //
ityamātyasya vacasā nṛpatiryuktimāśritaḥ /
prāptaṃ kumāramanyedyustadevābhimukho 'vadat // 48.67  //
kumāro 'pi gṝhaṃ gatvā vivāhocitamaṅgalaiḥ /
haumadviradamāruhya svajanena sajāyayau // 48.68  //
svarṇavāraṇasaṃrūḍhaṃ tamāyāntaṃ mahīpatiḥ /
vilokyāścaryavibhavaṃ mene puṇyavatāṃ varam // 48.69  //
kautukādatha bhūpālastaṃ gajaṃ hemavigraham /
āruroha mahotsāhaḥ sumerumiva vajrabhṛt // 48.70  //
ārūḍhe pṛthivīpāle na cacāla sa kuñjaraḥ /
prasarsarpa kumāreṇa punaścālaṃkṛtāsanaḥ // 48.71  //
taṃ jñātvā nṛpatirdevaṃ tatprabhāveṇa vismitaḥ /
dhanyo 'smīti vadan kanyāṃ dadau tasmai smaraśriyam // 48.72  //
abhyarcya kanyāratnena nṛpatiḥ puruṣottamam /
harṣotsavasamuddhūtaḥ sudhāsindhurivābabhau // 48.73  //
tataḥ kumāre dayitāmādāya svagṛhaṃ gate /
saphalo 'bhūdanaṅgasya kārmukākarṣaṇaśramaḥ // 48.74  //
nave vayasi bhogārhe navakāntāsamāgame /
tasyābhūdvibhavodāraḥ sadā navanavotsavaḥ // 48.75  //
tataḥ kadācidbhūpālaḥ kṛtakṛtyaḥ prasenajit /
puṇyaprabhāvaṃ jāmātuḥ kalayan samacintayat // 48.76  //
aho divyaḥ prabhāvo 'sau kumārasya pradṛśyate /
na hi sāmānyapuṇyānāṃ pāko bhavati tadvidhaḥ // 48.77  //
kulaṃ lakṣmīharmyaṃ hṛtaśaśimadā rūpalaharī vayaḥ saṃbhogārhaṃ guṇaparicayo bhūṣaṇacayaḥ /
yaśaḥ puṇyodyānaprasṛtakusumollāsaruciraṃ na vidmaḥ kasyāyaṃ kuśalapariṇāmasya vibhavaḥ // 48.78  //
iti saṃcintya suciraṃ sa saṃjātakutūhalaḥ /
sarvajñadarśanāvaddhamāruroha manoratham // 48.79  //
sa jātātaramāhūya sutāṃ ca sacivaiḥ saha /
bhagavantaṃ yayau draṣṭuṃ manasā prathamaṃ gataḥ // 48.80  //
yāte dṛṣṭipathaṃ jetavane saṃtyajya vāhanam /
upasṛtyaḥ nṛpaḥ padbhyāṃ bhagavantaṃ vyalokayat // 48.81  //
sa taṃ praṇamya tatpādapadmabhūtiśikhāmaṇiḥ /
sutāṃ jāmātaraṃ cāsmai namro nāmnā nyavedayat // 48.82  //
upaviṣṭeṣu sarveṣu praṇāmānatamauliṣu /
papraccha rājā sarvajñaṃ bhagavantaṃ kṛtāñjaliḥ // 48.83  //
ayaṃ guṇagaopetaḥ kumāraḥ śrīmatāṃ varaḥ /
haimeva dantināyāto bhagavan kena karmaṇā // 48.84  //
iyaṃ cīvarakanyā ca matsutāsya navā vadhūḥ /
kena puṇyaprabhāveṇa jīvitādadhivallabhā // 48.85  //
iti pṛṣṭaḥ kṣitīśena sarvavidbhagavān jinaḥ /
tamūce bhūpate puṃsāṃ puṇyodbhūtā vibhūtayaḥ // 48.86  //
yadudāro yaducito yad bhrājiṃṣṇu yadadbhutam /
spṛhaṇīyaṃ ca yalloke tattatpuṇyasamudbahvam // 48.87  //
vipaśvī bhagavān pūrvaṃ sugataḥ saha bhikṣubhiḥ /
cacāra lokakṛpayā rājño bandhumataḥ pure // 48.88  //
tasminnavasare tatra kumāryā saha dārakaḥ /
vikrīḍāvartmani puraḥ kṛtvā dārumayaṃ gajam // 48.89  //
tau vilokya samāyāntaṃ dhmātajambūnadadyutim /
phullapadmadalākārakaruṇāsnigdhalocanam // 48.90  //
bhagavantaṃ samudbhūtatadbhaktisarasonmukhau /
krīḍāgajaṃ nivedyāsmai praṇatau tasthatuḥ puraḥ // 48.91  //
bhagavānapi sarvajñastayorjñātvā manoratham /
dayayā caraṇasparśaṃ vidadhe dārudantinaḥ // 48.92  //
samyak cittaprasādena dṛṣṭau bhagavatātha tau /
praṇīdhānaṃ vivāhāya cakraturdārakau mithaḥ // 48.93  //
kulaprabhāvavibhavairbhūyājjanma mamocitam /
vāhanaṃ hemadantī ca kumārasyetyabhūnmatiḥ // 48.94  //
dṛṣṭvā bhagavataḥ kanyā saṃsaktre cārucīvare /
janmacīvarayuktāṃ syāmahametacintayat // 48.95  //
sa eṣa praṇidhānena jātasteneha hastakaḥ /
iyaṃ cīvarakanyā ca tanucīvaralakṣaṇa // 48.96  //
iti kṣrutvā kṣitipatistadvṛttaṃ sugato 'ditam /
mukuṭaspṛṣṭatatpādapadmaḥ svabhavanaṃ yayau // 48.97  //
yāte savismayaṃ rājñi kumāraḥ saha jāyayā /
kathyamānaṃ bhagavatā dharmaṃ śuśrāva śuddhadhīḥ // 48.98  //
tatastau jātavairāgyau kṣīṇasaṃsāravāsanau /
pravrajyayā jitakleśau śuddhāṃ bodhimavāpatuḥ // 48.99  //
vitatasukṛtapuṇyābhyāsayogena puṃsāṃ bhavati kuśalabhājāṃ dharmakāmārthasaṃpat /
abhimatamatha bhuktvā tatphalaṃ sadārāste vighanagaganakāntiṃ śāntimante bhajante // 48.100  //
iti kṣemandraviracitāyāṃ bodhisattvāvadānakalpalatāyāṃ hastakāvadānamaṣṭacatvāriṃśaḥ pallavaḥ //
