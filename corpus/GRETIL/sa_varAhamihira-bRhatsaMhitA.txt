#Author:Varāhamihira
#Text:Bṛhatsaṃhitā
#Data entry:Michio Yano and Mizue Sugita
#Edition:A.V.Tripathi (Sarasvati Bhavan Granthamala Edition) with reference to H. Kern's text and his translation [variants marked by K. & K's tr.] and Utpala's commentary [marked by U.].
#Notes:OH: Variants removed. Extensive re-formatting.

||upanayanādhyāyaḥ
jayati jagataḥ prasūtir viśvātmā sahajabhūṣaṇaṃ nabhasaḥ /
drutakanakasadṛśadaśaśatamayūkhamālārcitaḥ savitā // 1.01 //
prathamamunikathitam avitatham avalokya granthavistarasya artham /
nātilaghuvipularacanābhir udyataḥ spaṣṭam abhidhātum // 1.02 //
muniviracitam idam iti yac cirantanaṃ sādhu na manujagrathitam /
tulye 'rthe 'kṣarabhedād amantrake kā viśeṣoktiḥ // 1.03 //
kṣititanayadivasavāro na śubhakṛd iti yadi pitāmahaprokte /
kujadinam aniṣṭam iti vā ko 'tra viśeṣo nṛdivyakṛteḥ // 1.04 //
ābrahmādiviniḥsṛtam ālokya granthavistaraṃ kramaśaḥ /
kriyamāṇakam evaitat samāsato 'to mamotsāhaḥ // 1.05 //
āsīt tamaḥ kiledaṃ tatrāpāṃ taijase 'bhavaddhaime /
svarbhūśakale brahmā viśvakṛd aṇḍe 'rkaśaśinayanaḥ // 1.06 //
kapilaḥ pradhānam āha dravyādīn kaṇakabhug asya viśvasya /
kālaṃ kāraṇam eke svabhāvam apare jaguḥ karma // 1.07 //
tad alam ativistareṇa prasaṅgavādārthanirṇayo 'timahān /
jyotiḥśāstrāṅgānāṃ vaktavyo nirṇayo 'tra mayā // 1.08 //
jyotiḥśāstram anekabhedaviṣayaṃ skandhatrayādhiṣṭhitaṃ tatkārtsnyopanayasya nāma munibhiḥ saṃkīrtyate saṃhitā /
skandhe 'smin gaṇitena yā grahagatis tantrābhidhānas tv asau horānyo 'ṅgaviniścayaś ca kathitaḥ skandhas tṛtīyo 'paraḥ // 1.09 //
vakrānuvakrāstamayodayādyās tārāgrahāṇāṃ karaṇe mayoktāḥ /
horāgataṃ vistaraśaś ca janmayātrāvivāhaiḥ saha pūrvam uktam // 1.10 //
praśnapratipraśnakathāprasaṅgān svalpopayogān grahasambhavāmś ca /
santyajya phalgūni ca sārabhūtaṃ bhūtārtham arthaiḥ sakalaiḥ pravakṣye // 1.11 //
||2 sāṃvatsarasūtrādhyāyaḥ
athātaḥ sāṃvatsarasūtraṃ vyākhyāsyāmaḥ
tatra sāṃvatsaro 'bhijātaḥ priyadarśano vinītaveṣaḥ satyavāg anasūyakaḥ samaḥ susaṃhitopacitagātrasandhir avikalaś cārukaracaraṇanakhanayanacibukadaśanaśravaṇalalāṭabhrūttamāṅgo vapuṣmān gambhīrodāttaghoṣaḥ / prāyaḥ śarīrākārānuvarttino hi guṇā doṣāś ca bhavanti /
tatra guṇāḥ---śucir dakṣaḥ pragalbho vāggmī pratibhānavān deśakālavit sāttviko na parṣadbhīruḥ sahādhyāyibhir anabhibhavanīyaḥ kuśalo 'vyasanī śāntikapauṣṭikābhicārasnānavidyābhijño vibudhārcanavratopavāsanirataḥ svatantrāścaryotpāditaprabhāvaḥ pṛṣṭābhidhāyy anyatra daivāt yayād grahagaṇitasaṃhitāhorāgranthārthavetteti /
tatra grahagaṇite pauliśaromakavāsiṣṭhasaurapaitāmaheṣu pañcasv eteṣu siddhānteṣu yugavarṣāyanartumāsapakṣāhorātrayāmamuhūrtanāḍīprāṇatruṭitruṭyādyavayavādikasya kālasya kṣetrasya ca vettā /
caturṇāṃ ca mānānāṃ saurasāvananākṣatracāndrāṇām adhimāsakāvamasambhavasya ca kāraṇābhijñaḥ /
ṣaṣṭyabdayugavarṣamāsadinahorādhipatīnāṃ pratipatticchedavit /
saurādīnāṃ ca mānānām asadṛśasadṛśayogyāyogyatvapratipādanapaṭuḥ /
siddhāntabhede 'py ayananivṛttau pratyakṣaṃ samamaṇḍalalekhāsamprayogābhyuditāṃśakānāṃ chāyājalayantradṛggaṇitasāmyena pratipādanakuśalaḥ /
sūryādīnāṃ ca grahāṇām śīghramandayāmyottaranīcoccagatikāraṇābhijñaḥ /
sūryacandramasoś ca grahaṇe grahaṇādimokṣakāladikpramāṇasthitivimardavarṇādeśānām anāgatagrahasamāgamayuddhānām ādeṣṭā /
pratyekagrahabhramaṇayojanakakṣyāpramāṇaprativiṣayayojanaparicchedakuśalaḥ /
bhūbhagaṇabhramaṇasaṃsthānādyakṣāvalambakāharvyāsacaradalakālarāśyudayacchāyānāḍīkaraṇaprabhṛtiṣu kṣetrakālakaraṇeṣv abhijñaḥ /
nānācodyapraśnabhedopalabdhijanitavāksāro nikaṣasantāpābhiniveśaiḥ kanakasyevādhikataram amalīkṛtasya vaktā tantrajño bhavati /
na pratibaddhaṃ gamayati vakti na ca praśnam ekam api pṛṣṭaḥ /
nigadati na ca śiṣyebhyaḥ sa kathaṃ śāstrārthavij jñeyaḥ // 2.01 //
grantho 'nyathānyathārthaṃ karaṇaṃ yaś cānyathā karoty abudhaḥ /
sa pitāmaham upagamya stauti naro vaiśikenāryām // 2.02 //
tantre suparijñāte lagne chāyāmbuyantrasaṃvidite /
horārthe ca surūḍhe nādeṣṭur bhāratī vandhyā // 2.03 //
uktan cāryaviṣṇuguptena
apy arṇavasya puruṣaḥ prataran kadācid āsādayed anilavegavaśena pāram /
na tv asya kālapuruṣākhyamahārṇavasya gacchet kadā cid anṛṣir manasāpi pāram // 2.04 //
horāśāstre 'pi rāśihorādreṣkāṇanavāṃśakadvādaśabhāgatriṃśadbhāgabalābalaparigraho grahāṇāṃ diksthānakālaceṣṭābhir anekaprakārabalanirdhāraṇaṃ prakṛtidhātudravyajāticeṣṭādiparigraho niṣekajanmakālavismāpanapratyayādeśasadyomaraṇāyurdāyadaśāntardaśāṣṭakavargarājayogacandrayogadvigrahādiyogānāṃ nābhasādīnām ca yogānām phalāny āśrayabhāvāvalokananiryāṇagatyanūkāni tatkālapraśnaśubhāśubhanimittāni vivāhādīnām ca karmanāṃ karaṇam /
yātrāyāṃ tu tithidivasakaraṇanakṣatramuhūrtavilagnayogadehaspandanasvapnavijayasnānagrahayajñagaṇayāgāgniliṅgahastyaśveṅgitasenāpravādaceṣṭādigrahaṣāḍguṇyopāyamaṅgalāmaṅgalaśakunasainyaniveśabhūmayo 'gnivarṇā mantricaradūtāṭavikānāṃ yathākālaṃ prayogāḥ paradurgopalambhopāyaś cety uktaṃ cācāryaiḥ /
jagati prasāritam ivālikhitam iva matau niṣiktam iva hṛdaye /
śāstraṃ yasya sabhagaṇaṃ nādeśā niṣphalās tasya // 2.05 //
saṃhitāpāragaś ca daivacintako bhavati /
yatraite saṃhitāpadārthāḥ /
dinakarādīnām grahāṇāṃ cārās teṣu ca teṣāṃ prakṛtivikṛtipramāṇavarṇakiraṇadyutisaṃsthānāstamanodayamārgamārgāntaravakrānuvakrarkṣagrahasamāgamacārādibhiḥ phalāni nakṣatrakūrmavibhāgena deśeṣv agastyacāraḥ / saptarṣicāraḥ / grahabhaktayo nakṣatravyūhagrahaśṛṅgāṭakagrahayuddhagrahasamāgamagrahavarṣaphalagarbhalakṣaṇarohiṇīsvātyāṣāḍhīyogāḥ sadyovarṣakusumalatāparidhipariveṣaparighapavanolkādigdāhakṣiticalanasandhyārāgagandharvanagararajonirghātārghakāṇḍasasyajanmendradhvajendracāpavāstuvidyāṅgavidyāvāyasavidyāntaracakramṛgacakraśvacakravātacakraprāsādalakṣaṇapratimālakṣaṇapratiṣṭhāpanavṛkṣāyurvedodagārgalanīrājanakhañjanakotpātaśāntimayūracitrakaghṛtakambalakhaḍgapaṭṭakṛkavākukūrmago'jāśvebhapurūṣastrīlakṣaṇāny antaḥpuracintāpiṭakalakṣaṇopānacchedavastracchedacāmaradaṇḍaśayanāsanalakṣaṇaratnaparīkṣā dīpalakṣaṇaṃ dantakāṣṭhādyāśritāni śubhāśubhāni nimittāni sāmānyāni ca jagataḥ pratipuruṣaṃ pārthive ca pratikṣaṇam ananyakarmābhiyuktena daivajñena cintayitavyāni / na caikākinā śakyante 'harniśam avadhārayituṃ nimittāni / tasmāt subhṛtenaiva daivajñena anye 'pi tadvidaś catvāraḥ kartavyāḥ /tatraikenaindrī cāgneyī ca dig avalokayitavyā / yāmyā nairṛtī cānyenaivaṃ vāruṇī vāyavyā cottarā caiśāni ceti / yasmād ulkāpātādīni śīghram apagacchatīti / tasyāś cākāravarṇasnehapramānādigraharkṣopaghātādibhiḥ phalāni bhavanti /
uktaṃ ca gargeṇa maharṣiṇā
kṛtsnāṅgopāṅgakuśalaṃ horāgaṇitanaiṣṭhikam /
yo na pūjayate rājā sa nāśam upāgacchati // 2.06 //
vanaṃ samāśritā ye 'pi nirmamā niṣparigrahāḥ /
api te paripṛcchanti jyotiṣāṃ gatikovidam // 2.07 //
apradīpā yathā rātrir anādityaṃ yathā nabhaḥ /
tathāsāṃvatsaro rājā bhramyaty andha ivādhvani // 2.08 //
muhūrtatithinakṣatram ṛtavaś cāyane tathā /
sarvāṇy evākulāni syur na syāt sāṃvatsaro yadi // 2.09 //
tasmād rājñādhigantavyo vidvān sāṃvatsaro 'graṇīḥ /
jayaṃ yaśaḥ śriyaṃ bhogān śreyaś ca samabhīpsatā // 2.10 //
nāsāṃvatsarike deśe vastavyaṃ bhūtim icchatā /
cakṣurbhūto hi yatraiṣa pāpaṃ tatra na vidyate // 2.11 //
na sāṃvatsarapāṭhī ca narakeṣūpapadyate /
brahmalokapratiṣṭhāṃ ca labhate daivacintakaḥ // 2.12 //
granthataś cārthataś caitat kṛtsnaṃ jānati yo dvijaḥ /
agrabhuk sa bhavecchrāddhe pūjitaḥ paṅktipāvanaḥ /
mlecchā hi yavanās teṣu samyak śāstram idaṃ sthitam /
ṛṣivat te 'pi pūjyante kiṃ punar daivavid dvijaḥ // 2.14 //
kuhakāveśapihitaiḥ karṇopaśrutihetubhiḥ /
kṛtādeśo na sarvatra praṣṭavyo na sa daivavit // 2.15 //
aviditvaiva yacchāstraṃ daivajñatvaṃ prapadyate /
sa paṅktidūṣakaḥ pāpo jñeyo nakṣatrasūcakaḥ // 2.16 //
nagaradvāraloṣṭasya yadvat syād upayācitam /
ādeśas tadvad ajñānāṃ yaḥ satyaḥ sa vibhāvyate // 2.17 //
sampattyā yojitādeśas tadvicchinnakathāpriyaḥ /
mattaḥ śāstraikadeśena tyājyas tādṛṅmahīkṣitā // 2.18 //
yas tu samyag vijānāti horāgaṇitasaṃhitāḥ /
abhyarcyaḥ sa narendreṇa svīkartavyo jayaiṣiṇā // 2.19 //
na tat sahasraṃ kariṇāṃ vājināṃ ca caturguṇam /
karoti deśakālajño yathaikodaivacintakaḥ // 2.20 //
duḥsvapnadurvicintitaduṣprekṣitaduṣkṛtāni karmāṇi /
kṣipraṃ prayānti nāśam śaśinaḥ śrutvā bhasaṃvādam // 2.21 //
na tathecchati bhūpateḥ pitā jananī vā svajano 'tha vā suhṛt /
svayaśo'bhivivṛddhaye yathā hitam āptaḥ sabalasya daivavit // 2.22 //
||3 ādityacārādhyāyaḥ
āśleṣārdhād dakṣiṇam uttaram ayanaṃ raver dhaniṣṭhādyam /
nūnaṃ kadā cid āsīd yenoktam pūrvaśāstreṣu // 3.01 //
sāmpratam ayanaṃ savituḥ karkaṭakādyam mṛgāditaś cānyat /
uktābhāvo vikṛtiḥ pratyakṣaparīkṣaṇair vyaktiḥ // 3.02 //
dūrasthacihnavedhād udaye 'stamaye 'pi vā sahasrāṃśoḥ /
chāyāpraveśanirgamacihnair vā maṇḍale mahati // 3.03 //
aprāpya makaram arko vinivṛtto hanti sāparām yāmyām /
karkaṭakam asamprāpto vinivṛttaś cottarāṃ sa aindrīm // 3.04 //
uttaram ayanam atītya vyāvṛttaḥ kṣemasasyavṛddhikaraḥ /
prakṛtisthaś cāpy evaṃ vikṛtagatir bhayakṛd uṣṇāṃśuḥ // 3.05 //
satamaskaṃ parva vinā tvaṣṭā nāmārkamaṇḍalaṃ kurute /
sa nihanti sapta bhūpān janāṃś ca śastrāgnidurbhikṣaiḥ // 3.06 //
tāmasakīlakasaṃjñā rāhusutāḥ ketavas trayas triṃśat /
varṇasthānākārais tān dṛṣṭvārke phalaṃ brūyāt // 3.07 //
te cārkamaṇḍalagatāḥ pāpaphalāś candramaṇḍale saumyāḥ /
dhvāṅkṣakabandhapraharaṇarūpāḥ pāpāḥ śaśāṅke 'pi // 3.08 //
teṣām udaye rūpāṇy ambhaḥ kaluṣaṃ rajovṛtaṃ vyoma /
nagataruśikharāmardī saśarkaro mārutaś caṇḍaḥ // 3.09 //
ṛtuviparītās taravo dīptā mṛgapakṣiṇo diśāṃ dāhāḥ /
nirghātamahīkampādayo bhavanty atra cotpātāḥ // 3.10 //
na pṛthak phalāni teṣāṃ śikhikīlakarāhudarśanāni yadi /
tadudayakāraṇam eṣāṃ ketvādīnām phalaṃ brūyāt // 3.11 //
yasmin yasmin deśe darśanam āyānti sūryabimbasthā /
tasmiṃs tasmin vyasanam mahīpatīnām parijñeyam // 3.12 //
kṣutpramlānaśarīrā munayo 'py utsṛṣṭadharmasaccaritāḥ /
nirmāṃsabālahastāḥ kṛcchreṇāyānti paradeśam // 3.13 //
taskaraviluptavittāḥ pradīrghaniḥśvāsamukulitākṣipuṭāḥ /
santaḥ sannaśarīrāḥ śokodbhavavāṣparuddhadṛśaḥ // 3.14 //
kṣāmā jugupsamānāḥ svanṛpatiparacakrapīḍitā manujāḥ /
svanṛpaticaritaṃ karma na purā kṛtaṃ prabruvanty anye // 3.15 //
garbheṣv api niṣpannā vārimuco na prabhūtavārimucaḥ /
sarito yānti tanutvaṃ kva cit kvacij jāyate sasyam // 3.16 //
daṇḍe narendramṛtyur vyādhibhayaṃ syāt kabandhasaṃsthāne /
dhvāṅkṣe ca taskarabhayaṃ durbhikṣaṃ kīlake 'rkasthe // 3.17 //
rājopakaraṇarūpaiś chatradhvajacāmarādibhir viddhaḥ /
rājānyatvakṛd arkaḥ sphuliṅgadhūmādibhir janahā // 3.18 //
eko durbhikṣakaro dvyādyāḥ syur narapater vināśāya /
sitaraktapītakṛṣṇais tair viddho 'rko 'nuvarṇaghnaḥ // 3.19 //
dvaśyante ca yatas te ravibimbasyotthitā mahotpātāḥ /
āgacchati lokānāṃ tenaiva bhayaṃ pradeśena // 3.20 //
ūrdhvakaro divasakaras tāmraḥ senāpatiṃ vināśayati /
pīto narendraputraṃ śvetas tu purohitaṃ hanti // 3.21 //
citro 'tha vāpi dhūmro raviraśmir vyākulām karoty ūrdham /
taskaraśastranipātair yadi salilaṃ nāśu pātayati // 3.22 //
tāmraḥ kapilo vārkaḥ śiśire harikuṅkumacchaviś ca madhau /
āpāṇḍukanakavarṇo grīṣme varṣāsu śuklaś ca // 3.23 //
śaradi kamalodarābho hemante rudhirasannibhaḥ śastaḥ /
prāvṛṭkāle snigdhaḥ sarvartunibho 'pi śubhadāyī // 3.24 //
rūkṣaḥ śveto viprān raktābhaḥ kṣatriyān vināśayati /
pīto vaiśyān kṛṣṇas tato aparān śubhakaraḥ snigdhaḥ // 3.25 //
grīṣme rakto bhayakṛd varṣāsv asitaḥ karoty anāvṛṣṭim /
hemante pīto 'rkaḥ karoti na cireṇa rogabhayam // 3.26 //
suracāpapāṭitatanur nṛpativirodhapradaḥ sahasrāṃśuḥ /
prāvṛṭkāle sadyaḥ karoti vimaladyutir vṛṣṭim // 3.27 //
varṣākāle vṛṣṭiṃ karoti sadyaḥ śirīṣapuṣpābhaḥ /
śikhipatranibhaḥ salilaṃ na karoti dvādaśābdāni // 3.28 //
śyāme 'rke kīṭabhayaṃ bhasmanibhe bhayam uśanti paracakrāt /
yasyarkṣe sacchidras tasya vināśaḥ kṣitīśasya // 3.29 //
śaśarudhiranibhe bhānau nabhastalasthe bhavanti saṅgrāmāḥ /
śaśisadṛśe nṛpatibadhaḥ kṣipraṃ cānyo nṛpo bhavati // 3.30 //
kṣunmārakṛt ghaṭanibhaḥ khaṇḍo janahā vidīdhitir bhayadaḥ /
toraṇarūpaḥ purahā chatranibho deśanāśāya // 3.31 //
dhvajacāpanibhe yuddhāni bhāskare vepane ca rūkṣe ca /
kṛṣṇā rekhā savitari yadi hanti tato nṛpaṃ sacivaḥ // 3.32 //
dinakaram udayāstasaṃsthitam ulkāśanividyuto yadā hanyuḥ /
narapatimaraṇaṃ vindyāt tadānyarājapratiṣṭhā ca // 3.33 //
pratidivasam ahimakiraṇaḥ pariveṣī sandhyayor dvayor atha vā /
rakto 'stam eti raktoditaś ca bhūpaṃ karoty anyam // 3.34 //
praharaṇasadṛśair jaladaiḥ sthagitaḥ sandhyādvaye 'pi raṇakārī /
mṛgamahiṣavihagakharakarabhasadṛśarūpaiś ca bhayadāyī // 3.35 //
dinakarakarābhitāpād ṛkṣam avāpnoti sumahatīm pīḍām /
bhavati tu paścācchuddhaṃ kanakam iva hutāśaparitāpāt // 3.36 //
divasakṛtaḥ pratisūryo jalakṛd udag dakṣiṇe sthito 'nilakṛt /
ubhayasthaḥ salilabhayaṃ nṛpam upari nihanty adho janahā // 3.37 //
rudhiranibho viyaty avanipāntakaro na cirāt paruṣarajo'ruṇīkṛtatanur yadi vā dinakṛt /
asitavicitranīlaparuṣo janaghātakaraḥ khagamṛgabhairavasvararutaiś ca niśādyumukhe // 3.38 //
amalavapur avakramaṇḍalaḥ sphuṭavipulāmaladīrghadīdhitiḥ /
avikṛtatanuvarṇacihnabhṛj jagati karoti śivaṃ divākaraḥ // 3.39 //
||4 candracārādhyāyaḥ
nityam adhaḥsthasyendor bhābhir bhānoḥ sitaṃ bhavaty ardham /
svacchāyayānyad asitaṃ kumbhasyevātapasthasya // 4.01 //
salilamaye śaśini raver dīdhitayo mūrchitās tamo naiśam /
kṣapayanti darpaṇodaranihitā iva mandirasyāntaḥ // 4.02 //
tyajato 'rkatalaṃ śaśinaḥ paścād avalambate yathā śauklyam /
dinakaravaśāt tathendoḥ prakāśate 'dhaḥ prabhṛty udayaḥ // 4.03 //
pratidivasam evam arkāt sthānaviśeṣeṇa śauklyaparivṛddhiḥ /
bhavati śaśino 'parāhṇe paścād bhāge ghaṭasyeva // 4.04 //
aindrasya śītakiraṇo mūlāṣāḍhādvayasya cāyātaḥ /
yāmyena vījajalacarakānanahā vahnibhayadaś ca // 4.05 //
dakṣiṇapārśvena gataḥ śaśī viśākhānurādhayoḥ pāpaḥ /
madhyena tu praśastaḥ pitṛdevaviśākhayoś cāpi // 4.06 //
ṣaḍ anāgatāni pauṣṇād dvādaśa raudrāc ca madhyayogīni /
jyeṣṭhādyāni navarkṣāṇy uḍupatinātītya yujyante // 4.07 //
unnatam īṣacchṛṅgaṃ nausaṃsthāne viśālatā coktā /
nāvikapīḍā tasmin bhavati śivaṃ sarvalokasya // 4.08 //
arddhonnate ca lāṅgalam iti pīḍā tadupajīvināṃ tasmin /
prītiś ca nirnimittaṃ manujapatīnāṃ subhikṣaṃ ca // 4.09 //
dakṣiṇaviṣāṇam ardhonnataṃ yadā duṣṭalāṅgalākhyaṃ tat /
pāṇḍyanareśvaranidhanakṛd udyogakaraṃ balānām ca // 4.10 //
samaśaśini subhikṣakṣemavṛṣṭayaḥ prathamadivasasadṛśāḥ syuḥ /
daṇḍavad udite pīḍā gavāṃ nṛpaś cogradaṇḍo 'tra // 4.11 //
kārmukarūpe yuddhāni yatra tu jyā tato jayas teṣām /
sthānaṃ yugam iti yāmyottarāyataṃ bhūmikampāya // 4.12 //
yugam eva yāmyakoṭyāṃ kiṃ cit tuṅgaṃ sa pārśvaśāyīti /
vinihanti sārthavāhān vṛṣṭeś ca vinigrahaṃ kuryāt // 4.13 //
abhyucchrāyād ekaṃ yadi śaśino 'vāṅmukhaṃ bhavecchṛṅgam /
āvarjitam ity asubhikṣakāri tad godhanasyāpi // 4.14 //
avyucchinnā rekhā samantato maṇḍalā ca kuṇḍākhyam /
asmin māṇḍalikānāṃ sthānatyāgo narapatīnām // 4.15 //
proktasthānābhāvād udaguccaḥ kṣemavṛddhivṛṣṭikaraḥ /
dakṣiṇatuṅgaś candro durbhikṣabhayāya nirdiṣṭaḥ // 4.16 //
śṛṅgeṇaikenendur vilīnam atha vāpy avāṅmukhaṃ śṛṅgam /
sampūrṇaṃ cābhinavaṃ dṛṣṭvaiko jīvitād bhraśyet // 4.17 //
saṃsthānavidhiḥ kathito rūpāṇy asmād bhavanti candramasaḥ /
svalpo durbhikṣakaro mahān subhikṣāvahaḥ proktaḥ // 4.18 //
madhyatanur vajrākhyaḥ kṣudbhayadaḥ sambhramāya rājñāṃ ca /
candro mṛdaṅgarūpaḥ kṣemasubhikṣāvaho bhavati // 4.19 //
jñeyo viśālamūrtir narapatilakṣmīvivṛddhaye candraḥ /
sthūlaḥ subhikṣakārī priyadhānyakaras tu tanumūrtiḥ // 4.20 //
pratyantān kunṛpāṃś ca hanty uḍupatiḥ śṛṅge kujenāhate śastrakṣudbhayakṛd yamena śaśijenāvṛṣṭidurbhikṣakṛt /
śreṣṭhān hanti nṛpān mahendraguruṇā śukreṇa cālpān nṛpān śukle yāpyam idaṃ phalam grahakṛtaṃ kṛṣṇe yathoktāgamam // 4.21 //
bhinnaḥ sitena magadhān yavanān pulindān nepālabhṛṅgimarukacchasurāṣṭramadrān /
pāñcālakaikayakulūtakapuruṣādān hanyād uśīnarajanān api sapta māsān // 4.22 //
gāndhārasauvīrakasindhukīrān dhānyāni śailān draviḍādhipāṃś ca /
dvijāṃś ca māsān daśa śītaraśmiḥ santāpayed vākpatinā vibhinnaḥ // 4.23 //
udyuktān saha vāhanair narapatīṃs traigartakān mālavān kaulindān gaṇapuṅgavān atha śibīn āyodhyakān pārthivān /
hanyāt kauravamatsyaśuktyadhipatīn rājanyamukhyān api prāleyāṃśur asṛggrahe tanugate ṣaṇmāsam aryādayā // 4.24 //
yaudheyān sacivān sakauravān prāgīśān atha cārjunāyanān /
hanyād arkajabhinnamaṇḍalaḥ śītāṃśur daśamāsapīḍayā // 4.25 //
magadhān mathurāṃ ca pīḍayed veṇāyāś ca taṭaṃ śaśāṅkajaḥ /
aparatra kṛtaṃ yugaṃ vaded yadi bhittvā śaśinaṃ vinirgataḥ // 4.26 //
kṣemārogyasubhikṣavināśī śītāṃśuḥ śikhinā yadi bhinnaḥ /
kuryād āyudhajīvivināśaṃ caurāṇām adhikena ca pīḍām // 4.27 //
ulkayā yadā śaśī grasta eva hanyate /
hanyate tadā nṛpo yasya janmani sthitaḥ // 4.28 //
bhasmanibhaḥ paruṣo 'ruṇamūrtiḥ śītakaraḥ kiraṇaiḥ parihīṇaḥ /
śyāvatanuḥ sphuṭitaḥ sphuraṇo vā kṣuḍḍamarāmayacaurabhayāya // 4.29 //
prāleyakundakumudasphaṭikāvadāto yatnād ivādrisutayā parimṛjya candraḥ /
uccaiḥ kṛto niśi bhaviṣyati me śivāya yo dṛśyate sa bhavitā jagataḥ śivāya // 4.30 //
śukle pakṣe sampravṛddhe pravṛddhiṃ brahmakṣatraṃ yāti vṛddhiṃ prajāś ca /
hīne hānis tulyatā tulyatāyāṃ kṛṣṇe sarve tatphalaṃ vyatyayena // 4.31 //
yadi kumudamṛṇālahāragauras tithiniyamāt kṣayam eti varddhate vā /
avikṛtagatimaṇḍalāṃśuyogī bhavati nṛṇāṃ vijayāya śītaraśmiḥ // 4.32 //
||5 rāhucārādhyāyaḥ
amṛtāsvādaviśeṣāc cchinnam api śiraḥ kilāsurasyedam /
prāṇair aparityaktaṃ grahatāṃ yātaṃ vadanty eke // 5.01 //
indvarkamaṇḍalākṛtir asitatvāt kila na dṛśyate gagane /
anyatra parvakālād varapradānāt kamalayoneḥ // 5.02 //
mukhapucchavibhaktāṅgaṃ bhujaṅgam ākāram upadiśanty anye /
kathayanty amūrtam apare tamomayaṃ saiṃhikeyākhyākhyam // 5.03 //
yadi mūrto bhavicārī śiro 'tha vā bhavati maṇḍalī rāhuḥ /
bhagaṇārdhenāntaritau gṛhṇāti kathaṃ niyatacāraḥ // 5.04 //
aniyatacāraḥ khalu ced upalabdhiḥ saṃkhyayā kathaṃ tasya /
pucchānanābhidhāno 'ntareṇa kasmān na gṛhṇāti // 5.05 //
atha tu bhujagendrarūpaḥ pucchena mukhena vā sa gṛhṇāti /
mukhapucchāntarasaṃsthaṃ sthagayati kasmān na bhagaṇārdham // 5.06 //
rāhudvayaṃ yadi syād graste 'stamite 'tha vodite candre /
tatsamagatinānyena grastaḥ sūryo 'pi dṛśyate // 5.07 //
bhūcchāyāṃ svagrahaṇe bhāskaram arkagrahe praviśatīnduḥ /
pragrahaṇam ataḥ paścān nendor bhānoś ca pūrvārdhāt // 5.08 //
vṛkṣasya svacchāyā yathaikapārśve bhavati dīrghacayā /
niśi niśi tadvad bhūmer āvaraṇavaśād dineśasya // 5.09 //
sūryāt saptamarāśau yadi codagdakṣiṇena nātigataḥ /
candraḥ pūrvābhimukhaś chāyām aurvīm tadā viśati // 5.10 //
candro 'dhaḥsthaḥ sthagayati ravim ambudavat samāgataḥ paścāt /
pratideśam ataś citraṃ dṛṣṭivaśād bhāskaragrahaṇam // 5.11 //
āvaraṇaṃ mahad indoḥ kuṇṭhaviṣāṇas tato 'rdhasaṃcchannaḥ /
svalpam raver yato 'tas tīkṣṇaviṣāṇo ravir bhavati // 5.12 //
evam uparāgakāraṇam uktam idaṃ divyadṛgbhir ācāryaiḥ /
rāhur akāraṇam asminn ity uktaḥ śāstrasadbhāvaḥ // 5.13 //
yo 'savasuro rāhus tasya varo brahmaṇāyam ājñaptaḥ /
āpyāyanam uparāge dattahutāṃśena te bhavitā // 5.14 //
tasmin kāle sānnidhyam asya tenopacaryate rāhuḥ /
yāmyottarā śaśigatir gaṇite 'py upacaryate tena // 5.15 //
na kathaṃ cid api nimittair grahaṇaṃ vijñāyate nimittāni /
anyasminn api kāle bhavanty athotpātarūpāṇi // 5.16 //
pañcagrahasaṃyogān na kila grahaṇasya sambhavo bhavati /
tailaṃ ca jale 'ṣṭamyāṃ na vicintyam idaṃ vipaścidbhiḥ // 5.17 //
avanatyārke grāso digjñeyā valanayāvanatyā ca /
tithyavasānād velā karaṇe kathitāni tāni mayā // 5.18 //
ṣaṇmāsottaravṛddhyā parveśāḥ sapta devatāḥ kramaśaḥ /
brahmaśaśīndrakuberā varuṇāgniyamāś ca vijñeyāḥ // 5.19 //
brāhme dvijapaśuvṛddhiḥ kṣemārogyāṇi sasyasampacca /
tadvat saumye tasmin pīḍā viduṣām avṛṣṭiś ca // 5.20 //
aindre bhūpavirodhaḥ śāradasasyakṣayo na ca kṣemam /
kaubere 'rthapatīnām arthavināśaḥ subhikṣaṃ ca // 5.21 //
vāruṇam avanīśāśubham anyeṣāṃ kṣemasasyavṛddhikaram /
āgneyaṃ mitrākhyaṃ sasyārogyābhayāmbukaram // 5.22 //
yāmyaṃ karoty avṛṣṭiṃ durbhikṣaṃ saṃkṣayaṃ ca sasyānām /
yad ataḥ paraṃ tad aśubhaṃ kṣunmārāvṛṣṭidaṃ parva // 5.23 //
velāhīne parvaṇi garbhavipattiś ca śastrakopaś ca /
ativele kusumaphalakṣayo bhayaṃ sasyanāśaś ca // 5.24 //
hīnātiriktakāle phalam uktaṃ pūrvaśāstradṛṣṭatvāt /
sphuṭagaṇitavidaḥ kālaḥ kathañ cid api nānyathā bhavati // 5.25 //
yady ekasmin māse grahaṇaṃ ravisomayos tadā kṣitipāḥ /
svabalakṣobhaiḥ saṃkṣayam āyānty atiśastrakopaś ca // 5.26 //
grastāv uditāstamitau śāradadhānyāvanīśvarakṣayadau /
sarvagrastau durbhikṣamarakadau pāpasandṛṣṭau // 5.27 //
ardhoditoparakto naikṛtikān hanti sarvayajñāṃś ca /
agnyupajīviguṇādhikaviprāśramiṇo yuge 'bhyuditaḥ // 5.28 //
karṣakapākhaṇḍivaṇikkṣatriyabalanāyakān dvitīyāṃśe /
kārukaśūdramlecchān khatṛtīyāmśe samantrijanān // 5.29 //
madhyāhne narapatimadhyadeśahā śobhanaś ca dhānyārghaḥ /
tṛṇabhugamātyāntaḥpuravaiśyaghnaḥ pañcame khāṃśe /
strīśūdrān ṣaṣṭhe 'ṃśe dasyupratyantahāstamayakāle /
yasmin khāṃśe mokṣas tatproktānāṃ śivaṃ bhavati // 5.31 //
dvijanṛpatīn udagayane viṭśūdrān dakṣiṇāyane hanti /
rāhur udagādidṛṣṭaḥ pradakṣiṇaṃ hanti viprādīn // 5.32 //
mlecchān vidiksthito yāyinaś ca hanyād dhutāśasaktāṃś ca /
salilacaradantighātī yāmyenodag gavām aśubhaḥ // 5.33 //
pūrveṇa salilapūrṇāṃ karoti vasudhāṃ samāgato daityaḥ /
paścāt karṣakasevakabījavināśāya nirdiṣṭaḥ // 5.34 //
pāñcālakaliṅgaśūrasenāḥ kāmbojoḍrakirātaśastravārttāḥ /
jīvanti ca ye hutāśavṛttyā te pīḍām upayānti meṣasaṃsthe // 5.35 //
gopāḥ paśavo 'tha gomino manujā ye ca mahattvam āgatāḥ /
pīḍām upayānti bhāskare graste śītakare 'tha vā vṛṣe // 5.36 //
mithune pravarāṅganā nṛpā nṛpamātrā balinaḥ kalāvidaḥ /
yamunātaṭajāḥ sabāhlikā matsyāḥ suhmajanaiḥ samanvitāḥ // 5.37 //
ābhīrāñchabarān sapahlavān mallān matsyakurūñ chakān api /
pāñcālān vikalāṃś ca pīḍayaty annaṃ cāpi nihanti karkaṭe // 5.38 //
siṃhe pulindagaṇamekalasattvayuktān rājopamān narapatīn vanagocarāṃś ca /
ṣaṣṭhe tu sasyakavilekhakageyasaktān hanty aśmakatripuraśāliyutāṃś ca deśān // 5.39 //
tulādhare 'vantyaparāntyasādhūn vaṇigdaśārṇān marukacchapāṃś ca /
aliny athodumbaramadracolān drumān sayaudheyaviṣāyudhīyān // 5.40 //
dhanviny amātyavaravājividehamallān pāñcālavaidyavaṇijo viṣamāyudhajñān /
hanyān mṛge tu jhaṣamantrikulāni nīcān mantrauṣadhīṣu kuśalān sthavirāyudhīyān // 5.41 //
kumbhe 'ntargirijān sapaścimajanān bhārodvahāṃs taskarān ābhīrān daradāryasiṃhapurakān hanyāt tathā barbarān /
mīne sāgarakūlasāgarajaladravyāṇi vanyān janān prājñān vāryupajīvinaś ca bhaphalaṃ kūrmopadeśād vadet // 5.42 //
savyāpasavyalehagrasananirodhāvamardanārohāḥ /
āghrātaṃ madhyatamas tamo 'ntya iti te daśa grāsāḥ // 5.43 //
savyagate tamasi jagajjalaplutaṃ bhavati muditam abhayaṃ ca /
apasavye narapatitaskarāvamardaiḥ prajānāśaḥ // 5.44 //
jihvopaleḍhi paritas timiranudo maṇḍalaṃ yadi sa lehaḥ /
pramuditasamastabhūtā prabhūtatoyā ca tatra mahī // 5.45 //
grasanam iti yadā tryaṃśaḥ pādo vā gṛhyate 'tha vāpy ardham /
sphītanṛpavittahāniḥ pīḍā ca sphītadeśānām // 5.46 //
paryanteṣu gṛhītvā madhye piṇḍīkṛtaṃ tamas tiṣṭhet /
sa nirodho vijñeyaḥ pramodakṛt sarvabhūtānām // 5.47 //
avamardanam iti niḥśeṣam eva sañchādya yadi ciraṃ tiṣṭhet /
hanyāt pradhānabhūpān pradhānadeśāṃś ca timiramayaḥ // 5.48 //
vṛtte grahe yadi tamas tatkṣaṇam āvṛtya dṛśyate bhūyaḥ /
ārohaṇam ity anyonyamardanair bhayakaraṃ rājñām // 5.49 //
darpaṇa ivaikadeśe sabāṣpaniḥśvāsamārutopahataḥ /
dṛśyetāghrātaṃ tat suvṛṣṭivṛddhyāvahaṃ jagataḥ // 5.50 //
madhye tamaḥ praviṣṭaṃ vitamaskaṃ maṇḍalaṃ ca yadi paritaḥ /
tanmadhyadeśanāśaṃ karoti kukṣyāmayabhayaṃ ca // 5.51 //
paryanteṣvatibahulaṃ svalpaṃ madhye tamas tamontyākhye /
sasyānām ītibhayaṃ bhayam asmiṃs taskarāṇāṃ ca // 5.52 //
śvete kṣemasubhikṣaṃ brāhmaṇapīḍāṃ ca nirdiśed rāhau /
agnibhayam analavarṇe pīḍā ca hutāśavṛttīnām // 5.53 //
harite rogolbaṇatā sasyānām ītibhiś ca vidhvaṃsaḥ /
kapile śīghragasattvamlecchadhvaṃso 'tha durbhikṣam // 5.54 //
aruṇakiraṇānurūpe durbhikṣāvṛṣṭayo vihagapīḍā /
ādhūmre kṣemasubhikṣam ādiśet mandavṛṣṭiṃ ca // 5.55 //
kāpotāruṇakapilaśyāvābhe kṣudbhayaṃ vinirdeśyam /
kāpotaḥ śūdrāṇāṃ vyādhikaraḥ kṛṣṇavarṇaś ca // 5.56 //
vimalakamaṇipītābho vaiśyadhvaṃsī bhavet subhikṣāya /
sārciṣmaty agnibhayaṃ gairikarūpe tu yuddhāni // 5.57 //
dūrvākāṇḍaśyāme hāridre vāpi nirdiśet marakam /
aśanibhayasampradāyī pāṭalakusumopamo rāhuḥ // 5.58 //
pāṃśuvilohitarūpaḥ kṣatradhvaṃsāya bhavati vṛṣṭeś ca /
bālaravikamalasuracāparūpabhṛt śastrakopāya // 5.59 //
paśyan grastaṃ saumyo ghṛtamadhutailakṣayāya rājṇāṃ ca /
bhaumaḥ samaravimardaṃ śikhikopaṃ taskarabhayaṃ ca // 5.60 //
śukraḥ sasyavimardaṃ nānākleśāṃś ca janayati dharitryām /
ravijaḥ karoty avṛṣṭiṃ durbhikṣaṃ taskarabhayaṃ ca // 5.61 //
yad aśubham avalokanābhir uktaṃ grahajanitaṃ grahaṇe pramokṣaṇe vā /
surapatiguruṇāvalokite tacchamam upayāti jalair ivāgnir iddhaḥ // 5.62 //
graste kramān nimittaiḥ punar graho māsaṣaṭkaparivṛddhyā /
pavanolkāpātarajaḥ kṣitikampatamo'śaninipātaiḥ // 5.63 //
āvantikā janapadāḥ kāverīnarmadātaṭāśrayiṇaḥ /
dṛptāś ca manujapatayaḥ pīḍyante kṣitisute graste // 5.64 //
antarvedīṃ sarayūṃ nepālaṃ pūrvasāgaraṃ śoṇam /
strīnṛpayodhakumārān saha vidvadbhir budho hanti // 5.65 //
grahaṇopagate jīve vidvannṛpamantrigajahayadhvaṃsaḥ /
sindhutaṭavāsinām apy udagdiśaṃ saṃśritānāṃ ca // 5.66 //
bhṛgutanaye rāhugate dāśerakakaikayāḥ sayaudheyāḥ /
āryāvarttāḥ śibayaḥ strīsacivagaṇāś ca pīḍyante // 5.67 //
saure marubhavapuṣkarasaurāṣṭrikadhātavo 'rbudāntyajanāḥ /
gomantapāriyātrāśritāś ca nāśaṃ vrajanty āśu // 5.68 //
kārttikyām analopajīvimagadhān prācyādhipān kośalān kalmāṣān atha śūrasenasahitān kāśīś ca santāpayet /
hanyād āśu kaliṅgadeśanṛpatiṃ sāmātyabhṛtyaṃ tamo dṛṣṭaṃ kṣatriyatāpadaṃ janayati kṣemaṃ subhikṣānvitam // 5.69 //
kāśmīrakān kauśalakān sapuṇḍrān mṛgāṃś ca hanyād aparāntakāṃś ca /
ye somapās tāṃś ca nihanty saumye suvṛṣṭikṛt kṣemasubhikṣakṛcca // 5.70 //
pauṣe dvijakṣatrajanoparodhaḥ sasaindhavākhyāḥ kukurā videhāḥ /
dhvaṃsaṃ vrajanty atra ca mandavṛṣṭiṃ bhayaṃ ca vindyād asubhikṣayutam // 5.71 //
māghe tu mātṛpitṛbhaktavasiṣṭhagotrān svādhyāyadharmaniratān kariṇas turaṅgān /
vaṅgāṅgakāśimanujāṃś ca dunoti rāhur vṛṣṭiṃ ca karṣakajanābhimatāṃ karoti // 5.72 //
pīḍākaraṃ phālgunamāsi parva vaṅgāśmakāvantikamekalānām /
nṛtyajñasasyapravarāṅganānāṃ dhanuṣkarakṣatratapasvināṃ ca // 5.73 //
caitryāṃ tu citrakaralekhageyasaktān rūpopajīvinigamajñahiraṇyapaṇyān /
pauṇḍrauḍrakaikayajanān atha cāśmakāṃś ca tāpaḥ spṛśaty amarapo 'tra vicitravarṣī // 5.74 //
vaiśākhamāse grahaṇe vināśam āyānti karpāsatilāḥ samudgāḥ /
ikṣvākuyaudheyaśakāḥ kaliṅgāḥ sopaplavāḥ kintu subhikṣam asmin // 5.75 //
jyeṣṭhe narendradvijarājapatnyaḥ sasyāni vṛṣṭiś ca mahāgaṇāś ca /
pradhvaṃsam āyānti narāś ca saumyāḥ sālvaiḥ sametāś ca niṣādasaṅghāḥ // 5.76 //
āṣāḍhaparvaṇy udapānavapranadīpravāhān phalamūlavārttān /
gāndhārakāśmīrapulindacīnān hatān vaded maṇḍalavarṣam asmin // 5.77 //
kāśmīrān sapulindacīnayavanān hanyāt kurukṣetrajān gāndhārān api madhyadeśasahitān vṛṣṭo grahaḥ śrāvaṇe /
kāmbojaikaśaphāṃś ca śāradam api tyaktvā yathoktān imān anyatra pracurānnahṛṣṭamanujair dhātrīṃ karoty āvṛtām // 5.78 //
kaliṅgavaṅgān magadhān surāṣṭrān mlecchān suvīrān daradāśmakāṃś ca /
strīṇāṃ ca garbhān asuro nihanti subhikṣakṛd bhādrapade 'bhyupetaḥ // 5.79 //
kāmbojacīnayavanān saha śalyahṛdbhir bāhlīkasindhutaṭavāsijanāṃś ca hanyāt /
ānarttapauṇḍrabhiṣajaś ca tathā kirātān dṛṣṭo 'suro 'śvayuji bhūrisubhikṣakṛc ca // 5.80 //
hanukukṣipāyubhedā dvir dviḥ sañchardanaṃ ca jaraṇaṃ ca /
madhyāntayoś ca vidaraṇam iti daśa śaśisūryayor mokṣāḥ // 5.81 //
āgneyyām apagamanaṃ dakṣiṇahanubhedasaṃjñitaṃ śaśinaḥ /
sasyavimardo mukharug nṛpapīḍā syāt suvṛṣṭiś ca // 5.82 //
pūrvottareṇa vāmo hanubhedo nṛpakumārabhayadāyī /
mukharogaṃ śastrabhayaṃ tasmin vindyāt subhikṣaṃ ca // 5.83 //
dakṣiṇakukṣivibhedo dakṣiṇapārśvena yadi bhaven mokṣaḥ /
pīḍā nṛpaputrāṇām abhiyojyā dakṣiṇā ripavaḥ // 5.84 //
vāmas tu kukṣibhedo yady uttaramārgasaṃsthito rāhuḥ /
strīṇāṃ garbhavipattiḥ sasyāni ca tatra madhyāni // 5.85 //
nairṛtavāyavyasthau dakṣiṇavāmau tu pāyubhedau dvau /
guhyarug alpā vṛṣṭir dvayos tu rājñīkṣayo vāme // 5.86 //
pūrveṇa pragrahaṇaṃ kṛtvā prāg eva cāpasarpeta /
sañchardanam iti tat kṣemasasyahārdipradaṃ jagataḥ // 5.87 //
prāk pragrahaṇaṃ yasmin paścād apasarpaṇaṃ tu taj jaraṇam /
kṣucchastrabhayodvignā na śaraṇam upayānti tatra janāḥ // 5.88 //
madhye yadi prakāśaḥ prathamaṃ tan madhyavidaraṇaṃ nāma /
antaḥkopakaraṃ syāt subhikṣadaṃ nātivṛṣṭikaram // 5.89 //
paryanteṣu vimalatā bahulaṃ madhye tamo 'ntyadaraṇākhyaḥ /
madhyākhyadeśanāśaḥ śāradasasyakṣayaś cāsmin // 5.90 //
ete sarve mokṣā vaktavyā bhāskare 'pi kintv atra /
pūrvā dik śaśini yathā tathā ravau paścimā kalpyā // 5.91 //
mukte saptāhāntaḥ pāṃśunipāto 'nnasaṃkṣayaṃ kurute /
nīhāro rogabhayaṃ bhūkampaḥ pravaranṛpamṛtyum // 5.92 //
ulkā mantrivināśaṃ nānāvarṇā ghanāś ca bhayam atulam /
stanitaṃ garbhavināśaṃ vidyunnṛpadaṃṣṭriparipīḍām // 5.93 //
pariveṣo rukpīḍāṃ digdāho nṛpabhayaṃ ca sāgnibhayaṃ /
rūkṣo vāyuḥ prabalaś caurasamutthaṃ bhayaṃ dhatte // 5.94 //
nirghātaḥ suracāpaṃ daṇḍaś ca kṣudbhayaṃ saparacakram /
grahayuddhe nṛpayuddhaṃ ketuś ca tad eva sandṛṣṭaḥ // 5.95 //
avikṛtasalilanipātaiḥ saptāhāntaḥ subhikṣam ādeśyam /
yac cāśubhaṃ grahaṇajaṃ tat sarvaṃ nāśan upayāti // 5.96 //
somagrahe nivṛtte pakṣānte yadi bhaved graho 'rkasya /
tatrānayaḥ prajānāṃ dampatyor vairam anyonyam // 5.97 //
arkagrahāt tu śaśino grahaṇaṃ yadi dṛśyate tato viprāḥ /
naikakratuphalabhājo bhavanti muditāḥ prajāś caiva // 5.98 //
||6 bhaumacārādhyāyaḥ
yady udayarkṣād vakraṃ karoti navamāṣṭasaptamarkṣeṣu /
tadvaktrām uṣṇam udaye pīḍākaram agnivārttānām // 6.01 //
dvādaśadaśamaikādaśanakṣatrād vakrite kuje 'śrumukham /
dūṣayati rasān udaye karoti rogān avṛṣṭiṃ ca // 6.02 //
vyālaṃ trayodaśarkṣāc caturdaśād vā vipacyate 'stamaye /
daṃṣṭrivyālamṛgebhyaḥ karoti pīḍāṃ subhikṣaṃ ca // 6.03 //
rudhirānanam iti vaktraṃ pañcadaśāt ṣoḍaśāc ca vinivṛtte /
tatkālaṃ mukharogaṃ sabhayaṃ ca subhikṣam āvahati // 6.04 //
asimuśalaṃ saptadaśād aṣṭādaśato 'pi vā tad anuvakre /
dasyugaṇebhyaḥ pīdāṃ karoty avṛṣṭiṃ saśastrabhayām // 6.05 //
bhāgyāryamodite yadi nivartate vaiśvadaivate bhaumaḥ /
prājāpatye 'stamitas trīn api lokān nipīḍayati // 6.06 //
śravaṇoditasya vakraṃ puṣye mūrdhābhiṣiktapīḍākṛt /
yasminn ṛkṣe 'bhyuditas taddigvyūhān janān hanti // 6.07 //
madhyena yadi maghānāṃ gatāgataṃ lohitaḥ karoti tataḥ /
pāṇḍyo nṛpo vinaśyati śastrodyogād bhayam avṛṣṭiṃ // 6.08 //
bhittvā maghā viśākhāṃ bhindan bhaumaḥ karoti durbhikṣam /
marakaṃ karoti ghoraṃ yadi bhittvā rohiṇīṃ yāti // 6.09 //
dakṣiṇato rohiṇyās caran mahījo 'rghavṛṣṭinigrahakṛt /
dhūmāyan saśikho vā vinihanyāt pāriyātrasthān // 6.10 //
prājāpatye śravaṇe mūle triṣu cottareṣu śākre ca /
vicaran ghananivahānām upaghātakaraḥ kṣamātanayaḥ // 6.11 //
cārodayāḥ praśastāḥ śravaṇamaghādityahastamūleṣu /
ekapadāśviviśākhāprājāpatyeṣu ca kujasya // 6.12 //
vipulavimalamūrtiḥ kiṃśukāśokavarṇaḥ sphuṭaruciramayūkhas taptatāmraprabhābhaḥ /
vicarati yadi mārgaṃ cottaraṃ medinījaḥ śubhakṛd avanipānāṃ hārdidaś ca prajānām // 6.13 //
||7 budhacārādhyāyaḥ
notpātaparityaktaḥ kadā cid api candrajo vrajaty udayam /
jaladahanapavanabhayakṛd dhānyārghakṣayavivṛddhau vā // 7.01 //
vicaran śravaṇadhaniṣṭhāprajāpatyenduvaiśvadevāni /
mṛdnan himakaratanayaḥ karoty avṛṣṭiṃ sarogabhayām // 7.02 //
raudrādīni maghāntāny upāśrite candraje prajāpīḍā /
śastranipātakṣudbhayarogānāvṛṣṭisantāpaiḥ // 7.03 //
hastādīni caran ṣaḍṛkṣāṇy upapīḍayan gavām aśubhaḥ /
sneharasārghavivṛddhiṃ karoti corvīṃ prabhūtānnām // 7.04 //
āryamṇaṃ hautabhujaṃ bhadrapadām uttrarāṃ yameśaṃ ca /
candrasya suto nighnan prāṇabhṛtāṃ dhātusaṃkṣayakṛt // 7.05 //
āśvinavāruṇamūlāny upamṛdnan revatīṃ ca candrasutaḥ /
paṇyabhiṣaṅnaujīvikasalilajaturagopaghātakaraḥ // 7.06 //
pūrvādyṛkṣatritayād ekam apīndoḥ suto 'bhimṛdnīyāt /
kṣucchastrataskarāmayabhayapradāyī caran jagataḥ // 7.07 //
prākṛtavimiśrasaṃkṣiptatīkṣṇayogāntaghorapāpākhyāḥ /
sapta parāśaratantre nakṣatraiḥ kīrtitā gatayaḥ // 7.08 //
prākṛtasaṃjñā vāyavyayāmyapaitāmahāni bahulāś ca /
miśrā gatiḥ pradiṣṭā śaśiśivapitṛbhujagadevāni /
saṃkṣiptāyāṃ puṣyaḥ punarvasuḥ phalgunīdvayaṃ ceti /
tīkṣṇāyāṃ bhadrapadādvayaṃ saśākrāśvayuk pauṣṇam // 7.10 //
yogāntiketi mūlaṃ dve cāṣāḍhe gatiḥ sutasyendoḥ // 7.11 //
ghorā śravaṇas tvāṣṭraṃ vasudaivaṃ vāruṇaṃ caiva // 7.11 //
pāpākhyā sāvitraṃ maitraṃ śakrāgnidaivataṃ ceti /
udayapravāsadivasaiḥ sa eva gatilakṣaṇaṃ prāha // 7.12 //
catvāriṃśat(40) triṃśad(30) dvisametā viṃśatir(22) dvinavakaṃ(18) ca /
nava(9) māsārdhaṃ(15) daśa caikasaṃyutāḥ(11) prākṛtādyānām // 7.13 //
prākṛtagatyām ārogyavṛṣṭisasyapravṛddhayaḥ kṣemam /
saṃkṣiptamiśrayor miśram etad anyāsu viparītam // 7.14 //
ṛjvyativakrāvakrā vikalā ca matena devalasyaitāḥ /
pañcacaturdvyekāhā ṛjvyādīnāṃ ṣaḍabhyastāḥ // 7.15 //
ṛjvī hitā prajānām ativakrārghaṃ gatir vināśayati /
śastrabhayadā ca vakrā vikalā bhayarogasaṃjananī // 7.16 //
pauṣāṣāḍhaśrāvaṇavaiśākheṣv indujaḥ samāgheṣu /
vṛṣṭo bhayāya jagataḥ śubhaphalakṛt proṣitas teṣu // 7.17 //
kārtike 'śvayuji vā yadi māse dṛśyate tanubhavaḥ śiśirāṃśoḥ /
śastracaurahutabhuggadatoyakṣudbhayāni ca tadā vidadhāti // 7.18 //
ruddhāni saumye 'stagate purāṇi yāny udgate tāny upayānti mokṣam /
anye tu paścād udite vadanti lābhaḥ purāṇāṃ bhavati tajjñāḥ // 7.19 //
hemakāntir atha vā śukavarṇaḥ sasyakena maṇinā sadṛśo vā /
snigdhamūrtir alaghuś ca hitāya vyatyaye na śubhakṛt śaśiputraḥ // 7.20 //
||8 bṛhaspaticārādhyāyaḥ
nakṣatreṇa sahodayam upagacchati yena devapatimantrī /
tatsaṃjñaṃ vaktavyaṃ varṣaṃ māsakrameṇaiva // 8.01 //
varṣāṇi kārttikādīny āgneyād bhadvayānuyogīni /
kramaśas tribhaṃ tu pañcamam upāntyam antyaṃ ca yad varṣam // 8.02 //
śakaṭānalopajīvakagopīḍā vyādhiśastrakopaś ca /
vṛddhis tu raktapītakakusumānāṃ kārttike varṣe // 8.03 //
saumye 'bde 'nāvṛṣṭir mṛgākhuśalabhāṇḍajaiś ca sasyavadhaḥ /
vyādhibhayaṃ mitrair api bhūpānāṃ jāyate vairam // 8.04 //
śubhakṛjjagataḥ pauṣo nivṛttavairāḥ parasparaṃ kṣitipāḥ /
dvitriguṇo dhānyārghaḥ pauṣṭikakarmaprasiddhiś ca // 8.05 //
pitṛpūjāparivṛddhir māghe hārdiś ca sarvabhūtānām /
ārogyavṛṣṭidhānyārghasampado mitralābhaś ca // 8.06 //
phālgunavarṣe vindyāt kva cit kva cit kṣemavṛṣṭisasyāni /
daurbhāgyaṃ pramadānāṃ prabalāś caurā nṛpāś cogrāḥ // 8.07 //
caitre mandā vṛṣṭiḥ priyam annaṃ kṣemam avanipā mṛdavaḥ /
vṛddhiś ca kośadhānyasya bhavati pīḍā ca rūpavatām // 8.08 //
vaiśākhe dharmaratā vigatabhayāḥ pramuditāḥ prajāḥ sanṛpāḥ /
yajñakriyāprāvṛttir niṣpattiḥ sarvasasyānām // 8.09 //
jyaiṣṭhe jātikuladhanaśreṇīśreṣṭhā nṛpāḥ sadharmajñāḥ /
pīḍyante dhānyāni ca hitvā kaṅguṃ śamījātim // 8.10 //
āṣāḍhe jāyante sasyāni kva cid avṛṣṭir anyatra /
yogakṣemaṃ madhyaṃ vyagrāś ca bhavanti bhūpālāḥ // 8.11 //
śrāvaṇavarṣe kṣemaṃ samyak sasyāni pākam upayānti /
kṣudrā ye pākhaṇḍāḥ pīḍyante ye ca tadbhaktāḥ // 8.12 //
bhādrapade vallījaṃ niṣpattiṃ yāti pūrvasasyaṃ ca /
na bhavaty aparaṃ sasyaṃ kva cit subhikṣaṃ kvacic ca bhayam // 8.13 //
āśvayuje 'bde 'jasraṃ patati jalaṃ pramuditāḥ prajāḥ kṣemam /
prāṇacayaḥ prāṇabhṛtām sarveṣām annabāhulyam // 8.14 //
udagārogyasubhikṣakṣemakaro vākpatiś caran bhānām /
yāmye tadviparīto madhyena tu madhyaphaladāyī // 8.15 //
vicaran bhadvayam iṣṭas tatsārdhaṃ vatsareṇa madhyaphalaḥ /
sasyānāṃ vidhvaṃsī vicared adhikaṃ yadi kadā cit // 8.16 //
analabhayam analavarṇe vyādhiḥ pīte raṇāgamaḥ śyāme /
harite ca taskarebhyaḥ pīḍā rakte tu śastrabhayam // 8.17 //
dhūmābhe 'nāvṛṣṭis tridaśagurau nṛpavadho divā dṛṣṭe /
vipule 'male sutāre rātrau dṛṣṭe prajāḥ svasthāḥ // 8.18 //
rohiṇyo 'nalabhaṃ ca vatsaratanur nābhis tv aṣāḍhadvayaṃ sārpaṃ hṛtpitṛdaivataṃ ca kusumaṃ śuddhaiḥ śubhaṃ taiḥ phalam /
dehe krūranipīḍite 'gnyanilajaṃ nābhyāṃ bhayaṃ kṣutkṛtaṃ puṣpe mūlaphalakṣayo 'tha hṛdaye sasyasya nāśo dhruvam // 8.19 //
gatāni varṣāṇi śakendrakālād dhatāni rudrair guṇayec caturbhiḥ /
navāṣṭapañcāṣṭa(8589)yutāni kṛtvā vibhājayecśūnyaśarāgarāmaiḥ(3750) // 8.20 //
labdhena yuktaṃ śakabhūpakālaṃ saṃśodhya ṣaṣṭyā viṣayair vibhajya /
yugāni nārāyaṇapūrvakāṇi labdhāni śeṣāḥ kramaśaḥ samāḥ syuḥ // 8.21 //
ekaikam abdeṣu navāhateṣu dattvā pṛthag dvādaśakaṃ krameṇa /
hṛtvā caturbhir vasudevatādyāny uḍūni śeṣāṃśakapūrvam abdam // 8.22 //
viṣṇuḥ surejyo balabhid dhutāśas tvaṣṭottaraproṣṭhapadādhipaś ca /
kramād yugeśāḥ pitṛviśvasomaśakrānalākhyāśvibhagāḥ pradiṣṭāḥ // 8.23 //
saṃvatsaro 'gniḥ parivatsaro 'rka idādikaḥ śītamayūkhamālī /
prajāpatiś cāpy anuvatsaraḥ syād idvatsaraḥ śailasutāpatiś ca // 8.24 //
vṛṣṭiḥ samādye pramukhe dvitīye prabhūtatoyā kathitā tṛtīye /
paścāj jalaṃ muñcati yac caturthaṃ svalpodakaṃ pañcamam abdam uktam // 8.25 //
catvāri mukhyāni yugāny athaiṣāṃ viṣṇvindrajīvānaladaivatāni /
catvāri madhyāni ca madhyamāni catvāri cāntyāny adhamāni vindyāt // 8.26 //
ādyaṃ dhaniṣṭāṃśam abhiprapanno māghe yadā yāty udayaṃ surejyaḥ /
ṣaṣṭyabdapūrvaḥ prabhavaḥ sa nāmnā prapadyate bhūtahitas tadābdaḥ // 8.27 //
kva cit tv avṛṣṭiḥ pavanāgnikopaḥ santītayaḥ śleṣmakṛtāś ca rogāḥ /
saṃvatsare 'smin prabhave pravṛtte na duḥkham āpnoti janas tathāpi // 8.28 //
tasmād dvitīyo vibhavaḥ pradiṣṭaḥ śuklas tṛtīyaḥ parataḥ pramodaḥ /
prajāpatiś ceti yathottarāṇi śastāni varṣāṇi phalāny athaiṣām // 8.29 //
niṣpannaśālīkṣuyavādisasyāṃ bhayair vimuktām upaśāntavairām // 8.30 //
saṃhṛṣṭalokāṃ kalidoṣamuktāṃ kṣatraṃ tadā śāsti ca bhūtadhātrīm // 8.30 //
ādyo 'ṅgirāḥ śrīmukhabhāvasāhvau yuvā sudhāteti yuge dvitīye /
varṣāṇi pañcaiva yathākrameṇa trīṇy atra śastāni same pare dve // 8.31 //
triṣv ādyavarṣeṣu nikāmavarṣī devī nirātaṅkabhayaś ca lokaḥ /
abdadvaye 'ntye 'pi samā suvṛṣṭiḥ kintv atra rogāḥ samarāgamaś ca // 8.32 //
śākre yuge pūrvam atheśvarākhyaṃ varṣaṃ dvitīyaṃ bahudhānyam āhuḥ /
pramāthinaṃ vikramam apy athānyad vṛṣaṃ ca vindyād gurucārayogāt // 8.33 //
ādyaṃ dvitīyaṃ ca śubhe tu varṣe kṛtānukāraṃ kurutaḥ prajānām /
pāpaḥ pramāthī vṛṣavikramau tu subhikṣadau rogabhayapradau ca // 8.34 //
śreṣṭhaṃ ca caturthasya yugasya pūrvaṃ yac citrabhānuṃ kathayanti varṣam /
madhyaṃ dvitīyaṃ tu subhānusañjñaṃ rogapradaṃ mṛtyukaraṃ na taṃ ca // 8.35 //
tāraṇaṃ tadanu bhūrivāridaṃ sasyavṛddhimuditātipārthivam /
pañcamaṃ vyayam uśanti śobhanaṃ manmathaprabalam utsavākulam // 8.36 //
tvāṣṭre yuge sarvajidādya uktaḥ saṃvatsaro 'nyaḥ khalu sarvadhārī /
tasmād virodhī vikṛtaḥ kharaś ca śasto dvitīyo 'tra bhayāya śeṣāḥ // 8.37 //
nandano 'tha vijayo jayas tathā manmatho 'sya parataś ca durmukhaḥ /
kāntam atra yuga āditas trayaṃ manmathaḥ samaphalo 'dhamo 'paraḥ // 8.38 //
hemalamba iti saptame yuge syād vilambi parato vikāri ca /
śarvarīti tadanu plavaḥ smṛto vatsaro guruvaśena pañcamaḥ // 8.39 //
ītiprāyā pracurapavanā vṛṣṭir abde tu pūrve mandaṃ sasyaṃ na bahusalilaṃ vatsare 'to dvitīye /
atyudvegaḥ pracurasalilaḥ syāt tṛtīyaś caturtho durbhikṣāya plava iti tataḥ śobhano bhūritoyaḥ // 8.40 //
vaiśve yuge śokahṛd ity athādyaḥ saṃvatsaro 'taḥ śubhakṛd dvitīyaḥ /
krodhī tṛtīyaḥ parataḥ krameṇa viśvāvasuś ceti parābhavaś ca // 8.41 //
pūrvāparau prītikarau prajānām eṣāṃ tṛtīyo bahudoṣado 'bdaḥ /
antyau samau kintu parābhave 'gniḥ śastrāmayārtir dvijagobhayaṃ ca // 8.42 //
ādyaḥ plavaṅgo navame yuge 'bdaḥ syāt kīlako 'nyaḥ parataś ca saumyaḥ /
sādhāraṇo rodhakṛd ity athaivaṃ śubhapradau kīlakasaumyasaṃjñau // 8.43 //
kaṣṭaḥ plavaṅgo bahuśaḥ prajānāṃ sādhāraṇe 'lpaṃ jalam ītayaś ca /
yaḥ pañcamo rodhakṛd ity athābdaś citram jalam tatra ca sasyasampat // 8.44 //
indrāgnidaivaṃ daśamaṃ yugaṃ yat tatrādyavarṣaṃ paridhāvisaṃjñam /
pramādinaṃ vikramam apy ato 'nyat syād rākṣasaṃ cānalasaṃjñitam ca // 8.45 //
paridhāvini madhyadeśanāśo nṛpahānir jalam alpam agnikopaḥ /
alasas tu janaḥ pramādisaṃjñe ḍamaraṃ raktakapuṣpabījanāśaḥ // 8.46 //
vikramaḥ sakalalokanandano rākṣasaḥ kṣayakaro 'nalas tathā /
grīṣmadhānyajanano 'tra rākṣaso vahnikopamarakaprado 'nalaḥ // 8.47 //
ekādaśe piṅgalakālayuktasiddhārtharaudrāḥ khalu durmatiś ca /
ādye tu vṣṛṭir mahatī sacaurā śvāso hanūkampayutaś ca kāsaḥ // 8.48 //
yat kālayuktaṃ tad anekadoṣaṃ siddhārthasaṃjñe bahavo guṇāś ca /
raudro 'tiraudraḥ kṣayakṛt pradiṣṭo yo durmatir madhyamavṛṣṭikṛt saḥ // 8.49 //
bhāgye yuge dundubhisaṃjñam ādyaṃ sasyasya vṛddhiṃ mahatīṃ karoti /
aṅgārasaṃjñaṃ tadanu kṣayāya nareśvarāṇāṃ viṣamā ca vṛṣṭiḥ // 8.50 //
raktākṣam abdaṃ kathitaṃ tṛtīyaṃ tasmin bhayaṃ daṃṣṭrikṛtaṃ gadāś ca /
krodhaṃ bahukrodhakaraṃ caturthaṃ rāṣṭrāṇi śūnyīkurute virodhaiḥ // 8.51 //
kṣayam iti yugasyāntyasyāntyaṃ bahukṣayakārakaṃ janayati bhayaṃ tadviprāṇāṃ kṛṣībalavṛddhidam /
upacayakaraṃ viṭśūdrāṇāṃ parasvahṛtāṃ tathā kathitam akhilaṃ ṣaṣṭyabde yat tad atra samāsataḥ // 8.52 //
akaluṣāṃśujaṭilaḥ pṛthumūrtiḥ kumudakundakusumasphaṭikābhaḥ /
grahahato na yadi satpathavartī hitakaro 'maragurur manujānām // 8.53 //
||9 śukracārādhyāyaḥ
nāgagajairāvatavṛṣabhagojaradgavamṛgājadahanākhyāḥ /
aśvinyādyāḥ kaiś cit tribhāḥ kramād vīthayaḥ kathitāḥ // 9.01 //
nāgā tu pavanayāmyānalāni paitāmahāt tribhās tisraḥ /
govīthyām aśvinyaḥ pauṣṇaṃ dve cāpi bhadrapade // 9.02 //
jāradgavyāṃ śravaṇāt tribhaṃ mṛgākhyā tribhaṃ tu maitrādyam /
hastaviśākhātvāṣṭrāṇy ajety aṣāḍhādvayaṃ dahanā // 9.03 //
tisras tisras tāsāṃ kramād udaṅmadhyayāmyamārgasthāḥ /
tāsām apy uttaramadhyadakṣiṇena sthitaikaikā // 9.04 //
vīthīmārgān apare kathayanti yathāsthitān bhamārgasya /
nakṣatrāṇāṃ tārā yāmyottaramadhyamās tadvat // 9.05 //
uttaramārgo yāmyādi nigadito madhyamas tu bhāgyādyaḥ /
dakṣiṇamārga āṣāḍhādi kaiś cid evaṃ kṛtā mārgāḥ // 9.06 //
jyautiṣam āgamaśāstraṃ vipratipattau na yogyam asmākam /
svayam evā vikalpayituṃ kintu bahūnāṃ mataṃ vakṣye // 9.07 //
uttaravīthiṣu śukraḥ subhikṣaśivakṛd gato 'stam udayam ca /
madhyāsu madhyaphaladaḥ kaṣṭaphalo dakṣiṇasthāsu // 9.08 //
atyuttamottamonaṃ samamadhyanyūnam adhamakaṣṭaphalam /
kaṣṭataraṃ saumyādyāsu vīthiṣu yathākramaṃ brūyāt // 9.09 //
bharaṇīpūrvaṃ maṇḍalam ṛkṣacatuṣkaṃ subhikṣakaram ādyam /
vaṅgāṅgamahiṣabāhlikakaliṅgadeśeṣu bhayajananam // 9.10 //
atroditam ārohed graho 'paro yadi sitaṃ tato hanyāt /
bhadrāśvaśūrasenakayaudheyakakoṭivarṣanṛpān // 9.11 //
bhacatuṣṭayam ārdrādyaṃ dvitīyam amitāmbusasyasampattyai /
viprāṇām aśubhakaraṃ viśeṣataḥ krūraceṣṭānām // 9.12 //
anyenātrākrānte mlecchāṭavikaśvajīvigomantān /
gonardanīcaśūdrān vaidehāṃś cānayaḥ spṛśati // 9.13 //
vicaran maghādipañcakam uditaḥ sasyapraṇāśakṛcchukraḥ /
kṣuttaskarabhayajanano nīconnatisaṅkarakaraś ca // 9.14 //
pitryādye 'vaṣṭabdho hanty anyenāvikān śabaraśūdrān /
puṇḍrāparāntyaśūlikavanavāsidraviḍasāmudrān // 9.15 //
svātyādyaṃ bhatritayaṃ maṇḍalam etac caturtham abhayakaram /
brahmakṣatrasubhikṣābhivṛddhaye mitrabhedāya // 9.16 //
atrākrānte mṛtyuḥ kirātabhartuḥ pinaṣṭi cekṣvākūn /
pratyantāvantipulindataṅgaṇān śūrasenāṃś ca // 9.17 //
jyeṣṭhādyaṃ pañcarkṣaṃ kṣuttaskararogadam prabādhayate /
kāśmīrāśmakamatsyān sacārudevīn avantīṃś ca // 9.18 //
atrārohed draviḍābhīrāmbaṣṭhatrigartasaurāṣṭrān /
nāśayanti sindhusauvīrakāṃś ca kāśīśvarasya vadhaḥ // 9.19 //
ṣaṣṭhaṃ ṣaṇnakṣatraṃ śubham etan maṇḍalaṃ dhaniṣṭhādyam /
bhūridhanagokulākulam analpadhānyaṃ kva cit sabhayam // 9.20 //
atrārohecśūlikagāndhārāvantayaḥ prapīḍyante /
vaidehavadhaḥ pratyantayavanaśakadāsaparivṛddhiḥ // 9.21 //
aparasyāṃ svātyādyaṃ jyeṣṭhādyaṃ cāpi maṇḍalaṃ śubhadam /
pitryādyaṃ pūrvasyāṃ śeṣāṇi yathoktaphaladāni // 9.22 //
dṛṣṭo 'nastamite bhayakṛt kṣudrogakṛt samastam ahaḥ /
ardhadivase ca sendur nṛpabalapurabhedakṛcchukraḥ // 9.23 //
bhindan gato 'nalarkṣaṃ kūlātikrāntavārivāhābhiḥ /
avyaktatuṅganimnā samā saridbhir bhavati dhātrī // 9.24 //
prājāpatye śakaṭe bhinne kṛtveva pātakaṃ vasudhā /
keśāsthiśakalaśabalā kāpālam iva vrataṃ dhatte // 9.25 //
saumyopagato rasasasyasaṃkṣayāyośanāḥ samuddiṣṭaḥ /
ārdrāgatas tu kośalakaliṅgahā salilanikarakaraḥ // 9.26 //
aśmakavaidarbhāṇāṃ punarvasusthe site mahān anayaḥ /
puṣye puṣṭā vṛṣṭir vidyādhararaṇavimardaś ca // 9.27 //
āśleṣāsu bhujaṅgamadāruṇapīḍāvahaś caran śukraḥ /
bhindan maghāṃ mahāmātradoṣakṛd bhūrivṛṣṭikaraḥ // 9.28 //
bhāgye śabarapulindapradhvaṃsakaro 'mbunivahamokṣāya /
āryamṇe kurujāṅgalapāñcālaghnaḥ saliladāyī // 9.29 //
kauravacitrakarāṇāṃ haste pīḍā jalasya ca nirodhaḥ /
kūpakṛdaṇḍajapīḍā citrāsthe śobhanā vṛṣṭiḥ // 9.30 //
svātau prabhūtavṛṣṭir dūtavaṇiṅnāvikān spṛśaty anayaḥ /
aindrāgne 'pi suvṛṣṭir vaṇijāṃ ca bhayaṃ vijānīyāt // 9.31 //
maitre kṣatravirodho jyeṣṭhāyāṃ kṣatramukhyasantāpaḥ /
maulikabhiṣajām mūle triṣv api caiteṣv anāvṛṣṭiḥ // 9.32 //
āpye salilajapīḍā viśveśe vyādhayaḥ prakupyanti /
śravaṇe śravaṇavyādhiḥ pākhaṇḍibhayaṃ dhaniṣṭhāsu // 9.33 //
śatabhiṣaji śauṇḍikānām ajaikabhe dyūtajīvināṃ pīḍāṃ /
kurupāñcālānām api karoti cāsmin sitaḥ salilam // 9.34 //
āhirbudhnye phalamūlatāpakṛd yāyinām ca revatyām /
aśvinyāṃ hayapānāṃ yāmye tu kirātayavanānām // 9.35 //
caturdaśīṃ pañcadaśīṃ tathāṣṭamīṃ tamisrapakṣasya tithiṃ bhṛgoḥ sutaḥ /
yadā vrajed darśanam astam eti vā tadā mahī vārimayīva lakṣyate // 9.36 //
gurur bhṛguś cāparapūrvakāṣṭhayoḥ parasparaṃ saptamarāśigau yadā /
tadā prajā rugbhayaśokapīḍitā na vāri paśyanti purandarojjhitam // 9.37 //
yadā sthitā jīvabudhārasūryajāḥ sitasya sarve 'grapathānuvartinaḥ /
nṛnāgavidyādharasaṅgarās tadā bhavanti vātāś ca samucchritāntakāḥ // 9.38 //
na mitrabhāve suhṛdo vyavasthitāḥ kriyāsu samyag na ratā dvijātayaḥ /
na cālpam apy ambu dadāti vāsavo bhinatti vajreṇa śirāṃsi bhūbhṛtām // 9.39 //
śanaiścare mlecchaviḍālakuñjarāḥ kharā mahiṣyo 'sitadhānyaśūkarāḥ /
pulindaśūdrāś ca sadakṣiṇāpathāḥ kṣayaṃ vrajanty akṣimarudgadodbhavaiḥ // 9.40 //
nihanti śukraḥ kṣitije 'grataḥ prajāṃ hutāśaśastrakṣudavṛṣṭitaskaraiḥ /
carācaraṃ vyaktam athottarāpathaṃ diśo 'gnividyudrajasā ca pīḍyet // 9.41 //
bṛhaspatau hanti puraḥsthite sitaḥ sitaṃ samastaṃ dvijagosurālayān /
diśaṃ ca pūrvāṃ karakāsṛjo 'mbudā gale gadā bhūri bhavec ca śāradam // 9.42 //
saumyo 'stodayoḥ puro bhṛgusutasyāvasthitas toyakṛd rogān pittajakāmalāṃś ca kurute puṣṇāti ca graiṣmikān /
hanyāt pravrajitāgnihotrikabhiṣagraṅgopajīvyān hayān vaiśyān gāḥ saha vāhanair narapatīn pītāni paścād diśam // 9.43 //
śikhibhayam analābhe śastrakopaś ca rakte kanakanikaṣagaure vyādhayo daityapūjye /
haritakapilarūpe śvāsakāsaprakopaḥ patati na salilaṃ khād bhasmarūkṣāsitābhe // 9.44 //
dadhikumudaśaśāṅkakāntibhṛt sphuṭavikasatkiraṇo bṛhattanuḥ /
sugatir avikṛto jayānvitaḥ kṛtayugarūpakaraḥ sitāhvayaḥ // 9.45 //
||10 śanaiścaracārādhyāyaḥ
śravaṇānilahastārdrābharaṇībhāgyopagaḥ suto 'rkasya /
pracurasalilopagūḍhāṃ karoti dhātrīṃ yadi snigdhaḥ // 10.01 //
ahivaruṇapurandaradaivateṣu sukṣemakṛn na cātijalam /
kṣucchastrāvṛṣṭikaro mūle pratyekam api vakṣye // 10.02 //
turagaturagopacārakakavivaidyāmātyahārkajo 'śvigataḥ /
yāmye nartakavādakageyajñakṣudranaikṛtikān // 10.03 //
bahulāsthe pīḍyante saure 'gnyupajīvinaś camūpāś ca /
rohiṇyāṃ kośalamadrakāśipañcālaśākaṭikāḥ // 10.04 //
mṛgaśirasi vatsayājakayajamānāryajanamadhyadeśās ca /
raudrasthe pārataramaṭhās tailikarajakacaurāś ca // 10.05 //
āditye pāñcanadapratyantasurāṣṭrasindhusauvīrāḥ /
puṣye ghāṇṭhikaghauṣikayavanavaṇikkitavakusumāni // 10.06 //
sārpe jalaruhasarpāḥ pitrye bāhlīkacīnagāndhārāḥ /
śūlikapāratavaiśyāḥ koṣṭhāgārāṇi vaṇijaś ca // 10.07 //
bhāgye rasavikrayiṇaḥ paṇyastrīkanyakāmahārāṣṭrāḥ /
āryamṇe nṛpaguḍalavaṇabhikṣukāmbūni takṣaśilā // 10.08 //
haste nāpitacākrikacaurabhiṣaksūcikā dvipagrāhāḥ /
bandhakyaḥ kauśalakā mālākārāś ca pīḍyante // 10.09 //
citrāsthe pramadājanalekhakacitrajñacitrabhāṇḍāni /
svātau māgadhacaradūtasūtapotaplavanaṭādyāḥ // 10.10 //
aindrāgnākhye traigartacīnakaulūtakuṅkumaṃ lākṣā /
sasyāny atha māñjiṣṭhaṃ kausumbhaṃ ca kṣayaṃ yāti // 10.11 //
maitre kulūtataṅgaṇakhasakāśmīrāḥ samantricakracarāḥ /
upatāpaṃ yānti ca ghāṇṭikā vibhedaś ca mitrāṇām // 10.12 //
jyeṣṭhāsu nṛpapurohitanṛpasatkṛtaśūragaṇakulaśreṇyaḥ /
mūle tu kāśikośalapāñcālaphalauṣadhīyodhāḥ // 10.13 //
āpye 'ṅgavaṅgakauśalagirivrajā magadhapuṇḍramithilāś ca /
upatāpaṃ yānti janā vasanti ye tāmraliptyāṃ ca // 10.14 //
viśveśvare 'rkaputraś caran daśārṇān nihanti yavanāṃś ca /
ujjayinīṃ śabarān pāriyātrikān kuntibhojāṃś ca // 10.15 //
śravaṇe rājādhikṛtān viprāgryabhiṣakpurohitakaliṅgān /
vasubhe magadheśajayo vṛddhiś ca dhaneṣv adhikṛtānām // 10.16 //
sāje śatabhiṣaji bhiṣakkaviśauṇḍikapaṇyanītivṛttīnām /
āhirbudhnye nadyo yānakarāḥ strīhiraṇyaṃ ca // 10.17 //
revatyāṃ rājabhṛtāḥ krauñcadvīpāśritāḥ śaratsasyam /
śabarāś ca nipīḍyante yavanāś ca śanaiścare carati // 10.18 //
yadā viśākhāsu mahendramantrī sutaś ca bhānor dahanarkṣayātaḥ /
tadā prajānām anayo 'tighoraḥ puraprabhedo gatayor bham ekam // 10.19 //
aṇḍajahā ravijo yadi citraḥ kṣudbhayakṛd yadi pītamayūkhaḥ /
śastrabhayāya ca raktasavarṇo bhasmanibho bahuvairakaraś ca // 10.20 //
vaidūryakāntivimalaḥ śubhakṛt prajānāṃ bāṇātasīkusumavarṇanibhaś ca śastaḥ /
yaṃ cāpi varṇam upagacchati tatsavarṇān sūryātmajaḥ kṣayatīti munipravādaḥ // 10.21 //
||11 ketucārādhyāyaḥ
gārgīyaṃ śikhicāraṃ pārāśaram asitadevalakṛtaṃ ca /
anyāṃś ca bahūn dṛṣṭvā kriyate 'yam anākulaś cāraḥ // 11.01 //
darśanam astamayo vā na gaṇitavidhināsya śakyate jñātum /
divyāntarikṣabhaumās trividhāḥ syuḥ ketavo yasmāt // 11.02 //
ahutāśe 'nalarūpaṃ yasmiṃs tatketurūpam evoktam /
khadyotapiśācālayamaṇiratnādīn parityajya // 11.03 //
dhvajaśastrabhavanataruturagakuñjarādyeṣv athāntarikṣās te /
divyā nakṣatrasthā bhaumāḥ syur ato 'nyathā śikhinaḥ // 11.04 //
śatam ekādhikam eke sahasram apare vadanti ketūnām /
bahurūpam ekam eva prāha munir nāradaḥ ketum // 11.05 //
yady eko yadi bahavaḥ kim anena phalaṃ tu sarvathā vācyam /
udayāstamayaiḥ sthānaiḥ sparśair ādhūmanair varṇaiḥ /
yāvanty ahāni dṛśyo māsās tāvanta eva phalapākaḥ /
māsair abdāṃś ca vadet prathamāt pakṣatrayāt parataḥ // 11.07 //
hrasvas tanuḥ prasannaḥ snigdhas tv ṛjur acirasaṃsthitaḥ śuklaḥ /
udito 'tha vābhivṛṣṭaḥ subhikṣasaukhyāvahaḥ ketuḥ // 11.08 //
uktaviparītarūpo na śubhakaro dhūmaketur utpannaḥ /
indrāyudhānukārī viśeṣato dvitricūlo vā // 11.09 //
hāramaṇihemarūpāḥ kiraṇākhyāḥ pañcaviṃśatiḥ saśikhāḥ /
prāgaparadiśor dṛśyā nṛpativirodhāvahā ravijāḥ // 11.10 //
śukadahanabandhujīvakalākṣākṣatajopamā hutāśasutāḥ /
āgneyyāṃ dṛśyante tāvantas te 'pi śikhibhayadāḥ // 11.11 //
vakraśikhā mṛtyusutā rūkṣāḥ kṛṣṇāś ca te 'pi tāvantaḥ /
dṛśyante yāmyāyāṃ janamarakāvedinas te ca // 11.12 //
darpaṇavṛttākārā viśikhāḥ kiraṇānvitā dharātanayāḥ /
kṣudbhayadā dvāviṃśatir aiśānyām ambutailanibhāḥ // 11.13 //
śaśikiraṇarajatahimakumudakundakusumopamāḥ sutāḥ śaśinaḥ /
uttarato dṛśyante trayaḥ subhikṣāvahāḥ śikhinaḥ // 11.14 //
brahmasuta eka eva triśikho varṇais tribhir yugāntakaraḥ /
aniyatadiksamprabhavo vijñeyo brahmadaṇḍākhyaḥ // 11.15 //
śatam abhihitam ekasametam etad ekena virahitāny asmāt /
kathayiṣye ketūnāṃ śatāni nava lakṣaṇaiḥ spaṣṭaiḥ // 11.16 //
saumyaiśānyor udayaṃ śukrasutā yānti caturaśītyākhyāḥ /
vipulasitatārakās te snigdhāś ca bhavanti tīvraphalāḥ // 11.17 //
snigdhāḥ prabhāsametā dviśikhāḥ ṣaṣṭiḥ śanaiścarāṅgaruhāḥ /
atikaṣṭaphalā dṛśyāḥ sarvatraite kanakasaṃjñāḥ // 11.18 //
vikacā nāma gurusutāḥ sitaikatārāḥ śikhāparityaktāḥ /
ṣaṣṭiḥ pañcabhir adhikā snigdhā yāmyāśritāḥ pāpāḥ // 11.19 //
nātivyaktāḥ sūkṣmā dīrghāḥ śuklā yatheṣṭadikprabhavāḥ /
budhajās taskarasaṃjñāḥ pāpaphalās tv ekapañcāśat // 11.20 //
kṣatajānalānurūpās tricūlatārāḥ kujātmajāḥ ṣaṣṭiḥ /
nāmnā ca kauṅkumās te saumyāśāsaṃsthitāḥ pāpāḥ // 11.21 //
triṃśaty adhikā rāhos te tāmasakīlakā iti khyātāḥ /
raviśaśigā dṛśyante teṣāṃ phalam arkacāroktam // 11.22 //
viṃśatyadhikam anyacchatam agner viśvarūpasaṃjñānām /
tīvrānalabhayadānāṃ jvālāmālākulatanūnām // 11.23 //
śyāmāruṇā vitārāś cāmararūpā vikīrṇadīdhitayaḥ /
aruṇākhyā vāyoḥ saptasaptatiḥ pāpadāḥ paruṣāḥ // 11.24 //
tārāpuñjanikāśā gaṇakā nāma prajāpater aṣṭau /
dve ca śate caturadhike caturasrā brahmasantānāḥ // 11.25 //
kaṅkā nāma varuṇajā dvātriṃśadvaṃśagulmasaṃsthānāḥ /
śaśivatprabhāsametās tīvraphalāḥ ketavaḥ proktāḥ // 11.26 //
ṣaṇṇavatiḥ kālasutāḥ kabandhasaṃjñāḥ kabandhasaṃsthānāḥ /
puṇḍrābhayapradāḥ syur virūpatārāś ca te śikhinaḥ // 11.27 //
śuklavipulaikatārā nava vidiśāṃ ketavaḥ samutpannāḥ /
evaṃ ketusahasraṃ viśeṣam eṣām ato vakṣye // 11.28 //
udagāyato mahān snigdhamūrtir aparodayī vasāketuḥ /
sadyaḥ karoti marakaṃ subhikṣam apy uttamaṃ kurute // 11.29 //
tallakṣaṇo 'sthiketuḥ sa tu rūkṣaḥ kṣudbhayāvahaḥ proktaḥ /
snigdhas tādṛk prācyāṃ śastrākhyo ḍamaramarakāya // 11.30 //
dṛśyo 'māvāsyāyāṃ kapālaketuḥ sadhūmraraśmiśikhaḥ /
prāṅ nabhaso 'rdhavicārī kṣunmarakāvṛṣṭirogakaraḥ // 11.31 //
prāg vaiśvānaramārge śūlāgraḥ śyāvarūkṣatāmrārciḥ /
nabhasastribhāgagāmī raudra iti kapālatulyaphalaḥ // 11.32 //
aparasyāṃ calaketuḥ śikhayā yāmyāgrayāṅgulocchritayā /
gacched yathā yathodak tathā tathā dairghyam āyāti // 11.33 //
saptamunīn saṃspṛśya dhruvam abhijitam eva ca pratinivṛttaḥ /
nabhaso 'rdhamātram itvā yāmyenāstam samupayāti // 11.34 //
hanyāt prayāgakūlād yāvad avantīṃ ca puṣkarāraṇyam /
udag api ca devikām api bhūyiṣṭhaṃ madhyadeśākhyam // 11.35 //
anyān api sa deśān kva cit kva cid dhanti rogadurbhikṣaiḥ /
daśa māsān phalapāko 'sya kaiś cid aṣṭādaśa proktaḥ // 11.36 //
prāgardharātradṛśyo yāmyāgraḥ śvetaketur anyaś ca /
ka iti yugākṛtir apare yugapattau saptadinadṛśyau // 11.37 //
snigdhau subhikṣaśivadāv athādhikaṃ dṛśyate kanāmā yaḥ /
daśa varṣāṇy upatāpaṃ janayati śastraprakopakṛtam // 11.38 //
śveta iti jaṭākāro rūkṣaḥ śyāvo viyattribhāgagataḥ /
vinivartate 'pasavyaṃ tribhāgaśeṣāḥ prajāḥ kurute // 11.39 //
ādhūmrayā tu śikhayā darśanam āyāti kṛttikāsaṃsthaḥ /
jñeyaḥ sa raśmiketuḥ śvetasamānaṃ phalaṃ dhatte // 11.40 //
dhruvaketur aniyatagatipramāṇavarṇākṛtir bhavati viṣvak /
divyāntarikṣabhaumo bhavaty ayaṃ snigdha iṣṭaphalaḥ // 11.41 //
senāṅgeṣu nṛpāṇāṃ gṛhataruśaileṣu cāpi deśānām /
gṛhiṇām upaskareṣu ca vināśināṃ darśanaṃ yāti // 11.42 //
kumuda iti kumudakāntir vāruṇyāṃ prākśikho niśām ekām /
dṛṣṭaḥ subhikṣam atulaṃ daśa kila varṣāṇi sa karoti // 11.43 //
sakṛd ekayāmadṛśyaḥ susūkṣmatāro 'pareṇa maṇiketuḥ /
ṛjvī śikhāsya śuklā stanodgatā kṣīradhāreva // 11.44 //
udayann eva subhikṣaṃ caturo māsān karoty asau sārdhān /
prādurbhāvaṃ prāyaḥ karoti ca kṣudrajantūnām // 11.45 //
jalaketur api ca paścāt snigdhaḥ śikhayāpareṇa connatayā /
nava māsān sa subhikṣaṃ karoti śāntiṃ ca lokasya // 11.46 //
bhavaketur ekarātraṃ dṛśyaḥ prāk sūkṣmatārakaḥ snigdhaḥ /
harilāṅgūlopamayā pradakṣiṇāvartayā śikhayā // 11.47 //
yāvata eva muhūrtān darśanam āyāti nirdiśenmāsān /
tāvad atulaṃ subhikṣaṃ rūkṣe prāṇāntikān rogān // 11.48 //
apareṇa padmaketur mṛṇālagauro bhaven niśām ekām /
sapta karoti subhikṣaṃ varṣāṇy atiharṣayuktāni // 11.49 //
āvarta iti niśārdhe savyaśikho 'ruṇanibho 'pare snigdhaḥ /
yāvat kṣaṇān sa dṛśyas tāvan māsān subhikṣakaraḥ // 11.50 //
paścāt sandhyākāle saṃvarto nāma dhūmratāmraśikhaḥ /
ākramya viyattryaṃśaṃ śūlāgrāvasthito raudraḥ // 11.51 //
yāvata eva muhūrtān dṛśyo varṣāṇi hanti tāvanti /
bhūpān śastranipātair udayarkṣaṃ cāpi pīḍayati // 11.52 //
ye śastās tān hitvā ketubhir ādhūpite 'tha vā spṛṣṭe /
nakṣatre bhavati vadho yeṣāṃ rājñāṃ pravakṣye tān // 11.53 //
aśvinyām aśmakapaṃ bharaṇīṣu kirātapārthivaṃ hanyāt /
bahulāsu kaliṅgeśaṃ rohiṇyāṃ śūrasenapatim // 11.54 //
auśīnaram api saumye jalajājīvādhipaṃ tathārdrāsu /
āditye 'śmakanāthān puṣye maghadhādhipaṃ hanti // 11.55 //
asikeśaṃ bhaujaṅge pitrye 'ṅgaṃ pāṇḍyanātham api bhāgye /
aujjayinikam āryamṇe sāvitre daṇḍakādhipatim // 11.56 //
citrāsu kurukṣetrādhipasya maraṇaṃ samādiśet tajjñaḥ /
kāśmīrakakāmbojau nṛpatī prābhañjane na staḥ // 11.57 //
ikṣvākur alakanāthaś ca hanyate yadi bhaved viśākhāsu /
maitre puṇḍrādhipatir jyeṣṭhāsu ca sārvabhaumavadhaḥ // 11.58 //
mūle 'ndhramadrakapatī jaladeve kāśipo maraṇam eti /
yaudheyakārjunāyanaśivicaidyān vaiśvadeve ca // 11.59 //
hanyāt kaikayanāthaṃ pāñcanadaṃ siṃhalādhipaṃ vāṅgam /
naimiṣanṛpaṃ kirātaṃ śravaṇādiṣu ṣaṭsv imān kramaśaḥ // 11.60 //
ulkābhitāḍitaśikhaḥ śikhī śivaḥ śivataro 'tidṛṣṭo yaḥ /
aśubhaḥ sa eva colāvagāṇasitahūṇacīnānām // 11.61 //
namrā yataḥ śikhiśikhābhisṛtā yato vā ṛkṣaṃ ca yat spṛśati tat kathitāṃś ca deśān /
divyaprabhāvanihatān sa yathā garutmān bhuṅkte gato narapatiḥ parabhogibhogān // 11.62 //
||12 agastyacārādhyāyaḥ
samudro 'ntaḥ śailair makaranakharotkhātaśikharaiḥ kṛtas toyocchittyā sapadi sutarāṃ yena ruciraḥ /
patan muktāmiśraiḥ pravaramaṇiratnāmbunivahaiḥ surān pratyādeṣṭuṃ mitamukuṭaratnān iva purā // 12.01 //
yena cāmbuharaṇe 'pi vidrumair bhūdharaiḥ samaṇiratnavidrumaiḥ /
nirgatais taduragaiś ca rājitaḥ sāgaro 'dhikataraṃ virājitaḥ // 12.02 //
prasphurattimijalebhajihmagaḥ kṣiptaratnanikaro mahodadhiḥ /
āpadāṃ padagato 'pi yāpito yena pītasalilo 'maraśriyam // 12.03 //
pracalattimiśuktijaśaṅkhacitaḥ salile 'pahṛte 'pi patiḥ saritām /
sataraṅgasitotpalahaṃsabhṛtaḥ sarasaḥ śaradīva vibharti rucim // 12.04 //
timisitāmbudharaṃ maṇitārakaṃ sphaṭikacandram anambuśaraddyutiḥ /
phaṇiphaṇopalaraśmiśikhigrahaṃ kuṭilageśaviyac ca cakāra yaḥ // 12.05 //
dinakararathamārgavicchittaye 'bhyudyataṃ yac calacchṛṅgam udbhrāntavidyādharāṃsāvasaktapriyāvyagradattāṅkadehāvalambāmbarātyucchritoddhūyamānadhvajaiḥ śobhitam /
karikaṭamadamiśraraktāvalehānuvāsānusāridvirephāvalīnottamāṅgaiḥ kṛtān bāṇapuṣpair ivottaṃsakān dhārayadbhir mṛgendraiḥ sanāthīkṛtāntardarīnirjharam /
gaganatalam ivollikhantaṃ pravṛddhair gajākṛṣṭaphulladrumatrāsavibhrāntamattadvirephāvalīhṛṣṭamandrasvanaiḥ śailakūṭais tarakṣarkṣaśārdūlaśākhāmṛgādhyāsitaiḥ /
rahasi madanasaktayā revayā kāntayevopagūḍhaṃ surādhyāsitodyānam ambhośanānnamūlānilāhāraviprānvitaṃ vindhyam astambhayad yaś ca tasyodayaḥ śrūyatām // 12.06 //
udaye ca muner agastyanāmnaḥ kusamāyogamalapradūṣitāni /
hṛdayāni satām iva svabhāvāt punar ambūni bhavanti nirmalāni // 12.07 //
pārśvadvayādhiṣṭhitacakravākāmāpuṣṇatī sasvanahaṃsapaṅktim /
tāmbūlaraktotkaṣitāgradantī vibhāti yoṣeva śarat sahāsā // 12.08 //
indīvarāsannasitotpalānvitā śarad bhramatṣaṭpadapaṅktibhūṣitā /
sabhrūlatākṣepakaṭākṣavīkṣaṇā vidagdhayoṣeva vibhāti sasmarā // 12.09 //
indoḥ payodavigamopahitāṃ vibhūtiṃ draṣṭuṃ taraṅgavalayā kumudaṃ niśāsu /
unmīlayaty alinilīnadalaṃ supakṣma vāpī vilocanam ivāsitatārakāntam // 12.10 //
nānāvicitrāmbujahaṃsakokakāraṇḍavāpūrṇataḍāgahastā /
ratnaiḥ prabhūtaiḥ kusumaiḥ phalaiś ca bhūryacchatīvārgham agastyanāmne // 12.11 //
salilam amarapājñayojjhitaṃ yad dhanapariveṣṭitamūrtibhir bhujaṅgaiḥ /
phaṇijanitaviṣāgnisampraduṣṭaṃ bhavati śivaṃ tad agastyadarśanena // 12.12 //
smaraṇād api pāpam apākurute kim uta stutibhir varuṇāṅgaruhaḥ /
munibhiḥ kathito 'sya yathārghavidhiḥ kathayāmi tathaiva narendrahitam // 12.13 //
saṃkhyāvidhānāt pratideśam asya vijñāya sandarśanam ādiśej jñaḥ /
tac cojjayinyām agatasya kanyāṃ bhāgaiḥ svarākhyaiḥ sphuṭabhāskarasya // 12.14 //
īṣatprabhinne 'ruṇaraśmijālair naiśe 'ndhakāre diśi dakṣiṇasyām /
sāṃvatsarāveditadigvibhāge bhūpo 'rgham urvyāṃ prayataḥ prayacchet // 12.15 //
kālodbhavaiḥ surabhibhiḥ kusumaiḥ phalaiś ca ratnaiś ca sāgarabhavaiḥ kanakāmbaraiś ca /
dhenvā vṛṣeṇa paramānnayutaiś ca bhakṣyair dadhyakṣataiḥ surabhidhūpavilepanaiś ca // 12.16 //
narapatir imam arghaṃ śraddadhāno dadhānaḥ pravigatagadadoṣo nirjitārātipakṣaḥ /
bhavati yadi ca dadyāt sapta varṣāṇi samyag jalanidhiraśanāyāḥ svāmitāṃ yāti bhūmeḥ // 12.17 //
dvijo yathālābham upāhṛtārghaḥ prāpnoti vedān pramadāś ca putrān /
vaiśyaś ca gāṃ bhūri ghanaṃ ca śūdro rogakṣayaṃ dharmaphalaṃ ca sarve // 12.18 //
rogān karoti paruṣaḥ kapilas tv avṛṣṭiṃ dhūmro gavām aśubhakṛt sphuraṇo bhayāya /
māñjiṣṭharāgasadṛśaḥ kṣudham āhavāṃś ca kuryād aṇuś ca purarodham agastyanāmā // 12.19 //
śātakumbhasadṛśaḥ sphaṭikābhas tarpayann iva mahīṃ kiraṇāgraiḥ /
dṛśyate yadi tadā pracurānnā bhūr bhavaty abhayarogajanāḍhyā // 12.20 //
ulkayā vinihataḥ śikhinā vā kṣudbhayaṃ marakam eva vidhatte /
dṛśyate sa kila hastagate 'rke rohiṇīm upagate 'stam upaiti // 12.21 //
||13 saptarṣicārādhyāyaḥ
saikāvalīva rājati sasitotpalamālinī sahāseva /
nāthavatīva ca dig yaiḥ kauverī saptabhir munibhiḥ // 13.01 //
dhruvanāyakopadeśān narinartīvottarā bhramadbhiś ca /
yaiś cāram ahaṃ teṣāṃ kathayiṣye vṛddhagargamatāt // 13.02 //
āsan maghāsu munayaḥ śāsati pṛthvīṃ yudhiṣṭhire nṛpatau /
ṣaḍdvikapañcadviyutaḥ śakakālas tasya rājñaś ca // 13.03 //
ekaikasminn ṛkṣe śataṃ śataṃ te caranti varṣāṇām /
prāgudayato 'py avivarād rjūn nayati tatra saṃyuktāḥ // 13.04 //
pūrve bhāge bhagavān marīcir apare sthito vasiṣṭho 'smāt /
tasyāṅgirās tato 'tris tasyāsannaḥ pulastyaś ca // 13.05 //
pulahaḥ kratur iti bhagān āsannā anukrameṇa pūrvādyāt /
tatra vasiṣṭhaṃ munivaram upāśritārundhatī sādhvī // 13.06 //
ulkāśanidhūmādyair hatā vivarṇā viraśmayo hrasvāḥ /
hanyuḥ svaṃ svaṃ vargaṃ vipulāḥ snigdhāś ca tadvṛddhyai // 13.07 //
gandharvadevadānavamantrauṣadhisiddhayakṣanāgānām /
pīḍākāro marīcir jñeyo vidyādharāṇāṃ ca // 13.08 //
śakayavanadaradapāratakāmbojāṃs tāpasān vanopetān /
hanti vasiṣṭho 'bhihato vivṛddhido raśmisampannaḥ // 13.09 //
aṅgiraso jñānayutā dhīmanto brāhmaṇāś ca nirdiṣṭāḥ /
atreḥ kāntārabhavā jalajāny ambhonidhiḥ saritaḥ // 13.10 //
rakṣaḥ piśācadānavadaityabhujaṅgāḥ smṛtāḥ pulastyasya /
pulahasya tu mūlaphalaṃ kratos tu yajñāḥ sayajñabhṛtaḥ // 13.11 //
||14 nakṣatrakūrmādhyāyaḥ
nakṣatratrayavargair āgneyādyair vyavasthitair navadhā /
bhāratavarṣe madhyaprāgādivibhājitā deśāḥ // 14.01 //
bhadrārimedamāṇḍavyasālvanīpojjihānasaṃkhyātāḥ /
maruvatsaghoṣayāmunasārasvatamatsyamādhyamikāḥ // 14.02 //
māthurakopajyotiṣadharmāraṇyāni śūrasenāś ca /
gauragrīvoddehikapāṇḍuguḍāśvatthapāñcālāḥ // 14.03 //
sāketakaṅkakurukālakoṭikukurāś ca pāriyātranagaḥ /
audumbarakāpiṣṭhalagajāhvayāś ceti madhyam idam // 14.04 //
atha pūrvasyām añjanavṛṣabhadhvajapadmamālyavadgirayaḥ /
vyāghramukhasuhmakarvaṭacāndrapurāḥ śūrpakarṇāś ca // 14.05 //
khasamagadhaśibiragirimithilasamataṭoḍrāśvavadanadanturakāḥ /
prāgjyotiṣalauhityakṣīrodasamudrapuruṣādāḥ // 14.06 //
udayagiribhadragauḍakapauṇḍrotkalakāśimekalāmbaṣṭhāḥ /
ekapadatāmraliptakakośalakā vardhamānāś ca // 14.07 //
āgneyyāṃ diśi kośalakaliṅgavaṅgopavaṅgajaṭharāṅgāḥ /
śaulikavidarbhavatsāndhracedikāś cordhvakaṇṭhāś ca // 14.08 //
vṛṣanālikeracarmadvīpā vindhyāntavāsinas tripurī /
śmaśrudharahemakuḍyavyālagrīvā mahāgrīvāḥ // 14.09 //
kiṣkindhakaṇṭakasthalaniṣādarāṣṭrāṇi purikadāśārṇāḥ /
saha nagnaparṇaśabarair āśleṣādye trike deśāḥ // 14.10 //
atha dakṣiṇena laṅkākālājinasaurikīrṇatālikaṭāḥ /
girinagaramalayadarduramahendramālindyabharukacchāḥ // 14.11 //
kaṅkaṭakaṅkaṇavanavāsiśibikaphaṇikārakoṅkaṇābhīrāḥ /
ākaraveṇāvartakadaśapuragonardakeralakāḥ // 14.12 //
karṇāṭamahāṭavicitrakūṭanāsikyakollagiricolāḥ /
krauñcadvīpajaṭādharakāveryo riṣyamūkaś ca // 14.13 //
vaidūryaśaṅkhamuktātrivāricaradharmapaṭṭanadvīpāḥ /
gaṇarājyakṛṣṇavellūrapiśikaśūrpādrikusumanagāḥ // 14.14 //
tumbavanakārmaṇayakayāmyodadhitāpasāśramā ṛṣikāḥ /
kāñcīmarucīpaṭṭanaceryāryakasiṃhalā ṛṣabhāḥ // 14.15 //
baladevapaṭṭanaṃ daṇḍakāvanatimiṅgilāśanā bhadrāḥ /
kaccho 'tha kuñjaradarī satāmraparṇīti vijñeyāḥ // 14.16 //
nairṛtyāṃ diśi deśāḥ pahlavakāmbojasindhusauvīrāḥ /
vaḍavāmukhāravāmbaṣṭhakapilanārīmukhānartāḥ // 14.17 //
pheṇagiriyavanamārgarakarṇaprāveyapāraśavaśūdrāḥ /
barbarakirātakhaṇḍakravyādābhīracañcūkāḥ // 14.18 //
hemagirisindhukālakaraivatakasurāṣṭrabādaradraviḍāḥ /
svātyādye bhatritaye jñeyaś ca mahārṇavo 'traiva // 14.19 //
aparasyāṃ maṇimān meghavān vanaughaḥ kṣurārpaṇo 'stagiriḥ /
aparāntakaśāntikahaihayapraśastādrivokkāṇāḥ // 14.20 //
pañcanadaramaṭhapāratatārakṣitijṛṅgavaiśyakanakaśakāḥ /
nirmaryādā mlecchā ye paścimadiksthitās te ca // 14.21 //
diśi paścimottarasyāṃ māṇḍavyatuṣāratālahalamadrāḥ /
aśmakakulūtahalaḍāḥ strīrājyanṛsiṃhavanakhasthāḥ // 14.22 //
veṇumatī phalgulukā guluhā marukuccacarmaraṅgākhyāḥ /
ekavilocanaśūlikadīrghagrīvāsyakeśāś ca // 14.23 //
uttarataḥ kailāso himavān vasumān girir dhanuṣmāṃś ca /
krauñco meruḥ kuravas tathottarāḥ kṣudramīnāś ca // 14.24 //
kaikayavasātiyāmunabhogaprasthārjunāyanāgnīdhrāḥ /
ādarāntardvīpitrigartaturagānanāḥ śvamukhāḥ // 14.25 //
keśadharacipiṭanāsikadāserakavāṭadhānaśaradhānāḥ /
takṣaśilapuṣkalāvatakailāvatakaṇṭhadhānāś ca // 14.26 //
ambaramadrakamālavapauravakacchāradaṇḍapiṅgalakāḥ /
māṇahalahūṇakohalaśītakamāṇḍavyabhūtapurāḥ // 14.27 //
gāndhārayaśovatihematālarājanyakhacaragavyāś ca /
yaudheyadāsameyāḥ śyāmākāḥ kṣemadhūrtāś ca // 14.28 //
aiśānyāṃ merukanaṣṭarājyapaśupālakīrakāśmīrāḥ /
abhisāradaradataṅgaṇakulūtasairindhravanarāṣṭrāḥ // 14.29 //
brahmapuradārvaḍāmaravanarājyakirātacīnakauṇindāḥ /
bhallāḥ paṭolajaṭāsurakunaṭakhasaghoṣakucikākhyāḥ // 14.30 //
ekacaraṇānuviddhāḥ suvarṇabhūr vasudhanaṃ diviṣṭhāś ca /
pauravacīranivāsitrinetramuñjādrigāndharvāḥ // 14.31 //
vargair āgneyādyaiḥ krūragrahapīḍitaiḥ krameṇa nṛpāḥ /
pāñcālo māgadhikaḥ kāliṅgaś ca kṣayaṃ yānti // 14.32 //
āvanto 'thānarto mṛtyuṃ cāyāti sindhusauvīraḥ /
rājā ca hārahauro madreśo 'nyaś ca kauṇindaḥ // 14.33 //
||15 nakṣatravyūhādhyāyaḥ
āgneye sitakusumāhitāgnimantrajñasūtrabhāṣyajñāḥ /
ākarikanāpitadvijaghaṭakārapurohitābdajñāḥ // 15.01 //
rohiṇyāṃ suvratapaṇyabhūpadhaniyogayuktaśākaṭikāḥ /
govṛṣajalacarakarṣakaśiloccayaiśvaryasampannāḥ // 15.02 //
mṛgaśirasi surabhivastrābjakusumaphalaratnavanacaravihaṅgāḥ /
mṛgasomapīthigāndharvakāmukā lekhahārāś ca // 15.03 //
raudre vadhabandhānṛtaparadārasteyaśāṭhyabhedaratāḥ /
tuṣadhānyatīkṣṇamantrābhicāravetālakarmajñāḥ // 15.04 //
āditye satyaudāryaśaucakularūpadhīyaśo'rthayutāḥ /
uttamadhānyaṃ vaṇijaḥ sevābhiratāḥ saśilpijanāḥ // 15.05 //
puṣye yavagodhūmāḥ śālīkṣuvanāni mantriṇo bhūpāḥ /
salilopajīvinaḥ sādhavaś ca yajñeṣṭisaktāś ca // 15.06 //
ahideve kṛtrimakandamūlaphalakīṭapannagaviṣāṇi /
paradhanaharaṇābhiratās tuṣadhānyaṃ sarvabhiṣajaś ca // 15.07 //
pitrye dhanadhānyāḍhyāḥ koṣṭhāgārāṇi parvatāśrayiṇaḥ /
pitṛbhaktavaṇikśūrāḥ kravyādāḥ strīdviṣo manujāḥ // 15.08 //
prākphalgunīṣu naṭayuvatisubhagagāndharvaśilpipaṇyāni /
karpāsalavaṇamakṣikatailāni kumārakāś cāpi // 15.09 //
āryamṇe mārdavaśaucavinayapākhaṇḍidānaśāstraratāḥ /
śobhanadhānyamahādhanakarmānuratāḥ samanujendrāḥ // 15.10 //
haste taskarakuñjararathikamahāmātraśilpipaṇyāni /
tuṣadhānyaṃ śrutayuktā vaṇijas tejoyutāś cātra // 15.11 //
tvāṣṭre bhūṣaṇamaṇirāgalekhyagāndharvagandhayuktijñāḥ /
gaṇitapaṭutantuvāyāḥ śālākyā rājadhānyāni // 15.12 //
svātau khagamṛgaturagā vaṇijo dhānyāni vātabahulāni /
asthirasauhṛdalaghusattvatāpasāḥ paṇyakuśalāś ca // 15.13 //
indrāgnidaivate raktapuṣpaphalaśākhinaḥ satilamudgāḥ /
karpāsamāṣacaṇakāḥ purandarahutāśabhaktāś ca // 15.14 //
maitre śauryasametā gaṇanāyakasādhugoṣṭhiyānaratāḥ /
ye sādhavaś ca loke sarvaṃ ca śaratsamutpannam // 15.15 //
paurandare 'tiśūrāḥ kulavittayaśo'nvitāḥ parasvahṛtaḥ /
vijigīṣavo narendrāḥ senānāṃ cāpi netāraḥ // 15.16 //
mūle bheṣajabhiṣajo gaṇamukhyāḥ kusumamūlaphalavārtāḥ /
bījāny atidhanayuktāḥ phalamūlair ye ca vartante // 15.17 //
āpye mṛdavo jalamārgagāminaḥ satyaśaucadhanayuktāḥ /
setukaravārijīvakaphalakusumāny ambujātāni // 15.18 //
viśveśvare mahāmātramallakarituragadevatāsaktāḥ /
sthāvarayodhā bhogānvitāś ca ye tejasā yuktāḥ // 15.19 //
śravaṇe māyāpaṭavo nityodyuktāś ca karmasu samarthāḥ /
utsāhinaḥ sadharmā bhāgavatāḥ satyavacanāś ca // 15.20 //
vasubhe mānonmuktāḥ klībācalasauhṛdāḥ striyāṃ dveṣyāḥ /
dānābhiratā bahuvittasaṃyutāḥ śamaparāś ca narāḥ // 15.21 //
varuṇeśe pāśikamatsyabandhajalajāni jalacarājīvāḥ /
saukarikarajakaśauṇḍikaśākunikāś cāpi varge 'smin // 15.22 //
āje taskarapaśupālahiṃsrakīnāśanīcaśaṭhaceṣṭāḥ /
dharmavratair virahitā niyuddhakuśalāś ca ye manujāḥ // 15.23 //
āhirbudhnye viprāḥ kratudānatapoyutā mahāvibhavāḥ /
āśramiṇaḥ pākhaṇḍā nareśvarāḥ sāradhānyaṃ ca // 15.24 //
pauṣṇe salilajaphalakusumalavaṇamaṇiśaṅkhamauktikābjāni /
surabhikusumāni gandhā vaṇijo naukarṇadhārāś ca // 15.25 //
aśvinyām aśvaharāḥ senāpativaidyasevakās turagāḥ /
turagārohā vaṇijo rūpopetās turagarakṣāḥ // 15.26 //
yāmye 'sṛkpiśitabhujaḥ krūrā vadhabandhatāḍanāsaktāḥ /
tuṣadhānyaṃ nīcakulodbhavā vihīnāś ca sattvena // 15.27 //
pūrvātrayaṃ sānalam agrajānāṃ rājñāṃ tu puṣyeṇa sahottarāṇi /
sapauṣṇamaitraṃ pitṛdaivataṃ ca prajāpater bhaṃ ca kṛṣīvalānām // 15.28 //
ādityahastābhijidāśvināni vaṇigjanānāṃ pravadanti tāni /
mūlatrinetrānilavāruṇāni bhāny ugrajāteḥ prabhaviṣṇutāyāḥ // 15.29 //
saumyaindracitrāvasudaivatāni sevājanasvāmyam upāgatāni /
sārpaṃ viśākhā śravaṇo bharaṇyaś caṇḍālajāter abhinirdiśanti // 15.30 //
raviravisutabhogam āgataṃ kṣitisutabhedanavakradūṣitam /
grahaṇagatam atholkayā hataṃ niyatam uṣākarapīḍitaṃ ca yat // 15.31 //
tad upahatam iti pracakṣate prakṛtiviparyayayātam eva vā /
nigaditaparivargadūṣaṇaṃ kathitaviparyayagaṃ samṛddhaye // 15.32 //
||16 grahabhaktiyogādhyāyaḥ
prāṅ narmadārdhaśoṇoḍravaṅgasuhmāḥ kaliṅgabāhlīkāḥ /
śakayavanamagadhaśabaraprāgjyotiṣacīnakāmbojāḥ // 16.01 //
mekalakirātaviṭakā bahirantaḥśailajāḥ pulindāś ca /
draviḍānāṃ prāgardhaṃ dakṣiṇakūlaṃ ca yamunāyāḥ // 16.02 //
campodumbarakauśāmbicedivindhyāṭavīkaliṅgāś ca /
puṇḍrā golāṅgūlaśrīparvatavardhamānāni // 16.03 //
ikṣumatīty atha taskarapāratakāntāragopabījānām /
tuṣadhānyakaṭukatarukanakadahanaviṣasamaraśūrāṇām // 16.04 //
bheṣajabhiṣakcatuṣpadakṛṣikaranṛpahiṃsrayāyicaurāṇām /
vyālāraṇyayaśoyutatīkṣṇāṇāṃ bhāskaraḥ svāmī // 16.05 //
girisaliladurgakośalabharukacchasamudraromakatuṣārāḥ /
vanavāsitaṅgaṇahalastrīrājyamahārṇavadvīpāḥ // 16.06 //
madhurarasakusumaphalasalilalavaṇamaṇiśaṅkhamauktikābjānām /
śāliyavauṣadhigodhūmasomapākrandaviprāṇām // 16.07 //
sitasubhagaturagaratikarayuvaticamūnāthabhojyavastrāṇām /
śṛṅginiśācarakārṣakayajñavidāṃ cādhipaś candraḥ // 16.08 //
śoṇasya narmadāyā bhīmarathāyāś ca paścimārdhasthāḥ /
nirvindhyā vetravatī siprā godāvarī veṇā // 16.09 //
mandākinī payoṣṇī mahānadī sindhumālatīpārāḥ /
uttarapāṇḍyamahendrādrivindhyamalayopagāś colāḥ // 16.10 //
draviḍavidehāndhrāśmakabhāsāparakauṅkaṇāḥ samantriṣikāḥ /
kuntalakeraladaṇḍakakāntipuramlecchasaṅkariṇaḥ // 16.11 //
nāgarakṛṣikarapāratahutāśanājīviśastravārtānām /
āṭavikadurgakarvaṭavadhikanṛśaṃsāvaliptānām // 16.12 //
narapatikumārakuñjaradāmbhikaḍimbhābhighātapaśupānām /
raktaphalakusumavidrumacamūpaguḍamadyatīkṣṇānām // 16.13 //
kośabhavanāgnihotrikadhātvākaraśākyabhikṣucaurāṇām /
śaṭhadīrghavairabahvāśināṃ ca vasudhāsuto 'dhipatiḥ // 16.14 //
lohityaḥ sindhunadaḥ sarayūr gāmbhīrikā rathākhyā ca /
gaṅgākauśikyādyāḥ sarito vaidehakāmbojāḥ // 16.15 //
mathurāyāḥ pūrvārdhaṃ himavadgomantacitrakūṭasthāḥ /
saurāṣṭrasetujalamārgapaṇyabilaparvatāśrayiṇaḥ // 16.16 //
udapānayantragāndharvalekhyamaṇirāgagandhayuktividaḥ /
ālekhyaśabdagaṇitaprasādhakāyuṣyaśilpajñāḥ // 16.17 //
carapuruṣakuhakajīvakaśiśukaviśaṭhasūcakābhicāraratāḥ /
dūtanapuṃsakahāsyajñabhūtatantrendrajālajñāḥ // 16.18 //
ārakṣakanaṭanartakaghṛtatailasnehabījatiktāni /
vratacārirasāyanakuśalavesarāś candraputrasya // 16.19 //
sindhunadapūrvabhāgo mathurāpaścārdhabharatasauvīrāḥ /
srughnāudīcyavipāśāsaricchatadrū ramaṭhaśālvāḥ // 16.20 //
traigartapauravāmbaṣṭhapāratā vāṭadhānayaudheyāḥ /
sārasvatārjunāyanamatsyārdhagrāmarāṣṭrāṇi // 16.21 //
hastyaśvapurohitabhūpamantrimāṅgalyapauṣṭikāsaktāḥ /
kāruṇyasatyaśaucavratavidyādānadharmayutāḥ // 16.22 //
pauramahādhanaśabdārthavedaviduṣo 'bhicāranītijñāḥ /
manujeśvaropakaraṇam chatradhvajacāmarādyaṃ ca // 16.23 //
śaileyakuṣṭhamāṃsītagararasasaindhavāni vallījam /
madhurarasamadhūcchiṣṭāni corakaś ceti jīvasya // 16.24 //
takṣaśilamartikāvatabahugirigāndhārapuṣkalāvatakāḥ /
prasthalamālavakaikayadāśārṇośīnarāḥ śibayaḥ // 16.25 //
ye ca pibanti vitastām irāvatīṃ candrabhāgasaritaṃ ca /
ratharajatākarakuñjaraturagamahāmātradhanayuktāḥ // 16.26 //
surabhikusumānulepanamaṇivajravibhūṣaṇāmburuhaśayyāḥ /
varataruṇayuvatikāmopakaraṇamṛṣṭānnamadhurabhujaḥ // 16.27 //
udyānasalilakāmukayaśaḥ sukhaudāryarūpasampannāḥ /
vidvadamātyavaṇigjanaghaṭakṛccitrāṇḍajās triphalāḥ // 16.28 //
kauśeyapaṭṭakambalapatraurṇikarodhrapatracocāni /
jātīphalāguruvacāpippalyaś candanaṃ ca bhṛgoḥ // 16.29 //
ānartārbudapuṣkarasaurāṣṭrābhīraśūdraraivatakāḥ /
naṣṭā yasmin deśe sarasvatī paścimo deśaḥ /
kurubhūmijāḥ prabhāsaṃ vidiśā vedasmṛtī mahītaṭajāḥ /
khalamalinanīcatailikavihīnasattvopahatapuṃstvāḥ // 16.31 //
bāndhanaśākunikāśucikaivartavirūpavṛddhasaukarikāḥ /
gaṇapūjyaskhalitavrataśabarapulindārthaparihīnāḥ /
kaṭutiktarasāyanavidhavayoṣito bhujagataskaramahiṣyaḥ /
kharakarabhacaṇakavātalaniṣpāvāś cārkaputrasya // 16.33 //
giriśikharakandaradarīviniviṣṭā mlecchajātayaḥ śūdrāḥ /
gomāyubhakṣaśūlikavokkāṇāśvamukhavikalāṅgāḥ /
kulapāṃsanahiṃsrakṛtaghnacauraniḥsatyaśaucadānāś ca /
kharacaraniyuddhavittīvraroṣagarttāśrayā nīcāḥ // 16.35 //
upahatadāmbhikarākṣasanidrābahulāś ca jantavaḥ sarve /
dharmeṇa ca saṃtyaktā māṣatilāś cārkaśaśiśatroḥ // 16.36 //
giridurgapahlavaśvetahūṇacolāvagāṇamarucīnāḥ /
pratyantadhanimahecchavyavasāyaparākramopetāḥ // 16.37 //
paradāravivādaratāḥ pararandhrakutūhalā madotsiktāḥ /
mūrkhādhārmikavijigīṣavaś ca ketoḥ samākhyātāḥ // 16.38 //
udayasamaye yaḥ snigdhāṃśur mahān prakṛtisthito yadi ca na hato nirghātolkārajograhamardanaiḥ /
svabhavanagataḥ svoccaprāptaḥ śubhagrahavīkṣitaḥ sa bhavati śivas teṣāṃ yeṣāṃ prabhuḥ parikīrtitaḥ // 16.39 //
abhihitaviparītalakṣaṇe kṣayam upagacchati tatparigrahaḥ /
ḍamarabhayagadāturā janā narapatayaś ca bhavanti duḥkhitāḥ // 16.40 //
yadi na ripukṛtaṃ bhayaṃ nṛpāṇāṃ svasutakṛtaṃ niyamād amātyajaṃ vā /
bhavati janapadasya cāpy avṛṣṭyā gamanam apūrvapurādrinimnagāsu // 16.41 //
||17 grahayuddhādhyāyaḥ /
yuddhaṃ yathā yadā vā bhaviṣyam ādiśyate trikālajñaiḥ /
tadvijñānaṃ karaṇe mayā kṛtaṃ sūryasiddhānte // 17.01 //
viyati caratāṃ grahāṇām uparyupary ātmamārgasaṃsthānām /
atidūrād dṛgviṣaye samatām iva samprayātānām // 17.02 //
āsannakramayogād bhedollekhāṃśumardanāsavyaiḥ /
yuddhaṃ catuṣprakāraṃ parāśarādyair munibhir uktam // 17.03 //
bhede vṛṣṭivināśo bhedaḥ suhṛdāṃ mahākulānāṃ ca /
ullekhe śastrabhayaṃ mantrivirodhaḥ priyānnatvam // 17.04 //
amśuvirodhe yuddhāni bhūbhṛtāṃ śastrarukkṣudavamardāḥ /
yuddhe cāpy apasavye bhavanti yuddhāni bhūpānām // 17.05 //
ravir ākrando madhye pauraḥ pūrve 'pare sthito yāyī /
paurā budhagururavijā nityaṃ śītāṃśur ākrandaḥ // 17.06 //
ketukujarāhuśukrā yāyina ete hatā ghnanti /
ākrandayāyipaurān jayino jayadāḥ svavargasya // 17.07 //
paure paureṇa hate paurāḥ paurān nṛpān vinighnanti /
evaṃ yāyyākrandā nāgarayāyigrahāś caiva // 17.08 //
dakṣiṇadiksthaḥ paruṣo vepathur aprāpya sannivṛtto 'ṇuḥ /
adhirūḍho vikṛto niṣprabho vivarṇaś ca yaḥ sa jitaḥ // 17.09 //
uktaviparītalakṣaṇasampanno jayagato vinirdeśyaḥ /
vipulaḥ snigdho dyutimān dakṣiṇadikstho 'pi jayayuktaḥ // 17.10 //
dvāv api mayūkhayuktau vipulau snigdhau samāgame bhavataḥ /
tatra anyonyaṃ prītir viparītāv ātmapakṣaghnau // 17.11 //
yuddhaṃ samāgamo vā yady avyaktau svalakṣaṇair bhavataḥ /
bhuvi bhūbhṛtām api tathā phalam avyaktaṃ vinirdeśyam // 17.12 //
guruṇā jite 'vanisute bāhlīkā yāyino 'gnivārtāś ca /
śaśijena śūrasenāḥ kaliṅgaśālvāś ca pīḍyante // 17.13 //
saureṇāre vijite jayanti paurāḥ prajāś ca sīdanti /
koṣṭhāgāramlecchakṣatriyatāpaś ca śukrajite // 17.14 //
bhaumena hate śaśije vṛkṣasarittāpasāśmakanarendrāḥ /
uttaradiksthāḥ kratudīkṣitāś ca santāpam āyānti // 17.15 //
guruṇā jite budhe mlecchaśūdracaurārthayuktapaurajanāḥ /
traigartapārvatīyāḥ pīḍyante kampate ca mahī // 17.16 //
ravijena budhe dhvaste nāvikayodhābjasadhanagarbhiṇyaḥ /
bhṛguṇā jite 'gnikopaḥ sasyāmbudayāyividhvaṃsaḥ // 17.17 //
jīve śukrābhihate kulūtagāndhārakaikayā madrāḥ /
śālvā vatsā vaṅgā gāvaḥ sasyāni pīḍyante // 17.18 //
bhaumena hate jīve madhyo deśo nareśvarā gāvaḥ /
saureṇa cārjunāyanavasātiyaudheyaśibiviprāḥ // 17.19 //
śaśitanayenāpi jite bṛhaspatau mlecchasatyaśastrabhṛtaḥ /
upayānti madhyadeśaś ca saṃkṣayaṃ yac ca bhaktiphalam // 17.20 //
śukre bṛhaspatijite yāyī śreṣṭho vināśam upayāti /
brahmakṣatravirodhaḥ salilaṃ ca na vāsavas tyajati // 17.21 //
kośalakaliṅgavaṅgā vatsā matsyāś ca madhyadeśayutāḥ /
mahatīṃ vrajanti pīḍāṃ napuṃsakāḥ śūrasenāś ca // 17.22 //
kujavijite bhṛgutanaye balamukhyavadho narendrasaṃgrāmāḥ /
saumyena pārvatīyāḥ kṣīravināśo 'lpavṛṣṭiś ca // 17.23 //
ravijena site vijite guṇamukhyāḥ śastrajīvinaḥ kṣatram /
jalajāś ca nipīḍyante sāmānyaṃ bhaktiphalam anyat // 17.24 //
asite sitena nihate 'rghavṛddhir ahivihagamānināṃ pīḍā /
kṣitijena taṅgaṇāndhroḍrakāśibāhlīkadeśānām // 17.25 //
saumyena parābhūte mande 'ṅgavaṇigvihaṅgapaśunāgāḥ /
santāpyante guruṇā strībahulā mahiṣakaśakāś ca // 17.26 //
ayaṃ viśeṣo 'bhihito hatānāṃ kujajñavāgīśasitāsitānām /
phalaṃ tu vācyaṃ grahabhaktito 'nyad yathā tathā ghnanti hatāḥ svabhaktīḥ // 17.27 //
||18 śaśigrahasamāgamādhyāyaḥ
bhānāṃ yathāsambhavam uttareṇa yāto grahāṇāṃ yadi vā śaśāṅkaḥ /
pradakṣiṇaṃ tacchubhadaṃ nṛpāṇāṃ yāmyena yāto na śivaḥ śaśāṅkaḥ // 18.01 //
candramā yadi kujasya yāty udak pārvatīyabalaśālināṃ jayaḥ /
kṣatriyāḥ pramuditāḥ sayāyino bhūridhānyamuditā vasundharā // 18.02 //
uttarataḥ svasutasya śaśaṅkaḥ paurajayāya subhikṣakaraś ca /
sasyacayaṃ kurute janahārdiṃ kośacayaṃ ca narādhipatīnām // 18.03 //
bṛhaspater uttarage śaśāṅke pauradvijakṣatriyapaṇḍitānām /
dharmasya deśasya ca madhyamasya vṛddhiḥ subhikṣaṃ muditāḥ prajāś ca // 18.04 //
bhārgavasya yadi yāty udak śaśī kośayuktagajavājivṛddhidaḥ /
yāyināṃ ca vijayo dhanuṣmatāṃ sasyasampad api cottamā tadā // 18.05 //
ravijasya śaśī pradakṣiṇaṃ kuryāc cet purabhūbhṛtāṃ jayaḥ /
śakabāhlikasindhupahlavā mudabhājo yavanaiḥ samanvitāḥ // 18.06 //
yeṣām udag gaccchati bhagrahāṇāṃ prāleyaraśmir nirupadravaś ca /
taddravyapauretarabhaktideśān puṣṇāti yāmyena nihanti tāni // 18.07 //
śaśini phalam udaksthe yad grahasyopadiṣṭaṃ bhavati tad apasavye sarvam eva pratīpam /
iti śaśisamavāyāḥ kīrtitā bhagrahāṇāṃ na khalu bhavati yuddhaṃ sākam indor graharkṣaiḥ // 18.08 //
||19 grahavarṣaphalādhyāyaḥ
sarvatra bhūr viralasasyayutā vanāni daivād bibhakṣayiṣudaṃṣṭrisamāvṛtāni /
nadyaś ca naiva hi payaḥ pracuraṃ sravanti rugbheṣajāni na tathātibalānvitāni // 19.01 //
tīkṣṇaṃ tapaty aditijaḥ śiśire 'pi kāle nātyambudā jalamuco 'calasannikāśāḥ /
naṣṭaprabharkṣagaṇaśītakaraṃ nabhaś ca sīdanti tāpasakulāni sagokulāni // 19.02 //
hastyaśvapattimad asahyabalair upetā bāṇāsanāsimuśalātiśayāś caranti /
ghnanto nṛpā yudhi nṛpānucaraiś ca deśān saṃvatsare dinakarasya dine 'tha māse // 19.03 //
vyāptaṃ nabhaḥ pracalitācalasannikāśair vyālāñjanāligavalacchavibhiḥ payodaiḥ /
gāṃ pūrayadbhir akhilām amalābhir adbhir utkaṇṭhitena guruṇā dhvanitena cāśāḥ // 19.04 //
toyāni padmakumudotpalavanty atīva phulladrumāṇy upavanāny alināditāni /
gāvaḥ prabhūtapayaso nayanābhirāmā rāmā ratair avirataṃ ramayanti rāmān // 19.05 //
godhūmaśāliyavadhānyavarekṣuvāṭā bhūḥ pālyate nṛpatibhir nagarākarāḍhyā /
cityaṅkitā kratuvareṣṭivighuṣṭanādā saṃvatsare śiśiragor abhisampravṛtte // 19.06 //
vātoddhataś carati vahnir atipracaṇḍo grāmān vanāni nagarāṇi ca sandidhakṣuḥ /
hāheti dasyugaṇapātahatā raṭanti niḥsvīkṛtā vipaśavo bhuvi martyasaṃghāḥ // 19.07 //
abhyunnatā viyati saṃhatamūrtayo 'pi muñcanti kutra cid apaḥ pracuraṃ payodāḥ /
sīmni prajātam api śoṣam upaiti sasyaṃ niṣpannam apy avinayād apare haranti // 19.08 //
bhūpā na samyagabhipālanasaktacittāḥ pittottharukpracuratā bhujagaprakopaḥ /
evaṃvidhair upahṛtā bhavati prajeyaṃ saṃvatsare 'vanisutasya vipannasasyā // 19.09 //
māyendrajālakuhakākaranāgarāṇāṃ gāndharvalekhyagaṇitāstravidāṃ ca vṛddhiḥ /
piprīṣayā nṛpatayo 'dbhutadarśanāni ditsanti tuṣṭijananāni parasparebhyaḥ // 19.10 //
vārtā jagaty avitathā vikalā trayī ca samyak caraty api manor iva daṇḍanītiḥ /
adhyakṣarasvabhiniviṣṭadhiyo 'pi ke cid ānvīkṣikīṣu ca paraṃ padamīhamānāḥ // 19.11 //
hāsyajñadūtakavibālanapuṃsakānāṃ yuktijñasetujalaparvatavāsināṃ ca /
hārdiṃ karoti mṛgalāñchanajaḥ svake 'bde māse 'tha vā pracuratā bhuvi cauṣadhīnām // 19.12 //
dhvanir uccarito 'dhvare dyugāmī vipulo yajñamuṣāṃ manāṃsi bhindan /
vicaraty aniśaṃ dvijottamānāṃ hṛdayānandakaro 'dhvarāṃśabhājām // 19.13 //
kṣitir uttamasasyavaty anekadvipapattyaśvadhanorugokulāḍhyā /
kṣitipair abhipālanapravṛddhā dyucaraspardhijanā tadā vibhāti // 19.14 //
vividhair viyad unnataiḥ payodair vṛtam urvīṃ payasābhitarpayadbhiḥ /
surarājaguroḥ śubhe tu varṣe bahusasyā kṣitir uttamarddhiyuktā // 19.15 //
śālīkṣumaty api dharā dharaṇīdharābhadhārādharojjhitapayaḥ paripūrṇavaprā /
śrīmatsaroruhatatāmbutaḍāgakīrṇā yoṣeva bhāty abhinavābharaṇojjvalāṅgī // 19.16 //
kṣatraṃ kṣitau kṣapitabhūribalāripakṣam udghuṣṭanaikajayaśabdavirāvitāśam /
saṃhṛṣṭaśiṣṭajanaduṣṭavinaṣṭavargāṃ gāṃ pālayanty avanipā nagarākarāḍhyām // 19.17 //
pepīyate madhu madhau saha kāminībhir jegīyate śravaṇahāri saveṇuvīṇam /
bobhujyate 'tithisuhṛtsvajanaiḥ sahānnam abde sitasya madanasya jayāvaghoṣaḥ // 19.18 //
udvṛttadasyugaṇabhūriraṇākulāni rāṣṭrāṇy anekapaśuvittavinākṛtāni /
rorūyamāṇahatabandhujanair janaiś ca rogottamākulakulāni bubhukṣayā ca // 19.19 //
vātoddhatāmbudharavarjitam antarikṣam ārugṇanaikaviṭapaṃ ca dharātalaṃ dyauḥ /
naṣṭārkacandrakiraṇātirajo 'vanaddhā toyāśayāś ca vijalāḥ sarito 'pi tanvyaḥ // 19.20 //
jātāni kutra cid atoyatayā vināśam ṛcchanti puṣṭim aparāṇi jalokṣitāni /
sasyāni mandam abhivarṣati vṛtraśatrur varṣe divākarasutasya sadā pravṛtte // 19.21 //
aṇur apaṭumayūkho nīcago 'nyair jito vā na sakalaphaladātā puṣṭido 'to 'nyathā yaḥ /
yad aśubham aśubhe 'bde māsajaṃ tasya vṛddhiḥ śubhaphalam api caivaṃ yāpyam anyonyatāyām // 19.22 //
||20 grahaśṛṅgāṭakādhyāyaḥ
yasyāṃ diśi dṛśyante viśanti tārāgrahā raviṃ sarve /
bhavati bhayaṃ diśi tasyām āyudhakopakṣudhaātaṅkaiḥ // 20.01 //
cakradhanuḥśṛṅgāṭakadaṇḍapuraprāsavajrasaṃsthānāḥ /
kṣudvṛṣṭikarā loke samarāya ca mānavendrāṇām // 20.02 //
yasmin khāṃśe dṛśyā grahamālā dinakare dināntagate /
tatrānyo bhavati nṛpaḥ paracakropadravaś ca mahān // 20.03 //
tasminn ṛkṣe kuryuḥ samāgamaṃ tajjanān grahā hanyuḥ /
avibhedinaḥ parasparam amalamayūkhāḥ śivās teṣām // 20.04 //
grahasaṃvartasamāgamasammohasamājasannipātākhyāḥ /
kośaś cety eteṣām abhidhāsye lakṣaṇaṃ saphalaṃ // 20.05 //
ekarkṣe catvāraḥ saha paurair yāyino 'tha vā pañca /
saṃvarto nāma bhavecchikhirāhuyutaḥ sa sammohaḥ // 20.06 //
pauraḥ paurasameto yāyī saha yāyinā samājākhyaḥ /
yamajīvasaṅgame 'nyo yady āgacchet tadā kośaḥ // 20.07 //
uditaḥ paścād ekaḥ prāk cānyo yadi sa sannipātākhyaḥ /
avikṛtatanavaḥ snigdhā vipulāś ca samāgame dhanyāḥ // 20.08 //
samau tu saṃvartasamāgamākhyau sammohakośau bhayadau prajānām /
samājasaṃjño susamā pradiṣṭā vairaprakopaḥ khalu sannipāte // 20.09 //
||21 garbhalakṣaṇādhyāyaḥ
annaṃ jagataḥ prāṇāḥ prāvṛṭkālasya cānnam āyattam /
yasmād ataḥ parīkṣyaḥ prāvṛṭkālaḥ prayatnena // 21.01 //
tallakṣaṇāni munibhir yāni nibaddhāni tāni dṛṣṭvedam /
kriyate gargaparāśarakāśyapavajrādiracitāni // 21.02 //
daivavid avihitacitto dyuniśaṃ yo garbhalakṣaṇe bhavati /
tasya muner iva vāṇī na bhavati mithyāmbunirdeśe // 21.03 //
kiṃ vātaḥ param anyacchāstrajyāyo 'sti yad viditvaiva /
pradhvaṃsiny api kāle trikāladarśī kalau bhavati // 21.04 //
ke cid vadanti kārtikaśuklāntam atītya garbhadivasāḥ syuḥ /
na ca tanmataṃ bahūnāṃ gargādīnāṃ mataṃ vakṣye // 21.05 //
mārgaśiraḥsitapakṣapratipatprabhṛti kṣapākare 'ṣāḍhām /
pūrvāṃ vā samupagate garbhāṇāṃ lakṣaṇam jñeyam // 21.06 //
yannakṣatram upagate garbhaś candre bhavet sa candravaśāt /
pañcanavate dinaśate tatraiva prasavam āyāti // 21.07 //
sitapakṣabhavāḥ kṛṣṇe śukle kṛṣṇā dyusambhavā rātrau /
naktaṃprabhavāś cāhani sandhyājātāś ca sandhyāyām // 21.08 //
mṛgaśīrṣādyā garbhā mandaphalāḥ pauṣaśuklajātāś ca /
pauṣasya kṛṣṇapakṣeṇa nirdiśecchrāvaṇasya sitam // 21.09 //
māghasitotthā garbhāḥ śrāvaṇakṛṣṇe prasūtim āyānti /
māghasya kṛṣṇapakṣeṇa nirdiśed bhādrapadaśuklam // 21.10 //
phālgunaśuklasamutthā bhādrapadasyāsite vinirdeśyāḥ /
tasyaiva kṛṣṇapakṣodbhavās tu ye te 'śvayukśukle // 21.11 //
caitrasitapakṣajātāḥ kṛṣṇe 'śvayujasya vāridā garbhāḥ /
caitrāsitasambhūtāḥ kārtikaśukle 'bhivarṣanti // 21.12 //
pūrvodbhūtāḥ paścād aparotthāḥ prāg bhavanti jīmūtāḥ /
śeṣāsv api dikṣv evaṃ viparyayo bhavati vāyoś ca // 21.13 //
hlādimṛdūdakśivaśakradigbhavo māruto viyadvimalam /
snigdhasitabahulapariveṣaparivṛtau himamayakhārkau // 21.14 //
pṛthubahulasnigdhaghanaṃ ghanasūcīkṣurakalohitābhrayutam /
kākāṇḍamecakābhaṃ viyadviśuddhendunakṣatram // 21.15 //
suracāpamandragarjitavidyutpratisūryakā śubhā sandhyā /
śaśiśivaśakrāśāsthāḥ śāntaravāḥ pakṣimṛgasaṅghāḥ // 21.16 //
vipulāḥ pradakṣiṇacarāḥ snigdhamayūkhā grahā nirupasargāḥ /
taravaś ca nirupasṛṣṭāṅkurā naracatuṣpadā hṛṣṭāḥ // 21.17 //
garbhāṇāṃ puṣṭikarāḥ sarveṣām eva yo 'tra tu viśeṣaḥ /
svartusvabhāvajanito garbhavivṛddhyai tam abhidhāsye // 21.18 //
pauṣe samārgaśīrṣe sandhyārāgo 'mbudāḥ sapariveṣāḥ /
nātyarthaṃ mṛgaśīrṣe śītaṃ pauṣe 'tihimapātaḥ // 21.19 //
māghe prabalo vāyus tuṣārakaluṣadyutī raviśaśāṅkau /
atiśītaṃ saghanasya ca bhānor astodayau dhanyau // 21.20 //
phālgunamāse rūkṣaś caṇḍaḥ pavano 'bhrasamplavāḥ snigdhāḥ /
pariveṣāś cāsakalāḥ kapilas tāmro raviś ca śubhaḥ // 21.21 //
pavanaghanavṛṣṭiyuktāś caitre garbhāḥ śubhāḥ sapariveṣāḥ /
ghanapavanasalilavidyutstanitaiś ca hitāya vaiśākhe // 21.22 //
muktārajatanikāśāstamālanīlotpalāñjanābhāsaḥ /
jalacarasattvākārā grabheṣu ghanāḥ prabhūtajalāḥ // 21.23 //
tīvradivākarakiraṇābhitāpitā mandamārutā jaladāḥ /
ruṣitā iva dhārābhir visṛjanty ambhaḥ prasavakāle // 21.24 //
garbhopaghātaliṅgāny ulkāśanipāṃśupātadigdāhaḥ /
kṣitikampakhapurakīlakaketugrahayuddhanirghātāḥ // 21.25 //
rudhirādivṛṣṭivaikṛtaparighendradhanūṃṣi darśanaṃ rāhoḥ /
ity utpātair etais trividhaiś cānyair hato garbhaḥ // 21.26 //
svartusvabhāvajanitaiḥ sāmānyair yaiś ca lakṣaṇair vṛddhiḥ /
garbhāṇām viparītais tair eva viparyayo bhavati // 21.27 //
bhadrapadādvayaviśvāmbudevapaitāmaheṣv atha ṛkṣeṣu /
sarveṣv ṛtuṣu vivṛddho garbho bahutoyado bhavati // 21.28 //
śatabhiṣagāśleṣārdrāsvātimaghāsaṃyutaḥ śubho garbhaḥ /
puṣṇāti bahūn divasān hanty utpātair hatas trividhaiḥ // 21.29 //
mṛgamāsādiṣv aṣṭau ṣaṭ ṣoḍaśa viṃśatiś caturyuktā /
viṃśatir atha divasatrayam ekatamarkṣeṇa pañcabhyaḥ // 21.30 //
pañcanimittaiḥ śatayojanaṃ tadardhārdham ekahānyātaḥ /
varṣati pañcanimittād rūpeṇaikena yo garbhaḥ // 21.31 //
droṇaḥ pañcanimitte garbhe trīṇy āḍhakāni pavanena /
ṣaḍ vidyutā navābhraiḥ stanitena dvādaśa prasave // 21.32 //
krūragrahasaṃyukte karakāśanimatsyavarṣadā garbhāḥ /
śaśini ravau vā śubhasaṃyutekṣite bhūrivṛṣṭikarāḥ // 21.33 //
grabhasamaye 'tivṛṣṭir garbhābhāvāya nirnimittakṛtā /
droṇāṣṭāṃśe 'bhyadhike vṛṣṭe garbhaḥ sruto bhavati // 21.34 //
garbhaḥ puṣṭaḥ prasave grahopaghātādibhir yadi na vṛṣṭaḥ /
ātmīyagarbhasamaye karakāmiśraṃ dadāty ambhaḥ // 21.35 //
kāṭhinyaṃ yāti yathā cirakāladhṛtaṃ payaḥ payasvinyāḥ /
kālātītaṃ tadvat salilaṃ kāṭhinyam upayāti // 21.36 //
pavanasalilavidyudgarjitābhrānvito yaḥ sa bhavati bahutoyaḥ pañcarūpābhyupetaḥ /
visṛjati yadi toyaṃ garbhakāle 'tibhūri prasavasamayam itvā śīkarāmbhaḥ karoti // 21.37 //
||22 garbhadhāraṇādhyāyaḥ
jyaiṣṭhasite 'ṣṭamyādyaś catvāro vāyudhāraṇā divasāḥ /
mṛduśubhapavanāḥ śastāḥ snigdhaghanasthagitagaganāś ca // 22.01 //
tatraiva svātyādye vṛṣṭe bhacatuṣṭaye kramānmāsāḥ /
śrāvaṇapūrvā jñeyāḥ parisrutā dhāraṇās tāḥ syuḥ /
yadi tā syur ekarūpāḥ śubhās tataḥ sāntarās tu na śivāya /
taskarabhayadāś coktāḥ ślokāś cāpy atra vāsiṣṭhāḥ // 22.03 //
savidyutaḥ sapṛṣataḥ sapāṃśūtkaramārutāḥ /
sārkacandraparicchannā dhāraṇāḥ śubhadhāraṇāḥ // 22.04 //
yadā tu vidyutaḥ śreṣṭhāḥ śubhāśāḥ pratyupasthitāḥ /
tadāpi sarvasasyānāṃ vṛddhiṃ brūyād vicakṣaṇaḥ // 22.05 //
sapāṃśuvarṣāḥ sāpaś ca śubhā bālakriyā api /
pakṣiṇām susvarā vācaḥ krīḍā pāṃśujalādiṣu // 22.06 //
ravicandraparīveṣāḥ snigdhā nātyantadūṣitāḥ /
vṛṣṭis tadāpi vijñeyā sarvasasyārthasādhikā // 22.07 //
meghāḥ snigdhāḥ saṃhatāś ca pradakṣiṇagatikriyāḥ /
tadā syān mahatī vṛṣṭiḥ sarvasasyābhivṛddhaye // 22.08 //
||23 pravarṣaṇādhyāyaḥ
jyaiṣṭhyāṃ samatītāyāṃ pūrvāṣāḍhādisampravṛṣṭena /
śubham aśubhaṃ vā vācyaṃ parimāṇaṃ cāmbhasas tajjñaiḥ // 23.01 //
hastaviśālaṃ kuṇḍakam adhikṛtyāmbupramāṇanirdeśaḥ /
pañcāśat palam āḍhakam anena minuyāj jalaṃ patitam // 23.02 //
yena dharitrī mudrā janitā vā bindavas tṛṇāgreṣu /
vṛṣṭena tena vācyaṃ parimāṇaṃ vāriṇaḥ prathamam // 23.03 //
ke cid yathābhivṛṣṭaṃ daśayojanamaṇḍalaṃ vadanty anye /
gargavasiṣṭhaparāśaramatam etad dvādaśān na param // 23.04 //
yeṣu ca bheṣv abhivṛṣṭaṃ bhūyas teṣv eva varṣati prāyaḥ /
yadi nāpyādiṣu vṛṣṭaṃ sarveṣu tadā tv anāvṛṣṭiḥ // 23.05 //
hastāpyasaumyacitrāpauṣṇadhaniṣṭhāsu ṣoḍaśa droṇāḥ /
śatabhiṣagaindrasvātiṣu catvāraḥ kṛttikāsu daśa // 23.06 //
śravaṇe maghānurādhābharaṇīmūleṣu daśa caturyuktāḥ /
phalgunyāṃ pañcakṛtiḥ punarvasau viṃśatir droṇāḥ // 23.07 //
aindrāgnyākhye vaiśve ca viṃśatiḥ sārpabhe daśa tryadhikāḥ /
āhirbudhnyāryamṇaprājāpatyeṣu pañcakṛtiḥ /
pañcadaśāje puṣye ca kīrtitā vājibhe daśa dvau ca /
raudre 'ṣṭādaśa kathitā droṇā nirupadraveṣv ete // 23.09 //
raviravisutaketupīḍite bhe kṣititanayatrividhādbhutāhate ca /
bhavati ca na śivaṃ na cāpi vṛṣṭiḥ śubhasahite nirupadrave śivaṃ ca // 23.10 //
||24 rohiṇīyogādhyāyaḥ
kanakaśilācayavivarajatarukusumāsaṅgimadhukarānurute /
bahuvihagakalahasurayuvatigītamandrasvanopavane // 24.01 //
suranilayaśikhariśikhare bṛhaspatir nāradāya yān āha /
gargaparāśarakāśyapamayāś ca yān śiṣyasaṅghebhyaḥ // 24.02 //
tān avalokya yathāvat prājāpatyendusamprayogārthān /
alpagranthenāhaṃ tān evābhyudyato vaktum // 24.03 //
prājeśam āṣāḍhatamisrapakṣe kṣapākareṇopagataṃ samīkṣya /
vaktavyam iṣṭaṃ jagato 'śubhaṃ vā śāstropadeśād grahacintakena // 24.04 //
yogo yathānāgata eva vācyaḥ sa dhiṣṇyayogaḥ karaṇe mayoktaḥ /
candrapramāṇadyutivarṇamārgair utpātavātaiś ca phalaṃ nigadyam // 24.05 //
purād udag yat purato 'pi vā sthalaṃ tryahoṣitas tatra hutāśatatparaḥ /
grahān sanakṣatragaṇān samālikhet sadhūpapuṣpair balibhiś ca pūjayet // 24.06 //
saratnatoyauṣadhibhiś caturdiśaṃ tarupravālāpihitaiḥ supūjitaiḥ /
akālamūlaiḥ kalaśair alaṅkṛtaṃ kuśāstṛtaṃ sthaṇḍilam āvased dvijaḥ // 24.07 //
ālabhya mantreṇa mahāvratena bījāni sarvāṇi nidhāya kumbhe /
plāvyāni cāmīkaradarbhatoyair homo marudvāruṇasomamantraiḥ // 24.08 //
ślakṣṇāṃ patākām asitāṃ vidadhyād daṇḍapramāṇāṃ triguṇocchritāṃ ca /
ādau kṛte diggrahaṇe nabhasvān grāhyas tayā yogagate śaśāṅke // 24.09 //
tatrārdhamāsāḥ praharair vikalpyā varṣānimittaṃ divasās tadaṃśaiḥ /
savyena gacchan śubhadaḥ sadaiva yasmin pratiṣṭhā balavān sa vāyuḥ // 24.10 //
vṛtte tu yoge 'ṅkuritāni yāni santīha bījāni dhṛtāni kumbhe /
yeṣāṃ tu yo 'ṃśo 'ṅkuritas tadaṃśas teṣāṃ vivṛddhiṃ samupaiti nānyaḥ // 24.11 //
śāntapakṣimṛgarāvitā diśo nirmalaṃ viyadanindito 'nilaḥ /
śasyate śaśini rohiṇīgate meghamārutaphalāni vacmy ataḥ // 24.12 //
kva cid asitasitaiḥ sitaiḥ kvacic ca kva cid asitair bhujagair ivāmbuvāhaiḥ /
valitajaṭharapṛṣṭhamātradṛśyaiḥ sphuritataḍidrasanair vṛtaṃ viśālaiḥ // 24.13 //
vikasitakamalodarāvadātair aruṇakaradyutirañjitopakaṇṭhaiḥ /
churitam iva viyadghanair vicitrair madhukarakuṅkumakiṃśukāvadātaiḥ // 24.14 //
asitaghananiruddham eva vā calitataḍitsuracāpacitritam /
dvipamahiṣakulākulīkṛtaṃ vanam iva dāvaparītam ambaram // 24.15 //
atha vāñjanaśailaśilānicayapratirūpadharaiḥ sthagitaṃ gaganam /
himamauktikaśaṅkhaśaśāṅkakaradyutihāribhir ambudharair atha vā // 24.16 //
taḍiddhaimakakṣyair balākāgradantaiḥ sravadvāridānaiś calatprāntahastaiḥ /
vicitrendracāpadhvajocchrāyaśobhais tamālālinīlair vṛtaṃ cābdanāgaiḥ // 24.17 //
sandhyānurakte nabhasi sthitānām indīvaraśyāmarucāṃ ghanānām /
vṛndāni pītāmbaraveṣṭitasya kāntiṃ hareś corayatāṃ yadā vā // 24.18 //
saśikhicātakadarduraniḥsvanair yadi vimiśritamandrapaṭusvanāḥ /
kham avatatya digantavilambinaḥ saliladāḥ salilaughamucaḥ kṣitau // 24.19 //
nigaditarūpair jaladharajālais tryaham avaruddhaṃ dvyaham atha vāhaḥ /
yadi viyad evaṃ bhavati subhikṣaṃ muditajanā ca pracurajalā bhūḥ // 24.20 //
rūkṣair alpair mārutākṣiptadehair uṣṭradhvāṅkṣapretaśākhāmṛgābhaiḥ /
anyeṣāṃ vā ninditānāṃ svarūpair mūkaiś cābdair no śivaṃ nāpi vṛṣṭiḥ // 24.21 //
vigataghane vā viyati vivasvān amṛdumayūkhaḥ salilakṛd evam /
sara iva phullaṃ niśi kumudāḍhyaṃ kham uḍuviśuddhaṃ yadi ca suvṛṣṭyai // 24.22 //
pūrvodbhūtaiḥ sasyaniṣpattir abdair āgneyāśāsambhavair agnikopaḥ /
yāmye sasyaṃ kṣīyate nairṛte 'rdhaṃ paścāj jātaiḥ śobhanā vṛṣṭir abdaiḥ // 24.23 //
vāyavyotthair vātavṛṣṭiḥ kvacic ca puṣṭā vṛṣṭiḥ saumyakāṣṭhāsamutthaiḥ /
śreṣṭhaṃ sasyaṃ sthāṇudiksampravṛddhair vāyuś caivaṃ dikṣu dhatte phalāni // 24.24 //
ulkānipātās taḍito 'śaniś ca digdāhanirghātamahīprakampāḥ /
nādā mṛgāṇāṃ sapatatriṇāṃ ca grāhyā yathaiva ambudharās tathaiva // 24.25 //
nāmāṅkitais tair udagādikumbhaiḥ pradakṣiṇaṃ śrāvaṇamāsapūrvaiḥ /
pūrṇaiḥ sa māsaḥ salilasya dātā srutair avṛṣṭiḥ parikalpyam ūnaiḥ // 24.26 //
anyaiś ca kumbhair nṛpanāmacihnair deśāṅkitaiś cāpy aparais tathaiva /
bhagnaiḥ srutair nyūnajalaiḥ supūrṇair bhāgyāni vācyāni yathānurūpam // 24.27 //
dūrago nikaṭago 'tha vā śaśī dakṣiṇe pathi yathā tathā sthitaḥ /
rohiṇīṃ yadi yunakti sarvathā kaṣṭam eva jagato vinirdiśet // 24.28 //
spṛśann udag yāti yadā śaśāṅkas tadā suvṛṣṭir bahulopasargā /
asaṃspṛśan yogam udaksametaḥ karoti vṛṣṭiṃ vipulāṃ śivaṃ ca // 24.29 //
rohiṇīśakaṭamadhyasaṃsthite candramasy aśaraṇīkṛtā janāḥ /
kvāpi yānti śiśuyācitāśanāḥ sūryataptapiṭharāmbupāyinaḥ // 24.30 //
uditaṃ yadi śītadīdhitiṃ prathamaṃ pṛṣṭhata eti rohiṇī /
śubham eva tadā smarāturāḥ pramadāḥ kāmavaśena saṃsthitāḥ // 24.31 //
anugacchati pṛṣṭataḥ śaśī yadi kāmī vanitām iva priyām /
makaradhvajabāṇakheditāḥ pramadānāṃ vaśagās tadā narāḥ // 24.32 //
āgneyyāṃ diśi candramā yadi bhavet tatropasargo mahān nairṛtyāṃ samupadrutāni nidhanaṃ sasyāni yāntītibhiḥ /
prājeśāniladiksthite himakare sasyasya madhyaś cayo yāte sthāṇudiśaṃ guṇāḥ subahavaḥ sasyārghavṛṣṭyādayaḥ // 24.33 //
tāḍayed yadi ca yogatārakām āvṛṇoti vapuṣā yadāpi vā /
tāḍane bhayam uśanti dāruṇaṃ chādane nṛpabadho 'ṅganākṛtaḥ // 24.34 //
gopraveśasamaye 'grato vṛṣo yāti kṛṣṇapaśur eva vā puraḥ /
bhūri vāri śabale tu madhyamaṃ no site 'mbuparikalpanāparaiḥ // 24.35 //
dṛśyate na yadi rohiṇīyutaś candramā nabhasi toyadāvṛte /
rugbhayaṃ mahadupasthitaṃ tadā bhūś ca bhūrijalasasyasaṃyutā // 24.36 //
||25 svātiyogādhyāyaḥ
yad rohiṇīyogaphalaṃ tad eva svātāv aṣāḍhāsahite ca candre /
āṣāḍhaśukle nikhilaṃ vicintyaṃ yo 'smin viśeṣas tam ahaṃ pravakṣye // 25.01 //
svātau niśāṃśe prathame 'bhivṛṣṭe sasyāni sarvāṇy upayānti vṛddhim /
bhāge dvitīye tilamudgamāṣā graiṣmaṃ tṛtīye 'sti na śāradāni // 25.02 //
vṛṣṭe 'hnibhāge prathame suvṛṣṭis tadvad dvitīye tu sakīṭasarpā /
vṛṣṭis tu madhyāparabhāgavṛṣṭe niśchidravṛṣṭir dyuniśaṃ pravṛṣṭe // 25.03 //
samam uttareṇa tārā citrāyāḥ kīrtyate hy apāṃvatsaḥ /
tasyāsanne candre svāter yogaḥ śivo bhavati // 25.04 //
saptamyāṃ svātiyoge yadi patati himaṃ māghamāsāndhakāre vāyur vā caṇḍavegaḥ sajalajaladharo vāpi garjaty ajasram /
vidyunmālākulaṃ vā yadi bhavati nabho naṣṭacandrārkatāraṃ vijñeyā prāvṛḍ eṣā muditajanapadā sarvasasyair upetā // 25.05 //
tathaiva phālgune caitre vaiśākhasyāsite 'pi vā /
svātiyogaṃ vijānīyād āṣāḍhe ca viśeṣataḥ // 25.06 //
||26 āṣāḍhīyogādhyāyaḥ
āṣāḍhyāṃ samatulitādhivāsitānām anyedyur yad adhikatām upaiti bījam /
tadvṛddhir bhavati na jāyate yadūnaṃ mantro 'smin bhavati tulābhimantraṇāya // 26.01 //
stotavyā mantrayogena satyā devī sarasvatī /
darśayiṣyasi yatsatyaṃ satye satyavratā hy asi // 26.02 //
yena satyena candrārkau grahā jyotirgaṇās tathā /
uttiṣṭhantīha pūrveṇa paścād astaṃ vrajanti ca // 26.03 //
yatsatyaṃ sarvavedeṣu yatsatyaṃ brahmavādiṣu /
yatsatyaṃ triṣu lokeṣu tatsatyam iha dṛśyatām // 26.04 //
brahmaṇo duhitāsi tvam ādityeti prakīrtitā /
kāśyapī gotrataś caiva nāmato viśrutā tulā // 26.05 //
kṣaumaṃ catuḥsūtrakasannibaddhaṃ ṣaḍaṅgulaṃ śikyakavastram asyāḥ /
sūtrapramāṇam ca daśāṅgulāni ṣaḍ eva kakṣyobhayaśikyamadhye // 26.06 //
yāmye śikye kāñcanaṃ sanniveśyaṃ śeṣadravyāṇy uttare 'mbūni caiva /
toyaiḥ kaupyaiḥ saindhavaiḥ sārasaiś ca vṛṣṭir hīnā madhyamā cottamā ca // 26.07 //
dantair nāgā gohayādyāś ca lomnā hemnā bhūpāḥ śikthakena dvijādyāḥ /
tadvad deśā varṣamāsā diśaś ca śeṣadravyāṇy ātmarūpasthitāni // 26.08 //
haimī pradhānā rajatena madhyā tayor alābhe khadireṇa kāryā /
viddhaḥ pumān yena śareṇa sā vā tulā pramāṇena bhaved vitastiḥ // 26.09 //
hīnasya nāśo 'bhyadhikasya vṛddhis tulyena tulyaṃ tulitaṃ tulāyām /
etattulākośarahasyam uktaṃ prājeśayoge 'pi naro vidadhyāt // 26.10 //
svātāv aṣāḍhāsv atha rohiṇīṣu pāpagrahā yogagatā na śastāḥ /
grāhyaṃ tu yogadvayam apy upoṣya yadādhimāso dviguṇīkaroti // 26.11 //
trayo 'pi yogāḥ sadṛśāḥ phalena yadā tadā vācyam asaṃśayena /
viparyaye yattv iha rohiṇījaṃ phalaṃ tad evābhyadhikaṃ nigadyam // 26.12 //
niṣpattir agnikopo vṛṣṭir mandātha madhyamā śreṣṭhā /
bahujalapavanā puṣṭā śubhā ca pūrvādibhiḥ pavanaiḥ // 26.13 //
||27 vātacakrādhyāyaḥ
āṣāḍhapaurṇamāsyāṃ tu yady aiśāno 'nilo bhavet /
astaṃ gacchati tīkṣṇāṃśau sasya sampattir uttamā // 27.01 //
pūrvaḥ pūrvasamudravīciśikharaprasphālanāghūrṇitaś candrārkāṃśusaṭākalāpakalito vāyur yadākāśataḥ /
naikāntasthitanīlameghapaṭalā śāradyasaṃvardhitā /
vāsantotkaṭasasyamaṇḍitatalā sarvā mahī śobhate // 27.02 //
yadā vahnau vāyur vahati gagane 'khaṇḍitatanuḥ plavaty asmin yoge bhagavati pataṅge pravasati /
tadā nityoddīptā jvalanaśikharāliṅgitatalā svagātroṣmocchvāsair vamati vasudhā bhasmanikaram // 27.03 //
tālīpatralatāvitānatarubhiḥ śākhāmṛgān nartayan yoge 'smin plavati dhvaniḥ saparuṣo vāyur yadā dakṣiṇaḥ /
tadvad yogasamutthitas tu gajavat tālāṅkuśair ghaṭṭitāḥ kīnāśā iva mandavārikaṇikā muñcanti meghās tadā // 27.04 //
sūkṣmailālavalīlavaṅganicayān vyāghūrṇayan sāgare bhānor astamaye plavaty avirato vāyur yadā nairṛtaḥ /
kṣuttṛṣṇāvṛtamānuṣāsthiśakalaprastārabhāracchadā mattā pretavadhūr ivogracapalā bhūmis tadā lakṣyate // 27.05 //
yadā reṇūtpātaiḥ pravicalasaṭāṭopacapalaḥ pravātaḥ paścāc ced dinakarakarāpātasamaye /
tadā sasyopetā pravaranikarābaddhasamarā kṣitiḥ sthānasthāneṣv aviratavasāmāṃsarudhirā // 27.06 //
āṣāḍhīparvakāle yadi kiraṇapater astakālopapattau vāyavyo vṛddhavegaḥ pavanaghanavapuḥ pannagārddhānukāri /
jānīyād vāridhārāpramuditamuditāmuktamaṇḍūkakaṇṭhāṃ sasyodbhāsaikacihnāṃ sukhabahulatayā bhāgyasenām ivorvīm // 27.07 //
merugrastamarīcimaṇḍalatale grīṣmāvasāne ravau vāty āmodikadambagandhasurabhir vāyur yadā cottaraḥ /
vidyudbhrāntisamastakāntikalanā mattās tadā toyadā unmattā iva naṣṭacandrakiraṇāṃ gāṃ pūrayanty ambubhiḥ // 27.08 //
vṛttāyām āṣāḍhyāṃ kṛṣṇacaturthyām ajaikapādarkṣe /
yadi varṣati parjanyaḥ prāvṛt śastā na cen na tadā // 27.09 //
naṣṭacandrārkakiranaṃ naṣṭatāraṃ na cen nabhaḥ /
na tāṃ bhadrapadāṃ manye yatra devo na varṣati // 27.10 //
||28 sadyovarṣaṇādhyāyaḥ
varṣāpraśne salilanilayaṃ rāśim āśritya candro lagnaṃ yāto bhavati yadi vā kendragaḥ śuklapakṣe /
saumyair dṛṣṭaḥ pracuram udakaṃ pāpadṛṣṭo 'lpam ambhaḥ prāvṛṭkāle sṛjati na cirāccandravad bhārgavo 'pi // 28.01 //
ārdraṃ dravyaṃ spṛśati yadi vā vāri tatsaṃjñakaṃ vā toyāsanno bhavati yadi vā toyakāryonmukho vā /
praṣṭā vācyaḥ salilam acirād asti niḥsaṃśayena pṛcchākāle salilam iti vā śrūyate yatra śabdaḥ // 28.02 //
udayaśikharisaṃstho durnirīkṣyo 'tidīptyā drutakanakanikāśaḥ snigdhavaidūryakāntiḥ /
tadahani kurute 'mbhas toyakāle vivasvān pratapati yadi coccaiḥ khaṃ gato 'tīva tīkṣṇam // 28.03 //
virasam udakaṃ gonetrābhaṃ viyadvimalā diśo lavaṇavikṛtiḥ kākāṇḍābhaṃ yadā ca bhavennabhaḥ /
pavanavigamaḥ poplūyante jhaṣāḥ sthalagāmino rasanam asakṛnmaṇḍūkānāṃ jalāgamahetavaḥ // 28.04 //
mārjārā bhṛśam avaniṃ nakhair likhanto lohānāṃ malanicayaḥ savisragandhaḥ /
rathyāyāṃ śiśuracitāś ca setubandhāḥ samprāptaṃ jalam acirānnivedayanti // 28.05 //
girayo 'ñjanacūrṇasannibhā yadi vā bāṣpaniruddhakandarāḥ /
kṛkavākuvilocanopamāḥ pariveṣāḥ śaśinaś ca vṛṣṭidāḥ // 28.06 //
vinopaghātena pipīlikānām aṇḍopasaṃkrāntir ahivyavāyaḥ /
drumāvarohaś ca bhujaṅgamānāṃ vṛṣṭer nimittāni gavāṃ plutaṃ ca // 28.07 //
taruśikharopagatāḥ kṛkalāsā gaganatalasthitadṛṣṭinipātāḥ /
yadi ca gavāṃ ravivīkṣaṇam ūrdhvaṃ nipatati vāri tadā na cireṇa // 28.08 //
necchanti vinirgamaṃ gṛhād dhunvanti śravaṇān khurān api /
paśavaḥ paśuvac ca kukkurā yady ambhaḥ patatīti nirdiśet // 28.09 //
yadā sthitā gṛhapaṭaleṣu kukkurā rudanti vā yadi vitataṃ viyanmukhāḥ /
divā taḍid yadi ca pinākidigbhavā tadā kṣamā bhavati samaiva vāriṇā // 28.10 //
śukakapotavilocanasannibho madhunibhaś ca yadā himadīdhitiḥ /
pratiśaśī ca yadā divi rājate patati vāri tadā na cireṇa ca // 28.11 //
stanitaṃ niśi vidyuto divā rudhiranibhā yadi daṇḍavatsthitāḥ /
pavanaḥ purataś ca śītalo yadi salilasya tadāgamo bhavet // 28.12 //
vallīnāṃ gaganatalonmukhāḥ pravālāḥ snāyante yadi jalapāṃśubhir vihaṅgāḥ /
sevante yadi ca sarīsṛpās tṛṇāgrāṇy āsanno bhavati tadā jalasya pātaḥ // 28.13 //
mayūraśukacāṣacātakasamānavarṇā yadā japākusumapaṅkajadyutimuṣaś ca sandhyāghanāḥ /
jalorminaganakrakacchapavarāhamīnopamāḥ prabhūtapuṭasaṃcayā na tu cireṇa yacchanty apaḥ // 28.14 //
paryanteṣu sudhāśaśāṅkadhavalā madhye 'ñjanālitviṣaḥ snigdhā naikapuṭāḥ kṣarajjalakaṇāḥ sopānavicchedinaḥ /
māhendrīprabhavāḥ prayānty aparataḥ prāg vā ambupāśodbhavā ye te vārimucas tyajanti na cirād ambhaḥ prabhūtaṃ bhuvi // 28.15 //
śakracāpaparighapratisūryā rohito 'tha taḍitaḥ pariveṣaḥ /
udgamāstamaye yadi bhānor ādiśet pracuram ambu tadāśu // 28.16 //
yadi tittirapatranibhaṃ gaganaṃ muditāḥ pravadanti ca pakṣigaṇāḥ /
udayāstamaye savitur dyuniśaṃ visṛjanti ghanā na cireṇa jalam // 28.17 //
yady amoghakiraṇāḥ sahasragor astabhūdharakarā ivocchritāḥ /
bhūsamaṃ ca rasate yadāmbudas tan mahad bhavati vṛṣṭilakṣaṇaṃ // 28.18 //
prāvṛṣi śītakaro bhṛguputrāt saptamarāśigataḥ śubhadṛṣṭaḥ /
sūryasutān navapañcamago vā saptamagaś ca jalāgamanāya // 28.19 //
prāyo grahāṇām udayāstakāle samāgame maṇḍalasaṃkrame ca /
pakṣakṣaye tīkṣṇakarāyanānte vṛṣṭir gate 'rke niyamena cārdrām // 28.20 //
samāgame patati jalaṃ jñaśukrayor jñajīvayor gurusitayoś ca saṅgame /
yamārayoḥ pavanahutāśajaṃ bhayaṃ hy adṛṣṭayor asahitayoś ca sadgrahaiḥ // 28.21 //
agrataḥ pṛṣṭhato vāpi grahāḥ sūryāvalambinaḥ /
yadā tadā prakurvanti mahīm ekārṇavām iva // 28.22 //
praviśati yadi khadyoto jaladasamīpeṣu rajanīṣu /
kedārapūram adhikaṃ varṣati devas tadā na cirāt // 28.23 //
varṣaty api raṭati yadā gomāyuś ca pradoṣavelāyām /
saptāhaṃ durdinam api tadā payo nātra sandehaḥ // 28.24 //
||29 kusumalatādhyāyaḥ
phalakusumasampravṛddhiṃ vanaspatīnāṃ vilokya vijñeyam /
sulabhatvaṃ dravyāṇāṃ niṣpattiś cāpi sasyānām // 29.01 //
śālena kalamaśālī raktāśokena raktaśāliś ca /
pāṇḍūkaḥ kṣīrikayā nīlāśokena sūkarakaḥ // 29.02 //
nyagrodhena tu yavakas tindukavṛddhyā ca ṣaṣṭiko bhavati /
aśvatthena jñeyā niṣpattiḥ sarvasasyānām // 29.03 //
jambūbhis tilamāṣāḥ śirīṣavṛddhyā ca kaṅguniṣpattiḥ /
godhūmāś ca madhūkair yavavṛddhiḥ saptaparṇena // 29.04 //
atimuktakakundābhyāṃ karpāsaṃ sarṣapān vaded aśanaiḥ /
badarībhiś ca kulatthāṃś ciravilvenādiśenmudgān // 29.05 //
atasī vetasapuṣpaiḥ palāśakusumaiś ca kodravā jñeyāḥ /
tilakena śaṅkhamauktikarajatāny atha ceṅgudena śaṇāḥ // 29.06 //
kariṇaś ca hastikarṇair ādeśyā vājino 'śvakarṇena /
gāvaś ca pāṭalābhiḥ kadalībhir ajāvikaṃ bhavati // 29.07 //
campakakusumaiḥ kanakaṃ vidrumasampac ca bandhujīvena /
kuravakavṛddhyā vajraṃ vaidūryaṃ nandikāvartaiḥ // 29.08 //
vindyāc ca sindhuvāreṇa mauktikaṃ kārukāḥ kusumbhena /
raktotpalena rājā mantrī nīlotpalenoktaḥ // 29.09 //
śreṣṭhī suvarṇapuṣpāt padmair viprāḥ purohitāḥ kumudaiḥ /
saugandhikena balapatir arkeṇa hiraṇyaparivṛddhiḥ // 29.10 //
āmraiḥ kṣemaṃ bhallātakair bhayaṃ pīlubhis tathārogyam /
khadiraśamībhyāṃ durbhikṣam arjunaiḥ śobhanā vṛṣṭiḥ // 29.11 //
picumandanāgakusumaiḥ subhikṣam atha mārutaḥ kapitthena /
niculenāvṛṣṭibhayaṃ vyādhibhayaṃ bhavati kuṭajena // 29.12 //
dūrvākuśakusumābhyām ikṣur vahniś ca kovidāreṇa /
śyāmālatābhivṛddhyā bandhakyo vṛddhim āyānti // 29.13 //
yasmin kāle snigdhaniśchidrapatrāḥ saṃdṛśyante vṛkṣagulmā latāś ca /
tasmin vṛṣṭiḥ śobhanā sapradiṣṭā rūkṣaiś chidrair alpam ambhaḥ pradiṣṭam // 29.14 //
||30 sandhyālakṣaṇādhyāyaḥ
ardhāstamitān uditāt sūryād aspaṣṭabhaṃ nabho yāvat /
tāvat sandhyākālaś cihnair etaiḥ phalaṃ cāsmin // 30.01 //
mṛgaśakunipavanapariveṣaparidhiparighābhravṛkṣasuracāpaiḥ /
gandharvanagararavikaradaṇḍarajaḥ snehavarṇaiś ca // 30.02 //
bhairavam uccair viruvan mṛgo 'sakṛd grāmaghātam ācaṣṭe /
ravidīpto dakṣiṇato mahāsvanaḥ sainyaghātakaraḥ // 30.03 //
apasavye saṃgrāmaḥ savye senāsamāgamaḥ śānte /
mṛgacakre pavane vā sandhyāyāṃ miśrage vṛṣṭiḥ // 30.04 //
dīptamṛgāṇḍajavirutā prāk sandhyā deśanāśam ākhyāti /
dakṣiṇadiksthair virutā grahaṇāya purasya dīptāsyaiḥ // 30.05 //
gṛhatarutoraṇamathane sapāṃśuloṣṭotkare 'nile prabale /
bhairavarāve rūkṣe khagapātini cāśubhā sandhyā // 30.06 //
mandapavanāvaghaṭṭitacalitapalāśadrumā vipavanā vā /
madhurasvaraśāntavihaṅgamṛgarutā pūjitā sandhyā // 30.07 //
sandhyākāle snigdhā daṇḍataḍinmatsyaparidhipariveṣāḥ /
surapaticāpairāvataravikiraṇāś cāśu vṛṣṭikaraḥ // 30.08 //
vicchinnaviṣamavidhvastavikṛtakuṭilāpasavyaparivṛttāḥ /
tanuhrasvavikalakaluṣāś ca vigrahāvṛṣṭidāḥ kiraṇāḥ // 30.09 //
uddyotinaḥ prasannā ṛjavo dīrghāḥ pradakṣiṇāvartāḥ /
kiraṇāḥ śivāya jagato vitamaske nabhasi bhānumataḥ // 30.10 //
śuklāḥ karā dinakṛto divādimadhyāntagāminaḥ snigdhāḥ /
avyucchinnā ṛjavo vṛṣṭikarās te tv amoghākhyāḥ // 30.11 //
kalmāṣababhrukapilā vicitramāñjiṣṭhaharitaśabalābhāḥ /
tridivānubandhino 'vṛṣṭaye 'lpabhayadās tu saptāhāt // 30.12 //
tāmrā balapatimṛtyuṃ pītāruṇasannibhāś ca tadvyasanam /
haritāḥ paśusasyabadhaṃ dhūmasavarṇā gavāṃ nāśam // 30.13 //
māñjiṣṭābhāḥ śastrāgnisambhramaṃ babhravaḥ pavanavṛṣṭim /
bhasmasadṛśās tv avṛṣṭiṃ tanubhāvaṃ śabalakalmāṣāḥ // 30.14 //
bandhūkapuṣpāñjanacūrṇasannibhaṃ sāndhyaṃ rajo 'bhyeti yadā divākaram /
lokās tadā rogaśatair nipīḍyate śuklaṃ rajo lokavivṛddhiśāntaye // 30.15 //
ravikiraṇajaladamarutāṃ saṅghāto daṇḍavat sthito daṇḍaḥ /
sa vidiksthito nṛpāṇām aśubho dikṣu dvijādīnām // 30.16 //
śastrabhayātaṅkakaro dṛṣṭaḥ prāṅmadhyasandhiṣu dinasya /
śuklādyo viprādīn yad abhimukhas tāṃ nihanti diśam // 30.17 //
dadhisadṛśāgro nīlo bhānucchādī khamadhyago 'bhrataruḥ /
pītacchuritāś ca ghanā ghanamūlā bhūrivṛṣṭikarāḥ // 30.18 //
anulomage 'bhravṛkṣe śamaṃ gate yāyino nṛpasya badhaḥ /
bālatarupratirūpiṇi yuvarājāmātyayor mṛtyuḥ // 30.19 //
kuvalayavaidūryāmbujakiñjalkābhā prabhañjanonmuktā /
sandhyā karoti vṛṣṭiṃ ravikiraṇodbhāsitā sadyaḥ // 30.20 //
aśubhākṛtighanagandharvanagaranīhāradhūmapāṃśuyutā /
prāvṛṣi karoty avagraham anyartau śastrakopakarī // 30.21 //
śiśirādiṣu varṇāḥ śoṇapītasitacitrapadmarudhiranibhāḥ /
prakṛtibhavāḥ sandhyāyāṃ svartau śastā vikṛtir anyā // 30.22 //
āyudhabhṛn nararūpaṃ chinnābhraṃ parabhayāya ravigāmi /
sitakhapure 'rkākrānte puralābho bhedane nāśaḥ // 30.23 //
sitasitāntaghanāvaraṇaṃ raver bhavati vṛṣṭikaraṃ yadi savyataḥ /
yadi ca vīraṇagulmanibhair ghanair divasabhartur adīptadigudbhavaiḥ // 30.24 //
nṛpavipattikaraḥ parighaḥ sitaḥ kṣatajatulyavapur balakopakṛt /
kanakarūpadharo balavṛddhidaḥ savitur udgamakālasamutthitaḥ // 30.25 //
ubhayapārśvagatau paridhī raveḥ pracuratoyakarau vapuṣānvitau /
atha samastakakupparicāriṇaḥ paridhayo 'sti kaṇo 'pi na vāriṇaḥ // 30.26 //
dhvajātapatraparvatadvipāśvarūpadhāriṇaḥ /
jayāya sandhyayor ghanā raṇāya raktasannibhāḥ // 30.27 //
palāladhūmasañcayasthitopamā balāhakāḥ /
balāny arūkṣamūrtayo vivardhayanti bhūbhṛtām // 30.28 //
vilambino drumopamāḥ kharāruṇaprakāśinaḥ /
ghanāḥ śivāya sandhyayoḥ puropamāḥ śubhāvahāḥ // 30.29 //
dīptavihaṅgaśivāmṛgaghuṣṭā daṇḍarajaḥ parighādiyutā ca /
pratyaham arkavikārayutā vā deśanareśasubhikṣabadhāya // 30.30 //
prācī tatkṣaṇam eva naktam aparā sandhyā tryahād vā phalaṃ saptāhāt pariveṣareṇuparighāḥ kurvanti sadyo na cet /
tadvat sūryakarendrakārmukataḍitpratyarkameghānilās tasminn eva dine 'ṣṭame 'tha vihagāḥ saptāhapākā mṛgāḥ // 30.31 //
ekaṃ dīptyā yojanaṃ bhāti sandhyā vidyudbhāsā ṣaṭ prakāśīkaroti /
pañcābdānāṃ garjitaṃ yāti śabdo nāstīyattā ke cid ulkānipāte // 30.32 //
pratyarkasaṃjñaḥ paridhis tu tasya triyojanābhaḥ parighasya pañca /
ṣaṭpañcadṛśyaṃ pariveṣacakraṃ daśāmareśasya dhanur vibhāti // 30.33 //
||31 digdāhalakṣaṇādhyāyaḥ
dāho diśāṃ rājabhayāya pīto deśasya nāśāya hutāśavarṇaḥ /
yaś cāruṇaḥ syād apasavyavāyuḥ sasyasya nāśaṃ sa karoti dṛṣṭaḥ // 31.01 //
yo 'tīva dīptyā kurute prakāśaṃ chāyām api vyañjayate 'rkavad yaḥ /
rājño mahad vedayate bhayaṃ sa śastraprakopaṃ kṣatajānurūpaḥ // 31.02 //
prāk kṣatriyāṇāṃ sanareśvarāṇāṃ prāgdakṣiṇe śilpikumārapīḍā /
yāmye sahograiḥ puruṣais tu vaiśyā dūtāḥ punarbhūpramadāś ca koṇe // 31.03 //
paścāt tu śūdrāḥ kṛṣijīvinaś ca caurās turaṅgaiḥ saha vāyudiksthe /
pīḍāṃ vrajanty uttarataś ca viprāḥ pākhaṇḍino vāṇijakāś ca śārvyām // 31.04 //
nabhaḥ prasannaṃ vimalāni bhāni pradakṣiṇaṃ vāti sadāgatiś ca /
diśāṃ ca dāhaḥ kanakāvadāto hitāya lokasya sapārthivasya // 31.05 //
||32 bhūkampalakṣaṇādhyāyaḥ
kṣitikampam āhur eke bṛhadantarjalanivāsisattvakṛtam /
bhūbhārakhinnadiggajaviśrāmasamudbhavaṃ cānye // 32.01 //
anilo 'nilena nihataḥ kṣitau patan sasvanaṃ karoty anye /
ke cit tv adṛṣṭakāritam idam anye prāhur ācāryāḥ // 32.02 //
giribhiḥ purā sapakṣair vasudhā prapatadbhir utpadbhiś ca /
ākampitā pitāmaham āhāmarasadasi savrīḍam // 32.03 //
bhagavan nāma mamaitat tvayā kṛtaṃ yad acaleti tan na tathā /
kriyate 'calaiś caladbhiḥ śaktāhaṃ nāsya khedasya // 32.04 //
tasyāḥ sagadgadagiraṃ kiṃ cit sphuritādharaṃ vinatam īṣat /
sāśruvilocanam ānanam ālokya pitāmahaḥ prāha // 32.05 //
manyuṃ harendra dhātryāḥ kṣipa kuliśaṃ śailapakṣabhaṅgāya /
śakraḥ kṛtam ity uktvā mā bhair iti vasumatīm āha // 32.06 //
kintv aniladahanasurapativaruṇāḥ sadasatphalāvabodhārtham /
prāg dvitricaturbhāgeṣu dinaniśoḥ kampayiṣyanti // 32.07 //
catvāry āryamṇādyāny ādityaṃ mṛgaśiro 'śvayuk ceti /
maṇḍalam etad vāyavyam asya rūpāṇi saptāhāt // 32.08 //
dhūmākulīkṛtāśe nabhasi nabhasvān rajaḥ kṣipan bhaumam /
virujan drumāṃś ca vicarati ravir apaṭukarāvabhāsī ca // 32.09 //
vāyavye bhūkampe sasyāmbuvanauṣadhīkṣayo 'bhihitaḥ /
śvayathuśvāsonmādajvarakāsabhavo vaṇikpīḍā // 32.10 //
rūpāyudhabhṛdvaidyāstrīkavigāndharvapaṇyaśilpijanāḥ /
pīḍyante saurāṣṭrakakurumaghadhadaśārṇamatsyāś ca // 32.11 //
puṣyāgneyaviśākhābharaṇīpitryājabhāgyasaṃjñāni /
vargo hautabhujo 'yaṃ karoti rūpāṇy athaitāni // 32.12 //
tārolkāpātāvṛtam ādīptam ivāmbaraṃ sadigdāham /
vicarati marutsahāyaḥ saptārciḥ saptadivasāntaḥ // 32.13 //
āgneye 'mbudanāśaḥ salilāśayasaṃkṣayo nṛpativairam /
dadrūvicarcikājvaravisarpikāḥ pāṇḍurogaś ca // 32.14 //
dīptaujasaḥ pracaṇḍāḥ pīḍyante cāśmakāṅgabāhlīkāḥ /
taṅgaṇakaliṅgavaṅgadraviḍāḥ śabarā anekavidhāḥ // 32.15 //
abhijicchravaṇadhaniṣṭhāprājāpatyaindravaiśvamaitrāṇi /
surapatimaṇḍalam etad bhavanti cāpy asya rūpāṇi // 32.16 //
calitācalavarṣmāṇo gambhīravirāviṇas taḍidvantaḥ /
gavalālikulāhinibhā visṛjanti payaḥ payovāhāḥ // 32.17 //
aindraṃ stutakulajātikhyātāvanipālagaṇapavidhvaṃsi /
atisāragalagrahavadanarogakṛc chardikopāya // 32.18 //
kāśiyugandharapauravakirātakīrābhisārahalamadrāḥ /
arbudasurāṣṭramālavapīḍākaram iṣṭavṛṣṭikaram // 32.19 //
pauṣṇāpyārdrāśleṣāmūlāhirbudhnyavaruṇadevāni /
maṇḍalam etad vāruṇam asyāpi bhavanti rūpāṇi // 32.20 //
nīlotpalālibhinnāñjanatviṣo madhurarāviṇo bahulāḥ /
taḍidudbhāsitadehā dhārāṅkuravarṣiṇo jaladāḥ // 32.21 //
vāruṇam arṇavasaridāśritaghnam ativṛṣṭidaṃ vigatavairam /
gonardacedikukurān kirātavaidehakān hanti // 32.22 //
ṣaḍbhir māsaiḥ kampo dvābhyāṃ pākaṃ ca yāti nirghātaḥ /
anyān apy utpātān jagur anye maṇḍalair etaiḥ // 32.23 //
hanty aindro vāyavyaṃ vāyuś cāpy aindram evam anyonyam /
vāruṇahautabhujāv api velānakṣatrajāḥ kampāḥ // 32.24 //
prathitanareśvaramaraṇavyasanāny āgneyavāyumaṇḍalayoḥ /
kṣudbhayamarakāvṛṣṭibhir upatāpyante janāś ca api // 32.25 //
vāruṇapaurandarayoḥ subhikṣaśivavṛṣṭihārdayo loke /
gāvo 'tibhūripayaso nivṛttavairāś ca bhūpālāḥ // 32.26 //
pakṣaiś caturbhir anilas tribhir agnir devarāṭ ca saptāhāt /
sadyaḥ phalati ca varuṇo yeṣu na kālo 'dbhuteṣūktaḥ // 32.27 //
calayati pavanaḥ śatadvayaṃ śatam analo daśayojanānvitam /
salilapatir aśītisaṃyutaṃ kuliśadharo 'bhyadhikaṃ ca ṣaṣṭitaḥ // 32.28 //
tricatruthasaptamadine māse pakṣe tathā tripakṣe ce /
yadi bhavati bhūmikampaḥ pradhānanṛpanāśano bhavati // 32.29 //
||33 ulkālakṣaṇādhyāyaḥ
divi bhuktaśubhaphalānāṃ patatāṃ rūpāṇi yāni tāny ulkāḥ /
dhiṣṇyolkāśanividyuttārā iti pañcadhā bhinnāḥ // 33.01 //
ulkā pakṣeṇa phalaṃ tadvad dhiṣṇyāśanis tribhiḥ pakṣaiḥ /
vidyud ahobhiḥ ṣaḍbhiḥ tadvat tārā vipācayati // 33.02 //
tārā phalapādakarī phalārdhadātrī prakīrtitā dhiṣṇyā /
tisraḥ sampūrṇaphalā vidyud atholkāśaniś ceti // 33.03 //
aśaniḥ svanena mahatā nṛgajāśvamṛgāśmaveśmatarupaśuṣu /
nipatati vidārayantī dharātalaṃ cakrasaṃsthānā // 33.04 //
vidyut sattvatrāsaṃ janayantī taṭataṭasvanā sahasā /
kutilaviśālā nipatati jīvendhanarāśiṣu jvalitā // 33.05 //
dhiṣṇyā kṛśālpapucchā dhanūṃṣi daśa dṛśyate 'ntarābhyadhikam /
jvalitāṅgāranikāśā dvau hastau sā pramāṇena // 33.06 //
tārā hastaṃ dīrghā śuklā tāmrābjatanturūpā vā /
tiryag adhaś cordhvaṃ vā yāti viyaty uhyamāneva // 33.07 //
ulkā śirasi viśālā nipatantī vardhate pratanupucchā // 33.08 //
dīrghā ca bhavati puruṣaṃ bhedā bahavo bhavaty asyāḥ // 33.08 //
pretapraharaṇakharakarabhanakrakapidaṃṣṭrilāṅgalamṛgābhāḥ /
godhāhidhūmarūpāḥ pāpā yā cobhayaśiraskā // 33.09 //
dhvajajhaṣagirikarikamalenduturagasantaptarajatahaṃsābhāḥ /
śrīvṛkṣavajraśaṅkhasvastikarūpāḥ śivasubhikṣāḥ // 33.10 //
ambaramadhyād bahvyo nipatantyo rājarāṣṭranāśāya /
bambhramatī gaganopari vibhramam ākhyāti lokasya // 33.11 //
saṃspṛśatī candrārkau tadvisṛtā vā sabhūprakampā ca /
paracakrāgamanṛpabhayadurbhikṣāvṛṣṭibhayajananī // 33.12 //
pauretaraghnam ulkāpasavyakaraṇaṃ divākarahimāṃśavoḥ /
ulkā śubhadā purato divākaraviniḥsṛtā yātuḥ // 33.13 //
śuklā raktā pītā kṛṣṇā colkā dvijādivarṇaghnī /
kramaśaś caitān hanyur mūrdhoraḥ pārśvapucchasthāḥ // 33.14 //
uttaradigādipatitā viprādīnām aniṣṭadā rūkṣā /
ṛjvī snigdhākhaṇḍā nīcopagatā ca tadvṛddhyai // 33.15 //
śyāvāruṇanīlāsṛgdahanāsitabhasmasannibhā rūkṣā /
sandhyādinajā vakrā dalitā ca parāgamabhayāya // 33.16 //
nakṣatragrahaghātais tadbhaktīnāṃ kṣayāya nirdiṣṭā /
udaye ghnatī ravīndū pauretaramṛtyave 'ste vā // 33.17 //
bhāgyādityadhaniṣṭhāmūleṣūlkāhateṣu yuvatīnām /
viprakṣatriyapīḍā puṣyānilaviṣṇudeveṣu // 33.18 //
dhruvasaumyeṣu nṛpāṇām ugreṣu sadāruṇeṣu caurāṇām /
kṣipreṣu kalāviduṣāṃ pīḍā sādhāraṇe ca hate // 33.19 //
kurvanty etāḥ patitā devapratimāsu rājarāṣṭrabhayam /
śakropari nṛpatīnāṃ gṛheṣu tatsvāmināṃ pīḍām // 33.20 //
āśāgrahopaghāte taddeśyānāṃ khale kṛṣiratānām /
caityatarau sampatitā satkṛtapīḍāṃ karoty ulkā // 33.21 //
dvāri purasya purakṣayam athendrakīle janakṣayo 'bhihitaḥ /
brahmāyatane viprān vinihanyād gomino goṣṭhe // 33.22 //
kṣveḍāsphoṭitavāditagītotkuṣṭasvanā bhavanti yadā /
ulkānipātasamaye bhayāya rāṣṭrasya sanṛpasya // 33.23 //
yasyāś ciraṃ tiṣṭhati khe 'nuṣaṅgo daṇḍākṛtiḥ sā nṛpater bhayāya /
yā cohyate tantudhṛteva khasthā yā vā mahendradhvajatulyarūpā // 33.24 //
śreṣṭhinaḥ pratīpagā tiryagā nṛpāṅganānām /
hanty adhomukhī nṛpān brāhmaṇān athordhvagā // 33.25 //
barhipuccharūpiṇī lokasaṃkṣayāvahā /
sarpavat prasarpatī yoṣitām aniṣṭadā // 33.26 //
hanti maṇḍalā puraṃ chatravat purohitam /
vaṃśagulmavat sthitā rāṣṭradoṣakāriṇī // 33.27 //
vyālasūkaropamā visphuliṅgamālinī /
khaṇḍaśo 'tha vā gatā sasvanā ca pāpadā // 33.28 //
surapaticāpapratimā rājyaṃ nabhasi vilīnā jaladān hanti /
pavanavilomā kuṭilaṃ yātā na bhavati śastā vinivṛttā vā // 33.29 //
abhibhavati yataḥ puraṃ balaṃ vā bhavati bhayaṃ tata eva pārthivasya /
nipatati ca yayā diśā pradīptā jayati ripūn acirāt tayā prayātaḥ // 33.30 //
||34 pariveṣalakṣaṇādhyāyaḥ
sammūrcchitā ravīndvoḥ kiraṇāḥ pavanena maṇḍalībhūtāḥ /
nānāvarṇākṛtayas tanv abhre vyomni pariveṣāḥ // 34.01 //
te raktanīlapāṇḍurakāpotābhrābhaśabalaharitaśuklāḥ /
indrayamavaruṇanirṛtiśvasaneśapitāmahāmbukṛtāḥ // 34.02 //
dhanadaḥ karoti mecakam anyonyaguṇāśrayeṇa cāpy anye /
pravilīyate muhurmuhur alpaphalaḥ so 'pi vāyukṛtaḥ // 34.03 //
cāṣaśikhirajatatailakṣīrajalābhaḥ svakālasambhūtaḥ /
avikalavṛttaḥ snigdhaḥ pariveṣaḥ śivasubhikṣakaraḥ // 34.04 //
sakalagaganānucārī naikābhaḥ kṣatajasannibho rūkṣaḥ /
asakalaśakaṭaśarāsanaśṛṅgāṭakavat sthitaḥ pāpaḥ // 34.05 //
śikhigalasame 'tivarṣṇe bahuvarṇe nṛpavadho bhayaṃ dhūmre /
haricāpanibhe yuddhāny aśokakusumaprabhe cāpi // 34.06 //
varṇenaikena yadā bahulaḥ snigdhaḥ kṣurābhrakākīrṇaḥ /
svartau sadyo varṣaṃ karoti pītaś ca dīptārkaḥ // 34.07 //
dīptamṛgavihaṅgarutaḥ kaluṣaḥ sandhyātrayotthito 'timahān /
bhayakṛt taḍidulkādyair hato nṛpaṃ hanti śastreṇa // 34.08 //
pratidinam arkahimāṃśvor aharniśaṃ raktayor narendravadhaḥ /
pariviṣṭayor abhīkṣaṇaṃ lagnāstamayasthayos tadvat // 34.09 //
senāpater bhayakaro dvimaṇḍalo nātiśastrakopakaraḥ /
triprabhṛti śastrakopaṃ yuvarājabhayaṃ nagararodham // 34.10 //
vṛṣṭis tryaheṇa māsena vigraho vā grahendubhanirodhe /
horājanmādhipayor janmarkṣe vāṃ aśubho rājñaḥ // 34.11 //
pariveṣamaṇḍalagato ravitanayaḥ kṣudradhānyanāśakaraḥ /
janayati ca vātavṛṣṭiṃ sthāvarakṛṣikṛn nihantā ca // 34.12 //
bhaume kumārabalapatisainyānāṃ vidravo 'gniśastrabhayam /
jīve pariveṣagate purohitāmātyanṛpapīḍā // 34.13 //
mantristhāvaralekhakaparivṛddhiś candraje suvṛṣṭiś ca /
śukre yāyikṣatriyarājñīpīḍā priyaṃ cānnam // 34.14 //
kṣudanalamṛtyunarādhipaśastrebhyo jāyate bhayaṃ ketau /
pariviṣṭe garbhabhayaṃ rāhau vyādhir nṛpabhayaṃ ca // 34.15 //
yuddhāni vijānīyāt pariveṣābhyantare dvayor grahayoḥ /
divasakṛtaḥ śaśino vā kṣudavṛṣṭibhayaṃ triṣu proktam // 34.16 //
yāti caturṣu narendraḥ sāmātyapurohito vaśaṃ mṛtyoḥ /
pralayam iva viddhi jagataḥ pañcādiṣu maṇḍalastheṣu // 34.17 //
tārāgrahasya kuryāt pṛthag eva samutthito narendravadham /
nakṣatrāṇām atha vā yadi ketor nodayo bhavati // 34.18 //
viprakṣatriyaviṭśūdrahā bhavet pratipadādiṣu kramaśaḥ /
śreṇīpurakośānāṃ pañcamyādiṣv aśubhakārī // 34.19 //
yuvarājasyāṣṭamyāṃ paratas triṣu pārthivasya doṣakaraḥ // 34.20 //
purarodho dvādaśyāṃ sainyakṣobhas trayodaśyām // 34.20 //
narapatipatnīpīḍāṃ pariveṣo 'bhyutthitaś caturdaśyām /
kuryāt tu pañcadaśyāṃ pīḍāṃ manujādhipasyaiva // 34.21 //
nāgarakāṇām abhyantarasthitā yāyināṃ ca bāhyasthā /
pariveṣamadhyarekhā vijñeyākrandasārāṇām // 34.22 //
raktaḥ śyāmo rūkṣaś ca bhavati yeṣāṃ parājayas teṣām /
snigdhaḥ śveto dyutimān yeṣāṃ bhāgo jayas teṣām // 34.23 //
||35 indrāyuddhalakṣaṇādhyāyaḥ
sūryasya vividhavarṇāḥ pavanena vighaṭṭitāḥ karāḥ sābhre /
viyati dhanuḥ saṃsthānā ye dṛśyante tad indradhanuḥ // 35.01 //
ke cid anantakuloraganiḥśvāsodbhūtam āhur ācāryāḥ /
tad yāyināṃ nṛpāṇām abhimukham ajayāvahaṃ bhavati // 35.02 //
acchinnam avanigāḍhaṃ dyutimat snigdhaṃ ghanaṃ vividhavarṇam /
dvir uditam anulomaṃ ca praśastam ambhaḥ prayacchati ca // 35.03 //
vidigudbhūtaṃ diksvāmināśanaṃ vyabhrajaṃ marakakāri /
pāṭalapītakanīlaiḥ śastrāgnikṣutkṛtā doṣāḥ // 35.04 //
jalamadhye 'nāvṛṣṭir bhuvi sasyavadhas tarau sthite vyādhiḥ /
vālmīke śastrabhayaṃ niśi sacivavadhāya dhanur aindram // 35.05 //
vṛṣṭiṃ karoty avṛṣṭyāṃ vṛṣṭiṃ vṛṣṭyāṃ nivārayaty aindryām /
paścāt sadaiva vṛṣṭiṃ kuliśabhṛtaś cāpam ācaṣṭe // 35.06 //
cāpaṃ maghonaḥ kurute niśāyām ākhaṇḍalāyāṃ diśi bhūpapīḍām /
yāmyāparodakprabhavaṃ nihanyāt senāpatiṃ nāyakamantriṇau ca // 35.07 //
niśi suracāpaṃ sitavarṇādyaṃ janayati pīḍāṃ dvijapūrvāṇām /
bhavati ca yasyāṃ diśi tad deśyaṃ narapatimukhyaṃ nacirād dhanyāt // 35.08 //
||36 gandharvanagaralakṣaṇādhyāyaḥ
udagādi purohitanṛpabalapatiyuvarājadoṣadaṃ khapuram /
sitaraktapītakṛṣṇaṃ viprādīnām abhāvāya // 36.01 //
nāgaranṛpatijayāvaham udagvidiksthaṃ vivarṇanāśāya /
śāntāśāyāṃ dṛṣṭaṃ satoraṇaṃ nṛpativijayāya // 36.02 //
sarvadigutthaṃ satatothitaṃ ca bhayadaṃ narendrarāṣṭrāṇām /
caurāṭavikān hanyād dhūmānalaśakracāpābham // 36.03 //
gandharvanagaram utthitam āpāṇḍuram aśanipātavātakaram /
dīpte narendramṛtyur vāme 'ribhayaṃ jayaḥ savye // 36.04 //
anekavarṇākṛti khe prakāśate puraṃ patākādhvajatoraṇānvitam /
yadā tadā nāgamanuṣyavājināṃ pibaty asṛg bhūri raṇe vasundharā // 36.05 //
||37 pratisūryalakṣaṇādhyāyaḥ
pratisūryakaḥ praśasto divasakṛdṛtuvarṇasaprabhaḥ snigdhaḥ /
vaidūryanibhaḥ svacchaḥ śuklaś ca kṣemasaubhikṣaḥ // 37.01 //
pīto vyādhiṃ janayaty aśokarūpaś ca śastrakopāya /
pratisūryāṇāṃ mālā dasyubhayātaṅkanṛpahantrī // 37.02 //
divasakṛtaḥ pratisūryo jalakṛdudagdakṣiṇe sthito 'nilakṛt /
ubhayasthaḥ salilabhayaṃ nṛpam upari nihanty adho janahā // 37.03 //
||38 nirghātalakṣaṇādhyāyaḥ
pavanaḥ pavanābhihato gaganād avanau yadā samāpatati /
bhavati tadā nirghātaḥ sa ca pāpo dīptavihagarutaḥ // 38.01 //
arkodaye 'dhikaraṇikanṛpadhaniyodhāṅganāvaṇigveśyāḥ /
āpraharāṃśe 'jāvikam upahanyācchūdrapaurāṃś ca // 38.02 //
āmadhyāhnād rājopasevino brāhmaṇāṃś ca pīḍayati /
vaiśyajaladāṃs tṛtīye caurān prahare caturthe tu // 38.03 //
astaṃ yāte nīcān prathame yāme nihanti sasyāni /
rātrau dvitīyayāme piśācasaṅghān nipīḍayati // 38.04 //
turagakariṇas tṛtīye vinihanyād yāyinaś caturthe ca /
bhairavajarjaraśabdo yāti yatas tāṃ diśaṃ hanti // 38.05 //
||39 sasyajātakādhyāyaḥ
vṛścikavṛṣapraveśe bhānor ye bādarāyaṇenoktāḥ /
grīṣmaśaratsasyānāṃ sadasadyogāḥ kṛtās ta ime // 39.01 //
bhānor alipraveśe kendrais tasmācchubhagrahākrāntaiḥ /
balavadbhiḥ saumyair vā nirīkṣite graiṣmikavivṛddhiḥ // 39.02 //
aṣṭamarāśigate 'rke guruśaśinoḥ kumbhasiṃhasaṃsthitayoḥ /
siṃhaghaṭasaṃsthayor vā niṣpattir grīṣmasasyasya // 39.03 //
arkāt site dvitīye budhe 'tha vā yugapad eva vā sthitayoḥ /
vyayagatayor api tadvan niṣpattir atīva gurudṛṣṭyā // 39.04 //
śubhamadhye 'lini sūryād guruśaśinoḥ saptame parā sampat /
alyādisthe savitari gurau dvitīye 'rdhaniṣpattiḥ // 39.05 //
lābhahibukārthayuktaiḥ sūryād aligāt sitenduśaśiputraiḥ /
sasyasya parā sampat karmaṇi jīve gavāṃ cāgryā // 39.06 //
kumbhe gurur gavi śaśī sūryo 'limukhe kujārkajau makare /
niṣpattir asti mahatī paścāt paracakrabhayarogam // 39.07 //
madhye pāpagrahayoḥ sūryaḥ sasyaṃ vināśayaty aligaḥ /
pāpaḥ saptamarāśau jātaṃ jātaṃ vināśayati // 39.08 //
arthasthāne krūraḥ saumyair anirīkṣitaḥ prathamajātam /
sasyaṃ nihanti paścād uptaṃ niṣpādayed vyaktam // 39.09 //
jāmitrakendrasaṃsthau krūrau sūryasya vṛścikasthasya /
sasyavipattiṃ kurutaḥ saumyair dṛṣṭau na sarvatra // 39.10 //
vṛścikasaṃsthād arkāt saptamaṣaṣṭhopagau yadā krūrau /
bhavati tadā niṣpattiḥ sasyānām arghaparihāniḥ // 39.11 //
vidhinānenaiva ravir vṛṣapraveśe śaratsamutthānām /
vijñeyaḥ sasyānāṃ nāśāya śivāya vā tajjñaiḥ // 39.12 //
triṣu meṣādiṣu sūryaḥ saumyayuto vīkṣito 'pi vā vicaran /
graiṣmikadhānyaṃ kurute samargham abhayopayogyaṃ ca // 39.13 //
kārmukamṛgaghaṭasaṃsthaḥ śāradasasyasya tadvad eva raviḥ /
saṃgrahakāle jñeyo viparyayaḥ krūradṛgyogāt // 39.14 //
||40 dravyaniścayādhyāyaḥ
ye yeṣāṃ dravyāṇām adhipatayo rāśayaḥ samuddiṣṭāḥ /
munibhiḥ śubhāśubhārthaṃ tān āgamataḥ pravakṣyāmi // 40.01 //
vastrāvikakutupānāṃ masūragodhūmarālakayavānām /
sthalasambhavauṣadhīnāṃ kanakasya ca kīrtito meṣaḥ // 40.02 //
gavi vastrakusumagodhūmaśāliyavamahiṣasurabhitanayāḥ syuḥ /
mithune 'pi dhānyaśāradavallīśālūkakārpāsāḥ // 40.03 //
karkiṇi kodravakadalīdūrvāphalakandapatracocāni /
siṃhe tuṣadhānyarasāḥ siṃhādīnāṃ tvacaḥ saguḍāḥ // 40.04 //
ṣaṣṭhe 'tasīkalāyāḥ kulatthagodhūmamudganiṣpāvāḥ /
saptamarāśau māṣā yavagodhūmāḥ sasarṣapāś caiva // 40.05 //
aṣṭamarāśāv ikṣuḥ saikyaṃ lohāny ajāvikaṃ cāpi /
navame tu turagalavaṇāmbarāstratiladhānyamūlāni // 40.06 //
makare tarugulmādyaṃ saikyekṣusuvarṇakṛṣṇalohāni /
kumbhe salilajaphalakusumaratnacitrāṇi rūpāṇi // 40.07 //
mīne kapālasambhavaratnāny ambūdbhavāni vajrāṇi /
snehāś ca naikarūpā vyākhyātā matsyajātaṃ ca // 40.08 //
rāśeś caturdaśārthāyasaptanavapañcamasthito jīvaḥ /
dvyekādaśadaśapañcāṣṭameṣu śaśijaś ca vṛddhikaraḥ // 40.09 //
ṣaṭsaptamago hāniṃ vṛddhiṃ śukraḥ karoti śeṣeṣu /
upacayasaṃsthāḥ krūrāḥ śubhadāḥ śeṣeṣu hānikarāḥ // 40.10 //
rāśer yasya krūrāḥ pīḍāsthāneṣu saṃsthitā balinaḥ /
tatproktadravyāṇāṃ mahārghatā durlabhatvaṃ ca // 40.11 //
iṣṭasthāne saumyā balino yeṣāṃ bhavanti rāśīnām /
taddravyāṇāṃ vṛddhiḥ sāmarghyaṃ vallabhatvaṃ ca // 40.12 //
gocarapīḍāyām api rāśir balibhiḥ śubhagrahair dṛṣṭaḥ /
pīḍāṃ na karoti tathā krūrair evaṃ viparyāsaḥ // 40.13 //
||41 arghakāṇḍādhyāyaḥ
ativṛṣṭyulkādaṇḍān pariveṣagrahaṇaparidhipūrvāṃś ca /
dṛṣṭvāmāvāsyāyām utpātān paurṇamāsyāṃ ca // 41.01 //
brūyād arghaviśeṣān pratimāsaṃ rāśiṣu kramāt sūrye /
anyatithāv utpātā ye te ḍamarārtaye rājñām // 41.02 //
meṣopagate sūrye grīṣmajadhānyasya saṃgrahaṃ kṛtvā /
vanamūlaphalasya vṛṣe caturthamāse tayor lābhaḥ // 41.03 //
mithunasthe sarvarasān dhānyāni ca saṃgrahaṃ samupanīya /
ṣaṣṭhe māse vipulaṃ vikretā prāpnuyāl lābham // 41.04 //
karkiṇy arke madhugandhatailaghṛtaphāṇitāni vinidhāya /
dviguṇā dvitīyamāse labdhir hīnādhike chedaḥ // 41.05 //
siṃhe suvarṇamaṇicarmavarmaśastrāṇi mauktikaṃ rajatam /
pañcamamāse labdhir vikretur ato 'nyathā chedaḥ // 41.06 //
kanyāgate dinakare cāmarakharakarabhavājināṃ kretā /
ṣaṣṭhe māse dviguṇaṃ lābham avāpnoti vikrīṇan // 41.07 //
taulini tāntavabhāṇḍaṃ maṇikambalakācapītakusumāni /
ādadyād dhānyāni ca varṣārdhād dviguṇitā vṛddhiḥ // 41.08 //
vṛścikasaṃsthe savitari phalakandakamūlavividharatnāni /
varṣadvayam uṣitāni dviguṇaṃ lābhaṃ prayacchanti // 41.09 //
cāpagate gṛhṇīyāt kuṅkumaśaṅkhapravālakācāni /
muktāphalāni ca tato varṣārdhād dviguṇatāṃ yānti // 41.10 //
mṛgaghaṭasaṃsthe savitari gṛhṇīyāl lohabhāṇḍadhānyāni /
sthitvā māsaṃ dadyāl lābhārthī dviguṇam āpnoti // 41.11 //
savitari jhaṣam upayāte mūlaphalaṃ kandabhāṇḍaratnāni /
saṃsthāpya vatsarārdhaṃ lābhakam iṣṭaṃ samāpnoti // 41.12 //
rāśau rāśau yasmin śiśiramayūkhaḥ sahasrakiraṇo vā /
yukto 'dhimitradṛṣṭas tatrāyaṃ lābhako diṣṭaḥ // 41.13 //
savitṛsahitaḥ sampūrṇo vā śubhair yutavīkṣitaḥ śiśirakiraṇaḥ sadyo 'rghasya pravṛddhikaraḥ smṛtaḥ /
aśubhasahitaḥ sandṛṣṭo vā hinasty atha vā raviḥ pratigṛhagatān bhāvān buddhvā vadet sadasatphalam // 41.14 //
||42 indradhvajasampadadhyāyaḥ
brahmāṇam ūcur amarā bhagavan śaktāḥ sma nāsurān samare /
pratiyodhayitum atas tvāṃ śaraṇyaśaraṇaṃ samupayātāḥ // 42.01 //
devān uvāca bhagavān kṣīrode keśavaḥ sa vaḥ ketum /
yaṃ dāsyati taṃ dṛṣṭvā nājau sthāsyanti vo daityāḥ // 42.02 //
labdhavarāḥ kṣīrodaṃ gatvā te tuṣṭuvuḥ surāḥ sendrāḥ /
śrīvatsāṅkaṃ kaustubhamaṇikiranodbhāsitoraskam // 42.03 //
śrīpatim acintyam asamaṃ samaṃ tataḥ sarvadehināṃ sūkṣmam /
paramātmānam anādiṃ viṣṇum avijñātaparyantam // 42.04 //
taiḥ saṃstutaḥ sa devas tutoṣa nārāyaṇo dadau caiṣām /
dhvajam asurasuravadhūmukhakamalavanatuṣāratīkṣṇāṃśum // 42.05 //
taṃ viṣṇutejobhavam aṣṭacakre rathe sthitaṃ bhāsvati ratnacitre /
dedīpyamānaṃ śaradīva sūryaṃ dhvajaṃ samāsādya mumoda śakraḥ // 42.06 //
sa kiṅkiṇījālapariṣkṛtena srakchatraghaṇṭāpiṭakānvitena /
samucchritenāmararāḍdhvajena ninye vināśaṃ samare 'risainyam // 42.07 //
uparicarasyāmarapo vasor dadau cedipasya veṇumayīm /
yaṣṭiṃ tāṃ sa narendro vidhivat sampūjayām āsa // 42.08 //
prīto mahena maghavā prāhaivaṃ ye nṛpāḥ kariṣyanti /
vasuvadvasumantas te bhuvi siddhājñā bhaviṣyanti // 42.09 //
muditāḥ prajāś ca teṣāṃ bhayarogavivarjitāḥ prabhūtānnāḥ /
dhvajaiva cābhidhāsyati jagati nimittaiḥ phalaṃ sadasat // 42.10 //
pūjā tasya narendrair balavṛddhijayārthibhir yathā pūrvam /
śakrājñayā prayuktā tām āgamataḥ pravakṣyāmi // 42.11 //
tasya vidhānaṃ śubhakaraṇadivasanakṣatramaṅgalamuhūrtaiḥ /
prāsthānikair vanam iyād daivajñaḥ sūtradhāraś ca // 42.12 //
udyānadevatālayapitṛvanavalmīkamārgacitijātāḥ /
kubjordhvaśuṣkakaṇṭakivallīvandākayuktāś ca // 42.13 //
bahuvihagālayakoṭarapavanānalapīḍitāś ca ye taravaḥ /
ye ca syuḥ strīsaṃjñā na te śubhāḥ śakraketvarthe // 42.14 //
śreṣṭho 'rjuno 'jakarṇaḥ priyakadhavodumbarāś ca pañcaite /
eteṣām ekatamaṃ praśastam atha vāparaṃ vṛkṣam // 42.15 //
gaurāsitakṣitibhavaṃ sampūjya yathāvidhi dvijaḥ pūrvam /
vijane sametya rātrau spṛṣṭvā brūyād imaṃ mantram // 42.16 //
yānīha vṛkṣe bhūtāni tebhyaḥ svasti namo 'stu vaḥ /
upahāraṃ gṛhītvemaṃ kriyatāṃ vāsaparyayaḥ // 42.17 //
pārthivas tvāṃ varayate svasti te 'stu nagottama /
dhvajārthaṃ devarājasya pūjeyaṃ pratigṛhyatām // 42.18 //
chindyāt prabhātasamaye vṛkṣam udak prāṅmukho 'pi vā bhūtvā /
paraśor jarjaraśabdo neṣṭaḥ snigdho ghanaś ca hitaḥ // 42.19 //
nṛpajayadam avidhvaṃstaṃ patanam anākuñcitaṃ ca pūrvodak /
avilagnaṃ cānyatarau viparītam atas tyajet patitam // 42.20 //
chittvāgre caturaṅgulam aṣṭau mūle jale kṣiped yaṣṭim /
uddhṛtya puradvāraṃ śakaṭena nayen manuṣyair vā // 42.21 //
arabhaṅge balabhedo nemyā nāśo balasya vijñeyaḥ /
arthakṣayo 'kṣabhaṅge tathāṇibhaṅge ca varddhakinaḥ // 42.22 //
bhādrapadaśuklapakṣasyāṣṭamyāṃ nāgarair vṛto rājā /
daivajñasacivakañcukiviprapramukhaiḥ suveṣadharaiḥ // 42.23 //
ahatāmbarasaṃvītāṃ yaṣṭiṃ paurandarīṃ puraṃ pauraiḥ /
sraggandhadhūpayuktāṃ praveśayet śaṅkhatūryaravaiḥ // 42.24 //
rucirapatākātoraṇavanamālālaṅkṛtaṃ prahṛṣṭajanam /
sammārjitārcitapathaṃ suveṣagaṇikājanākīrṇam // 42.25 //
abhyarcitāpaṇagṛhaṃ prabhūtapuṇyāhavedanirghoṣam /
naṭanartakageyajñair ākīrṇacatuṣpathaṃ nagaram // 42.26 //
tatra patākāḥ śvetā bhavanti vijayāya rogadāḥ pītāḥ /
jayadāś ca citrarūpā raktāḥ śastraprakopāya // 42.27 //
yaṣṭiṃ praveśayantīṃ nipātayanto bhayāya nāgādyāḥ /
bālānāṃ talaśabde saṃgrāmaḥ sattvayuddhe vā // 42.28 //
santakṣya punas takṣā vidhivad yaṣṭiṃ praropayed yantre /
jāgaram ekādaśyāṃ nareśvaraḥ kārayec cāsyām // 42.29 //
sitavastroṣṇīṣadharaḥ purohitaḥ śākravaiṣṇavair mantraiḥ /
juhuyād agniṃ sāmvatsaro nimittāni gṛhṇīyāt // 42.30 //
iṣṭadravyākāraḥ surabhiḥ snigdho ghano 'nalo 'rciṣmān /
śubhakṛd ato 'nyo 'niṣṭo yātrāyāṃ vistaro 'bhihitaḥ // 42.31 //
svāhāvasānasamaye svayam ujjvalārciḥ snigdhaḥ pradakṣiṇaśikho hutabhug nṛpasya /
gaṅgādivākarasutājalacāruhārāṃ dhātrīṃ samudraraśanāṃ vaśagāṃ karoti // 42.32 //
cāmīkarāśokakuraṇṭakābjavaidūryanīlotpalasannibhe 'gnau /
na dhvāntam antarbhavane 'vakāśaṃ karoti ratnāṃśuhataṃ nṛpasya // 42.33 //
yeṣāṃ rathaughārṇavameghadantināṃ samasvano 'gnir yadi vāpi dundubheḥ /
teṣāṃ madāndhebhaghaṭāvaghaṭṭitā bhavanti yāne timiropamā diśaḥ // 42.34 //
dhvajakumbhahayebhabhūbhṛtām anurūpe vaśam eti bhūbhṛtām /
udayāstadharādharādharā himavadvindhyapayodharā dharā // 42.35 //
dviradamadamahīsarojalājāghṛtamadhunā ca hutāśane sagandhe /
praṇatanṛpaśiromaṇiprabhābhir bhavati puraśchuriteva bhūr nṛpasya // 42.36 //
uktaṃ yad uttiṣṭhati śakraketau śubhāśubhaṃ saptamarīcirūpaiḥ /
tajjanmayajñagrahaśāntiyātrāvivāhakāleṣv api cintanīyam // 42.37 //
guḍapūpapāyasādyair viprān abhyarcya dakṣiṇābhiś ca /
śravaṇena dvādaśyām utthāpyo 'nyatra vā śravaṇāt // 42.38 //
śakrakumāryaḥ kāryāḥ prāha manuḥ sapta pañca vā tajjñaiḥ /
nandopanandasaṃjñe pādonārdhe dhvajocchrāyāt // 42.39 //
ṣoḍaśabhāgābhyadhike jayavijaye dve vasundhare cānye /
adhikā śakrajanitrī madhye 'ṣṭāṃśena caitāsām // 42.40 //
prītaiḥ kṛtāni vibudhair yāni purā bhūṣaṇāni suraketoḥ /
tāni krameṇa dadyāt piṭakāni vicitrarūpāṇi // 42.41 //
raktāśokanikāśaṃ caturasraṃ viśvakarmaṇā prathamam /
raśanā svayambhuvā śaṅkareṇa cānekavarṇagā dattā // 42.42 //
aṣṭāśri nīlaraktaṃ tṛtīyam indreṇa bhūṣaṇaṃ dattam /
asitaṃ yamaś caturthaṃ masūrakaṃ kāntimad ayacchat // 42.43 //
mañjiṣṭhābhaṃ varuṇaḥ ṣaḍaśri tatpañcamaṃ jalorminibham /
mayūraṃ keyūraṃ ṣaṣṭhaṃ vāyur jaladanīlam // 42.44 //
skandhaḥ svaṃ keyūraṃ saptamam adadad dhvajāya bahucitram /
aṣṭamam analajvālāsaṅkāśaṃ havyabhugvṛttam // 42.45 //
vaidūryasadṛśam indro navamaṃ graiveyakaṃ dadāv anyat /
rathacakrābhaṃ daśamaṃ sūryas tvaṣṭā prabhāyuktam // 42.46 //
ekādaśam udvaṃśaṃ viśvedevāḥ sarojasaṅkāśam /
dvādaśam api ca niveśam ṛṣayo nīlotpalābhāsam // 42.47 //
kiñ cid adhaūrdhvanirmitam upari viśālaṃ trayodaśaṃ ketoḥ /
śirasi bṛhaspatiśukrau lākṣārasasannibhaṃ dadatuḥ // 42.48 //
yady yad yena vibhūṣaṇam amareṇa vinirmitaṃ dhvajasyārthe /
tattat taddaivatyaṃ vijñātavyaṃ vipaścidbhiḥ // 42.49 //
dhvajaparimāṇatryaṃśaḥ paridhiḥ prathamasya bhavati piṭakasya /
parataḥ prathamāt prathamād aṣṭāṃśāṣṭāṃśahīnāni // 42.50 //
kuryād ahani caturthe pūraṇam indradhvajasya śāstrajñaḥ /
manunā cāgamagītān mantrān etān paṭhen niyataḥ // 42.51 //
harārkavaivasvataśakrasomair dhaneśavaiśvānarapāśabhṛdbhiḥ /
maharṣisaṃghaiḥ sadigapsarobhiḥ śukrāṅgiraḥ skandamarudgaṇaiś ca // 42.52 //
yathā tvam ūrjaskaraṇaikarūpaiḥ samarcitas tv ābharaṇair udāraiḥ /
tatheha tāny ābharaṇāni yāge śubhāni samprītamanā gṛhāṇa // 42.53 //
ajo 'vyayaḥ śāśvata ekarūpo viṣṇur varāhaḥ puruṣaḥ purāṇaḥ /
tvam antakaḥ sarvaharaḥ kṛśānuḥ sahasraśīrṣaḥ śatamanyur īḍyaḥ // 42.54 //
kaviṃ saptajihvaṃ trātāram indraṃ svavitāraṃ sureśam /
hvayāmi śakraṃ vṛtrahaṇaṃ suṣeṇam asmākaṃ vīrā uttarā bhavantu // 42.55 //
prapūraṇe cocchrayaṇe praveśe snāne tathā mālyavidhau visarge /
paṭhed imān nṛpatiḥ sopavāso mantrān śubhān puruhūtasya ketoḥ // 42.56 //
kṣatradhvajādarśaphalārdhacandrair vicitramālākadalīkṣudaṇḍaiḥ /
savyālasiṃhaiḥ piṭakair gavākṣair alaṅkṛtaṃ dikṣu ca lokapālaiḥ // 42.57 //
acchinnarajjuṃ dṛḍhakāṣṭhamātṛkaṃ suśliṣṭayantrārgalapādatoraṇam /
utthāpayel lakṣma sahasracakṣuṣaḥ sāradrumābhagnakumārikānvitam // 42.58 //
aviratajanarāvaṃ maṅgalāśīḥ praṇāmaiḥ paṭupaṭahamṛdaṅgaiḥ śaṅkhabheryādibhiś ca /
śrutivihitavacobhiḥ pāpaṭhadbhiś ca viprair aśubhavihataśabdaṃ ketum utthāpayec ca // 42.59 //
phaladadhighṛtalājākṣaudrapuṣpāgrahastaiḥ praṇipatitaśirobhis tuṣṭavadbhiś ca pauraiḥ /
vṛtam animiṣabhartuḥ ketum īśaḥ prajānām arinagaranatāgraṃ kārayed dviḍbadhāya // 42.60 //
nātidrutaṃ na ca vilambitam aprakampam adhvastamālyapiṭakādivibhūṣaṇam ca /
utthānam iṣṭam aśubhaṃ yad ato 'nyathā syāt tacchāntibhir narapateḥ śamayet purodhāḥ // 42.61 //
kravyādakauśikakapotakakākakaṅkaiḥ ketusthitair mahad uśanti bhayaṃ nṛpasya /
cāṣeṇa cāpi yuvarājabhayaṃ vadanti śyeno vilocanabhayaṃ nipatan karoti // 42.62 //
chatrabhaṅgapatane nṛpamṛtyus taskarān madhu karoti nilīnam /
hanti cāpy atha purohitam ulkā pārthivasya mahiṣīm aśaniś ca // 42.63 //
rājñīvināśaṃ patitā patākā karoty avṛṣṭiṃ piṭakasya pātaḥ /
madhyāgramūleṣu ca ketubhaṅgo nihanti mantrikṣitipālapaurān // 42.64 //
dhūmāvṛte śikhibhayaṃ tamasā ca moho vyālaiś ca bhagnapatitair na bhavaty amātyāḥ /
glāyanty udakprabhṛti ca kramaśo dvijādyān bhaṅge tu bandhakibadhaḥ kathitaḥ kumāryāḥ // 42.65 //
rajjūtsaṅgacchedane bālapīḍā rājño mātuḥ pīḍanaṃ mātṛkāyāḥ /
yadyat kuryuś cāraṇā bālakā vā tattat tādṛg bhāvi pāpaṃ śubhaṃ vā // 42.66 //
dinacatuṣṭayam utthitam arcitaṃ samabhipūjya nṛpo 'hani pañcame /
prakṛtibhiḥ saha lakṣma visarjayed balabhidaḥ svabalābhivivṛddhaye // 42.67 //
uparicaravasupravartitaṃ nṛpatibhir apy anusantataṃ kṛtam /
vidhim imam anumanya pārthivo na ripukṛtaṃ bhayam āpnuyād iti // 42.68 //
||43 nīrājanādhyāyaḥ
bhagavati jaladharapakṣmakṣapākarārkekṣaṇe kamalanābhe /
unmīlayati turaṅgakarinaranīrājanaṃ kuryāt // 43.01 //
dvādaśyām aṣṭamyāṃ kārtikaśuklasya pañcadaśyāṃ vā /
āśvayuje vā kuryān nīrājanasaṃjñitāṃ śāntim // 43.02 //
nagarottarapūrvadiśi praśastabhūmau praśastadārumayam /
ṣoḍaśahastocchrāyaṃ daśavipulaṃ toraṇaṃ kāryam // 43.03 //
sarjodumbarakakubhaśākhāmayaśāntisadma kuśabahulam /
vaṃśavinirmitamatsyadhvajacakrālaṅkṛtadvāram // 43.04 //
pratisarayā turagāṇāṃ bhallātakaśālikuṣṭhasiddhārthān /
kaṇṭheṣu nibadhnīyāt puṣṭyarthaṃ śāntigṛhagāṇām // 43.05 //
ravivaruṇaviśvadevaprajeśapuruhūtavaiṣṇavair mantraiḥ /
saptāhaṃ śāntigṛhe kuryācchāntiṃ turaṅgāṇām // 43.06 //
abhyarcitā na paruṣaṃ vaktavyā nāpi tāḍanīyās te /
puṇyāhaśaṅkhatūryadhvanigītaravair vimuktabhayāḥ // 43.07 //
prāpte aṣṭame 'hni kuryād udaṅmukhaṃ toraṇasya dakṣiṇataḥ /
kuśacīrāvṛtam āśramam agniṃ purato 'sya vedyāṃ ca // 43.08 //
candanakuṣṭhasamaṅgāharitālamanaḥśilāpriyaṅguvacāḥ /
dantyamṛtāñjanarajanīsuvarṇapuṣpyagnimanthāś ca // 43.09 //
śvetāṃ sapūrṇakośāṃ kaṭambharātrāyamāṇasahadevīḥ /
nāgakusumaṃ svaguptāṃ śatāvarīṃ somarājīṃ ca // 43.10 //
kalaśeṣv etāḥ kṛtvā sambhārān upahared valiṃ samyak // 43.11 //
bhakṣyair nānākārair madhupāyasayāvakapracuraiḥ // 43.11 //
khadirapalāśodumbarakāśmaryaśvatthanirmitāḥ samidhaḥ /
sruk kanakād rajatād vā kartavyā bhūtikāmena // 43.12 //
pūrvābhimukhaḥ śrīmān vaiyāghre carmaṇi sthito rājā /
tiṣṭhed analasamīpe turagabhiṣagdaivavitsahitaḥ // 43.13 //
yātrāyāṃ yad abhihitaṃ grahayajñavidhau mahendraketau ca /
vedīpurohitānalalakṣaṇam asmiṃs tad avadhāryam // 43.14 //
lakṣaṇayuktaṃ turagaṃ dviradavaraṃ caiva dīkṣitaṃ snātam /
ahatasitāmbaragandhasragdhūmābhyarcitaṃ kṛtvā /
āśramatoraṇamūlaṃ samupanayet sāntvayan śanair vācā /
vāditraśaṅkhapuṇyāhaniḥsvanāpūritadigantam // 43.16 //
yady ānītas tiṣṭhed dakṣiṇacaraṇaṃ hayaḥ samutkṣipya /
sa jayati tadā narendraḥ śatrūn nacirād vinā yatnāt // 43.17 //
trasyan neṣṭo rājñaḥ pariśeṣaṃ ceṣṭitaṃ dvipahayānām /
yātrāyāṃ vyākhyātaṃ tad iha vicintyaṃ yathāyukti // 43.18 //
piṇḍam abhimantrya dadyāt purohito vājine sa yadi jighret /
aśnīyād vā jayakṛd viparīto 'to 'nyathābhihitaḥ // 43.19 //
kalaśodakeṣu śākhām āplāvyaudumbarīṃ spṛśet turagān /
śāntikapauṣṭikamantrair evaṃ senāṃ sanṛpanāgām // 43.20 //
śāntiṃ rāṣṭravivṛddhyai kṛtvā bhūyo 'bhicārakair mantraiḥ /
mṛtmayam ariṃ vibhindyācchūlenoraḥsthale vipraḥ // 43.21 //
khalinaṃ hayāya dadyād abhimantrya purohitas tato rājā /
āruhyodakpūrvāṃ yāyān nīrājitaḥ sabalaḥ // 43.22 //
mṛdaṅgaśaṅkhadhvanihṛṣṭakuñjarasravanmadāmodasugandhamārutaḥ /
śiromaṇiprāntacalat prabhācayair jvalan vivasvān iva toyadātyaye // 43.23 //
haṃsapaṅktibhir itas tato 'drirāṭ sampatadbhir iva śuklacāmaraiḥ // 43.24 //
mṛṣṭagandhapavanānuvāhibhir dhūyamānarucirasragambaraḥ /
naikavarṇamaṇivajrabhūṣitair bhūṣito mukuṭakuṇḍalāṅgadaiḥ /
bhūriratnakiraṇānurañjitaḥ śakrakārmukaruciṃ samudvahan // 43.25 //
utpatadbhir iva khaṃ turaṅgamair dārayadbhir iva dantibhir dharām /
nirjitāribhir ivāmarair naraiḥ śakravat parivṛto vrajen nṛpaḥ // 43.26 //
savajramuktāphalabhūṣaṇo 'tha vā sitasraguṣṇīṣavilepanāmbaraḥ /
dhṛtātapatro gajapṛṣṭham āśrito ghanoparīvendutale bhṛgoḥ sutaḥ // 43.27 //
samprahṛṣṭanaravājikuñjaraṃ nirmalapraharaṇāṃśubhāsuram /
nirvikāram aripakṣabhīṣaṇaṃ yasya sainyam acirāt sa gāṃ jayet // 43.28 //
||44 khañjanakalakṣaṇādhyāyaḥ
khañjanako nāmāyaṃ yo vihagas tasya darśane prathame /
proktāni yāni munibhiḥ phalāni tāni pravakṣyāmi // 44.01 //
sthūlo'bhyunnatakaṇṭhaḥ kṛṣṇagalo bhadrakārako bhadraḥ /
ākaṇṭhamukhāt kṛṣṇaḥ sampūrṇaḥ pūrayaty āśām // 44.02 //
kṛṣṇo gale 'sya binduḥ sitakaraṭāntaḥ sa riktakṛd riktaḥ /
pīto gopīta iti kleśakaraḥ khañjano dṛṣṭaḥ // 44.03 //
atha madhurasurabhiphalakusumataruṣu salilāśayeṣu puṇyeṣu /
karituragabhujagamūrdhni prāsādodyānaharmyeṣu // 44.04 //
gogoṣṭhasatsamāgamayajñotsavapārthivadvijasamīpe /
hastituraṅgamaśālācchatradhvajacāmarādyeṣu // 44.05 //
hemasamīpasitāmbarakamalotpalapūjitopalipteṣu /
dadhipātradhānyakūṭeṣu ca śriyaṃ khañjanaḥ kurute // 44.06 //
paṅke svādvannāptir gorasasampac ca gomayopagate /
śādvalage vastrāptiḥ śakaṭasthe deśavibhraṃśaḥ // 44.07 //
gṛhapaṭale 'rthabhraṃśo badhre bandho 'śucau bhavati rogaḥ /
pṛṣṭhe tv ajāvikānāṃ priyasaṅgamam āvahaty āśu // 44.08 //
mahiṣoṣṭragardabhāsthiśmaśānagṛhakoṇaśarkarāṭṭasthaḥ /
prākārabhasmakeśeṣu cāśubho maraṇarugbhayadaḥ // 44.09 //
pakṣau dhunvan na śubhaḥ śubhaḥ piban vāri nimnagāsaṃsthaḥ /
sūryodaye praśasto neṣṭaphalaḥ khañjano 'stamaye // 44.10 //
nīrājane nivṛtte yayā diśā khañjanaṃ nṛpo yāntam /
paśyet tayā gatasya kṣipram arātir vaśam upaiti // 44.11 //
tasmin nidhir bhavati maithunam eti yasmin yasmiṃs tu chardayati tatra tale 'sti kācam /
aṅgāram apy upadiśanti purīṣaṇe 'sya tatkautukāpanayanāya khaned dharitrīm // 44.12 //
mṛtavikalavibhinnarogitaḥ svatanusamānaphalapradaḥ khagaḥ /
dhanakṛd abhinilīyamānako viyati ca bandhusamāgamapradaḥ // 44.13 //
nṛpatir api śubhaṃ śubhapradeśe khagam avalokya mahītale vidadhyāt /
surabhikusumadhūpayuktam arghaṃ śubham abhinandim evam eti vṛddhim // 44.14 //
aśubham api vilokya khañjanaṃ dvijagurusādhusurārcane rataḥ /
na nṛpatir aśubhaṃ samāpnuyāt na yadi dināni ca sapta māṃsabhuk // 44.15 //
āvarṣāt prathame darśane phalaṃ pratidinaṃ tu dinaśeṣāt /
diksthānamūrtilagnarkṣaśāntadīptādibhiś cohyam // 44.16 //
||45 utpātādhyāyaḥ
yān atrer utpātān gargaḥ provāca tān ahaṃ vakṣye /
teṣāṃ saṃkṣepo 'yaṃ prakṛter anyatvam utpātaḥ // 45.01 //
apacāreṇa narāṇām upasargaḥ pāpasañcayād bhavati /
saṃsūcayanti divyāntarikṣabhaumās ta utpātāḥ // 45.02 //
manujānām apacārād aparaktā devatāḥ sṛjanty etān /
tatpratighātāya nṛpaḥ śāntiṃ rāṣṭre prayuñjīta // 45.03 //
divyaṃ graharkṣavaikṛtam ulkānirghātapavanapariveṣāḥ /
gandharvapurapurandaracāpādi yad āntarikṣaṃ tat // 45.04 //
bhaumaṃ carasthirabhavaṃ tacchāntibhir āhataṃ śamam upaiti /
nābhasam upaiti mṛdutāṃ śāmyati no divyam ity eke // 45.05 //
divyam api śamam upaiti prabhūtakanakānnagomahīdānaiḥ /
rudrāyatane bhūmau godohāt koṭihomāc ca // 45.06 //
ātmasutakośavāhanapuradārapurohiteṣu loke ca /
pākam upayāti daivaṃ parikalpitam aṣṭadhā nṛpateḥ // 45.07 //
animittabhaṅgacalanasvedāśrunipātajalpanādyāni /
liṅgārcāyatanānāṃ nāśāya nareśadeśānām // 45.08 //
daivatayātrāśakaṭākṣacakrayugaketubhaṅgapatanāni /
samparyāsanasādanasaṅgaś ca na deśanṛpaśubhadāḥ // 45.09 //
ṛṣidharmapitṛbrahmaprodbhūtaṃ vaikṛtaṃ dvijātīnām /
yad rudralokapālodbhavaṃ paśūnām aniṣṭaṃ tat // 45.10 //
gurusitaśanaiścarotthaṃ purodhasāṃ viṣṇujaṃ ca lokānām /
skandaviśākhasamutthaṃ māṇḍalikānāṃ narendrāṇām // 45.11 //
vedavyāse mantriṇi vināyake vaikṛtaṃ camūnāthe /
dhātari saviśvakarmaṇi lokābhāvāya nirdiṣṭam // 45.12 //
devakumārakumārīvanitāpreṣyeṣu vaikṛtaṃ yat syāt /
tan narapateḥ kumārakakumārikāstrīparijanānām // 45.13 //
rakṣaḥ piśācagṛhyakanāgānām evam eva nirdiṣṭam /
māsaiś cāpy aṣṭābhiḥ sarveṣām eva phalapākaḥ // 45.14 //
buddhvā devavikāraṃ śuciḥ purodhās tryahoṣitaḥ snātaḥ /
snānakusumānulepanavastrair abhyarcayet pratimām // 45.15 //
madhuparkeṇa purodhā bhakṣyair balibhiś ca vidhivad upatiṣṭhet /
sthālīpākaṃ juhuyād vidhivan mantraiś ca talliṅgaiḥ // 45.16 //
iti vibudhavikāre śāntayaḥ saptarātraṃ dvijavibudhagaṇārcā gītanṛtyotsavāś ca /
vidhivad avanipālair yaiḥ prayuktā na teṣāṃ bhavati duritapāko dakṣiṇābhiś ca ruddhaḥ // 45.17 //
rāṣṭre yasyānagniḥ pradīpyate dīpyate ca nendhanavān /
manujeśvarasya pīḍā tasya ca rāṣṭrasya vijñeyā // 45.18 //
jalamāṃsārdrajvalane nṛpativadhaḥ praharaṇe raṇo raudraḥ /
sainyagrāmapureṣu ca nāśo vahner bhayaṃ kurute // 45.19 //
prāsādabhavanatoraṇaketvādiṣv ananalena dagdheṣu /
taḍitā vā ṣaṇmāsāt paracakrasyāgamo niyamāt // 45.20 //
dhūmo 'nagnisamuttho rajas tamaś cāhnijaṃ mahābhayadam /
vyabhre niśy uḍunāśo darśanam api cāhni doṣakaram // 45.21 //
nagaracatuṣpādaṇḍajamanujānāṃ bhayakaraṃ jvalanam āhuḥ /
dhūmāgnivisphuliṅgaiḥ śayyāmbarakeśagair mṛtyuḥ // 45.22 //
āyudhajvalanasarpaṇasvanāḥ kośanirgamanavepanāni vā /
vaikṛtāni yadi vāyudhe 'parāṇy āśu raudraraṇasaṅkulaṃ vadet // 45.23 //
mantrair āgneyaiḥ kṣīravṛkṣāt samidbhir hotavyo 'gniḥ sarṣapaiḥ sarpiṣā ca /
agnyādīnāṃ vaikṛte śāntir evaṃ deyaṃ cāsmin kāñcanaṃ brāhmaṇebhyaḥ // 45.24 //
śākhābhaṅge 'kasmād vṛkṣāṇāṃ nirdiśed raṇodyogam /
hasane deśabhraṃśaṃ rudite ca vyādhibāhulyam // 45.25 //
rāṣṭravibhedas tv anṛtau bālavadho 'tīva kusumite bāle /
vṛkṣāt kṣīrasrāve sarvadravyakṣayo bhavati // 45.26 //
madye vāhananāśaḥ saṃgrāmaḥ śoṇite madhuni rogaḥ /
snehe durbhikṣabhayaṃ mahadbhayaṃ niḥsrute salile // 45.27 //
śuṣkavirohe vīryānnasaṃkṣayaḥ śoṣaṇe ca virujānām /
patitānām utthāne svayaṃ bhayaṃ daivajanitaṃ ca // 45.28 //
pūjitavṛkṣe hy anṛtau kusumaphalaṃ nṛpavadhāya nirdiṣṭam /
dhūmas tasmin jvālātha vā bhaven nṛpavadhāyaiva // 45.29 //
sarpatsu taruṣu jalpatsu vāpi janasaṃkṣayo vinirdiṣṭaḥ /
vṛkṣāṇāṃ vaikṛtye daśabhir māsaiḥ phalavipākaḥ // 45.30 //
sraggandhadhūpāmbarapūjitasya chatraṃ vidhāyopari pādapasya /
kṛtvā śivaṃ rudrajapo 'tra kāryo rudrebhya ity atra ṣaḍ eva homāḥ // 45.31 //
pāyasena madhunāpi bhojayed brāhmaṇān ghṛtayutena bhūpatiḥ /
medinī nigaditātra dakṣiṇā vaikṛte tarukṛte hitārthibhiḥ // 45.32 //
nāle 'bjayavādīnām ekasmin dvitrisambhavo maraṇam /
kathayati tadadhipatīnāṃ yamalaṃ jātaṃ ca kusumaphalam // 45.33 //
ativṛddhiḥ sasyānāṃ nānāphalakusumasambhavo vṛkṣe /
bhavati hi yady ekasmin paracakrasyāgamo niyamāt // 45.34 //
ardhena yadā tailaṃ bhavati tilānām atailatā vā syāt /
annasya ca vairasyaṃ tadā tu vindyād bhayaṃ sumahat // 45.35 //
vikṛtakusumaṃ phalam vā grāmād atha vā purād vahiḥ kāryam /
saumyo 'tra caruḥ kāryo nirvāpyo vā paśuḥ śāntyai // 45.36 //
sasye ca dṛṣṭvā vikṛtiṃ pradeyaṃ tatkṣetram eva prathamaṃ dvijebhyaḥ /
tasyaiva madhye carum atra bhaumaṃ kṛtvā na doṣaṃ samupaiti tajjam // 45.37 //
durbhikṣam anāvṛṣṭāv ativṛṣṭau kṣudbhayaṃ parabhayaṃ ca /
rogo hy anṛtubhavāyāṃ nṛpativadho 'nabhrajātāyām // 45.38 //
śītoṣṇaviparyāso no samyagṛtuṣu ca sampravṛtteṣu /
ṣaṇmāsād rāṣṭrabhayaṃ rogabhayaṃ daivajanitaṃ ca // 45.39 //
anyartau saptāhaṃ prabandhavarṣe pradhānanṛpamaraṇam /
rakte śastrodyogo māṃsāsthivasādibhir marakaḥ // 45.40 //
dhānyahiraṇyatvakphalakusumādyair varṣitair bhayaṃ vindyāt /
aṅgārapāṃśuvarṣe vināśam āyāti tannagaram // 45.41 //
upalā vinā jaladharair vikṛtā vā prāṇino yadā vṛṣṭāḥ /
chidraṃ vāpy ativṛṣṭau sasyānām ītisaṃjananam // 45.42 //
yady amale 'rke chāyā na dṛśyate pratīpā vā /
deśasya tadā sumahadbhayam āyātaṃ vinirdeśyam // 45.43 //
vyabhre nabhasīndradhanur divā yadā dṛśyate 'tha vā rātrau /
prācyām aparasyāṃ vā tadā bhavet kṣudbhyaṃ sumahat // 45.44 //
sūryenduparjanyasamīraṇānāṃ yāgaḥ smṛto vṛṣṭivikārakāle /
dhānyānnagokāñcanadakṣiṇāś ca deyās tataḥ śāntim upaiti pāpam // 45.45 //
apasarpaṇaṃ nadīnām nagarād acireṇa śūnyatāṃ kurute /
śoṣaś cāśoṣyāṇām anyeṣāṃ vā hradādīnām // 45.46 //
snehāsṛṅmāṃsavahāḥ saṅkulakaluṣāḥ pratīpagāś cāpi /
paracakrasyāgamanaṃ nadyaḥ kathayanti ṣaṇmāsāt // 45.47 //
jvālādhūmakvāthāruditotkruṣṭāni caiva kūpānām /
gītaprajalpitāni ca janamarakāyopadiṣṭāni // 45.48 //
salilotpattir akhāte gandharasaviparyaye ca toyānām /
salilāśayavikṛtau vā mahadbhayaṃ tatra śantim imām // 45.49 //
salilavikāre kuryāt pūjāṃ varuṇasya vāruṇair mantraiḥ /
tair eva ca japahomaṃ śamam evaṃ pāpam upayāti // 45.50 //
prasavavikāre strīṇāṃ dvitricatuṣprabhṛtisamprasūtau vā /
hīnātiriktakāle ca deśakulasaṃkṣayo bhavati // 45.51 //
vaḍavoṣṭramahiṣagohastinīṣu yamalodbhave raṇamaraṇam eṣām /
ṣaṇmāsāt sūtiphalaṃ śāntau ślokau ca gargoktau // 45.52 //
nāryaḥ parasya viṣaye tyaktavyās tā hitārthinā /
tarpayec ca dvijān kāmaiḥ śāntiṃ caivātra kārayet // 45.53 //
catuṣpādāḥ svayūthebhyas tyaktavyāḥ parabhūmiṣu /
nagaraṃ svāminaṃ yūtham anyathā tu vināśayet // 45.54 //
parayonāv abhigamanaṃ bhavati tiraścām asādhu dhenūnām /
ukṣāṇo vānyonyaṃ pibati śvā vā surabhiputram // 45.55 //
māsatrayeṇa vindyāt tasmin niḥsaṃśayaṃ parāgamanam /
tatpratighātāyaitau ślokau gargeṇa nirdiṣṭau // 45.56 //
tyāgo vivāsanaṃ dānaṃ tat tasyāśu śubhaṃ bhavet /
tarpayed brāhmaṇāṃś cātra japahomāṃś ca kārayet // 45.57 //
sthālīpākena dhātāraṃ paśunā ca purohitaḥ /
prājāpatyena mantreṇa yajed bahvannadakṣiṇam // 45.58 //
yānaṃ vāhaviyuktaṃ yadi gacchen na vrajec ca vāhayutam /
rāṣṭrabhayaṃ bhavati tadā cakrāṇāṃ sādabhaṅge ca // 45.59 //
gītaravatūryaśabdā nabhasi yadā vā carasthirānyatvam /
mṛtyus tadā gadā vā visvatūrye parābhibhavaḥ // 45.60 //
anabhihatatūryanādaḥ śabdo vā tāḍiteṣu yadi na syāt /
vyutpattau vā teṣāṃ parāgamo nṛpatimaraṇaṃ vā // 45.61 //
golāṅgalayoḥ saṅge darvīśūrpādyupaskaravikāre /
kroṣṭukanāde ca tathā śastrabhayaṃ munivacaś cedam // 45.62 //
vāyavyeṣv eṣu nṛpatir vāyuṃ śaktubhir arcayet /
āvāyor iti pañcarco japtavyāḥ prayatair dvijaiḥ // 45.63 //
brāhmaṇān paramānnena dakṣiṇābhiś ca tarpayet /
bahvannadakṣiṇā homāḥ kartavyāś ca prayatnataḥ // 45.64 //
purapakṣiṇo vanacarā vanyā vā nirbhayā viśanti puram /
naktaṃ vā divasacarāḥ kṣapācarā vā caranty ahani // 45.65 //
sandhyādvaye 'pi maṇḍalam ābadhnanto mṛgā vihaṅgā vā /
dīptāyāṃ diśy atha vā krośantaḥ saṃhatā bhayadāḥ // 45.66 //
śyenāḥ prarudanta iva dvāre krośanti jambukā dīptāḥ /
praviśen narendrabhavane kapotakaḥ kauśiko yadi vā // 45.67 //
kukkuṭarutaṃ pradoṣe hemantādau ca kokilālāpāḥ /
pratilomamaṇḍalacarāḥ śyenādyāś cāmbare bhayadāḥ // 45.68 //
gṛhacaityatoraṇeṣu dvāreṣu ca pakṣisaṅghasampātaḥ /
madhuvalmīkāmbhoruhasamudbhavaś cāpi nāśāya // 45.69 //
śvabhir asthiśavāvayavapraveśanaṃ mandireṣu marakāya /
paśuśastravyāhāre nṛpamṛtyur munivacaś cedam // 45.70 //
mṛgapakṣivikāreṣu kuryād dhīmān sadakṣiṇān /
devāḥ kapota iti ca japtavyāḥ pañcabhir dvijaiḥ // 45.71 //
sudevā iti caikena deyā gāvaḥ sadakṣiṇāḥ /
japecchākunasūktaṃ vā mano vedaśirāṃśi ca // 45.72 //
śakradhvajendrakīlastambhadvāraprapātabhaṅgeṣu /
tadvat kapāṭatoraṇaketūnāṃ narapater maraṇam // 45.73 //
sandhyādvayasya dīptir dhūmotpattiś ca kānane 'nagnau /
chidrābhāve bhūmer daraṇaṃ kampaś ca bhayakārī // 45.74 //
pākhaṇḍāṇāṃ nāstikānāṃ ca bhaktaḥ sādhvācāraprojjhitaḥ krodhaśīlaḥ /
īrṣyuḥ krūro vigrahāsaktacetā yasmin rājā tasya deśasya nāśaḥ // 45.75 //
prahara hara chindhi bhindhīty āyudhakāṣṭhāśmapāṇayo bālāḥ /
nigadantaḥ praharante tatrāpi bhayaṃ bhavaty āśu // 45.76 //
aṅgāragairikādyair vikṛtapretābhilekhanaṃ yasmin /
nāyakacitritam atha vā kṣaye kṣayaṃ yāti na cireṇa // 45.77 //
lūtāpaṭāṅgaśabalaṃ na sandhyayoḥ pūjitaṃ kalahayuktam /
nityocchiṣṭastrīkaṃ ca yad gṛhaṃ tat kṣayaṃ yāti // 45.78 //
dṛṣṭeṣu yātudhāneṣu nirdiśen marakam āśu samprāptam /
pratighātāyaiteṣāṃ gargaḥ śāntiṃ cakāremām // 45.79 //
mahāśāntyo 'tha balayo bhojyāni sumahānti ca /
kārayeta mahendraṃ ca māhendrīṃ ca samarcayet // 45.80 //
narapatideśavināśe ketor udaye 'tha vā grahe 'rkendvoḥ /
utpātānāṃ prabhavaḥ svartubhavaś cāpy adoṣāya // 45.81 //
ye ca na doṣān janayanty utpātās tān ṛtusvabhāvakṛtān /
ṛṣiputrakṛtaiḥ ślokair vidyād etaiḥ samāsoktaiḥ // 45.82 //
vajrāśanimahīkampasandhyānirghātaniḥsvanāḥ /
pariveṣarajodhūmaraktārkāstamayodayāḥ // 45.83 //
drumebhyo 'nnarasasnehabahupuṣpaphalodgamāḥ /
gopakṣimadavṛddhiś ca śivāya madhumādhave // 45.84 //
tārolkāpātakaluṣaṃ kapilārkendumaṇḍalam /
anagnijvalanasphoṭadhūmareṇvanilāhatam // 45.85 //
raktapadmāruṇā sandhyā nabhaḥ kṣubdhārṇavopamam /
saritāṃ cāmbusaṃśoṣaṃ dṛṣṭvā grīṣme śubhaṃ vadet // 45.86 //
śakrāyudhaparīveṣavidyucchuṣkavirohaṇam /
kampodvartanavaikṛtyaṃ rasanaṃ daraṇaṃ kṣiteḥ // 45.87 //
saronadyudapānānāṃ vṛddhyūrdhvataraṇaplavāḥ /
saraṇaṃ cādrigehānāṃ varṣāsu na bhayāvaham // 45.88 //
divyastrībhūtagandharvavimānādbhutadarśanam /
grahanakṣatratārāṇāṃ darśanaṃ ca divāmbare // 45.89 //
gītavāditranirghoṣā vanaparvatasānuṣu /
sasyavṛddhir apāṃ hānir apāpāḥ śaradi smṛtāḥ // 45.90 //
śītānilatuṣāratvaṃ nardanaṃ mṛgapakṣiṇām /
rakṣoyakṣādisattvānāṃ darśanaṃ vāg amanuṣī // 45.91 //
diśo dhūmāndhakārāś ca sanabhovanaparvatāḥ /
uccaiḥ sūryodayāstau ca hemante śobhanāḥ smṛtāḥ // 45.92 //
himapātānilotpātā virūpādbhutadarśanam /
kṛṣṇāñjanābham ākāśaṃ tārolkāpātapiñjaram // 45.93 //
citragarbhodbhavāḥ strīṣu go'jāśvamṛgapakṣiṣu /
patrāṅkuralatānāṃ ca vikārāḥ śiśire śubhāḥ // 45.94 //
ṛtusvabhāvajā hy ete dṛṣṭāḥ svartau śubhapradāḥ /
ṛtor anyatra cotpātā dṛṣṭās te cātidāruṇāḥ // 45.95 //
unmattānāṃ ca yā gāthāḥ śiśūnāṃ yac ca bhāṣitam /
striyo yac ca prabhāṣante tasya nāsti vyatikramaḥ // 45.96 //
pūrvaṃ carati deveṣu paścāc carati mānuṣān /
nācoditā vāg vadati satyā hy eṣā sarasvatī // 45.97 //
utpātān gaṇitavivarjito 'pi buddhvā vikhyāto bhavati narendravallabhaś ca /
etat tanmunivacanaṃ rahasyam uktaṃ yaj jñātvā bhavati naras trikāladarśī // 45.98 //
||46 mayūracitrakādhyāyaḥ
divyāntarikṣāśrayam uktam ādau mayā phalaṃ śastam aśobhanaṃ ca /
prāyeṇa cāreṣu samāgameṣu yuddheṣu mārgādiṣu vistareṇa // 46.01 //
bhūyo varāhamihirasya na yuktam etat kartuṃ samāsakṛd asav iti tasya doṣaḥ /
tajjñair na vācyam idam uktaphalānugīti yad barhicitrakam iti prathitaṃ varāṅgam // 46.02 //
svarūpam eva tasya tatprakīrtitānukīrtanam /
bravīmy ahaṃ na ced idaṃ tathāpi me 'tra vācyatā // 46.03 //
uttaravīthigatā dyutimantaḥ kṣemaśubhikṣaśivāya samastāḥ /
dakṣiṇamārgagatā dyutihīnāḥ kṣudbhayataskaramṛtyukarās te // 46.04 //
koṣṭhāgāragate bhṛguputre puṣyasthe ca girām prabhaviṣṇau /
nirvairāḥ kṣitipāḥ sukhabhājaḥ saṃhṛṣṭāś ca janā gatarogāḥ // 46.05 //
pīḍayanti yadi kṛttikāṃ maghāṃ rohiṇīṃ śravam aindram eva vā /
projjhya sūryam apare grahās tadā paścimā dig anayena pīḍyate // 46.06 //
prācyāṃ ced dhvajavad avasthitā dinānte prācyānāṃ bhavati hi vigraho nṛpāṇām /
madhye ced bhavati hi madhyadeśapīṭhā rūkṣais tair na tu ruciman mayūkhavadbhiḥ // 46.07 //
dakṣiṇāṃ kakubham āśritas tu tair dakṣiṇāpathapayomucāṃ kṣayaḥ /
hīnarūkṣatanubhiś ca vigrahaḥ sthūladehakiraṇānvitaiḥ śubham // 46.08 //
uttaramārge spaṣṭamayūkhāḥ śāntikarās te tan nṛpatīnām /
hrasvaśarīrā bhasmasavarṇā doṣakarāḥ syur deśanṛpāṇām // 46.09 //
nakṣatrāṇāṃ tārakāḥ sagrahāṇām dhūmajvālāvisphuliṅgānvitāś cet /
ālokaṃ vā nirnimittaṃ na yānti yāti dhvaṃsaṃ sarvalokaḥ sabhūpaḥ // 46.10 //
divi bhāti yadā tuhināṃśuyugaṃ dvijavṛddhir atīva tadāśu śubhā /
tadanantaravarṇaraṇo 'rkayuge jagataḥ pralayas tricatuṣprabhṛti // 46.11 //
munīn abhijitaṃ dhruvaṃ maghavataś ca bhaṃ saṃspṛśan śikhī ghanavināśakṛt kuśalakarmahā śokadaḥ /
bhujaṅgam atha saṃspṛśed bhavati vṛṣṭināśo dhruvaṃ kṣayaṃ vrajati vidruto janapadaś ca bālākulaḥ // 46.12 //
prāgdvāreṣu caran raviputro nakṣatreṣu karoti ca vakram /
durbhikṣaṃ kurute mahadugraṃ mitrāṇāṃ ca virodham avṛṣṭim // 46.13 //
rohiṇīśakaṭam arkanandano yadi bhinatti rudhiro 'tha vā śikhī /
kiṃ vadāmi yad aniṣṭasāgare jagad aśeṣam upayāti saṃkṣayam // 46.14 //
udayati satataṃ yadā śikhī carati bhacakram aśeṣam eva vā /
anubhavati purākṛtaṃ tadā phalam aśubhaṃ sacarācaraṃ jagat // 46.15 //
dhanuḥsthāyī rūkṣo rudhirasadṛśaḥ kṣudbhayakaro balodyogaṃ candraḥ kathayati jayaṃ jyāsya ca yataḥ /
gavāṃ{avāk] śṛṅgo goghno nidhanam api sasyasya kurute jvalan dhūmāyan vā nṛpatimaraṇāyaiva bhavati // 46.16 //
snigdhaḥ sthūlaḥ samaśṛṅgo viśālas tuṅgaś codagvicaran nāgavīthyām /
dṛṣṭaḥ saumyair aśubhair viprayukto lokānandaṃ kurute 'tīva candraḥ // 46.17 //
pitryamaitrapuruhūtaviśākhātvāṣṭram etya ca yunakti śaśāṅkaḥ /
dakṣiṇena na śubhaḥ śubhakṛt syād yady udak carati madhyagato vā // 46.18 //
parigha iti megharekhā yā tiryagbhāskarodaye 'ste vā /
paridhis tu pratisūryo daṇḍas tv ṛjur indracāpanibhaḥ // 46.19 //
udaye 'ste vā bhānor ye dīrghā raśmayas tv amoghās te /
suracāpakhaṇḍam ṛju yad rohitam airāvataṃ dīrgham // 46.20 //
ardhāstamayāt sandhyā vyaktībhūtā na tārakā yāvat /
tejaḥparihāni mukhād bhānor ardhodayo yāvat // 46.21 //
tasmin sandhyākāle cihnair etaiḥ śubhāśubhaṃ vācyam /
sarvair etaiḥ snigdhaiḥ sadyo varṣaṃ bhayaṃ rūkṣaiḥ // 46.22 //
acchinnaḥ parigho viyac ca vimalaṃ śyāmā mayūkhā raveḥ snigdhā dīdhitayaḥ mitaṃ suradhanurvidyuc ca pūrvottarā /
snigdho meghatarur divākarakarair āliṅgato vā yadā vṛṣṭiḥ syād yadi vārkam astasamaye megho mahān chādayet // 46.23 //
khaṇḍo vakraḥ kṛṣṇo hrasvaḥ kākādyair vā cihnair viddhaḥ /
yasmin deśe rūkṣaś cārkas tatrābhāvaḥ prāyo rājñaḥ // 46.24 //
vāhinīṃ samupayāti pṛṣṭhato māṃsabhuk khagagaṇo yuyutsataḥ /
yasya tasya balavidravo mahān agrais tu vijayo vihaṅgamaiḥ // 46.25 //
bhānor udaye yadi vāstamaye gandharvapurapratimā dhvajanī /
vimbaṃ niruṇaddhi tadā nṛpateḥ prāptaṃ samaraṃ sabhayaṃ pravadet // 46.26 //
śastā śāntidvijamṛgaghuṣṭā sandhyā snigdhā mṛdupavanā ca /
pāṃśudhvastā janapadanāśaṃ dhatte rūkṣā rudhiranibhā vā // 46.27 //
yadvistareṇa kathitaṃ munibhis tad asmin sarvaṃ mayā nigaditaṃ punaruktavarjam /
śrutvāpi kokilarutaṃ balibhug virauti yattat svabhāvakṛtam asya pikaṃ na jetum // 46.28 //
||47 puṣyasnānādhyāyaḥ
mūlaṃ manujādhipatiḥ prajātaros tad upaghātasaṃskārāt /
aśubhaṃ śubhaṃ ca loke bhavati yato 'to nṛpaticintā // 47.01 //
yā vyākhyātā śāntiḥ svayambhuvā suraguror mahendrārthe /
tāṃ prāpya vṛddhagargaḥ prāha yathā bhāgureḥ śṛṇuta // 47.02 //
puṣyasnānaṃ nṛpateḥ kartavyaṃ daivavitpurodhābhyām /
nātaḥ paraṃ pavitraṃ sarvotpātāntakaram asti // 47.03 //
śleṣmātakākṣakaṇṭakikaṭutiktavigandhipādapavihīne /
kauśikagṛdhraprabhṛtibhir aniṣṭavihagaiḥ parityakte // 47.04 //
taruṇatarugulmavallīlatāpratānānvite vanoddeśe /
nirupahatapatrapallavamanojñamadhuradrumaprāye // 47.05 //
kṛkavākujīvajīvakaśukaśikhiśatapatracāṣahārītaiḥ /
krakaracakorakapiñjalavañjulapārāvataśrīkaiḥ // 47.06 //
kusumarasapānamattadvirephapuṃskokilādibhiś cānyaiḥ /
virute vanopakaṇṭhe kṣetrāgāre śucāv atha vā // 47.07 //
hṛdinīvilāsinīnāṃ jalakhaganakhavikṣateṣu ramyeṣu /
pulinajaghaneṣu kuryād dṛkmanasoḥ prītijananeṣu // 47.08 //
protplutahaṃsacchatre kāraṇḍavakurarasārasodgīte /
phullendīvaranayane sarasi sahasrākṣakāntidhare // 47.09 //
protphullakamalavadanāḥ kalahaṃsakalaprabhāṣiṇyaḥ /
prottuṅgakuḍmalakucā yasmin nalinīvilāsinyaḥ // 47.10 //
kuryād goromanthajaphenalavaśakṛtkhurakṣatopacite /
aciraprasūtahuṅkṛtavalgitavatsotsave goṣṭhe // 47.11 //
atha vā samudratīre kuśalāgataratnapotasambādhe /
ghananiculalīnajalacarasitakhagaśabalīkṛtopānte // 47.12 //
kṣamayā krodha iva jitaḥ siṃho mṛgyābhibhūyate yeṣu /
dattābhayakhagamṛgaśāvakeṣu teṣv āśrameṣv atha vā // 47.13 //
kāñcīkalāpanūpuragurujaghanodvahanavighnitapadābhiḥ /
śrīmati mṛgekṣaṇābhir gṛhe 'nyabhṛtavalguvacanābhiḥ // 47.14 //
puṇyeṣv āyataneṣu ca tīrtheṣūdyānaramyadeśeṣu /
pūrvodakplavabhūmau pradakṣiṇāmbhovahāyāṃ ca // 47.15 //
bhasmāṅgārāsthyūṣaratuṣakeśaśvabhrakarkaṭāvāsaiḥ /
śvāvidhamūṣakavivarair valmīkair yā ca santyaktā // 47.16 //
dhātrī ghanā sugandhā snigdhā madhurā samā ca vijayāya /
senāvāse 'py evaṃ yojayitavyā yathāyogam // 47.17 //
niṣkramya purān naktaṃ daivajñāmātyayājakāḥ prācyām /
kauberyāṃ vā kṛtvā baliṃ diśīśādhipāyāṃ vā // 47.18 //
lājākṣatadadhikusumaiḥ prayataḥ praṇataḥ purohitaḥ kuryāt /
āvāhanam atha mantras tasmin munibhiḥ samuddiṣṭaḥ // 47.19 //
āgacchantu surāḥ sarve ye 'tra pūjābhilāṣiṇaḥ /
diśo nāgā dvijāś caiva ye cāpy anye 'ṃśabhāginaḥ // 47.20 //
āvāhyaivam tataḥ sarvān evaṃ brūyāt purohitaḥ /
śvaḥ pūjāṃ prāpya yāsyanti dattvā śāntiṃ mahīpateḥ // 47.21 //
āvāhiteṣu kṛtvā pūjāṃ tāṃ śarvarīṃ vaseyus te /
sadasatsvapnanimittaṃ yātrāyāṃ svapnavidhir uktaḥ // 47.22 //
apare 'hani prabhāte sambhārān upahared yathoktaguṇān /
gatvāvanipradeśe ślokāś cāpy atra munigītāḥ // 47.23 //
tasmin maṇḍalam ālikhya kalpayet tatra medinīm /
nānāratnākaravatīṃ sthānāni vividhāni ca // 47.24 //
purohito yathāsthānaṃ nāgān yakṣān surān pitṝn /
gandharvāpsarasaś caiva munīn siddhāṃś ca vinyaset // 47.25 //
grahāṃś ca sarvanakṣatrai rudrāṃś ca saha mātṛbhiḥ /
skandaṃ viṣṇuṃ viśākhaṃ ca lokapālān surastriyaḥ // 47.26 //
varṇakair vivikdhaiḥ kṛtvā hṛdyair gandhaguṇānvitaiḥ /
yathāsvaṃ pūjayed vidvān gandhamālyānulepanaiḥ // 47.27 //
bhakṣyair annaiś ca vividhaiḥ phalamūlāmiṣais tathā /
pānaiś ca vividhair hṛdyaiḥ surākṣīrāsavādibhiḥ // 47.28 //
kathayāmy ataḥ param ahaṃ pūjām asmin yathābhilikhitānām /
grahayajñe yaḥ prokto vidhir grahāṇāṃ sa kartavyaḥ // 47.29 //
māṃsaudanamadyaiḥ piśācadititanayadānavāḥ pūjyāḥ /
abhyañjanāñjanatilaiḥ pitaro māṃsaudanaiś cāpi // 47.30 //
sāmayajurbhir munayas tv ṛgbhir gandhaiś ca dhūpamālyayutaiḥ /
aśleṣakavarṇais trimadhureṇa cābhyarcayed nāgān // 47.31 //
dhūpājyāhutimālyair vibudhān ratnaḥ stutipraṇāmaiś ca /
gandharvān apsaraso gandhair mālyaiś ca susugandhaiḥ // 47.32 //
śeṣāṃs tu sārvavarṇikabalibhiḥ pūjāṃ nyasec ca sarveṣām /
pratisaravastrapatākābhūṣaṇayajñopavītāni // 47.33 //
maṇḍalapaścimabhāge kṛtvāgniṃ dakṣiṇe 'tha vā vedyām /
ādadyāt sambhārān darbhān dīrghān agarbhāṃś ca // 47.34 //
lājājyākṣatadadhimadhusiddhārthakagandhasumanaso dhūpaḥ /
gorocanāñjanatilāḥ svartujamadhurāṇi ca phalāni // 47.35 //
saghṛtasya pāyasasya ca tatra śarāvāṇi taiś ca sambhāraiḥ /
paścimavedyāṃ pūjāṃ kuryāt snānasya sā vedī // 47.36 //
tasyāḥ koṇeṣu dṛḍhān kalaśān sitasūtraveṣṭitagrīvān /
sakṣīravṛkṣapallavaphalāpidhānān vyavasthāpya // 47.37 //
puṣyasnānavimiśreṇāpūrṇān ambhasā saratnāṃś ca /
puṣyasnānadravyāṇy ādadyād gargagītāni // 47.38 //
jyotiṣmatīṃ trāyamāṇām abhayām aparājitām /
jīvāṃ viśveśvarīṃ pāṭhāṃ samaṅgāṃ vijayāṃ tathā // 47.39 //
sahāṃ ca sahadevīṃ ca pūrṇakośāṃ śatāvarīm /
ariṣṭikāṃ śivāṃ bhadrāṃ teṣu kumbheṣu vinyaset // 47.40 //
brāhmīṃ kṣemām ajāṃ caiva sarvabījāni kāñcanīm /
maṅgalyāni yathālābhaṃ sarvauṣadhyo rasās tathā // 47.41 //
ratnāni sarvagandhāś ca bilvaṃ ca savikaṅkatam /
praśastanāmnyaś cauṣadhyo hiraṇyaṃ maṅgalāni ca // 47.42 //
ādāv anaḍuhaś carma jarayā saṃhṛtāyuṣaḥ /
praśastalakṣaṇabhṛtaḥ prācīnagrīvam āstaret // 47.43 //
tato vṛṣasya yodhasya carma rohitam akṣatam /
simhasyātha tṛtīyaṃ syād vyāghrasya ca tataḥ param // 47.44 //
catvāry etāni carmāṇi tasyāṃ vedyām upāstaret /
śubhe muhūrte samprāpte puṣyayukte niśākare // 47.45 //
bhadrāsanam ekatamena kāritaṃ kanakarajatatāmrāṇām /
kṣīratarunirmitaṃ vā vinyasyaṃ carmaṇām upari // 47.46 //
trividhas tasyocchrāyo hastaḥ pādādhiko 'rdhayuktaś ca /
māṇḍalikānantarajitsamastarājyārthināṃ śubhadaḥ // 47.47 //
antardhāya hiraṇyaṃ tatropaviśen nareśvaraḥ sumanāḥ /
sacivāptapurohitadaivapaurakalyāṇanāmavṛtaḥ // 47.48 //
vandijanapauravipraiḥ praghuṣṭapuṇyāhavedanirghoṣaiḥ /
samṛdaṅgaśaṅkhatūryair maṅgalaśabdair hatāniṣṭaḥ // 47.49 //
ahatakṣaumanivasanaṃ purohitaḥ kambalena sañchādya /
kṛtabalipūjaṃ kalaśair abhiṣiñcet sarpiṣā pūrṇaiḥ // 47.50 //
aṣṭāv aṣṭāviṃśatir aṣṭaśataṃ vāpi kalaśaparimāṇam /
adhike 'dhike guṇottaram ayaṃ ca mantro 'tra munigītaḥ // 47.51 //
ājyaṃ tejaḥ samuddiṣṭam ājyaṃ pāpaharaṃ param /
ājyaṃ surāṇām āhāra ājye lokāḥ pratiṣṭhitāḥ // 47.52 //
bhaumāntarikṣaṃ divyaṃ vā yat te kalmaṣam āgatam /
sarvaṃ tadājyasaṃsparśāt praṇāśam upagacchatu // 47.53 //
kambalam apanīya tataḥ puṣyasnānāmbubhiḥ saphalapuṣpaiḥ /
abhiṣiñcen manujendraṃ purohito 'nena mantreṇa // 47.54 //
surās tvām abhiṣiñcantu ye ca siddhāḥ purātanāḥ /
brahmā viṣṇuś ca rudraś ca sādhyāś ca samarudgaṇāḥ // 47.55 //
ādityā vasavo rudrā aśvinau ca bhiṣagvarau /
aditir devamātā ca svāhā siddhiḥ sarasvatī // 47.56 //
kīrtir lakṣmīr dhṛtiḥ śrīś ca sinīvālī kuhūs tathā /
danuś ca surasā caiva vinatā kadrur eva ca // 47.57 //
devapatnyaś ca yā noktā devamātara eva ca /
sarvās tvām abhiṣiñcantu divyāś cāpsarasāṃ gaṇāḥ // 47.58 //
nakṣatrāṇi muhūrtāś ca pakṣāhorātrasandhayaḥ /
saṃvatsarā dineśāś ca kalāḥ kāṣṭhāḥ kṣaṇā lavā /
sarve tvām abhiṣiñcantu kālasyāvayavāḥ śubhāḥ /
ete cānye ca munayo vedavrataparāyaṇāḥ // 47.60 //
saśiṣyās te 'bhiṣiñcantu sadārāś ca tapodhanāḥ /
vaimānikāḥ suragaṇā manavaḥ sāgaraiḥ saha // 47.61 //
saritaś ca mahābhāgā nāgāḥ kiṃpuruṣāś tathā /
vaikhānasā mahābhāgā dvijā vaihāyasāś ca ye // 47.62 //
saptarṣayaḥ sadārāś ca dhruvasthānāni yāni ca /
marīcir atriḥ pulahaḥ pulastyaḥ kratur aṅgirāḥ // 47.63 //
bhṛguḥ sanatkumāraś ca sanako 'tha sanandanaḥ /
sanātanaś ca dakṣaś ca jaigīṣavyo bhagandaraḥ // 47.64 //
ekataś ca dvitaś caiva trito jābālikaśyapau /
durvāsā durvinītaś ca kaṇvaḥ kātyāyanas tathā // 47.65 //
mārkaṇḍeyo dīrghatapāḥ śunaḥśepho vidūrathaḥ /
ūrdhvaḥ saṃvartakaś caiva cyavano 'triḥ parāśaraḥ // 47.66 //
dvaipāyano yavakrīto devarājaḥ sahānujaḥ /
parvatās taravo vallyaḥ puṇyāny āyatanāni ca // 47.67 //
prajāpatir ditiś caiva gāvo viśvasya mātaraḥ /
vāhanāni ca divyāni sarvalokāś carācarāḥ // 47.68 //
agnayaḥ pitaras tārā jīmūtāḥ khaṃ diśo jalam /
ete cānye ca bahavaḥ puṇyasaṅkīrtanāḥ śubhaiḥ // 47.69 //
toyais tvām abhiṣiñcantu sarvotpātanibarhaṇaiḥ /
yathābhiṣikto maghavān etair muditamanasaiḥ // 47.70 //
ity etaiś cānyaiś cāpy atharvakalpāhitaiḥ sarudragaṇaiḥ /
kauṣmāṇḍamahārauhiṇakuberahṛdyaiḥ samṛddhyā ca // 47.71 //
āpohiṣṭhātisṛbhir hiraṇyavarṇeti catasṛbhir japtam /
kārpāsikavastrayugaṃ bibhṛyāt snāto narādhipatiḥ // 47.72 //
puṇyāhaśaṅkhaśabdair ācānto 'bhyarcya devaguruviprān /
chatradhvajāyudhāni ca tataḥ svapūjāṃ prayuñjīta // 47.73 //
āyuṣyaṃ varcasyaṃ rāyaspoṣābhir ṛgbhir etābhiḥ /
parijaptaṃ vaijayikaṃ navaṃ vidadhyād alaṅkāram // 47.74 //
gatvā dvitīyavedīṃ samupaviśec carmaṇāṃ upari rājā /
deyāni caiva carmāṇy uparyupary evam etāni // 47.75 //
vṛṣasya vṛṣadaṃśasya ruroś ca pṛṣatasya ca /
teṣām upari siṃhasya vyāghrasya ca tataḥ param // 47.76 //
mukhyasthāne juhuyāt purohito 'gniṃ samittilaghṛtādyaiḥ /
trinayanaśakrabṛhaspatinārāyaṇanityagatyṛgbhiḥ // 47.77 //
indradhvajanirdiṣṭāny agninimittāni daivavid brūyāt /
kṛtvāśeṣasamāptiṃ purohitaḥ prāñjalir brūyāt // 47.78 //
yāntu devagaṇāḥ sarve pūjām ādāya pārthivāt /
siddhiṃ dattvā tu vipulāṃ punar āgamanāya ca // 47.79 //
nṛpatir ato daivajñaṃ purohitaṃ cārcayed dhanair bahubhiḥ /
anyāṃś ca dakṣiṇīyān yathocitaṃ śrotriyaprabhṛtīn // 47.80 //
dattvābhayaṃ prajānām āghātasthānagān visṛjya paśūn /
bandhanamokṣaṃ kuryād abhyantaradoṣakṛdvarjam // 47.81 //
etat prayujyamānaṃ pratipuṣyaṃ sukhayaśo'rthavṛddhikaram /
puṣyād vinārdhaphaladā pauṣī śāntiḥ parā proktā // 47.82 //
rāṣṭrotpātopasargeṣu rāhoḥ ketoś ca darśane /
grahāvamardane caiva puṣyasnānaṃ samācaret // 47.83 //
nāsti loke sa utpāto yo hy anena na śāmyati /
maṅgalaṃ cāparaṃ nāsti yad asmād atiricyate // 47.84 //
adhirājyārthino rājñaḥ putrajanma ca kāṅkṣataḥ /
tatpūrvam abhiṣeke ca vidhir eṣa praśasyate // 47.85 //
mahendrārtham uvācedam bṛhatkīrtir bṛhaspatiḥ /
snānam āyuṣprajāvṛddhisaubhāgyakaraṇaṃ param // 47.86 //
anenaiva vidhānena hastyaśvaṃ snāpayet tataḥ /
tasyāmayavinirmuktaṃ parāṃ siddhim avāpnuyāt // 47.87 //
||48 paṭṭalakṣaṇādhyāyaḥ
vistaraśo nirdiṣṭaṃ paṭṭāṇāṃ lakṣaṇaṃ yad ācāryaiḥ /
tat saṃkṣepaḥ kriyate mayātra sakalārthasampannaḥ // 48.01 //
paṭṭaḥ śubhado rājṇāṃ madhye 'ṣṭāv aṅgulāni vistīrṇaḥ /
sapta narendramahiṣyāḥ ṣaḍ yuvarājasya nirdiṣṭaḥ // 48.02 //
caturaṅgulavistāraḥ paṭṭaḥ senāpater bhavati madhye /
dve ca prasādapaṭṭaḥ pañcaite kīrtitāḥ paṭṭāḥ // 48.03 //
sarve dviguṇāyāmā madhyād ardhena pārśvavistīrṇāḥ /
sarve ca śuddhakāñcanavinirmitāḥ śreyaso vṛddhyai // 48.04 //
pañcaśikho bhūmipates triśikho yuvarājapārthivamahiṣyoḥ /
ekaśikhaḥ sainyapateḥ prasādapaṭṭo vinā śikhayā // 48.05 //
kriyamāṇaṃ yadi patraṃ sukhena vistāram eti paṭṭasya /
vṛddhijayau bhūmipates tathā prajānāṃ ca sukhasampat // 48.06 //
jīvitarājyavināśaṃ karoti madhye vraṇaḥ samutpannaḥ /
madhye sphuṭitas tyājyo vighnakaraḥ pārśvayoḥ sphuṭitaḥ // 48.07 //
aśubhanimittotpattau śāstrajñaḥ śāntim ādiśed rājñaḥ /
śastanimittaḥ paṭṭo nṛparāṣṭravivṛddhaye bhavati // 48.08 //
||49 khaḍgalakṣaṇādhyāyaḥ
aṅgulaśatārdham uttama ūnaḥ syāt pañcaviṃśatiḥ khaḍgaḥ /
aṅgulamānāj jñeyo vraṇo 'śubho viṣamaparvasthaḥ // 49.01 //
śrīvṛkṣavardhamānātapatraśivaliṅgakuṇḍalābjānām /
sadṛśā vraṇāḥ praśastā dhvajāyudhasvastikānāṃ ca // 49.02 //
kṛkalāsakākakaṅkakravyādakabandhavṛścikākṛtayaḥ /
khaḍge vraṇā na śubhadā vaṃśānugatāḥ prabhūtāś ca // 49.03 //
sphuṭito hrasvaḥ kuṇṭho vaṃśacchinno na dṛṅmano 'nugataḥ /
asvana iti cāniṣṭaḥ proktaviparyasta iṣṭaphalaḥ // 49.04 //
kvaṇitaṃ maraṇāyoktaṃ parājayāya pravartanaṃ kośāt /
svayam udgīrṇe yuddhaṃ jvalite vijayo bhavati khaḍge // 49.05 //
nākāraṇaṃ vivṛṇuyān na vighaṭṭayec ca paśyen na tatra vadanaṃ na vadec ca mūlyam /
deśaṃ na cāsya kathayet pratimānayen na naiva spṛśen nṛpatir aprayato 'siyaṣṭim // 49.06 //
gojihvāsaṃsthāno nīlotpalavaṃśapatrasadṛśaś ca /
karavīrapatraśūlāgramaṇḍalāgrāḥ praśastāḥ syuḥ // 49.07 //
niṣpanno na chedyo nikaṣaiḥ kāryaḥ pramāṇayuktaḥ saḥ /
mūle mriyate svāmī jananī tasyāgrataś chinne // 49.08 //
yasmin tsarupradeśe vraṇo bhavet tadvad eva khaḍgasya /
vanitānām iva tilako guhye vācyo mukhe dṛṣṭvā // 49.09 //
atha vā spṛśati yadaṅgaṃ praṣṭā nistriṃśabhṛt tadavadhārya /
kośasthasyādeśyo vraṇo 'sti śāstraṃ viditvedam // 49.10 //
śirasi spṛṣṭe prathame 'ṅgule dvitīye lalāṭasaṃsparśe /
bhrūmadhye ca tṛtīye netre spṛṣṭe catruthe ca // 49.11 //
nāsauṣṭhakapolahanuśravaṇagrīvāṃsake ca pañcādyāḥ /
urasi dvādaśasaṃsthas trayodaśe kakṣayor jñeyaḥ // 49.12 //
stanahṛdayodarakukṣinābhau tu caturdaśādayo jñeyāḥ /
nābhimūle kaṭyāṃ guhye caikonaviṃśatitaḥ // 49.13 //
ūrvor dvāviṃśe syād ūrvor madhye vraṇas trayoviṃśe /
jānuni ca caturviṃśe jaṅghāyāṃ pañcaviṃśe ca // 49.14 //
jaṅghāmadhye gulphe pārṣṇyāṃ pāde tadaṅgulīṣv api ca /
ṣaḍviṃśatikād yāvat triṃśad iti matena gargasya // 49.15 //
putramaraṇaṃ dhanāptir dhanahāniḥ sampadaś ca bandhaś ca /
ekādyaṅgulasaṃsthair vraṇaiḥ phalaṃ nirdiśet kramaśaḥ // 49.16 //
sutalābhaḥ kalaho hastilabdhayaḥ putramaraṇadhanalābhau /
kramaśo vināśavanitāpticittaduḥkhāni ṣaṭprabhṛti // 49.17 //
labdhir hāniḥ strīlabdhayo badho vṛddhimaraṇaparitoṣāḥ /
jñeyāś caturdaśādiṣu dhanahāniś caikaviṃśe syāt // 49.18 //
vittāptir anirvāṇaṃ dhanāgamo mṛtyusampado 'svatvam /
aiśvaryamṛtyurājyāni ca kramāt triṃśad iti yāvat // 49.19 //
parato na viśeṣaphalaṃ viṣamasamasthās tu pāpaśubhaphaladāḥ /
kaiś cid aphalāḥ pradiṣṭās triṃśatparato 'gram iti yāvat // 49.20 //
karavīrotpalagajamadaghṛtakuṅkumakundacampakasagandhaḥ /
śubhado 'niṣṭo gomūtrapaṅkamedaḥ sadṛśagandhaḥ // 49.21 //
kūrmavasāsṛkkṣāropamaś ca bhayaduḥkhado bhavati gandhaḥ /
vaidūryakanakavidyutprabho jayārogyavṛddhikaraḥ // 49.22 //
idam auśanasaṃ ca śastrapānaṃ rudhireṇa śriyam icchataḥ pradīptām /
haviṣā guṇavatsutābhilipsoḥ salilenākṣayam icchataś ca vittam // 49.23 //
vaḍavoṣṭrakareṇudugdhapānaṃ yadi pāpena samīhate 'rthasiddhim /
jhaṣapittamṛgāśvabastadugdhaiḥ karihastacchidaye satālagarbhaiḥ // 49.24 //
ārkaṃ payo huḍuviṣāṇamaṣīsametaṃ pārāvatākhuśakṛtā ca yutaḥ pralepaḥ /
śastrasya tailamathitasya tato 'sya pānaṃ paścācchitasya na śilāsu bhaved vighātaḥ // 49.25 //
kṣāre kadalyā mathitena yukte dinoṣite pāyitam āyasaṃ yat /
samyak śitaṃ cāśmani naiti bhaṅgaṃ na cānyaloheṣv api tasya kauṇṭhyam // 49.26 //
50 aṅgavidyādhyāya
daivajñena śubhāśubhaṃ diguditasthānāhṛtān īkṣatā vācyaṃ praṣṭṛnijāparāṅgaghaṭanāṃ cālokya kālaṃ dhiyā /
sarvajño hi carācarātmakatayāsau sarvadarśo vibhuś ceṣṭāvyāhṛtibhiḥ śubhāśubhaphalaṃ sandarśayaty arthinām // 50.01 //
sthānaṃ puṣpasuhāsibhūriphalabhṛtsusnigdhakṛtticchadāsatpakṣicyutaśastasaṃjñitatarucchāyopagūḍhaṃ samam /
devarṣidvijasādhusiddhanilayaṃ satpuṣpasasyokṣitam satsvādūdakanirmalatvajanitāhlādaṃ ca sacchādvalam // 50.02 //
chinnabhinnakṛmikhātakaṇṭakipluṣṭarūkṣakuṭilair na sat kujaiḥ /
krūrapakṣiyutanindyanāmabhiḥ śuṣkaśīrṇabahuparṇacarmabhiḥ // 50.03 //
śmaśānaśūnyāyatanaṃ catuṣpathaṃ tathāmanojñaṃ viṣamaṃ sada ūṣaram /
avaskarāṅgārakapālabhasmabhiś citaṃ tuṣaiḥ śuṣkatṛṇair naśobhanam // 50.04 //
pravrajitanagnanāpitaripubandhanasaunikais tathā śvapacaiḥ /
kitavayatipīḍitair yutam āyudhamādhvīkavikrayair na śubham // 50.05 //
prāguttareśāś ca diśaḥ praśastāḥ praṣṭur na vāyvambuyamāgnirakṣaḥ /
pūrvāhnakāle 'sti śubhaṃ na rātrau sandhyādvaye praśnakṛto 'parāhṇe // 50.06 //
yātrāvidhāne hi śubhāśubhaṃ yat proktaṃ nimittaṃ tad ihāpi vācyam /
dṛṣṭvā puro vā janatāhṛtaṃ vā praṣṭuḥ sthitaṃ pāṇitale 'tha vastre // 50.07 //
athāṅgāny ūrvoṣṭhastanavṛṣaṇapādaṃ ca daśanā bhujau hastau gaṇḍau kacagalanakhāṅguṣṭham api yat /
saśaṅkhaṃ kakṣāṃsaṃ śravaṇagudasandhīti puruṣe striyāṃ bhrūnāsāsphigvalikaṭisulekhāṅgulicayam // 50.08 //
jihvā grīvā piṇḍike pārṣṇiyugmaṃ jaṅghe nābhiḥ karṇapālī kṛkāṭī /
vaktraṃ pṛṣṭhaṃ jatrujānvasthipārśvaṃ hṛttālvakṣī mehanorastrikaṃ ca // 50.09 //
napuṃsakākhyaṃ ca śiro lalāṭam āśv ādyasaṃjñair aparaiś cireṇa /
siddhir bhavej jātu napuṃsakair no rūkṣakṣatair bhagnakṛśaiś ca pūrvaiḥ // 50.10 //
spṛṣṭe vā cālite vāpi pādāṅguṣṭhe 'kṣirug bhavet /
aṅgulyāṃ duhituḥ śokaṃ śiroghāte nṛpād bhayam // 50.11 //
viprayogam urasi svagātrataḥ karpaṭāhṛtir anarthadā bhavet /
syāt priyāptir abhigṛhya karpaṭaṃ pṛcchataś caraṇapādayojituḥ // 50.12 //
pādāṅguṣṭhena vilikhed bhūmiṃ kṣetrotthacintayā /
hastena pādau kaṇḍūyet tasya dāsīmayī ca sā // 50.13 //
tālabhūrjapaṭadarśane 'ṃśukaṃ cintayet kacatuṣāsthibhasmagam /
vyādhir āśrayati rajjujālakaṃ valkalaṃ ca samavekṣya bandhanam // 50.14 //
pippalīmaricaśuṇṭhivāridai rodhrakuṣṭhavasanāmbujīrakaiḥ /
gandhamāṃsiśatapuṣpayā vadet pṛcchatas tagarakeṇa cintayet // 50.15 //
strīpuruṣadoṣapīḍitasarvārthasutārthadhānyatanayānām /
dvicatuṣpadakṣitīnāṃ vināśataḥ kīrtitair dṛṣṭaiḥ // 50.16 //
nyagrodhamadhukatindukajambūplakṣāmrabadarajātiphalaiḥ /
dhanakanakapuruṣalohāṃśukarūpyāudumbarāptir api karagaiḥ // 50.17 //
dhānyaparipūrṇapātraṃ kumbhaḥ pūrṇaḥ kuṭumbavṛddhikarau /
gajagośunāṃ purīṣaṃ dhanayuvatisuhṛdvināśakaram // 50.18 //
paśuhastimahiṣapaṅkajarajatavyāghrair labheta sandṛṣṭaiḥ /
avidhananivasanamalayajakauśeyābharaṇasaṅghātam // 50.19 //
pṛcchā vṛddhaśrāvakasuparivrāḍdarśane nṛbhir vihitā /
mitradyūtārthabhavā gaṇikānṛpasūtikārthakṛtā // 50.20 //
śākyopādhyāyārhannirgranthinimittanigamakaivartaiḥ /
cauracamūpativaṇijāṃ dāsīyodhāpaṇasthavadhyānām // 50.21 //
tāpase śauṇḍike dṛṣṭe proṣitaṃ paśupālanam /
hṛdgataṃ pracchakasya syād uñchavṛṭau vipannatā // 50.22 //
icchāmi praṣṭuṃ bhaṇa paśyatv āryaḥ samādiśety ukte // 50.23 //
saṃyogakuṭumbotthā lābhaiśvaryodgatā cintā // 50.23 //
nirdiśeti gadite jayādhvajā pratyavekṣya mama cintitaṃ vada /
āśu sarvajanamadhyagaṃ tvayā dṛśyatām iti ca bandhucaurajā // 50.24 //
antaḥsthe 'ṅge svajana udito bāhyaje bāhya eva pādāṅguṣṭhāṅgulikalanayā dāsadāsījanaḥ syāt /
jaṅghe preṣyo bhavati bhaginī nābhito hṛtsvabhāryā pāṇyaṅguṣṭhāṅgulicayakṛtasparśane putrakanye // 50.25 //
mātaraṃ jaṭhare mūrdhni guruṃ dakṣiṇavāmakau /
bāhū bhrātātha tatpatnī spṛṣṭvaivaṃ cauram ādiśet // 50.26 //
antaraṅgam avamucya bāhyagasparśanaṃ yadi karoti pṛcchakaḥ /
śleṣmamūtraśakṛtas tyajanty atho pātayet karatalasthavastu cet // 50.27 //
bhṛśam avanāmitāṅgaparimoṭanato 'py atha vā janadhṛtariktabhāṇḍam avalokya ca caurajanam /
hṛtapatitakṣatāsmṛtavinaṣṭabhagnagatonmuṣitamṛtādyaniṣṭaravato labhate na hṛtam // 50.28 //
nigaditam idaṃ yattat sarvaṃ tuṣāsthiviṣādikaiḥ saha mṛtikaraṃ pīḍārtānāṃ samaṃ ruditakṣataiḥ /
avayavam api spṛṣṭvāntaḥsthaṃ dṛḍhaṃ marud āhared atibahu tadā bhuktvānnaṃ saṃsthitaḥ suhito vadet // 50.29 //
lalāṭasparśanācchūkadarśanācchālijaudanam /
uraḥsparśāt ṣaṣṭikākhyaṃ grīvāsparśe ca yāvakam // 50.30 //
kukṣikucajaṭharajānusparśe māṣāḥ payastilayavāgvaḥ /
āsvādayate cauṣṭhau lihate madhuraṃ rasaṃ jñeyam // 50.31 //
visṛkke sphoṭayej jihvām āmle vaktraṃ vikūṇayet /
kaṭuke 'tha kaṣāye 'tha hikket ṣṭhīvec ca saindhave // 50.32 //
śleṣmatyāge śuṣkatiktaṃ tad alpaṃ śrutvā kravyādaṃ vā prekṣya vā māṃsamiśram /
bhrūgaṇḍauṣṭhasparśane śākunaṃ tad bhuktaṃ tenety uktam etan nimittam // 50.33 //
mūrdhagalakeśahanuśaṅkhakarṇajaṅghaṃ vastiṃ ca spṛṣṭvā /
gajamahiṣameṣaśūkaragośaśamṛgamahiṣamāṃsayug bhuktam // 50.34 //
dṛṣṭe śrute 'py aśakune godhāmatsyāmiṣaṃ vaded bhuktam /
garbhiṇyā garbhasya ca nipatanam evaṃ prakalpayet praśne // 50.35 //
puṃstrīnapuṃsakākhye dṛṣṭe 'numite puraḥsthite spṛṣṭe /
tajjanma bhavati pānānnapuṣpaphaladarśane ca śubham // 50.36 //
aṅguṣṭhena bhrūdaraṃ vāṅguliṃ vā spṛṣṭvā pṛcched garbhacintā tadā syāt /
madhvājyādyair hemaratnapravālair agrasthair vā mātṛdhātryātmajaiś ca // 50.37 //
garbhayutā jaṭhare karage syād duṣṭanimittavaśāt tadudāsaḥ /
karṣati tajjaṭharaṃ yadi pīṭhotpīḍanataṇ karage ca kare 'pi // 50.38 //
ghrāṇāyā dakṣiṇe dvāre spṛṣṭe māsottaraṃ vadet /
vāme 'bdau karṇa evaṃ mā dvicaturghnaḥ śrutistane // 50.39 //
veṇīmūle trīn sutān kanyake dve karṇe putrān pañca haste trayaṃ ca /
aṅguṣṭhānte pañcakaṃ cānupūrvyā pādāṅguṣṭhe pārṣṇiyugme 'pi kanyām // 50.40 //
savyāsavyorusamsparśe sūte kanyāsutadvayam /
spṛṣṭe lalāṭamadhyānte catustritanayā bhavet // 50.41 //
śirolalāṭabhrūkarṇagaṇḍaṃ hanuradā galam /
savyāpasavyaskandhaś ca hastau cibukanālakam // 50.42 //
uraḥ kucaṃ dakṣiṇam apy asavyaṃ hṛtpārśvam evaṃ jaṭharaṃ kaṭiś ca /
sphikpāyusandhyūruyugaṃ ca jānū jaṅghe 'tha pādāv iti kṛttikādau // 50.43 //
iti nigaditam etad gātrasaṃsparśalakṣma prakaṭam abhimatāptyai vīkṣya śāstrāṇi samyak /
vipulamatir udāro vetti yaḥ sarvam etan narapatijanatābhiḥ pūjyate 'sau sadaiva // 50.44 //
||51 piṭakalakṣaṇādhyāyaḥ
sitaraktapītakṛṣṇā viprādīnāṃ krameṇa piṭakā ye /
te kramaśaḥ proktaphalā varṇānāṃ nāgrajātānām // 51.01 //
susnigdhavyaktaśobhāḥ śirasi dhanacayaṃ mūrdhni saubhāgyam ārād daurbhāgyaṃ bhrūyugotthāḥ priyajanaghaṭanām āśu duḥśīlatāṃ ca /
tanmadhyotthāś ca śokaṃ nayanapuṭagatā netrayor iṣṭadṛṣṭiṃ pravrajyāṃ śaṅkhadeśe 'śrujalanipatanasthānagā rānti cintām // 51.02 //
ghrāṇāgaṇḍe vasanasutadāś cauṣṭhayor annalābhaṃ kuryus tadvac cibukatalagā bhūri vittaṃ lalāṭe /
hanvor evaṃ galakṛtapadā bhūṣaṇāny annapāne śrotre ṣaḍbhūtaṇagaṇam api jñānam ātmasvarūpam // 51.03 //
śiraḥ sandhigrīvāhṛdayakucapārśvorasi gatā ayoghātaṃ ghātaṃ sutatanayalābhaṃ śucam api /
priyaprāptiṃ skandhe 'py aṭanam atha bhikṣārtham asakṛd vināśaṃ kakṣotthā vidadhati dhanānāṃ bahumukham // 51.04 //
duḥkhaśatrunicayasya vināśaṃ pṛṣṭhabāhuyugajā racayanti /
saṃyamaṃ ca maṇibandhanajātā bhūṣaṇādyam upabāhuyugutthāḥ // 51.05 //
dhanāptiṃ saubhāgyaṃ śucam api karāṅgulyudaragāḥ supānānnaṃ nābhau tadadha iha caurair dhanahṛtim /
dhanaṃ dhānyaṃ bastau yuvatim atha meḍhre sutanayān dhanaṃ saubhāgyaṃ vā gudavṛṣaṇajātā vidadhati // 51.06 //
ūrvor yānāṅganālābhaṃ jānvoḥ śatrujanāt kṣatim /
śastreṇa jaṅghayor gulphe 'dhvabandhakleśadāyinaḥ // 51.07 //
sphikpārṣṇipādajātā dhananāśāgamyagamanam adhvānam // 51.08 //
bandhanam aṅgulinicaye 'ṅguṣṭhe ca jñātilokataḥ pūjām // 51.08 //
utpātagaṇḍapiṭakā dakṣiṇato vāmatas tv abhīghātāḥ /
dhanyā bhavanti puṃsāṃ tadviparītāś ca nārīṇām // 51.09 //
iti piṭakavibhāgaḥ prokta āmūrdhato 'yaṃ vraṇatilakavibhāgo 'py evam eva prakalpyaḥ /
bhavati maśakalakṣmāvartajanmāpi tadvan nigaditaphalakāri prāṇināṃ dehasaṃstham // 51.10 //
||52 vāstuvidyā
vāstujñānam athātaḥ kamalabhavān muniparam parāyātam /
kriyate 'dhunā mayedam vidagdhasāṃvatsaraprītyai // 52.01 //
kim api kila bhūtam abhavad rundhānaṃ rodasī śarīreṇa /
tad amaragaṇena sahasā vinigṛhyādhomukhaṃ nyastam // 52.02 //
yatra ca yena gṛhītaṃ vibudhenādhiṣṭhitaḥ sa tatraiva /
tad amaramayaṃ vidhātā vāstunaraṃ kalpayām āsa // 52.03 //
uttamam aṣṭābhyadhikaṃ hastaśataṃ nṛpagṛhaṃ pṛthutvena /
aṣṭāṣṭonāny evaṃ pañca sapādāni dairghyeṇa // 52.04 //
ṣaḍbhiḥ ṣaḍbhir hīnā senāpatisadmanāṃ catuḥṣaṣṭiḥ /
evaṃ pañca gṛhāṇi ṣaḍbhāgasamanvitā dairghyam // 52.05 //
ṣaṣṭiś caturbhir hīnā veśmāni pañca sacivasya /
svāṣṭāṃśayuto dairghyaṃ tadardhato rājamahiṣīṇām // 52.06 //
ṣaḍbhiḥ ṣaḍbhiś caivaṃ yuvarājasyāpavarjitāśītiḥ /
tryaṃśānvitā ca dairghyaṃ pañca tadardhais tadanujanānām // 52.07 //
nṛpasacivāntaratulyaṃ sāmantapravararājapuruṣāṇām /
nṛpayuvarājaviśeṣaḥ kañcukiveśyākalājñānām // 52.08 //
adhyakṣādhikṛtānāṃ sarveṣāṃ kośaratitulyam /
yuvarājamantrivivaraṃ karmāntādhyakṣadūtānām // 52.09 //
catvāriṃśad dhīnā catuścaturbhis tu pañca yāvad iti /
ṣaḍbhāgayutā dairghyaṃ daivajñapurodhasor bhiṣajaḥ // 52.10 //
vāstuni yo vistāraḥ sa eva cocchrāyaniścayaḥ śubhadaḥ /
śālaikeṣu gṛheṣv api vistārād dviguṇitaṃ dairghyam // 52.11 //
cāturvarṇyavyāso dvātriṃśat sā catuścaturhīnā /
āṣoḍaśād iti paraṃ nyūnataram atīva hīnānām // 52.12 //
sadaśāṃśaṃ viprāṇāṃ kṣatrasyāṣṭāṃśasaṃyutaṃ dairghyam /
ṣaḍbhāgayutaṃ vaiśyasya bhavati śūdrasya pādayutam // 52.13 //
nṛpasenāpatigṛhayor antaramānena kośaratibhavane /
senāpaticāturvarṇyavivarato rājapuruṣāṇām // 52.14 //
atha pāraśavādīnāṃ svamānasaṃyogadalasamaṃ bhavanam /
hīnādhikaṃ svamānād aśubhakaraṃ vāstu sarveṣām // 52.15 //
paśvāśramiṇām amitaṃ dhānyāyudhavahniratigṛhāṇāṃ ca /
necchanti śāstrakārā hastaśatād ucchritaṃ parataḥ // 52.16 //
senāpatinṛpatīnāṃ saptatisahite dvidhākṛte vyāse /
śālā caturdaśahṛte pañcatriṃśaddhṛte 'lindaḥ // 52.17 //
hastadvātriṃśādiṣu catuścatustritrikatrikāḥ śālāḥ /
saptadaśatritayatithitrayodaśakṛtāṅgulābhyadhikāḥ // 52.18 //
tritridvidvidvisamāḥ kṣayakramād aṅgulāni caiteṣām /
vyekā viṃśatir aṣṭau viṃśatir aṣṭādaśa tritayam // 52.19 //
śālātribhāgatulyā kartavyā vīthikā bahirbhavanāt /
yady agrato bhavati sā soṣṇīṣaṃ nāma tadvāstu // 52.20 //
sāyāśrayam iti paścāt sāvaṣṭambhaṃ tu pārśvasaṃsthitayā /
susthitam iti ca samantācchāstrajñaiḥ pūjitāḥ sarvāḥ // 52.21 //
vistāraṣoḍaśāṃśaḥ sacaturhasto bhaved gṛhocchrāyaḥ /
dvādaśabhāgenono bhūmau bhūmau samastānām // 52.22 //
vyāsāt ṣoḍaśabhāgaḥ sarveṣāṃ sadmanāṃ bhavati bhittiḥ /
pakveṣṭakākṛtānāṃ dārukṛtānāṃ tu na vikalpaḥ // 52.23 //
ekādaśabhāgayutaḥ sasaptatir nṛpabaleśayor vyāsaḥ /
ucchrāyo 'ṅgulatulyo dvārasyārdhena viṣkambhaḥ // 52.24 //
viprādīnāṃ vyāsāt pañcāṃśo 'ṣṭādaśāṅgulasametaḥ /
sāṣṭāṃśo viṣkambho dvārasya triguṇa ucchrāyaḥ // 52.25 //
ucchrāyahastasaṃkhyāparimāṇāny aṅgulāni bāhulyam /
śākhādvaye 'pi kāryaṃ sārdhaṃ tat syād udumbarayoḥ // 52.26 //
ucchrāyāt saptaguṇād aśītibhāgaḥ pṛthutvam eteṣām /
navaguṇite 'śītyaṃśaḥ stambhasya daśāṃśahīno 'gre // 52.27 //
samacaturasro rucako vajro 'ṣṭāsrir dvivajrako dviguṇaḥ /
dvātriṃśatā tu madhye pralīnako vṛtta iti vṛttaḥ // 52.28 //
stambhaṃ vibhajya navadhā vahanaṃ bhāgo ghaṭo 'sya bhāgo 'nyaḥ /
padmaṃ tathottaroṣṭhaṃ kuryād bhāgena bhāgena // 52.29 //
stambhasamaṃ bāhulyaṃ bhāratulānām upary upary āsām /
bhavati tulopatulānām ūnaṃ pādena pādena // 52.30 //
apratiṣiddhālindaṃ samantato vāstu sarvatobhadram /
nṛpavibudhasamūhānāṃ kāryaṃ dvāraiś caturbhir api // 52.31 //
nandyāvartam alindaiḥ śālākuḍyāt pradakṣiṇāntagataiḥ /
dvāraṃ paścimam asmin vihāya śeṣāṇi kāryāṇi // 52.32 //
dvārālindo 'ntagataḥ pradakṣiṇo 'nyaḥ śubhas tataś cānyaḥ /
tasmiṃś ca vardhamāne dvāraṃ tu na dakṣiṇaṃ kāryam // 52.33 //
aparo 'ntagato 'lindaḥ prāgantagatau tadutthitau cānyau /
tadavadhividhṛtaś cānyaḥ prāgdvāraṃ svastike śubhadam // 52.34 //
prākpaścimāvalindāv antagatau tad avadhisthitau śeṣau /
rucake dvāraṃ na śubhadam uttarato 'nyāni śastāni // 52.35 //
śreṣṭhaṃ nandyāvartaṃ sarveṣāṃ vardhamānasaṃjñaṃ ca /
svastikarucake madhye śeṣaṃ śubhadaṃ nṛpādīnām // 52.36 //
uttaraśālāhīnaṃ hiraṇyanābhaṃ triśālakaṃ dhanyam /
prākśālayā viyuktaṃ sukṣetraṃ vṛddhidaṃ vāstu // 52.37 //
yāmyāhīnaṃ cullī triśālakaṃ vittanāśakaram etat /
pakṣaghnam aparayā varjitaṃ sutadhvaṃsavairakaram // 52.38 //
siddhārtham aparayāmye yamasūryaṃ paścimottare śāle /
daṇḍākhyam udakpūrve vātākhyaṃ prāgyutā yāmyā // 52.39 //
pūrvāpare tu śāle gṛhacullī dakṣiṇottare kācam /
siddhārthe 'rthāvāptir yamasūrye gṛhapater mṛtyuḥ // 52.40 //
daṇḍavadho daṇḍākhye kalahodvegaḥ sadaiva vātabākhye /
vittavināśaś cullyāṃ jñātivirodhaḥ smṛtaḥ kāce // 52.41 //
ekāśītivibhāge daśa daśa pūrvottarāyatā rekhāḥ /
antas trayodaśa surā dvātriṃśadbāhyakoṣṭhasthāḥ // 52.42 //
śikhiparjanyajayantendrasūryasatyā bhṛśo 'ntarikṣaś ca /
aiśānyādikramaśo dakṣiṇapūrve 'nilaḥ koṇe // 52.43 //
pūṣā vitathabṛhatkṣatayamagandharvākhyabhṛṅgarājamṛgāḥ /
pitṛdauvārikasugrīvakusumadantāmbupatyasurāḥ // 52.44 //
śoṣo 'tha pāpayakṣmā rogaḥ koṇe tato 'himukhyau ca /
bhallāṭasomabhujagās tato 'ditir ditir iti kramaśaḥ // 52.45 //
madhye brahmā navakoṣṭhakādhipo 'syāryamā sthitaḥ prācyām /
ekāntarāt pradakṣiṇam asmāt savitā vivasvāṃś ca // 52.46 //
vibudhādhipatis tasmān mitro 'nyo rājayakṣmanāmā ca /
pṛthivīdharāpavatsāv ity ete brahmaṇaḥ paridhau // 52.47 //
āpo nāmaiśāne koṇe hautāśane ca sāvitraḥ /
jaya iti ca nairṛte rudra ānile 'bhyantarapadeṣu // 52.48 //
āpas tathāpavatsaḥ parjanyo 'gnir ditiś ca vargo 'yam /
evaṃ koṇe koṇe padikāḥ syuḥ pañca pañca surāḥ // 52.49 //
bāhyā dvipadāḥ śeṣās te vibudhā viṃśati samākhyātāḥ /
śeṣāś catvāro 'nye tripadā dikṣv aryamādyās te // 52.50 //
pūrvottaradiṅmūrdhā puruṣo 'yam avāṅmukho 'sya śirasi śikhī /
āpo mukhe stane 'syāryamā hy urasy āpavatsaś ca // 52.51 //
parjanyādyā bāhyā dṛkśravaṇoraḥsthalāṃsagā devāḥ /
satyādyāḥ pañca bhuje haste savitā ca sāvitraḥ // 52.52 //
vitatho bṛhatkṣatayutaḥ pārśve jaṭhare sthito vivasvāṃś ca /
ūrū jānu ca jaṅghe sphig iti yamādyaiḥ parigṛhītāḥ // 52.53 //
ete dakṣiṇapārśve sthāneṣv evaṃ ca vāmapārśvasthāḥ /
meḍhre śakrajayantau hṛdaye brahmā pitāṅghrigataḥ // 52.54 //
aṣṭāṣṭakapadam atha vā kṛtvā rekhāś ca koṇagās tiryak /
brahmā catuṣpado 'sminn ardhapadā brahmakoṇasthāḥ // 52.55 //
aṣṭau ca bahiṣkoṇeṣv ardhapadās tadubhayasthitāḥ sārdhāḥ /
uktebhyo ye śeṣās te dvipadā viṃśatis te hi // 52.56 //
sampātā vaṃśānāṃ madhyāni samāni yāni ca padānām /
marmāṇi tāni vindyān na tāni paripīḍayet prājñaḥ // 52.57 //
tāny aśucibhāṇḍakīlastambhādyaiḥ pīḍitāni śalyaiś ca /
gṛhabhartus tattulye pīḍām aṅge prayacchanti // 52.58 //
kaṇḍūyate yad aṅgaṃ gṛhabhartur yatra vāmarāhutyām /
aśubhaṃ bhaven nimittaṃ vikṛter vā agneḥ saśalyaṃ tat // 52.59 //
dhanahānir dārumaye paśupīḍā rugbhayāni cāsthikṛte /
api nāgadantako marmasaṃsthito doṣakṛd bhavati // 52.60 //
rogād vāyuṃ pitṛto hutāśanaṃ śoṣasūtram api vitathāt /
mukhyād bhṛśaṃ jayantāc ca bhṛṅgam aditeś ca sugrīvam // 52.61 //
tatsampātā nava ye tāny atimarmāṇi sampradiṣṭāni /
yaś ca padasyāṣṭāṃśas tat proktaṃ marmaparimāṇam // 52.62 //
padahastasaṃkhyayā sammitāni vaṃśo 'ṅgulāni vistīrṇaḥ /
vaṃśavyāso 'dhyardhaḥ śirāpramāṇaṃ vinirdiṣṭam // 52.63 //
sukham icchan brahmāṇaṃ yatnād rakṣed gṛhī gṛhāntaḥstham /
ucchiṣṭādyupaghātād gṛhapatir upatapyate tasmin // 52.64 //
dakṣiṇabhujena hīne vāstunare 'rthakṣayo 'ṅganādādoṣāḥ /
vāme 'rthadhānyahāniḥ śirasi guṇair hīyate sarvaiḥ // 52.65 //
strīdoṣāḥ sutamaraṇaṃ preṣyatvaṃ cāpi caraṇavaikalye /
avikalapuruṣe vasatāṃ mānārthayutāni saukhyāni // 52.66 //
gṛhanagaragrāmeṣu ca sarvatraivaṃ pratiṣṭhitā devāḥ /
teṣu ca yathānurūpaṃ varṇā viprādayo vāsyāḥ /
vāsagṛhāṇi ca vindyād viprādīnām udagdigādyāni /
viśatāṃ ca yathā bhavanaṃ bhavanti tāny eva dakṣiṇataḥ // 52.68 //
navaguṇasūtravibhaktāny aṣṭaguṇenātha vā catuḥṣaṣṭeḥ /
dvārāṇi yāni teṣām analādīnāṃ phalopanayaḥ // 52.69 //
anilabhayaṃ strījananaṃ prabhūtadhanatā narendravāllabhyam /
krodhaparatānṛtatvaṃ krauryaṃ cauryaṃ ca pūrveṇa // 52.70 //
alpasutatvaṃ praiṣyaṃ nīcatvaṃ bhakṣyapānasutavṛddhiḥ /
raudraṃ kṛtaghnam adhanaṃ sutavīryaghnaṃ ca yāmyena // 52.71 //
sutapīḍā ripuvṛddhir na sutadhanāptiḥ sutārthaphalasampat /
dhanasampan nṛpatibhayaṃ dhanakṣayo roga ity apare // 52.72 //
vadhabandho ripuvṛddhiḥ sutadhanalābhaḥ samastaguṇasampat /
putradhanāptir vairaṃ sutena doṣāḥ striyā naiḥsvam // 52.73 //
mārgatarukoṇakūpastambhabhramaviddham aśubbhadaṃ dvāram /
ucchrāyād dviguṇamitāṃ tyaktvā bhūmiṃ na doṣāya // 52.74 //
rathyāviddhaṃ dvāraṃ nāśāya kumāradoṣadaṃ taruṇā /
paṅkadvāre śoko vyayo 'mbuniḥsrāviṇi proktaḥ // 52.75 //
kūpenāpasmāro bhavati vināśaś ca devatāviddhe /
stambhena strīdoṣāḥ kulanāśo brāhmaṇābhimukhe // 52.76 //
unmādaḥ svayam udghāṭite 'tha pihite svayaṃ kulavināśaḥ /
mānādhike nṛpabhayaṃ dasyubhayaṃ vyasanam eva nīce ca // 52.77 //
dvāraṃ dvārasyopari yat tan na śivāya saṅkaṭaṃ yac ca /
āvyāttaṃ kṣudbhayadaṃ kubjaṃ kulanāśanaṃ bhavati // 52.78 //
pīḍākaram atipīḍitam antarvinataṃ bhaved abhāvāya /
bāhyavinate pravāso digbhrānte dasyubhiḥ pīḍā // 52.79 //
mūladvāraṃ nānyair dvārair abhisandadhīta rūparddhyā /
ghaṭaphalapatrapramathādibhiś ca tanmaṅgalaiś cinuyāt // 52.80 //
aiśānyādiṣu koṇeṣu saṃsthitā bāhyato gṛhasyaitāḥ /
carakī vidārināmātha pūtanā rākṣasī ceti // 52.81 //
purabhavanagrāmāṇāṃ ye koṇās teṣu nivasatāṃ doṣāḥ /
śvapacādayo 'ntyajātyās teṣv eva vivṛddhim āyānti // 52.82 //
yāmyādiṣv aśubhaphalā jātās taravaḥ pradakṣiṇenaite /
udagādiṣu praśastāḥ plakṣavaṭodumbarāśvatthā // 52.83 //
āsannāḥ kaṇṭhakino ripubhayadāḥ kṣīriṇo 'rthanāśāya /
phalinaḥ prajākṣayakarā dārūṇy api varjayed eṣām // 52.84 //
chindyād yadi na tarūṃś tān tadantare pūjitān vaped anyat /
punnāgāśokāriṣṭabakulapanasān śamīśālau // 52.85 //
śastauṣadhidrumalatā madhurā sugandhā snigdhā samā na suṣirā ca mahī narāṇām /
apyadhvani śramavinodam upāgatānāṃ dhatte śriyaṃ kim uta śāśvatamandireṣu // 52.86 //
sacivālaye 'rthanāśo dhūrtagṛhe sutavadhaḥ samīpasthe /
udvego devakule catuṣpade bhavati cākīrtiḥ // 52.87 //
caitye bhayaṃ grahakṛtaṃ valmīkaśvabhrasaṅkule vipadaḥ /
gartāyāṃ tu pipāsā kūrmākāre dhanavināśaḥ // 52.88 //
udagādiplavam iṣṭaṃ viprādīnāṃ pradakṣiṇenaiva /
vipraḥ sarvatra vased anuvarṇam atheṣṭam anyeṣām // 52.89 //
gṛhamadhye hastamitaṃ khātvā paripūritaṃ punaḥ śvabhram /
yady ūnam aniṣṭaṃ tat same samaṃ dhanyam adhikaṃ yat // 52.90 //
śvabhram atha vāmbupūrṇaṃ padaśatam itvāgatasya yadi nonam /
tad dhanyaṃ yac ca bhavet palāny apām āḍhakaṃ catuḥṣaṣṭiḥ // 52.91 //
āme vā mṛtpātre śvabhrasthe dīpavartir abhyadhikam /
jvalati diśi yasya śastā sā bhūmis tasya varṇasya // 52.92 //
śvabhroṣitaṃ na kusumaṃ yasya pramlāyate 'nuvarṇasamam /
tattasya bhavati śubhadaṃ yasya ca yasmin mano ramate // 52.93 //
sitaraktapītakṛṣṇā viprādīnāṃ praśasyate bhūmiḥ /
gandhaś ca bhavati yasyāṃ ghṛtarudhirānnādyamadyasamaḥ // 52.94 //
kuśayuktā śarabahulā dūrvākāśāvṛtā kremeṇa mahī /
hy anuvarṇaṃ vṛddhikarī madhurakaṣāyāmlakaṭukā ca // 52.95 //
kṛṣṭāṃ prarūḍhabījāṃ go 'dhyuṣitāṃ brāhmaṇaiḥ praśastāṃ ca /
gatvā mahīṃ gṛhapatiḥ kāle sāmvatsaroddiṣṭe // 52.96 //
bhakṣyair nānākārair dadhyakṣatasurabhikusumadhūpaiś ca /
daivatapūjāṃ kṛtvā sthapatīn abhyarcya viprāṃś ca // 52.97 //
vipraḥ spṛṣṭvā śīrṣaṃ vakṣaś ca kṣatriyo viśāś corū /
śūdraḥ pādau spṛṣṭvā kuryād rekhāṃ gṛhārambhe // 52.98 //
aṅguṣṭhakena kuryān madhyāṅgulyātha vā pradeśinyā /
kanakamaṇirajatamuktād adhikaphalakusumākṣataiś ca śubham // 52.99 //
śastreṇa śastramṛtyur bandho lohena bhasmanāgnibhayam /
taskarabhayaṃ tṛṇena ca kāṣṭhollikhitā ca rājabhayam // 52.100 //
vakrā pādālikhitā śatrubhayakleśadā virūpā ca /
carmāṅgārāsthikṛtā dantena ca bhartur aśivāya // 52.101 //
vairam apasavyalikhitā pradakṣiṇaṃ sampado vinirdeśyāḥ /
vācaḥ paruṣā niṣṭhīvitaṃ kṣutaṃ cāśubhaṃ kathitam // 52.102 //
ardhanicitaṃ kṛtaṃ vā praviśan sthapatir gṛhe nimittāni /
avalokayed gṛhapatiḥ kva saṃsthitaḥ spṛśati kiṃ cāṅgam // 52.103 //
ravidīpte yadi śakunis tasmin kāle virauti paruṣaravam /
saṃspṛṣṭāṅgasamānaṃ tasmin deśe 'sthi nirdeśyam // 52.104 //
śakunasamaye 'thvānye hastyaśvaśvādayo 'nuvāśante /
tatprabhavam asthi tasmiṃs tadaṅgasambhūtam eveti // 52.105 //
sūtre prasāryamāṇe gardabharāvo 'sthiśalyam ācaṣṭe /
śvaśṛgālalaṅghite vā sūtre śalyaṃ vinirdeśyam // 52.106 //
diśi śāntāyāṃ śakunir madhuravirāvī yadā tadā vācyaḥ /
arthas tasmin sthāne gṛheśvarādhiṣṭhite 'ṅge vā // 52.107 //
sūtracchede mṛtyuḥ kīle cāvāṅmukhe mahagaḥ /
gṛhanāthasthapatīnāṃ smṛtilope mṛtyur ādeśyaḥ // 52.108 //
skandhāc cyute śiroruk kulopasargo 'pavarjite kumbhe /
bhagne 'pi ca karmivadhaś cyute karād gṛhapater mṛtyuḥ // 52.109 //
dakṣiṇapūrve koṇe kṛtvā pūjāṃ śilāṃ nyaset prathamam /
śeṣāḥ pradakṣiṇena stambhāś caivaṃ samutthāpya // 52.110 //
chatrasragambarayutaḥ kṛtadhūpavilepanaḥ samutthāpyaḥ /
stambhas tathaiva kāryo dvārocchrāyaḥ prayatnena // 52.111 //
vihagādibhir avalīnair ākampitapatitaduḥsthitaiś ca tathā /
śakradhvajasadṛśaphalaṃ tad eva tasmin vinirdiṣṭam // 52.112 //
prāguttaronnate dhanasutakṣayaḥ sutavadhaś ca durgandhe /
vakre bandhuvināśo na santi garbhāś ca dinmūḍhe // 52.113 //
icched yadi gṛhavṛddhiṃ tataḥ samantād vivardhayet tulyam /
ekoddeśe doṣaḥ prāg atha vāpy uttare kuryāt // 52.114 //
prāg bhavati mitravairaṃ mṛtyubhayaṃ dakṣiṇena yadi vṛddhiḥ /
arthavināśaḥ paścād udagvivṛddhir manastāpaḥ // 52.115 //
aiśānyāṃ devagṛhaṃ mahānasaṃ yadi cāpi kāryam āgneyyām /
nairṛtyāṃ bhāṇḍopaskaro 'rthadhānyāni mārutyām // 52.116 //
prācyādisthe salile sutahāniḥ śikhibhayaṃ ripubhayaṃ ca /
strīkalahaḥ strīdauṣṭyaṃ naiḥsvyaṃ vittātmajavivṛddhiḥ // 52.117 //
khaganilayabhagnasaṃśuṣkadagdhadevālayaśmaśānasthān /
kṣīratarudhavavibhītakanimbāraṇivarjitān chindyāt // 52.118 //
rātrau kṛtabalipūjaṃ pradakṣiṇaṃ chedayed divā vṛkṣam /
dhanyam udakprākpatataṃ na grāhyo 'to 'nyathā patitaḥ // 52.119 //
chedo yady avikārī tataḥ śubhaṃ dāru tadgṛhaupayikam /
pīte tu maṇḍale nirdiśet taror madhyagāṃ godhām // 52.120 //
mañjiṣṭhābhe bheko nīle sarpas tathāruṇe saraṭaḥ /
mudgābhe 'śmā kapile tu mūṣako 'mbhaś ca khaḍgābhe // 52.121 //
dhānyagoguruhutāśasurāṇāṃ na svaped upari nāpy anuvaṃśam /
nottarāparaśirā na ca nagno naiva cārdracaraṇaḥ śriyam icchan // 52.122 //
bhūripuṣpavikaraṃ satoraṇaṃ toyapūrṇakalaśopaśobhitam /
dhūpagandhabalipūjitāmaraṃ brāhmaṇadhvaniyutaṃ viśed gṛham // 52.123 //
||53 dakārgalādhyāyaḥ
dharmyaṃ yaśasyaṃ ca vadāmy ato 'haṃ dakārgalaṃ yena jalopalabdhiḥ /
puṃsāṃ yathāṅgeṣu śirās tathaiva kṣitāv api pronnatanimnasaṃsthāḥ // 53.01 //
ekena varṇena rasena cāmbhaś cyutaṃ nabhasto vasudhāviśeṣāt /
nānārasatvaṃ bahuvarṇatāṃ ca gataṃ parīkṣyaṃ kṣititulyam eva // 53.02 //
puruhūtānalayamanirṛtivaruṇapavanenduśaṅkarā devāḥ /
vijñātavyāḥ kramaśaḥ prācyādyānāṃ diśāṃ patayaḥ // 53.03 //
dikpatisaṃjñā ca śirā navamī madhye mahāśirānāmnī /
etābhyo 'nyāḥ śataśo viniḥsṛtā nāmabhiḥ prathitāḥ // 53.04 //
pātālād ūrdhvaśirā śubhā caturdikṣu saṃsthitā yāś ca /
koṇadigutthā na śubhāḥ śirānimittāny ato vakṣye // 53.05 //
yadi vetaso 'mburahite deśe hastais tribhis tataḥ paścāt /
sārdhe puruṣe toyaṃ vahati śirā paścimā tatra // 53.06 //
cihnam api cārdhapuruṣe maṇḍūkaḥ pāṇḍuro 'tha mṛt pītā /
puṭabhedakaś ca tasmin pāṣāṇo bhavati toyam adhaḥ // 53.07 //
jambvāś codag dhastais tribhiḥ śirādho naradvaye pūrvā /
mṛllohagandhikā pāṇḍurā ca puruṣe 'tra maṇḍūkaḥ // 53.08 //
jambūvṛkṣasya prāg valmīko yadi bhavet samīpasthaḥ /
tasmād dakṣiṇapārśve salilaṃ puruṣadvaye svādu // 53.09 //
ardhapuruṣe ca matsyaḥ pārāvatasannibhaś ca pāṣāṇaḥ /
mṛd bhavati cātra nīlā dīrghaṃ kālaṃ ca bahu toyam // 53.10 //
paścād udumbarasya tribhir eva karair naradvaye sārdhe /
puruṣe sito 'hir aśmāñjanopamo 'dhaḥ śirā sujalā // 53.11 //
udag arjunasya dṛśyo valmīko yadi tato 'rjunād dhastaiḥ /
tribhir ambu bhavati puruṣais tribhir ardhasamanvitaiḥ paścāt // 53.12 //
śvetā godhārdhanare puruṣe mṛd dhūsarā tataḥ kṛṣṇā /
pītā sitā sasikatā tato jalaṃ nirdiśed amitam // 53.13 //
valmīkopacitāyāṃ nirguṇḍyāṃ dakṣiṇena kathitakaraiḥ /
puruṣadvaye sapāde svādu jalaṃ bhavati cāśoṣyam // 53.14 //
rohitamatsyo 'rdhanare mṛt kapilā pāṇḍurā tataḥ parataḥ /
sikatā saśarkarātha krameṇa parato bhavaty ambhaḥ // 53.15 //
pūrveṇa yadi badaryā valmīko dṛśyate jalaṃ paścāt /
puruṣais tribhir ādeśyaṃ śvetā gṛhagodhikārdhanare // 53.16 //
sapalāśā badarī ced diśy aparasyāṃ tato jalaṃ bhavati /
puruṣatraye sapāde puruṣe 'tra ca duṇḍubhaś cihnam // 53.17 //
vilvodumbarayoge vihāya hastatrayaṃ tu yāmyena /
puruṣais tribhir ambu bhavet kṛṣṇo 'rdhanare ca maṇḍūkaḥ // 53.18 //
kākodumbarikāyāṃ valmīko dṛśyate śirā tasmin /
puruṣatraye sapāde paścimadiksthā vahati sā ca // 53.19 //
āpāṇḍupītikā mṛd gorasavarṇaś ca bhavati pāṣāṇaḥ /
puruṣārdhe kumudanibho dṛṣṭipathaṃ mūṣako yāti // 53.20 //
jalaparihīne deśe vṛkṣaḥ kampillako yadā dṛśyaḥ /
prācyāṃ hastatritaye vahati śirā dakṣiṇā prathamam // 53.21 //
mṛnnīlotpalavarṇā kāpotā dṛśyate tatas tasmin /
haste 'jagandhako matsyakaḥ payo 'lpaṃ ca sakṣāram // 53.22 //
śoṇākataror aparottare śirā dvau karāv atikramya /
kumudā nāma śirā sā puruṣatrayavāhinī bhavati // 53.23 //
āsanno valmīko dakṣiṇapārśve vibhītakasya yadi /
adhyardhe bhavati śirā puruṣe jñeyā diśi prācyām // 53.24 //
tasyaiva paścimāyāṃ diśi valmīko yadā bhaved dhaste /
tatrodag bhavati śirā caturbhir ardhādhikaiḥ puruṣaiḥ // 53.25 //
śveto viśvambharakaḥ prathame puruṣe tu kuṅkumābho 'śmā /
aparasyāṃ diśi ca śirā naśyati varṣatraye 'tīte // 53.26 //
sakuśaḥ sita aiśānyāṃ valmīko yatra kovidārasya /
madhye tayor narair ardhapañcamais toyam akṣobhyam // 53.27 //
prathame puruṣe bhujagaḥ kamalodarasannibho mahī raktā /
kuruvindaḥ pāṣāṇaś cihnāny etāni vācyāni // 53.28 //
yadi bhavati saptaparṇo valmīkavṛtas taduttare toyam /
vācyaṃ puruṣaiḥ pañcabhir atrāpi bhavanti cihnāni // 53.29 //
puruṣārdhe maṇḍūko harito haritālasannibhā bhūś ca /
pāṣāṇo 'bhranikāśaḥ saumyā ca śirā śubhāmbuvahā // 53.30 //
sarveṣāṃ vṛkṣāṇām adhaḥ sthito darduro yadā dṛśyaḥ /
tasmād dhaste toyaṃ caturbhir ardhādhikaiḥ puruṣaiḥ // 53.31 //
puruṣe tu bhavati nakulo nīlo mṛt pītikā tataḥ śvetā /
dardurasamānarūpaḥ pāṣāṇo dṛśyate cātra // 53.32 //
yady ahinilayo dṛśyo dakṣiṇataḥ saṃsthitaḥ karañjasya /
hastadvaye tu yāmye puruṣatritaye śirā sārdhe // 53.33 //
kacchapakaḥ puruṣārdhe prathamaṃ codbhidyate śirā pūrvā /
udag anyā svādujalā harito 'śmādhas tatas toyam // 53.34 //
uttarataś ca madhūkād ahinilayaḥ paścime taros toyam /
parihṛtya pañca hastān ardhāṣṭamapauruṣān prathamam // 53.35 //
ahirājaḥ puruṣe 'smin dhūmrā dhātrī kulutthavarṇo 'śmā /
māhendrī bhavati śirā vahati saphenaṃ sadā toyam // 53.36 //
valmīkaḥ snigdho dakṣiṇena tilakasya sakuśadūrvaś cet /
puruṣaiḥ pañcabhir ambho diśi vāruṇyāṃ śirā pūrvā // 53.37 //
sarpāvāsaḥ paścād yadā kadambasya dakṣiṇena jalam /
parato hastatritayāt ṣaḍbhiḥ puruṣais turīyonaiḥ // 53.38 //
kauberī cātra śirā vahati jalaṃ lohagandhi cākṣobhyam /
kanakanibho maṇḍūko naramātre mṛttikā pītā // 53.39 //
valmīkasaṃvṛto yadi tālo vā bhavati nālikero vā /
paścāt ṣaḍbhir hastair naraiś caturbhiḥ śirā yāmyā // 53.40 //
yāmyena kapitthasyāhisaṃśrayaś ced udag jalaṃ vācyam /
sapta parityajya karān khātvā puruṣān jalaṃ pañca // 53.41 //
karburako 'hiḥ puruṣe kṛṣṇā mṛt puṭabhid api ca pāṣāṇaḥ /
śvetā mṛt paścimataḥ śirā tataś cottarā bhavati // 53.42 //
aśmantakasya vāme badarī vā dṛśyate 'hinilayo vā /
ṣaḍbhir udak tasya karaiḥ sārdhe puruṣatraye toyam /
kūrmaḥ prathame puruṣe pāṣāṇo dhūsaraḥ sasikatā mṛt /
ādau ca śirā yāmyā pūrvottarato dvitīyā ca // 53.44 //
vāmena haridrataror valmīkaś cej jalaṃ bhavati pūrve /
hastatritaye satryaṃśaiḥ pumbhiḥ pañcabhir bhavati // 53.45 //
nīlo bhujagaḥ puruṣe mṛt pītā marakatopamaś cāśmā /
kṛṣṇā bhūḥ prathamaṃ vāruṇī śirā dakṣiṇenānyā // 53.46 //
jalaparihīne deśe dṛśyante 'nūpajāni cen nimitāni /
vīraṇadūrvā mṛdavaś ca yatra tasmin jalaṃ puruṣe // 53.47 //
bhārṅgī trivṛtā dantī sūkarapādī ca lakṣmaṇā caiva /
navamālikā ca hastadvaye 'mbu yāmye tribhiḥ puruṣaiḥ // 53.48 //
snigdhāḥ pralambaśākhā vāmanavikaṭadrumāḥ samīpajalāḥ /
suṣirā jarjarapatrā rūkṣāś ca jalena santyaktāḥ // 53.49 //
tilakāmrātakavaruṇakabhallātakavilvatindukāṅkolāḥ /
piṇḍāraśirīṣāñjanaparūṣakā vañjulo 'tibalā // 53.50 //
ete yadi susnigdhā valmīkaiḥ parivṛtās tatas toyam /
hastais tribhir uttarataś caturbhir ardhena ca nareṇa // 53.51 //
atṛṇe satṛṇā yasmin satṛṇe tṛṇavarjitā mahī yatra /
tasmin śirā pradiṣṭā vaktavyaṃ vā dhanaṃ cāsmin // 53.52 //
kaṇṭaky akaṇṭakānāṃ vyatyāse 'mbhas tribhiḥ karaiḥ paścāt /
khātvā puruṣatritayaṃ tribhāgayuktaṃ dhanaṃ vā syāt // 53.53 //
nadati mahī gambhīraṃ yasmiṃś caraṇāhatā jalaṃ tasmin /
sārdhais tribhir manuṣyaiḥ kauberī tatra ca śirā syāt // 53.54 //
vṛkṣasyaikā śākhā yadi vinatā bhavati pāṇḍurā vā syāt /
vijñātavyaṃ śākhātale jalaṃ tripuruṣaṃ khātvā // 53.55 //
phalakusumavikāro yasya tasya pūrve śirā tribhir hastaiḥ /
bhavati puruṣaiś caturbhiḥ pāṣāṇo 'dhaḥ kṣitiḥ pītā // 53.56 //
yadi kaṇṭakārikā kaṇṭakair vinā dṛśyate sitaiḥ kusumaiḥ /
tasyās tale 'mbu vācyaṃ tribhir narair ardhapuruṣe ca // 53.57 //
kharjūrī dviśiraskā yatra bhavej jalavivarjite deśe /
tasyāḥ paścimabhāge nirdeśyaṃ tripuruṣair vāri // 53.58 //
yadi bhavati karṇikāraḥ sitakusumaḥ syāt palāśavṛkṣo vā /
savyena tatra hastadvaye 'mbu puruṣadvaye bhavati // 53.59 //
yasyām ūṣmā dhātryāṃ dhūmo vā tatra vāri narayugale /
nirdeṣṭavyā ca śirā mahatā toyapravāheṇa // 53.60 //
yasmin kṣetroddeśe jātaṃ sasyaṃ vināśam upayāti /
snigdham atipāṇḍuraṃ vā mahāśirā narayuge tatra // 53.61 //
marudeśe bhavati śirā yathā tathātaḥ paraṃ pravakṣyāmi /
grīvā karabhāṇām iva bhūtalasaṃsthāḥ śirā yānti // 53.62 //
pūrvottareṇa pīlor yadi valmīko jalaṃ bhavati paścāt /
uttaragamanā ca śirā vijñeyā pañcabhiḥ puruṣaiḥ // 53.63 //
cihnaṃ dardura ādau mṛt kapilā tatparaṃ bhaved dharitā /
bhavati ca puruṣe adho 'śmā tasya tale 'mbho vinirdeṣyam // 53.64 //
pīlor eva prācyāṃ valmīko 'to 'rdhapañcamair hastaiḥ /
diśi yāmyāyāṃ toyaṃ vaktavyaṃ saptabhiḥ puruṣaiḥ // 53.65 //
prathame puruṣe bhujagaḥ sitāsito hastamātramūrtiś ca /
dakṣiṇato vahati śirā sakṣāraṃ bhūri pānīyam // 53.66 //
uttarataś ca karīrasyāhigṛhaṃ dakṣiṇe jalaṃ svādu /
daśabhiḥ puruṣair jñeyam purṣe pīto 'tra maṇḍūkaḥ // 53.67 //
rohītakasya paścād ahivāsaś cet tribhiḥ karair yāmye /
dvādaśa puruṣān khātvā sakṣārā paścimena śirā // 53.68 //
indrataror valmīkaḥ prāg dṛśyaḥ paścime śirā haste /
khātvā caturdaśa narān kapilā godhā nare prathame // 53.69 //
yadi vā suvarṇanāmnas taror bhaved vāmato bhujaṅgagṛham /
hastadvaye tu yāmye pañcadaśanarāvasāne 'mbu // 53.70 //
kṣāraṃ payo 'tra nakulo 'rdhamānave tāmrasannibhaś cāśmā /
raktā ca bhavati vasudhā vahati śirā dakṣiṇā tatra // 53.71 //
badarīrohitavṛkṣau sampṛktau ced vināpi valmīkam /
hastatraye 'mbu paścāt ṣoḍaśabhir mānavair bhavati // 53.72 //
surasaṃ jalam ādau dakṣiṇā śirā vahati cottaneṇānyā /
piṣṭanibhaḥ pāṣāṇo mṛt śvetā vṛściko 'rdhanare // 53.73 //
sakarīrā ced vadarī tribhiḥ karaiḥ paścimena tatrāmbhaḥ /
aṣṭādaśabhiḥ puruṣair aiśānī bahujalā ca śirā // 53.74 //
pīlusametā badarī hastatrayasammite diśi prācyām // 53.75 //
viṃśatyā puruṣāṇām aśoṣyam ambho 'tra sakṣāram // 53.75 //
kakubhakarīrāv ekatra saṃyutau yatra kakubhavilvau vā /
hastadvaye 'mbu paścān narair bhavet pañcaviṃśatyā // 53.76 //
valmīkamūrdhani yadā dūrvā ca kuśāś ca pāṇḍurāḥ santi /
kūpo madhye deyo jalam atra naraikaviṃśatyā // 53.77 //
bhūmiḥ kadambakayutā valmīke yatra dṛśyate dūrvā /
hastadvayena yāmye narair jalaṃ pañcaviṃśatyā // 53.78 //
valmīkatrayamadhye rohītakapādapo yadā bhavati /
nānāvṛkṣaiḥ sahitas tribhir jalaṃ tatra vaktavyam // 53.79 //
hastacatuṣke madhyāt ṣoḍaśabhiś cāṅgulair udag vāri /
catvāriṃśat puruṣān khātvāśmādhaḥ śirā bhavati // 53.80 //
granthipracurā yasmin śamī bhaved uttareṇa valmīkaḥ /
paścāt pañcakarānte śatārdhasaṃkhyair naraiḥ salilam // 53.81 //
ekasthāḥ pañca yadā valmīkā madhyamo bhavecchvetaḥ /
tasmin śirā pradiṣṭā naraṣaṣṭyā pañcavarjitayā // 53.82 //
sapalāśā yatra śamī paścimabhāge 'mbu mānavaiḥ ṣaṣṭyā /
ardhanare 'hiḥ prathamaṃ savālukā pītamṛt parataḥ // 53.83 //
valmīkena parivṛtaḥ śveto rohītako bhaved yasmin /
pūrveṇa hastamātre saptatyā mānavair ambu // 53.84 //
śvetā kaṇṭakabahulā yatra śamī dakṣiṇena tatra payaḥ /
narapañcakasaṃyutayā saptatyāhir narārdhe ca // 53.85 //
marudeśe yac cihnaṃ na jāṅgale tair jalaṃ vinirdeśyam /
jambūvetasapūrvair ye puruṣās te marau dviguṇāḥ // 53.86 //
jambūs trivṛtā maurvī śiśumārī sārivā śivā śyāmā /
vīrudhayo vārāhī jyotiṣmatī garuḍavegā ca // 53.87 //
sūkarikamāṣaparṇīvyāghrapadāś ceti yady aher nilaye /
valmīkād uttaratas tribhiḥ karais tripuruṣe toyam // 53.88 //
etad anūpe vācyaṃ jāṅgalabhūmau tu pañcabhiḥ puruṣaiḥ /
etair eva nimittair marudeśe saptabhiḥ kathayet // 53.89 //
ekanibhā yatra mahī tṛṇataruvalmīkagulmaparihīnā /
tasyāṃ yatra vikāro bhavati dharitryāṃ jalaṃ tatra // 53.90 //
yatra snigdhā nimnā savālukā sānunādinī vā syāt /
tatra ardhapañcakair vāri mānavaiḥ pañcabhir yadi vā // 53.91 //
snigdhatarūṇāṃ yāmye naraiś caturbhir jalaṃ prabhūtaṃ ca /
tarugahane 'pi hi vikṛto yas tasmāt tadvad eva vadet // 53.92 //
namate yatra dharitrī sārdhe puruṣe 'mbu jāṅgalānūpe /
kīṭā vā yatra vinālayena bahavo 'mbu tatrāpi // 53.93 //
uṣṇā śītā ca mahī śītoṣṇāmbhas tribhir naraiḥ sārdhaiḥ /
indradhanur matsyo vā valmīko vā caturhastāt // 53.94 //
valmīkānāṃ paṅktyāṃ yady eko 'bhyucchritaḥ śirā tadadhaḥ /
śuṣyati na rohate vā sasyaṃ yasyāṃ ca tatrāmbhaḥ // 53.95 //
nyagrodhapalāśodumbaraiḥ sametais tribhir jalaṃ tadadhaḥ /
vaṭapippalasamavāye tadvad vācyaṃ śirā codak // 53.96 //
āgneye yadi koṇe grāmasya purasya vā bhavet kūpaḥ /
nityaṃ sa karoti bhayaṃ dāhaṃ ca samānuṣaṃ prāyaḥ // 53.97 //
nairṛtakoṇe bālakṣayaṃ ca vanitābhayaṃ ca vāyavye /
diktrayam etat tyaktvā śeṣāsu śubhāvahāḥ kūpāḥ // 53.98 //
sārasvatena muninā dakārgalaṃ yat krtaṃ tad avalokya /
āryābhiḥ kṛtam etad vṛttair api mānavaṃ vakṣye // 53.99 //
snigdhā yataḥ pādapagulmavallyo niśchidrapatrāś ca tataḥ śirāsti /
padmakṣurośīrakulāḥ saguṇḍrāḥ kāśāḥ kuśā vā nalikā nalo vā // 53.100 //
kharjūrajambvarjunavetasāḥ syuḥ kṣīrānvitā vā drumagulmavallyaḥ /
chatrebhanāgāḥ śatapatranīpāḥ syur naktamālāś ca sasinduvārāḥ // 53.101 //
vibhītako vā madayantikā vā yatrāsti tasmin puruṣatraye 'mbhaḥ /
syāt parvatasyopari parvato 'nyas tatrāpi mūle puruṣatraye 'mbhaḥ // 53.102 //
yā mauñjikaiḥ kāśakuśaiś ca yuktā nīlā ca mṛd yatra saśarkarā ca /
tasyāṃ prabhūtaṃ surasaṃ ca toyaṃ kṛṣṇātha vā yatra ca raktamṛd vā // 53.103 //
saśarkarā tāmramahī kaṣāyaṃ kṣāraṃ dharitrī kapilā karoti /
āpāṇḍurāyāṃ lavaṇaṃ pradiṣṭaṃ mṛṣṭaṃ payo nīlavasundharāyām // 53.104 //
śākāśvakarṇārjunavilvasarjāḥ śrīparṇyariṣṭādhavaśiṃśapāś ca /
chidraiś ca patrair drumagulmavallyo rūkṣāś ca dūre 'mbu nivedayanti // 53.105 //
sūryāgnibhasmoṣṭrakharānuvarṇā yā nirjalā sā vasudhā pradiṣṭā /
raktāṅkurāḥ kṣīrayutāḥ karīrā raktā dharā cej jalam aśmano 'dhaḥ // 53.106 //
vaidūryamudgāmbudamecakābhā pākonmukhodumbarasannibhā vā /
bhaṅgāñjanābhā kapilātha vā yā jñeyā śilā bhūrisamīpatoyā // 53.107 //
pārāvatakṣaudraghṛtopamā yā kṣaumasya vastrasya ca tulyavarṇā /
yā somavallyāś ca samānarūpā sāpy āśu toyaṃ kurute 'kṣayaṃ ca // 53.108 //
tāmraiḥ sametā pṛṣatair vicitrair āpāṇḍubhasmoṣṭrakharānurūpā /
bhṛṅgopamāṅguṣṭhikapuṣpikā vā sūryāgnivarṇā ca śilā vitoyā // 53.109 //
candrātapasphaṭikamauktikahemarūpā yāś cendranīlamaṇihiṅgulukāñjanābhāḥ /
sūryodayāṃśuharitālanibhāś ca yāḥ syus tāḥ śobhanā munivaco 'tra ca vṛttam etat // 53.110 //
etā hy abhedyāś ca śilāḥ śivāś ca yakṣaiś ca nāgaiś ca sadābhijuṣṭāḥ /
yeṣāṃ ca rāṣṭreṣu bhavanti rājṇāṃ teṣām avṛṣṭir na bhavet kadā cit // 53.111 //
bhedaṃ yadā naiti śilā tadānīṃ palāśakāṣṭhaiḥ saha tindukānām /
prajvālayitvānalam agnivarṇā sudhāmbusiktā pravidāram eti // 53.112 //
toyaṃ śritaṃ mokṣakabhasmanā vā yat saptakṛtvaḥ pariṣecanaṃ tat /
kāryaṃ śarakṣārayutaṃ śilāyāḥ prasphoṭanaṃ vahnivitāpitāyāḥ // 53.113 //
takrakāñjikasurāḥ sakulatthā yojitāni badarāṇi ca tasmin /
saptarātram uṣitāny abhitaptāṃ dārayanti hi śilāṃ pariṣekaiḥ // 53.114 //
naimbaṃ patraṃ tvak ca nālaṃ tilānāṃ sāpāmārgaṃ tindukaṃ syād guḍūcī /
gomūtreṇa srāvitaḥ kṣāra eṣāṃ ṣaṭkṛtvo 'tas tāpito bhidyate 'śmā // 53.115 //
ārkaṃ payo huḍuviṣāṇamaṣīsametaṃ pārāvatākhuśakṛtā ca yutaḥ pralepaḥ /
ṭaṅkasya tailamathitasya tato 'sya pānaṃ paścācchitasya na śilāsu bhaved vighātaḥ // 53.116 //
kṣāre kadalyā mathitena yukte dinoṣite pāyitam āyasaṃ yat /
samyak śitaṃ cāśmani naiti bhaṅgaṃ na cānyaloheṣv api tasya kauṇṭhyam // 53.117 //
pālī prāgaparāyatāmbu suciraṃ dhatte na yāmyottarā kallolair avadāram eti marutā sā prāyaśaḥ preritaiḥ /
tāṃ ced icchati sāradārubhir apāṃ sampātam āvārayet pāṣāṇādibhir eva vā praticayaṃ kṣuṇṇaṃ dvipāśvādibhiḥ // 53.118 //
kakubhavaṭāmraplakṣakadambaiḥ saniculajambūvetasanīpaiḥ /
kurabakatālāśokamadhūkair bakulavimiśraiś cāvṛtatīrām // 53.119 //
dvāraṃ ca nairvāhikam ekadeśe kāryaṃ śilāsañcitavārimārgam /
kośasthitaṃ nirvivaraṃ kapāṭaṃ kṛtvā tataḥ pāṃśubhir āvapet tam // 53.120 //
añjanamustośīraiḥ sarājakośātakāmalakacūrṇaiḥ /
katakaphalasamāyuktair yogaḥ kūpe pradātavyaḥ // 53.121 //
kaluṣaṃ kaṭukaṃ lavaṇaṃ virasaṃ salilaṃ yadi vā śubhagandhi bhavet /
tad anena bhavaty amalaṃ surasaṃ susugandhi guṇair aparaiś ca yutam // 53.122 //
hasto maghānurādhāpuṣyadhaniṣṭhottarāṇi rohiṇyaḥ /
śatabhiṣag ity ārambhe kūpānāṃ śasyate bhagaṇaḥ // 53.123 //
kṛtvā varuṇasya baliṃ vaṭavetasakīlakaṃ śirāsthāne /
kusumair gandhair dhūpaiḥ sampūjya nidhāpayet prathamam // 53.124 //
||54 vṛkṣāyurvedādhyāyaḥ
prāntacchāyāvinirmuktā na manojñā jalāśayāḥ /
yasmād ato jalaprānteṣv ārāmān viniveśayet // 54.01 //
mṛdvī bhūḥ sarvavṛkṣāṇāṃ hitā tasyām tilān vapet /
puṣpitāṃs tāṃś ca mṛdnīyāt karmaitat prathamaṃ bhuvaḥ // 54.02 //
ariṣṭāśokapunnāgaśirīṣāḥ sapriyaṅgavaḥ /
maṅgalyāḥ pūrvam ārāme ropaṇīyā gṛheṣu vā // 54.03 //
panasāśokakadalījambūlakucadāḍimāḥ /
drākṣāpālīvatāś caiva bījapūrātimuktakāḥ // 54.04 //
ete drumāḥ kāṇḍaropyā gomayena pralepitāḥ /
mūlocchede 'tha vā skandhe ropaṇīyāḥ paraṃ tataḥ // 54.05 //
ajātaśākhān śiśire jātaśākhān himāgame /
varṣāgame ca suskandhān yathādiksthān praropayet // 54.06 //
ghṛtośīratilakṣaudraviḍaṅgakṣīragomayaiḥ /
āmūlaskandhaliptānāṃ saṃkrāmaṇaviropaṇam // 54.07 //
śucir bhūtvā taroḥ pūjāṃ kṛtvā snānānulepanaiḥ /
ropayed ropitaś caiva patrais tair eva jāyate // 54.08 //
sāyaṃ prātaś ca gharmartau śītakāle dināntare /
varṣāsu ca bhuvaḥ śoṣe sektavyā ropitā drumāḥ // 54.09 //
jambūvetasavānīrakadambodumbarārjunāḥ /
bījapūrakamṛdvīkālakucāś ca sadāḍimāḥ // 54.10 //
vañjulo naktamālaś ca tilakaḥ panasas tathā /
timiro 'mrātakaś ceti ṣoḍaśānūpajāḥ smṛtāḥ // 54.11 //
uttamaṃ viṃśatir hastā madhyamaṃ ṣoḍaśāntaram /
sthānāt sthānāntaraṃ kāryaṃ vṛkṣāṇāṃ dvādaśāvaram // 54.12 //
abhyāsajātās taravaḥ samspṛśantaḥ parasparam /
miśrair mūlaiś ca na phalaṃ samyag yacchanti pīḍitāḥ // 54.13 //
śītavātātapai rogo jāyate pāṇḍupatratā /
avṛddhiś ca pravālānāṃ śākhāśoṣo rasasrutiḥ // 54.14 //
cikitsitam athaiteṣāṃ śastreṇādau viśodhanam /
viḍaṅgaghṛtapaṅkāktān secayet kṣīravāriṇā // 54.15 //
phalanāśe kulatthaiś ca māṣair mudgais tilair yavaiḥ /
śṛtaśītapayaḥ sekaḥ phalapuṣpasamṛddhaye // 54.16 //
avikājaśakṛccūrṇasyāḍhake dve tilāḍhakam /
saktuprastho jaladroṇo gomāṃsatulayā saha // 54.17 //
saptarātroṣitair etaiḥ sekaḥ kāryo vanaspateḥ /
valmīgulmalatānāṃ ca phalapuṣpāya sarvadā // 54.18 //
vāsarāṇi daśa dugdhabhāvitaṃ bījam ājyayutahastayojitam /
gomayena bahuśo virūkṣitaṃ krauḍamārgapiśitaiś ca dhūpitam // 54.19 //
māṃsasūkaravasāsamanvitaṃ ropitaṃ ca parikarmitāvanau /
kṣīrasaṃyutajalāvasecitaṃ jāyate kusumayuktam eva tat // 54.20 //
tintiḍīty api karoti vallarīṃ vrīhimāṣatilacūrṇasaktubhiḥ /
pūtimāṃsasahitaiś ca secitā dhūpitā ca satataṃ haridrayā // 54.21 //
kapitthavallīkaraṇāya mūlāny āsphotadhātrīdhavavāsikānām /
palāśinī vetasasūryaballī śyāmātimuktaiḥ sahitāṣṭamūlī // 54.22 //
kṣīre śṛte cāpy anayā suśīte tālā śataṃ sthāpya kapitthabījam /
dine dine śoṣitam arkapādair māsaṃ vidhis tv eṣa tato 'dhiropyam // 54.23 //
hastāyataṃ taddviguṇaṃ gabhīraṃ khātvāvaṭaṃ proktajalāvapūrṇam /
śuṣkaṃ pradagdhaṃ madhusarpiṣā tat pralepayed bhasmasamanvitana // 54.24 //
cūrṇīkṛtair māṣatilair yavaiś ca prapūrayed mṛttikayāntarasthaiḥ /
matsyāmiṣāmbhassahitaṃ ca hanyād yāvad ghanatvaṃ samupāgataṃ tat // 54.25 //
uptaṃ ca bījaṃ caturaṅgulādho matsyāmbhasā māṃsajalaiś ca siktam /
vallī bhavaty āśu śubhapravālā vismāpanī maṇḍapam āvṛṇoti // 54.26 //
śataśo 'ṅkolasambhūtaphalakalkena bhāvitam /
etat tailena vā bījaṃ ślaiṣmātakaphalena vā // 54.27 //
vāpitaṃ karakonmiśramṛdi tatkṣaṇajanmakam /
phalabhārānvitā śākhā bhavatīti kim adbhutam // 54.28 //
śleṣmātakasya bījāni niṣkulīkṛtya bhāvayet prājñaḥ /
aṅkolavijjalādbhiś chāyāyāṃ saptakṛtvaivam // 54.29 //
māhiṣagomayaghṛṣṭāny asya karīṣe ca tāni nikṣipya /
karakājalamṛdyoge nyuptāny ahnā phalakarāṇi // 54.30 //
dhruvamṛdumūlaviśākhā gurubhaṃ śravaṇas tathāśvinī hastaḥ /
uktāni divyadṛgbhiḥ pādapasaṃropaṇe bhāni // 54.31 //
||55 prāsādalakṣaṇādhyāyaḥ
kṛtvā prabhūtaṃ salilam ārāmān viniveśya ca /
devatāyatanaṃ kuryād yaśodharmābhivṛddhaye // 55.01 //
iṣṭāpūrtena labhyante ye lokās tān bubhūṣatā /
devānām ālayaḥ kāryo dvayam api atra dṛśyate // 55.02 //
salilodyānayukteṣu kṛteṣv akṛteṣu ca /
sthāneṣv eteṣu sānnidhyam upagacchanti devatāḥ // 55.03 //
saraḥsu nalinīchatranirastaraviraśmiṣu /
haṃsāṃsākṣiptakahlāravīthīvimalavāriṣu // 55.04 //
haṃsakāraṇḍavakrauñcacakravākavirāviṣu /
paryantaniculacchāyāviśrāntajalacāriṣu // 55.05 //
krauñcakāñcīkalāpāś ca kalahaṃsakalasvarāḥ /
nadyas toyāṃśukā yatra śapharīkṛtamekhalāḥ // 55.06 //
phullatīradrumottaṃsāḥ saṅgamaśroṇimaṇḍalāḥ /
pulinābhyunnatorasyā haṃsavāsāś ca nimnagāḥ // 55.07 //
vanopāntanadīśailanirjharopāntabhūmiṣu /
ramante devatā nityaṃ pureṣūdyānavatsu ca // 55.08 //
bhūmayo brāhmaṇādīnāṃ yāḥ proktā vāstukarmaṇi /
tā eva teṣāṃ śasyante devatāyataneṣv api // 55.09 //
catuḥṣaṣṭipadaṃ kāryaṃ devatāyatanaṃ sadā /
dvāraṃ ca madhyamaṃ tasmin samadiksthaṃ praśasyate // 55.10 //
yo vistāro bhaved yasya dviguṇā tatsamunnatiḥ /
ucchrāyād yas tṛtīyāṃśas tena tulyā kaṭiḥ smṛtā // 55.11 //
vistārārdhaṃ bhaved garbho bhittayo 'nyāḥ samantataḥ /
garbhapādena vistīrṇaṃ dvāraṃ dviguṇam ucchritam // 55.12 //
ucchrāyāt pādavistīrṇā śākhā tadvad udumbaraḥ /
vistārapādapratimaṃ bāhulyaṃ śākhayoḥ smṛtam // 55.13 //
tripañcasaptanavabhiḥ śākhābhis tat praśasyate /
adhaḥ śākhācaturbhāge pratīhārau niveśayet // 55.14 //
śeṣaṃ maṅgalyavihagaiḥ śrīvṛkṣaiḥ svastikair ghaṭaiḥ /
mithunaiḥ patravallībhiḥ pramathaiś copaśobhayet // 55.15 //
dvāramānāṣṭabhāgonā pratimā syāt sapiṇḍikā /
dvau bhāgau pratimā tatra tṛtīyāṃśaś ca piṇḍikā // 55.16 //
merumandarakailāsavimānacchandanandanāḥ /
samudgapadmagaruḍanandivardhanakuñjarāḥ // 55.17 //
guharājo vṛṣo haṃsaḥ sarvatobhadrako ghaṭaḥ /
siṃho vṛttaś catuṣkoṇaḥ ṣoḍaśāṣṭāśrayas tathā // 55.18 //
ity ete viṃśatiḥ proktāḥ prāsādāḥ saṃjñayā mayā /
yathoktānukrameṇaiva lakṣaṇāni vadāmy ataḥ // 55.19 //
tatra ṣaḍaśrir merur dvādaśabhaumo vicitrakuharaś ca /
dvārair yutaś caturbhir dvātriṃśaddhastavistīrṇaḥ // 55.20 //
triṃśaddhastāyāmo daśabhaumo mandaraḥ śikharayuktaḥ /
kailāso 'pi śikharavān aṣṭāviṃśo 'ṣṭabhaumaś ca // 55.21 //
jālagavākṣakayukto vimānasaṃjñas trisaptakāyāmaḥ /
nandana iti ṣaḍbhaumo dvātriṃśaḥ ṣoḍaśāṇḍayuktaḥ // 55.22 //
vṛttaḥ samudganāmā padmaḥ padmākṛtiḥ śayā aṣṭau /
śṛṅgeṇaikena bhaved ekaiva ca bhūmikā tasya // 55.23 //
garuḍākṛtiś ca garuḍo nandīti ca ṣaṭcatuṣkavistīrṇaḥ /
kāryas tu saptabhaumo vibhūṣito 'ṇḍais tu viṃśatyā // 55.24 //
kuñjara iti gajapṛṣṭhaḥ ṣoḍaśahastaḥ samantato mūlāt /
guharājaḥ ṣoḍaśakas tricandraśālā bhaved valabhī // 55.25 //
vṛṣa ekabhūmiśṛṅgo dvādaśahastaḥ samantato vṛttaḥ /
haṃso haṃsākāro ghaṭo 'ṣṭahastaḥ kalaśarūpaḥ // 55.26 //
dvārair yutaś caturbhir bahuśikharo bhavati sarvatobhadraḥ /
bahuruciracandraśālaḥ ṣaḍviṃśaḥ pañcabhaumaś ca // 55.27 //
siṃhaḥ siṃhākrānto dvādaśakoṇo 'ṣṭahastavistīrṇaḥ /
catvāro 'ñjanarūpāḥ pañcāṇḍayutas tu caturasraḥ // 55.28 //
bhūmikāṅgulamānena mayasyāṣṭottaraṃ śatam /
sārdhaṃ hastatrayaṃ caiva kathitaṃ viśvakarmaṇā // 55.29 //
prāhuḥ sthapatayaś cātra matam ekaṃ vipaścitaḥ /
kapotapālisaṃyuktā nyūnā gacchanti tulyatām // 55.30 //
prāsādalakṣaṇam idam kathitaṃ samāsād gargeṇa yad viracitaṃ tad ihāsti sarvam /
manvādibhir viracitāni pṛthūni yāni tatsaṃspṛśan prati mayātra kṛto 'dhikāraḥ // 55.31 //
||56 vajralepalakṣaṇādhyāyaḥ
āmaṃ tindukam āmaṃ kapitthakaṃ puṣpam api ca śālmalyāḥ /
bījāni śallakīnāṃ dhanvanavalko vacā ceti // 56.01 //
etaiḥ saliladroṇaḥ kvāthayitavyo 'ṣṭabhāgaśeṣaś ca /
avatāryo 'sya ca kalko dravyair etaiḥ samanuyojyaḥ // 56.02 //
śrīvāsakarasaguggulubhallātakakundurūkasarjarasaiḥ /
atasībilvaiś ca yutaḥ kalko 'yaṃ vajralepākhyaḥ // 56.03 //
prāsādaharmyavalabhīliṅgapratimāsu kuḍyakūpeṣu /
santapto dātavyo varṣasahasrāyutasthāyī // 56.04 //
lākṣākunduruguggulugṛhadhūmakapitthabilvamadhyāni /
nāgaphalanimbatindukamadanaphalamadhūkamañjiṣṭhāḥ // 56.05 //
sarjarasarasāmalakāni ceti kalkaḥ kṛto dvitīyo 'yam /
vajrākhyaḥ prathamaguṇair ayam api teṣv eva kāryeṣu // 56.06 //
gomahiṣājaviṣāṇaiḥ khararomṇā mahiṣacarmagavyaiś ca /
nimbakapittharasaiḥ saha vajratalo nāma kalko 'nyaḥ // 56.07 //
aṣṭau sīsakabhāgāḥ kāṃsasya dvau tu rītikābhāgaḥ /
mayakathito yogo 'yaṃ vijñeyo vajrasaṅghātaḥ // 56.08 //
||57 pratimālakṣaṇādhyāyaḥ /
jālāntarage bhānau yad aṇutaraṃ darśanaṃ rajo yāti /
tad vindyāt paramāṇuṃ prathamaṃ taddhi pramāṇānām // 57.01 //
paramāṇurajo bālāgralikṣayūkaṃ yavo 'ṅgulaṃ ceti /
aṣṭaguṇāni yathottaram aṅgulam ekaṃ bhavati saṃkhyā // 57.02 //
devāgāradvārasyāṣṭāmśonasya yas tṛtīyo 'ṃśaḥ /
tatpiṇḍikāpramāṇaṃ pratimā taddviguṇaparimāṇā // 57.03 //
svair aṅgulapramāṇair dvādaśa vīstīrṇam āyataṃ ca mukham /
nagnajitā tu caturdaśa dairghyeṇa drāviḍaṃ kathitam // 57.04 //
nāsālalāṭacibukagrīvāś caturāṅgulās tathā karṇau /
dve aṅgule ca hanunī cibukaṃ ca dvyaṅgulaṃ vitatam // 57.05 //
aṣṭāṅgulaṃ lalāṭaṃ vistārād dvyaṅgulāt pare śaṅkhau /
caturaṅgulau tu śaṅkhau karṇau tu dvyaṅgulau pṛthulau // 57.06 //
karṇopāntaḥ kāryo 'rdhapañcame bhrūsamena sūtreṇa /
karṇasrotaḥ sukumārakam ca netraprabandhasamam // 57.07 //
caturaṅgulaṃ vasiṣṭhaḥ kathayati netrāntakarṇayor vivaram /
adharo 'ṅgulapramāṇas tasyārdhenottroṣṭhaś ca // 57.08 //
ardhāṅgulā tu gocchā vaktraṃ caturaṅgulāyataṃ kāryam /
vipulaṃ tu sārdham aṅgulam avyāttaṃ tryaṅgulaṃ vyāttam // 57.09 //
dvyaṅgulatulyau nāsāpuṭau ca nāsā puṭāgrato jñeyā /
syād dvyaṅgulam ucchrāyaś caturaṅgulam antaraṃ cākṣṇoḥ // 57.10 //
dvyaṅgulamito 'kṣikośo dve netre tattribhāgikā tārā /
dṛktārā pañcāṃśo netravikāśo 'ṅgulaṃ bhavati // 57.11 //
paryantāt paryantaṃ daśa bhruvo 'rdhāṅgulaṃ bhruvor lekhā /
bhrūmadhyaṃ dvyaṅgulakaṃ bhūr dhairghyeṇāṅgulacatuṣkam // 57.12 //
kāryā tu keśarekhā bhrūbandhasamāṅgulārdhavistīrṇā /
netrānte karavīrakam upanyased aṅgulapramitam // 57.13 //
dvātriṃśat pariṇāhāc caturdaśāyāmato 'ṅgulāni śiraḥ /
dvādaśa tu citrakarmaṇi dṛśyante viṃśatir adṛśyāḥ // 57.14 //
āsyaṃ sakeśanicayaṃ ṣoḍaśa dairghyeṇa nagnijitproktam /
grīvā daśa vistīrṇā pariṇāhād viṃśatiḥ saikā // 57.15 //
kaṇṭhād dvādaśa hṛdayaṃ hṛdayān nābhī ca tatpramāṇena /
nābhīmadhyād meḍhrāntaraṃ ca tattulyam evoktam // 57.16 //
ūrū cāṅgulamānaiś caturyutā viṃśatis tathā jaṅghe /
jānukapicche caturaṅgule ca pādau ca tattulyau // 57.17 //
dvādaśadīrghau ṣaṭ pṛthutayā ca pādau trikāyatāṅguṣṭhau /
pañcāṅgulapariṇāhau pradeśinī tryaṅgulaṃ dīrghā // 57.18 //
aṣṭāṃśāṃśonāḥ śeṣāṅgulyaḥ krameṇa kartavyāḥ /
sacaturthabhāgam aṅgulam utsedho 'ṅguṣṭhakasyoktaḥ // 57.19 //
aṅguṣṭhanakhaḥ kathitas caturthabhāgonam aṅgulaṃ tajjñaiḥ /
śeṣanakhānām ardhāṅgulaṃ kramāt kiṃcidūnaṃ vā // 57.20 //
jaṅghāgre pariṇāhaś caturdaśoktas tu vistarāt pañca /
madhye tu sapta vipulā pariṇāhāt triguṇitāḥ sapta // 57.21 //
aṣṭau tu jānumadhye vaipulyaṃ tryaṣṭakaṃ tu pariṇāhaḥ /
vipulau caturdaśorū madhye dviguṇaś ca tatparidhiḥ // 57.22 //
kaṭir aṣṭādaśa vipulā catvāriṃśac caturyutā paridhau /
aṅgulam ekaṃ nābhī vedhena tathā pramāṇena // 57.23 //
catvāriṃśaddviyutā nābhīmadhyena madhyapariṇāhaḥ /
stanayoḥ ṣoḍaśa cāntaram ūrdhvaṃ kakṣye ṣaḍaṅgulike // 57.24 //
aṣṭāv aṃsau dvādaśa bāhū kāryau tathā prabāhū ca /
bāhū ṣaḍvistīrṇau pratibāhū tv aṅgulacatuṣkam // 57.25 //
ṣoḍaśa bāhū mūle pariṇāhād dvādaśāgrahaste ca /
vistāreṇa karatalaṃ ṣaḍaṅgulaṃ sapta dairghyeṇa // 57.26 //
pañcāṅgulāni madhyā pradeśinī madhyaparvadalahīnā /
anayā tulyā cānāmikā kaniṣṭhā tu parvonā // 57.27 //
parvadvayam aṅguṣṭhaḥ śeṣāṅgulyas tribhis tribhiḥ kāryāḥ /
nakhaparimāṇaṃ kāryaṃ sarvāsām parvaṇo 'rdhena // 57.28 //
deśānurūpabhūṣaṇaveṣālaṅkāramūrtibhiḥ kāryā /
pratimā lakṣaṇayuktā sannihitā vṛddhidā bhavati // 57.29 //
daśarathatanayo rāmo baliś ca vairocaniḥ śataṃ viṃśam /
dvādaśahānyā śeṣāḥ pravarasamanyūnaparimāṇāḥ // 57.30 //
kāryo 'ṣṭabhujo bhagavāṃś caturbhujo dvibhuja eva vā viṣṇuḥ /
śrīvatsāṅkitavakṣāḥ kaustubhamaṇibhūṣitoraskaḥ // 57.31 //
atasīkusumaśyāmaḥ pītāmbaranivasanaḥ prasannamukhaḥ /
kuṇḍalakirīṭadhārī pīnagaloraḥsthalāṃsabhujaḥ // 57.32 //
khaḍgagadāśarapāṇir dakṣiṇataḥ śāntidaś caturthakaraḥ /
vāmakareṣu ca kārmukakheṭakacakrāṇi śaṅkhaś ca // 57.33 //
atha ca caturbhujam icchati śāntida eko gadādharaś cānyaḥ /
dakṣiṇapārśve tv evaṃ vāme śaṅkhaś ca cakraṃ ca // 57.34 //
dvibhujasya tu śāntikaro dakṣiṇahasto 'paraś ca śaṅkhadharaḥ /
evaṃ viṣṇoḥ pratimā kartavyā bhūtim icchadbhiḥ // 57.35 //
baladevo halapāṇir madavibhramalocanaś ca kartavyaḥ /
vibhrat kuṇḍalam ekaṃ śaṅkhendumṛṇālagauratanuḥ // 57.36 //
ekānaṃśā kāryā devī baladevakṛṣṇayor madhye /
kaṭisaṃsthitavāmakarā sarojam itareṇa codvahatī // 57.37 //
kāryā caturbhujā yā vāmakarābhyāṃ sapustakaṃ kamalam /
dvābhyāṃ dakṣiṇapārśve varam arthiṣv akṣasūtraṃ ca // 57.38 //
vāmo 'tha vāṣṭabhujāyāḥ kamaṇḍaluś cāpam ambujaṃ śāstram /
varaśaradarpaṇayuktāḥ savyabhujāḥ sākṣasūtrāś ca // 57.39 //
śāmbaś ca gadāhastaḥ pradyumnaś cāpabhṛt surūpaś ca /
anayoḥ striyau ca kārye kheṭakanistriṃśadhāriṇyau // 57.40 //
brahmā kamaṇḍalukaraś caturmukhaḥ paṇkajāsanasthaś ca /
skandaḥ kumārarūpaḥ śaktidharo barhiketuś ca // 57.41 //
śuklacaturviṣāṇo dvipo mahendrasya vajrapāṇitvam /
tiryag lalāṭasaṃsthaṃ tṛtīyam api locanaṃ cihnam // 57.42 //
śambhoḥ śirasīndukalā vṛṣadhvajo 'kṣi ca tṛtīyam api cordhvam /
śūlaṃ dhanuḥ pinākaṃ vāmārdhe vā girisutārdham // 57.43 //
padmāṅkitakaracaraṇaḥ prasannamūrtiḥ sunīcakeśaś ca /
padmāsanopaviṣṭaḥ piteva jagato bhavati buddhaḥ // 57.44 //
ājānulambabāhuḥ śrīvatsāṅkaḥ praśāntamūrtiś ca /
digvāsās taruṇo rūpavāṃś ca kāryo 'rhatāṃ devaḥ // 57.45 //
nāsālalāṭajaṅghorugaṇḍavakṣāṃsi connatāni raveḥ /
kuryād udīcyaveṣaṃ gūḍhaṃ pādād uro yāvat // 57.46 //
bibhrāṇaḥ svakararuhe bāhubhyāṃ paṅkaje mukuṭadhārī /
kuṇḍalabhūṣitavadanaḥ pralambahāro viyadgavṛtaḥ // 57.47 //
kamalodaradyutimukhaḥ kañcukaguptaḥ smitaprasannamukhaḥ /
ratnojjvalaprabhāmaṇḍalaś ca kartuḥ śubhakaro 'rkaḥ // 57.48 //
saumyā tu hastamātrā vasudā hastadvayocchritā pratimā /
kṣemasubhikṣāya bhavet tricaturhastapramāṇā yā // 57.49 //
nṛpabhayam atyaṅgāyāṃ hīnāṅgāyām akalyatā kartuḥ /
śātodaryāṃ kṣudbhayam arthavināśaḥ kṛśāṅgāyām // 57.50 //
maraṇaṃ tu sakṣatāyāṃ śastranipātena nirdiśet kartuḥ /
vāmāvanatā patnīṃ dakṣiṇavinatā hinasty āyuḥ // 57.51 //
andhatvam ūrdhvadṛṣṭyā karoti cintām adhomukhī dṛṣṭiḥ /
sarvapratimāsv evaṃ śubhāśubhaṃ bhāskaroktasamam // 57.52 //
liṅgasya vṛttaparadhiṃ dairghyeṇāsūtrya tat tridhā vibhajet /
mūle tac caturasraṃ madhye tv aṣṭāśriṃ vṛttam ataḥ // 57.53 //
caturasram avanikhāte madhyaṃ kāryaṃ tu piṇḍikāśvabhre /
dṛśyocchrāyeṇa samā samantataḥ piṇḍikā śvabhrāt // 57.54 //
kṛśadīrghaṃ deśaghnaṃ pārśvavihīnaṃ purasya nāśaya /
yasya kṣataṃ bhaved mastake vināśāya talliṅgam // 57.55 //
mātṛgaṇaḥ kartavyaḥ svanāmadevānurūpakṛtacihnaḥ /
revanto 'śvārūḍho mṛgayākrīḍādiparivāraḥ // 57.56 //
daṇḍī yamo mahiṣago haṃsārūḍhaś ca pāśabhṛd varuṇaḥ /
naravāhanaḥ kubero vāmakirīṭī bṛhatkukṣiḥ // 57.57 //
||58 vanasampraveśādhyāyaḥ
kartur anukūladivase daivajñaviśodhite śubhanimitte /
maṅgalaśakunaiḥ prāsthānikaiś ca vanasampraveśaḥ syāt // 58.01 //
pitṛvanamārgasurālayavalmīkodyānatāpasāśramajāḥ /
caityasaritsaṅgamasambhavāś ca ghaṭatoyasiktāś ca // 58.02 //
kubjānujātavallīnipīḍitā vajramārutopahatāḥ /
svapatitahastinipīḍitaśuṣkāgnipluṣṭamadhunilayāḥ // 58.03 //
taravo varjayitavyāḥ śubhadāḥ syuḥ snigdhapatrakusumaphalāḥ /
abhimatavṛkṣaṃ gatvā kuryāt pūjāṃ sabalipuṣpām // 58.04 //
suradārucandanaśamīmadhūkataravaḥ śubhā dvijātīnām /
kṣatrasyāriṣṭāśvatthakhadirabilvā vivṛddhikarāḥ // 58.05 //
vaiśyānāṃ jīvakakhadirasindhukasyandanāś ca śubhaphaladāḥ /
tindukakesarasarjārjunāmraśālāś ca śūdrāṇām // 58.06 //
liṅgaṃ vā pratimā vā drumavat sthāpyā yathā diśaṃ yasmāt /
tasmāc cihnayitavyā diśo drumasyordhvam atha vādhaḥ /
paramānnamodakaudanadadhipalalollopikādibhir bhakṣyaiḥ /
madyaiḥ kusumair dhūpair gandhaiś ca taruṃ samabhyarcya // 58.08 //
surapitṛpiśācarākṣasabhujagāsuragaṇavināyakādyānām /
kṛtvā rātrau pūjāṃ vṛkṣaṃ saṃspṛśya ca brūyāt // 58.09 //
arcārtham amukasya tvaṃ devasya parikalpitaḥ /
namas te vṛkṣa pūjeyaṃ vidhivat sampragṛhyatām // 58.10 //
yānīha bhūtāni vasanti tāni baliṃ gṛhītvā vidhivat prayuktam /
anyatra vāsaṃ parikalpyantu kṣamantu tāny adya namo 'stu tebhyaḥ // 58.11 //
vṛkṣaṃ prabhāte salilena siktvā pūrvottarasyāṃ diśi sannikṛtya /
madhvājyadigdhena kuṭhārakeṇa pradakṣiṇaṃ śeṣam ato nihanyāt // 58.12 //
pūrveṇa pūrvottarato 'tha vodak pated yadā vṛddhikaras tadā syāt /
āgneyakoṇāt kramaśo 'gnidāharugrāgarogās turagakṣayaś ca // 58.13 //
yan noktam asmin vanasampraveśe nipātavicchedanavṛkṣagarbhāḥ /
indradhvaje vāstuni ca pradiṣṭāḥ pūrvaṃ mayā te 'tra tathaiva yojyāḥ // 58.14 //
||59 pratimāpratiṣṭhāpanādhyāyaḥ
diśi yāmyāyāṃ kuryād adhivāsanamaṇḍapaṃ budhaḥ prāg vā /
toraṇacatuṣṭayayutaṃ śastadrumapallavacchannam // 59.01 //
pūrve bhāge citrāḥ srajaḥ patākāś ca maṇḍapasyoktāḥ /
āgneyyāṃ diśi raktāḥ kṛṣṇāḥ syur yāmyanairṛtyoḥ // 59.02 //
śvetā diśy aparasyām vāyavyāyāṃ tu pāṇḍurā eva /
citrāś cottarapārśve pītāḥ pūrvottare kāryāḥ // 59.03 //
āyuḥśrībalajayadā dārumayī mṛṇmayī tathā pratimā /
lokahitāya maṇimayī sauvarṇī puṣṭidā bhavati // 59.04 //
rajatamayī kīrtikarī prajāvivṛddhiṃ karoti tāmramayī /
bhūlābhaṃ tu mahāntaṃ śailī pratimātha vā liṅgam // 59.05 //
śaṅkhūpahatā pratimā pradhānapuruṣaṃ kulaṃ ca ghātayati /
śvabhropahatā rogān upadravāṃś ca kṣayam kurute // 59.06 //
maṇḍapamadhye sthaṇḍilam upalipyāstīrya sikatayātha kuśaiḥ /
bhadrāsanakṛtaśīrṣopadhānapādāṃ nyaset pratimām // 59.07 //
plakṣāśvatthodumbaraśirīṣavaṭasambhavaiḥ kaṣāyajalaiḥ /
maṅgalyasaṃjñitābhiḥ sarvauṣadhibhiḥ kuśādyābhiḥ // 59.08 //
dvipavṛṣabhoddhataparvatavalmīkasaritsamāgamataṭeṣu /
padmasaraḥsu ca mṛdbhiḥ sapañcagavyaiś ca tīrthajalaiḥ // 59.09 //
pūrvaśiraskāṃ snātāṃ suvarṇaratnāmbubhiś ca sasugandhaiḥ /
nānātūryaninādaiḥ puṇyāhair vedanirghoṣaiḥ // 59.10 //
aindryāṃ diśīndraliṅgā mantrāḥ prāgdakṣiṇe 'gniliṅgāś ca /
vaktavyā dvijamukhyaiḥ pūjyās te dakṣiṇābhiś ca // 59.11 //
yo devaḥ saṃsthāpyas tanmantraiś cānalaṃ dvijo juhuyāt /
agninimittāni mayā proktānīndradhvajotthāne // 59.12 //
dhūmākulo 'pasavyo muhur muhur viphuliṅgakṛn na śubhaḥ /
hotuḥ smṛtilopo vā prasarpaṇaṃ cāśubhaṃ proktam // 59.13 //
snātām abhuktavastrāṃ svalaṅkṛtāṃ pūjitām kusumagandhaiḥ /
pratimāṃ svāstīrṇāyām śayyāyām sthāpakaḥ kuryāt // 59.14 //
suptāṃ sagītanṛtyair jāgaraṇaiḥ samyag evam adhivāsya /
daivajñasampradiṣṭe kāle saṃsthāpanaṃ kuryāt // 59.15 //
abhyarcya kusumavastrānulepanaiḥ śaṅkhatūryanirghoṣaiḥ /
prādakṣiṇyena nayed āyatanasya prayatnena // 59.16 //
kṛtvā baliṃ prabhūtaṃ sampūjya brāhmaṇāṃś ca sabhyāṃś ca /
dattvā hiraṇyaśakalaṃ vinikṣipet piṇḍikāśvabhre /
sthāpakadaivajñadvijasabhyasthapatīn viśeṣato 'bhyarcya /
kalyāṇānāṃ bhāgī bhavatīha paratra ca svargī // 59.18 //
viṣṇor bhāgavatān magāṃś ca savituḥ śambhoḥ sabhasmadvijān mātṝṇām api maṇḍalakramavido viprān vidur brahmaṇaḥ /
śākyān sarvahitasya śāntamanaso nagnān jinānāṃ vidur ye yaṃ devam upāśritāḥ svavidhinā tais tasya kāryā kriyā // 59.19 //
udagayane sitapakṣe śiśiragabhastau ca jīvavargasthe /
lagne sthire sthirāṃśe saumyair dhīdharmakendragataiḥ // 59.20 //
pāpair upacayasaṃsthair dhruvamṛduharitiṣyavāyudeveṣu /
vikuje dine 'nukūle devānāṃ sthāpanaṃ śastam // 59.21 //
sāmānyam idaṃ samāsato lokānāṃ hitadaṃ mayā kṛtam /
adhivāsanasanniveśane sāvitre pṛthag eva vistarāt // 59.22 //
||60 golakṣaṇādhyāyaḥ
parāśaraḥ prāha bṛhadrathāya golakṣaṇaṃ yat kriyate tato 'yam /
mayā samāsaḥ śubhalakṣaṇās tāḥ sarvās tathāpy āgamato 'bhidhāsye // 60.01 //
sāsrāvilarūkṣākṣyo mūṣakanayanāś na śubhadā gāvaḥ /
pracalaccipiṭaviṣāṇāḥ karaṭāḥ kharasadṛśavarṇāś ca // 60.02 //
daśasaptacaturdantyaḥ pralambamuṇḍānanā vinatapṛṣṭhyaḥ /
hrasvasthūlagrīvā yavamadhyā dāritakhurāś ca // 60.03 //
śyāvātidīrghajihvā gulphair atitanubhir atibṛhadbhir vā /
atikakudāḥ kṛśadehā neṣṭā hīnādhikāṅgyaś ca // 60.04 //
vṛṣabho 'py evaṃ sthūlātilambavṛṣaṇaḥ śirātatakroḍaḥ /
sthūlaśirācitagaṇḍas tristhānaṃ mehate yaś ca // 60.05 //
mārjārākṣaḥ kapilaḥ karaṭo vā na śubhado dvijasyaiva /
kṛṣṇauṣṭhatālujihvaḥ śvasano yūthasya ghātakaraḥ // 60.06 //
sthūlaśakṛnmaṇiśṛṅgaḥ sitodaraḥ kṛṣṇasāravarṇaś ca /
gṛhajāto 'pi tyājyo yūthavināśāvaho vṛṣabhaḥ // 60.07 //
śyāmakapuṣpacitāṅgo bhasmāruṇasannibho biḍālākṣaḥ /
viprāṇām api na śubhaṃ karoti vṛṣabhaḥ parigṛhītaḥ // 60.08 //
ye coddharanti pādān paṅkād iva yojitāḥ kṛśagrīvāḥ /
kātaranayanā hīnāś ca pṛṣṭhatas te na bhārasahāḥ // 60.09 //
mṛdusaṃhatatāmrauṣṭhās tanusphijas tāmratālujihvāś ca /
hrasvatanūccaśravaṇāḥ sukukṣayaḥ spṛṣṭajaṅghāś ca // 60.10 //
ātāmrasaṃhatakhurā vyūḍhoraskā bṛhatkakudayuktāḥ /
snigdhaślakṣṇatanutvagromāṇas tāmratanuśṛṅgāḥ // 60.11 //
tanubhūspṛgvāladhayo raktāntavilocanā mahocchvāsāḥ /
siṃhaskandhās tanvalpakambalāḥ pūjitāḥ sugamāḥ // 60.12 //
vāmāvartair vāme dakṣiṇapārśve ca dakṣiṇāvartaiḥ /
śubhadā bhavanty anaḍuho jaṅghābhiś caiṇakanibhābhiḥ // 60.13 //
vaidūryamallikābudbudekṣaṇāḥ sthūlanetrapakṣmāṇaḥ /
pārṣṇibhir asphuṭitābhiḥ śastāḥ sarve ca bhārasahāḥ // 60.14 //
ghrāṇoddeśe savalir mārjāramukhaḥ sitaś ca dakṣiṇataḥ /
kamalotpalalākṣābhaḥ suvāladhir vājitulyajavaḥ // 60.15 //
lambair vṛṣaṇair meṣodaraś ca saṃkṣiptavaṃkṣaṇakroḍaḥ /
jñeyo bhārādhvasaho jave 'śvatulyaś ca śastaphalaḥ // 60.16 //
sitavarṇaḥ piṅgākṣas tāmraviṣāṇekṣaṇo mahāvaktraḥ /
haṃso nāma śubhaphalo yūthasya vivardhanaḥ proktaḥ // 60.17 //
bhūspṛgvāladhir ātāmraviṣāṇo raktadṛk kakudmāṃś ca /
kalmāṣaś ca svāminam acirāt kurute patiṃ lakṣmyāḥ // 60.18 //
yo vā sitaikacaraṇair yatheṣṭavarṇaś ca so 'pi śubhaphalakṛt /
miśraphalo 'pi grāhyo yadi naikāntapraśasto 'sti // 60.19 //
||61 śvalakṣaṇādhyāyaḥ
pādāḥ pañcanakhās trayo 'gracaraṇaḥ ṣaḍbhir nakhair dakṣiṇas tāmrauṣṭhāgranaso mṛgeśvaragatir jighran bhuvaṃ yāti ca /
lāṅgūlaṃ sasaṭaṃ dṛgṛkṣasadṛśī karṇau ca lambau mṛdū yasya syāt sa karoti poṣṭur acirāt puṣṭāṃ śriyaṃ śvā gṛhe // 61.01 //
pāde pāde pañca pañcāgrapāde vāme yasyāḥ ṣaṇnakhā mallikākṣyāḥ /
vakraṃ pucchaṃ piṅgalālambakarṇā yā sā rāṣṭraṃ kukkurī pāti puṣṭā // 61.02 //
||62 kukkuṭalakṣaṇādhyāyaḥ
kukkuṭas tv ṛjutanūruhāṅgulis tāmravaktranakhacūlikaḥ sitaḥ /
rauti susvaram uṣātyaye ca yo vṛddhidaḥ sa nṛparāṣṭravājinām // 62.01 //
yavagrīvo yo vā badarasadṛśo vāpi vihago bṛhanmūrdhā varṇair bhavati bahubhiś ca ruciraḥ /
sa śastaḥ saṃgrāme madhumadhupavarṇaś ca jayakṛd na śasto yo 'to 'nyaḥ kṛśatanuravaḥ khañjacaraṇaḥ // 62.02 //
kukkuṭī ca mṛducārubhāṣiṇī snigdhamūrtirucirānaneṣaṇā /
sā dadāti suciraṃ mahīkṣitāṃ śrīyaśovijayavīryasampadaḥ // 62.03 //
||63 kūrmalakṣaṇādhyāyaḥ
sphuṭikarajatavarṇo nīlarājīvicitraḥ kalaśasadṛśamūrtiś cāruvaṃśaś ca kūrmaḥ /
aruṇasamavapur vā sarṣapākāracitraḥ sakalanṛpamahattvaṃ mandirasthaḥ karoti // 63.01 //
añjanabhṛṅgaśyāmatanur vā binduvicitro 'vyaṅgaśarīraḥ /
sarpaśirā vā sthūlagalo yaḥ so 'pi nṛpāṇāṃ rāṣṭravivṛddhyai // 63.02 //
vaiḍūryatviṭ sthūlakaṇṭhas trikoṇo gūḍhacchidraś coruvaṃśaś ca śastaḥ /
krīḍāvāpyāṃ toyapūrṇe maṇau vā kāryaḥ kūrmo maṅgalārthaṃ narendraiḥ // 63.03 //
||64 chāgalakṣaṇādhyāyaḥ
chāgaśubhāśubhalakṣaṇam abhidhāsye navadaśāṣṭadantās te /
dhanyāḥ sthāpyā veśmani santyājyāḥ saptadantā ye // 64.01 //
dakṣiṇapārśve maṇḍalam asitaṃ śuklasya śubhaphalaṃ bhavati /
ṛṣyanibhakṛṣṇalohitavarṇānāṃ śvetam atiśubhadam // 64.02 //
stanavad avalambate yaḥ kaṇṭhe 'jānāṃ maṇiḥ sa vijñeyaḥ /
ekamaṇiḥ śubhaphalakṛd dhanyatamā dvitramaṇayo ye // 64.03 //
muṇḍāḥ sarve śubhadāḥ sarvasitāḥ sarvakṛṣṇadehāś ca /
ardhāsitāḥ sitārdhā dhanyāḥ kapilārdhakṛṣṇāś ca // 64.04 //
vicarati yūthasyāgre prathamaṃ cāmbho 'vagāhate yo 'jaḥ /
sa śubhaḥ sitamūrdhā vā mūrdhani vā kṛttikā yasya // 64.05 //
sapṛṣatakaṇṭhaśirā vā tilapiṣṭanibhaś ca tāmradṛk śastaḥ /
kṛṣṇacaraṇaḥ sito vā kṛṣṇo vā śvetacaraṇo yaḥ // 64.06 //
yaḥ kṛṣṇāṇḍaḥ śveto madhye kṛṣṇena bhavati paṭṭena /
yo vā carati saśabdaṃ mandaṃ ca sa śobhanaś chāgaḥ // 64.07 //
ṛṣyaśiroruhapādo yo vā prāk pāṇḍuro 'pare nīlaḥ /
sa bhavati śubhakṛc chāgaḥ ślokaś cāpy atra gargoktaḥ // 64.08 //
kuṭṭakaḥ kuṭilaś caiva jaṭilo vāmanas tathā /
te catvāraḥ śriyaḥ putrā nālakṣmīke vasanti te // 64.09 //
athāpraśastāḥ kharatulyanādāḥ pradīptapucchāḥ kunakhā vivarṇāḥ /
nikṛttakarṇā dvipamastakāś ca bhavanti ye cāsitatālujihvāḥ // 64.10 //
varṇaiḥ praśastair maṇibhiḥ prayuktā muṇḍāś ca ye tāmravilocanāś ca /
te pūjitā veśmani mānavānāṃ saukhyāni kurvanti yaśaḥ śriyaṃ ca // 64.11 //
||65 aśvalakṣaṇādhyāyaḥ
dīrghagrīvākṣikūṭas trikahṛdayapṛthus tāmratālvoṣṭhajihvaḥ sūkṣmatvakkeśavālaḥ suśaphagatimukho hrasvakarṇauṣṭhapucchaḥ /
jaṅghājānūruvṛttaḥ samasitadaśanaś cārusaṃsthānarūpo vājī sarvāṅgaśuddho bhavati narapateḥ śatrunāśāya nityam // 65.01 //
aśrupātahanugaṇḍahṛdgalaprothaśaṅkhakaṭibastijānuni /
muṣkanābhikakude tathā gude savyakukṣicaraṇe tathā śubhāḥ // 65.02 //
ye prapāṇagalakarṇasaṃsthitāḥ pṛṣṭhamadhyanayanopari sthitāḥ /
oṣṭhasakthibhujakukṣipārśvagās te lalāṭasahitāḥ suśobhanāḥ // 65.03 //
teṣāṃ prapāṇa eko lalāṭakeśeṣu ca dhruvāvartāḥ /
randhroparandhramūrdhani vakṣasi ceti smṛtau dvau dvau // 65.04 //
ṣaṣbhir dantaiḥ sitābhair bhavati hayaśiśus taiḥ kaśāyair dvivarṣaiḥ sandaṃśair madhyamāntyaiḥ patisamuditais tryabdhipañcābdikāśvaḥ /
sandaṃśānukrameṇa trikaparigaṇitāḥ kālikā pītaśuklāḥ kācā makṣīkaśaṅkhāvaṭacalanam ato dantapātaṃ ca viddhi // 65.05 //
||66 hastilakṣaṇādhyāyaḥ
madhvābhadantāḥ suvibhaktadehā na copadigdhā na kṛśāḥ kṣamāś ca /
gātraiḥ samaiś cāpasamānavaṃśā varāhatulyair jaghanaiś ca bhadrāḥ // 66.01 //
vakṣo 'tha kakṣāvalayaḥ ślathāś ca lambodaras tvag bṛhatī galaś ca /
sthūlā ca kukṣiḥ saha pecakena saiṃhī ca dṛg mandamataṅgajasya // 66.02 //
mṛgās tu hrasvādharavālameḍhrās tanvaṅghrikaṇṭhadvijahastakarṇāḥ /
sthūlekṣaṇāś ceti yathoktacihnaiḥ saṅkīrṇanāgā vyatimiśracihnāḥ // 66.03 //
pañconnatiḥ sapta mṛgasya dairghyam aṣṭau ca hastāḥ pariṇāhamānam /
ekadvivṛddhāv atha mandabhadrau saṅkīrnanāgo 'niyatapramāṇaḥ // 66.04 //
bhadrasya varṇo harito madaś ca mandasya hāridrakasannikāśaḥ /
kṛṣṇo madaś cābhihito mṛgasya saṅkīrṇanāgasya mado vimiśraḥ // 66.05 //
tāmrauṣṭhatāluvadanāḥ kalaviṅkanetrāḥ snigdhonnatāgradaśanāḥ pṛthulāyatāsyāḥ /
cāponnatāyatanigūḍhanimagnavaṃśās tanvekaromacitakūrmasamānakumbhāḥ // 66.06 //
vistīrṇakarṇahanunābhilalāṭaguhyāḥ kūrmonnatadvinavaviṃśatibhir nakhaiś ca /
rekhātrayopacitavṛttakarāḥ suvālā dhanyāḥ sugandhimadapuṣkaramārutāś ca // 66.07 //
dīrghāṅguliraktapuṣkarāḥ sajalāmbhodaninādabṛṃhiṇaḥ /
bṛhadāyatavṛttakandharā dhanyā bhūmipater mataṅgajāḥ // 66.08 //
nimardābhyadhikahīnanakhāṅgān kubjavāmanakameṣaviṣāṇān /
dṛśyakośaphalapuṣkarahīnān śyāvanīlaśabalāsitatālūn // 66.09 //
svalpavaktraruhamatkuṇaṣaṇḍhān hastinīṃ ca gajalakṣaṇayuktām /
garbhiṇī ca nṛpatiḥ paradeśaṃ prāpayed ativirūpaphalās te // 66.10 //
||67 puruṣalakṣanādhyāyaḥ
unmānamānagatisaṃhatisāravarṇasnehasvaraprakṛtisattvam anūkaṃ ādau /
kṣetraṃ mṛjāṃ ca vidhivat kuśalo 'valokya sāmudravid vadati yātam anāgataṃ vā // 67.01 //
asvedanau mṛdutalau kamalodarābhau śliṣṭāṅgulī ruciratāmranakhau supārṣṇī /
uṣṇau śirāvirahitau sunigūḍhagulphau kūrmonnatau ca caraṇau manujeśvarasya // 67.02 //
śūrpākāravirūkṣapāṇḍuranakhau vakrau śirāsantatau saṃśuṣkau viralāṅgulī ca caraṇau dāridryaduḥkhapradau /
mārgāyotkaṭakau kaṣāyasadṛśau vaṃśasya vicchedadau brahmaghnau paripakvamṛddyutitalau pītāv agamyāratau // 67.03 //
praviralatanuromavṛttajaṅghā dviradakarapratimair varorubhiś ca /
upacitasamajānavaś ca bhūpā dhanarahitāḥ śvaśṛgālatulyajaṅghāḥ // 67.04 //
romaikaikaṃ kūpake pārthivānāṃ dve dve jñeye paṇḍitaśrotriyāṇām /
tryādyair niḥsvā mānavā duḥkhabhājaḥ keśāś caivaṃ ninditāḥ pūjitāś ca // 67.05 //
nirmāṃsajānur mriyate pravāse saubhāgyam alpair vikaṭair daridrāḥ /
strīnirjitāś caiva bhavanti nimnai rājyaṃ samāṃsaiś ca mahadbhir āyuḥ // 67.06 //
liṅge 'lpe dhanavān apatyarahitaḥ sthūle 'pi hīno dhanair meḍhre vāmanate sutārtharahito vakre 'nyathā putravān /
dāridryaṃ vinate tv adho 'lpatanayo liṅge śirāsantate sthūlagranthiyute sukhī mṛdu karoty antaṃ pramehādibhiḥ // 67.07 //
kośanigūḍhair bhūpā dīrghair bhagnaiś ca vittaparihīnāḥ /
ṛjuvṛttaśephaso laghuśirālaśiśnāś ca dhanavantaḥ // 67.08 //
jalamṛtyur ekavṛṣaṇo viṣamaiḥ strīcañcalaḥ samaiḥ kṣitipaḥ /
hrasvāyuś codbaddhaiḥ pralambavṛṣaṇasya śatam āyuḥ // 67.09 //
raktair āḍhyā maṇibhir nirdravyāḥ pāṇḍuraiś ca malinaiś ca /
sukhinaḥ saśabdamūtrā niḥsvā niḥśabdadhārāś ca // 67.10 //
dvitricaturdhārābhiḥ pradakṣiṇāvartavalitamūtrābhiḥ /
pṛthivīpatayo jñeyā vikīrṇamūtrāś ca dhanahīnāḥ // 67.11 //
ekaiva mūtradhārā valitā rūpapradā na sutadātrī /
snigdhonnatasamamaṇayo dhanavanitāratnabhoktāraḥ /
maṇibhiś ca madhyanimnaiḥ kanyāpitaro bhavanti niḥsvāś ca /
bahupaśubhājo madhyonnataiś ca nātyulbaṇair dhaninaḥ // 67.13 //
pariśuṣkabastiśīrṣair dhanarahitā durbhagāś ca vijñeyāḥ /
kusumasamagandhaśukrā vijñātavyā mahīpālāḥ // 67.14 //
madhugandhe bahuvittā matsyasagandhe bahūny apatyāni /
tanuśukraḥ strījanako māṃsasagandho mahābhogī // 67.15 //
madirāgandhe yajvā kṣārasagandhe ca retasi daridraḥ /
śīghraṃ maithunagāmī dīrghāyur ato 'nyathālpāyuḥ // 67.16 //
niḥsvo 'tisthūlasphik samāṃsalasphik sukhānvito bhavati /
vyāghrānto 'dhyardhasphig maṇḍūkasphig narādhipatiḥ // 67.17 //
siṃhakaṭir manujendraḥ kapikarabhakaṭir dhanaiḥ parityaktaḥ /
samajaṭharā bhogayutā ghaṭapiṭharanibhodarā niḥsvāḥ // 67.18 //
avikalapārśvā dhanino nimnair vakraiś ca bhogasantyaktāḥ /
samakukṣā bhogāḍhyā nimnābhir bhogaparihīnāḥ // 67.19 //
unnatakukṣāḥ kṣitipāḥ kuṭilāḥ syur mānavā viṣamakukṣāḥ /
sarpodarā daridrā bhavanti bahvāśinaś caiva // 67.20 //
parimaṇḍalonnatābhir vistīrṇābhiś ca nābhibhiḥ sukhinaḥ /
alpā tv adṛśyanimnā nābhiḥ kleśāvahā bhavati // 67.21 //
valimadhyagatā viṣamā śūlād bādhāṃ karoti naisvyaṃ ca /
śāṭhyaṃ vāmāvartā karoti medhāṃ pradakṣiṇataḥ // 67.22 //
pārśvāyatā cirāyuṣam upariṣṭāc ceśvaraṃ gavāḍhyam adhaḥ /
śatapatrakarṇikābhā nābhir manujeśvaraṃ kurute // 67.23 //
śastrāntaṃ strībhoginam ācāryaṃ bahusutaṃ yathāsaṃkhyam /
ekadvitricaturbhir valibhir vindyād nṛpaṃ tv avalim // 67.24 //
viṣamavalayo manuṣyā bhavanty agamyābhigāminaḥ pāpāḥ /
ṛjuvalayaḥ sukhabhājaḥ paradāradveṣiṇaś caiva // 67.25 //
māṃsalamṛdubhiḥ pārśvaiḥ pradakṣiṇāvartaromabhir bhūpāḥ /
viparītair nirdravyāḥ sukhaparihīnāḥ parapreṣyāḥ // 67.26 //
subhagā bhavanty anudvaddhacūcukā nirdhanā viṣamadīrghaiḥ /
pīnopacitanimagnaiḥ kṣitipatayaś cūcukaiḥ sukhinaḥ // 67.27 //
hṛdayaṃ samunnataṃ pṛthu na vepanaṃ māṃsalaṃ ca nṛpatīnām /
adhanānāṃ viparītaṃ khararomacitaṃ śirālaṃ ca // 67.28 //
samavakṣaso 'rthavantaḥ pīnaiḥ śūrā hy akiñcanās tanubhiḥ /
viṣamaṃ vakṣo yeṣāṃ te niḥsvāḥ śastranidhanāś ca // 67.29 //
viṣamair viṣamo jatrubhir arthavihīno 'sthisandhipariṇaddhaiḥ /
unnatajatrur bhogī nimnair niḥsvo 'rthavān pīnaiḥ // 67.30 //
cipiṭagrīvo niḥsvaḥ śuṣkā saśirā ca yasya vā grīvā /
mahiṣagrīvaḥ śūraḥ śastrānto vṛṣasamagrīvaḥ // 67.31 //
kambugrīvo rājā pralambakaṇṭhaḥ prabhakṣaṇo bhavati /
pṛṣṭham abhagnam aromaśam arthavatām aśubhadam ato 'nyat // 67.32 //
asvedanapīnonnatasugandhasamaromasaṅkulāḥ kakṣāḥ /
vijñātavyā dhaninām ato 'nyathārthair vihīnānām // 67.33 //
nirmāṃsau romacitau bhagnāv alpau ca nirdhanasyāṃsau /
vipulāv avyucchinnau suśliṣṭau saukhyavīryavatām // 67.34 //
karikarasadṛśau vṛttāv ājānvavalambinau samau pīnau /
bāhū pṛthivīśānām adhanānāṃ romaśau hrasvau // 67.35 //
hastāṅgulayo dīrghāś cirāyuṣām avalitāś ca subhagānām /
medhāvinām ca sūkṣmāś cipiṭāḥ parakarmaniratānām // 67.36 //
sthūlābhir dhanarahitā bahirnatābhiś ca śastraniryāṇāḥ /
kapisadṛśakarā dhanino vyāghropamapāṇayaḥ pāpāḥ // 67.37 //
maṇibandhanair nigūḍhair dṛḍhaiś ca suśliṣṭasandhibhir bhūpāḥ /
hīnair hastacchedaḥ ślathaiḥ saśabdaiś ca nirdravyāḥ // 67.38 //
pitṛvittena vihīnā bhavanti nimnena karatalena narāḥ /
saṃvṛtanimnair dhaninaḥ prottānakarāś ca dātāraḥ // 67.39 //
viṣamair viṣamā niḥsvāś ca karatalair īśvarāś tu lākṣābhaiḥ /
pītair agamyavanitābhigāmino nirdhanā rūkṣaiḥ // 67.40 //
tuṣasadṛśanakhāḥ klībāś cipiṭaiḥ sphuṭitaiś ca vittasantyaktāḥ /
kunakhavivarṇaiḥ paratarkukāś ca tāmraiś camūpatayaḥ // 67.41 //
aṅguṣṭhayavair āḍhyāḥ sutavanto 'ṅguṣṭhamūlajaiś ca yavaiḥ /
dīrghāṅguliparvāṇaḥ subhagā dīrghāyuṣaś caiva // 67.42 //
snigdhā nimnā rekhā dhanināṃ tadvyatyayena niḥsvānām /
viralāṅgulayo niḥsvā dhanasañcayino ghanāṅgulayaḥ // 67.43 //
tisro rekhā maṇibandhanotthitāḥ karatalopagā nṛpateḥ /
mīnayugāṅkitapāṇir nityaṃ satraprado bhavati // 67.44 //
vajrākārā dhanināṃ vidyābhājāṃ ca mīnapucchanibhāḥ /
śaṅkhātapatraśivikāgajāśvapadmopamā nṛpateḥ // 67.45 //
kalaśamṛṇālapatākāṅkuśopamābhir bhavanti nidhipālāḥ /
dāmanibhābhiś cāḍhyāḥ svastikarūpābhir aiśvaryam // 67.46 //
cakrāsiparaśutomaraśaktidhanuḥkuntasannibhā rekhāḥ /
kurvanti camūnāthaṃ yajvānam ulūkhalākārāḥ // 67.47 //
makaradhvajakoṣṭhāgārasannibhābhir mahādhanopetāḥ /
vedīnibhena caivāgnihotriṇo brahmatīrthena // 67.48 //
vāpīdevakulādyair dharmaṃ kuruvanti ca trikoṇābhiḥ /
aṅguṣṭhamūlarekhāḥ putrāḥ syur dārikāḥ sūkṣmāḥ // 67.49 //
rekhāḥ pradeśinigatāḥ śatāyuṣaṃ kalpanīyam ūnābhiḥ /
chinnābhir drumapatanaṃ bahurekhārekhiṇo niḥsvāḥ // 67.50 //
atikṛśadīrghaiś cibukair nirdravyā māṃsalair dhanopetāḥ /
vimbopamair avakrair adharair bhūpās tanubhir asvāḥ // 67.51 //
oṣṭhaiḥ sphuṭitavikhaṇḍitavivarṇarūkṣaiś ca dhanaparityaktāḥ /
snigdhā ghanāś ca daśanāḥ sutīkṣṇadaṃṣṭrāḥ samāś ca śubhāḥ // 67.52 //
jihvā raktā dīrghā ślakṣṇā susamā ca bhogino jñeyā /
śvetā kṛṣṇā paruṣā nirdravyāṇāṃ tathā tālu // 67.53 //
vaktraṃ saumyaṃ saṃvṛtam amalaṃ ślakṣṇaṃ samaṃ ca bhūpānām /
viparītaṃ kleśabhujāṃ mahāmukhaṃ durbhagāṇāṃ ca // 67.54 //
strīmukham anapatyānāṃ śāṭhyavatāṃ maṇḍalaṃ parijñeyam /
dīrghaṃ nirdravyāṇāṃ bhīrumukhāḥ pāpakarmāṇaḥ // 67.55 //
caturasraṃ dhūrtānāṃ nimnaṃ vakraṃ ca tanayarahitānām /
kṛpaṇānām atihrasvaṃ sampūrṇaṃ bhogināṃ kāntam // 67.56 //
asphuṭitāgraṃ snigdhaṃ śmaśru śubhaṃ mṛdu ca sannataṃ caiva /
raktaiḥ paruṣaiś caurāḥ śmaśrubhir alpaiś ca vijñeyāḥ // 67.57 //
nirmāṃsaiḥ karṇaiḥ pāpamṛtyavaś carpaṭaiḥ subahubhogāḥ /
kṛpaṇāś ca hrasvakarṇāḥ śaṅkuśravaṇāś camūpatayaḥ // 67.58 //
romaśakarṇā dīrghāyuṣaś ca dhanabhāgino vipulakarṇāḥ /
krūrāḥ śirāvanaddhair vyālambair māṃsalaiḥ sukhinaḥ // 67.59 //
bhogī tv animnagaṇḍo mantrī sampūrṇamāṃsagaṇḍo yaḥ /
sukhabhāk śukasamanāsaś cirajīvī śuṣkanāsaś ca // 67.60 //
chinnānurūpayāgamyagāmino dīrghayā tu saubhāgyam /
ākuñcitayā cauraḥ strīmṛtyuḥ syāc cipiṭanāsaḥ // 67.61 //
dhanino 'gravakranāsā dakṣiṇavinatāḥ prabhakṣaṇāḥ krūrāḥ /
ṛjvī svalpacchidrā supuṭā nāsā sabhāgyānām // 67.62 //
dhanināṃ kṣutaṃ sakṛd dvitripiṇḍitaṃ hlādi sānunādaṃ ca /
dīrghāyuṣāṃ pramuktaṃ vijñeyaṃ saṃhataṃ caiva // 67.63 //
padmadalābhair dhanino raktāntavilocanāḥ śriyaḥ bhājaḥ /
madhupiṅgalair mahārthā mārjāravilocanaiḥ pāpāḥ // 67.64 //
hariṇākṣā maṇḍalalocanāś ca jihmaiś ca locanaiś caurāḥ /
krūrāḥ kekaranetrā gajasadṛśavilocanāś camūpatayaḥ // 67.65 //
aiśvaryam gambhīrair nīlotpalakāntibhiś ca vidvāṃsaḥ /
atikṛṣṇatārakāṇām akṣṇām utpāṭanaṃ bhavati // 67.66 //
mantritvaṃ sthūladṛśāṃ śyāvākṣāṇāṃ bhavati saubhāgyam /
dīnā dṛg niḥsvānāṃ snigdhā vipulārthabhogavatām // 67.67 //
abhyunnatābhir alpāyuṣo viśālonnatābhir atisukhinaḥ /
viṣamabhruvo daridrā bālendunatabhruvaḥ sadhanāḥ // 67.68 //
dīrghāsaṃsaktābhir dhaninaḥ khaṇḍābhir arthaparihīnāḥ /
madhyavinatabhruvo ye te saktāḥ strīṣv agamyāsu // 67.69 //
unnatavipulaiḥ śaṅkhair dhanino nimnaiḥ sutārthasantyaktāḥ /
viṣamalalāṭā vidhanā dhanavanto 'rdhendusadṛśena // 67.70 //
śuktiviśālair ācāryatā śirāsantatair adharmaratāḥ /
unnataśirābhir āḍhyāḥ svastikavat saṃsthitābhiś ca // 67.71 //
nimnalalāṭā vadhabandhabhāginaḥ krūrakarmaniratāś ca /
abhyunnataiś camūpāḥ kṛpaṇāḥ syuḥ saṃvṛtalalāṭāḥ // 67.72 //
ruditam adīnam anaśru snigdhaṃ ca śubhāvahaṃ manuṣyāṇām /
rūkṣaṃ dīnaṃ pracurāśru caiva na śubhapradaṃ puṃsām // 67.73 //
hasitaṃ śubhadam akampaṃ sanimīlitalocanaṃ tu pāpasya /
duṣṭasya hasitam asakṛt sonmādasyāsakṛt prānte // 67.74 //
tisro rekhāḥ śatajīvināṃ lalāṭāyatāḥ sthitā yadi tāḥ /
catasṛbhir avanīśatvaṃ navatiś cāyuḥ sapañcābdā // 67.75 //
vicchinnābhiś cāgamyagāmino navatir apy arekheṇa /
keśāntopagatābhī rekhābhir aśītivarṣāyuḥ // 67.76 //
pañcabhir āyuḥ saptatir ekāgrāvasthitābhir api ṣaṣṭiḥ /
bahurekheṇa śatārdhaṃ catvāriṃśac ca vakrābhiḥ // 67.77 //
bhrūlagnābhis triṃśadviṃśatikaś caiva vāmavakrābhiḥ /
kṣudrābhiḥ svalpāyur nyūnābhiś cāntare kalpyam // 67.78 //
parimaṇḍalair gavāḍhyāś chatrākāraiḥ śirobhir avanīśāḥ /
cipiṭaiḥ pitṛmātṛghnāḥ karoṭiśirasāṃ cirān mṛtyuḥ // 67.79 //
ghaṭamūrdhādhvānarucir dvimastakaḥ pāpakṛd dhanais tyaktaḥ /
nimnaṃ tu śiro mahatāṃ bahunimnam anarthadaṃ bhavati // 67.80 //
ekaikabhavaiḥ snigdhaiḥ kṛṣṇair ākuñcitair abhinnāgraiḥ /
mṛdubhir na cātibahubhiḥ keśaiḥ sukhabhāg narendro vā // 67.81 //
bahumūlaviṣamakapilāḥ sthūlasphuṭitāgraparuṣahrasvāś ca /
atikuṭilāś cātighanāś ca mūrdhajā vittahīnānām // 67.82 //
yad yad gātraṃ rūkṣaṃ māṃsavihīnaṃ śirāvanaddhaṃ ca /
tat tad aniṣṭaṃ proktaṃ viparītam ataḥ śubhaṃ sarvam // 67.83 //
triṣu vipulo gambhīras triṣv eva ṣaḍunnataś caturhrasvaḥ /
saptasu rakto rājā pañcasu dīrghaś ca sūkṣmaś ca // 67.84 //
nābhī svaraḥ sattvam iti praśastaṃ gambhīram etat tritayaṃ narāṇām /
uro lalāṭaṃ vadanaṃ ca puṃsāṃ vistīrṇam etat tritayaṃ praśastam // 67.85 //
vakṣo 'tha kakṣā nakhanāsikāsyaṃ kṛkāṭikā ceti ṣaḍunnatāni /
hrasvāni catvāri ca liṅgapṛṣṭhaṃ grīvā ca jaṅghe ca hitapradāni // 67.86 //
netrāntapādakaratālvadharoṣṭhajihvā raktā nakhāś ca khalu sapta sukhāvahāni /
sūkṣmāṇi pañca daśanāṅguliparvakeśāḥ sākaṃ tvacā kararuhā na ca duḥkhitānām // 67.87 //
hanulocanabāhunāsikāḥ stanayor antaram atra pañcamam /
iti dīrgham idaṃ tu pañcakaṃ na bhavaty eva nṛṇām abhūbhṛtām // 67.88 //
chāyā śubhāśubhaphalāni nivedayantī lakṣyā manuṣyapaśupakṣiṣu lakṣaṇajñaiḥ /
tejoguṇān bahir api pravikāśayantī dīpaprabhā sphaṭikaratnaghaṭasthiteva // 67.89 //
snigdhadvijatvaṅnakharomakeśāś chāyā sugandhā ca mahīsamutthā /
tuṣṭyarthalābhābhyudayān karoti dharmasya cāhany ahani pravṛttim // 67.90 //
snigdhā sitācchaharitā nayanābhirāmā saubhāgyamārdavasukhābhyudayān karoti /
sarvārthasiddhijananī jananīva cāpyā chāyā phalaṃ tanubhṛtāṃ śubham ādadhāti // 67.91 //
caṇḍādhṛṣyā padmahemāgnivarṇā yuktā tejovikramaiḥ sapratāpaiḥ /
āgneyīti prāṇināṃ syāj jayāya kṣipraṃ siddhiṃ vāñchitārthasya datte // 67.92 //
malinaparuṣakṛṣṇā pāpagandhānilotthā janayati vadhabandhavyādhyanarthārthanāśān /
sphaṭikasadṛśarūpā bhāgyayuktātyudārā nidhir iva gaganotthā śreyasāṃ svacchavarṇā // 67.93 //
chāyāḥ krameṇa kujalāgnyanilāmbarotthāḥ ke cid vadanti daśa tāś ca yathānupūrvyā /
sūryābjanābhapuruhūtayamoḍupānāṃ tulyās tu lakṣaṇaphalair iti tat samāsaḥ // 67.94 //
karivṛṣarathaughabherīmṛdaṅgasiṃhābhraniḥsvanā bhūpāḥ /
gardabhajarjararūkṣasvarāś ca dhanasaukhyasantyaktāḥ // 67.95 //
sapta bhavanti ca sārā medomajjātvagasthiśukrāṇi /
rudhiraṃ māṃsaṃ ceti prāṇabhṛtāṃ tat samāsaphalam // 67.96 //
tālvoṣṭhadantapālījihvānetrāntapāyukaracaraṇaiḥ /
rakte tu raktasārā bahusukhavanitārthaputrayutāḥ // 67.97 //
snigdhatvakkā dhanino mṛdubhiḥ subhagā vicakṣaṇās tanubhiḥ /
majjāmedaḥ sārāḥ suśarīrāḥ putravittayutāḥ // 67.98 //
sthūlāsthir asthisāro balavān vidyāntagaḥ surūpaś ca /
bahuguruśukrāḥ subhagā vidvāṃso rūpavantaś ca // 67.99 //
upacitadeho vidvān dhanī surūpaś ca māṃsasāro yaḥ /
saṅghātā iti ca suśliṣṭasandhitā sukhabhujo jñeyā // 67.100 //
snehaḥ pañcasu lakṣyo vāgjihvādantanetranakhasaṃsthaḥ /
sutadhanasaubhāgyayutāḥ snigdhais tair nirdhanā rūkṣaiḥ // 67.101 //
dyutimān varṇasnigdhaḥ kṣitipānām madhyamaḥ sutārthavatām /
rūkṣo dhanahīnānāṃ śuddhaḥ śubhado na saṅkīrṇaḥ // 67.102 //
sādhyam anūkaṃ vaktrād govṛṣaśārdūlasiṃhagaruḍamukhāḥ /
apratihatapratāpā jitaripavo mānavendrāś ca // 67.103 //
vānaramahiṣavarāhājatulyavadanāḥ śrutārthasukhabhājaḥ /
gardabhakarabhapratimair mukhaiḥ śarīraiś ca niḥsvasukhāḥ // 67.104 //
aṣṭaśataṃ ṣaṇṇavatiḥ parimāṇaṃ caturaśītir iti puṃsām /
uttamasamahīnānām aṅgulasaṅkhyā svamānena // 67.105 //
bhārārdhatanuḥ sukhabhāk tulito 'to duḥkhabhāg bhavaty ūnaḥ /
bhāro 'tivāḍhyānām adhyardhaḥ sarvadharaṇīśaḥ // 67.106 //
viṃśativarṣā nārī puruṣaḥ khalu pañcaviṃśatibhir abdaiḥ /
arhati mānonmānaṃ jīvitabhāge caturthe vā // 67.107 //
bhūjalaśikhyanilāmbarasuranararakṣaḥ piśācakatiraścām /
sattvena bhavati puruṣo lakṣaṇam etad bhavati teṣām // 67.108 //
mahīsvabhāvaḥ śubhapuṣpagandhaḥ sambhogavān suśvasanaḥ sthiraś ca /
toyasvabhāvo bahutoyapāyī priyābhibhāṣī rasabhājanaś ca // 67.109 //
agniprakṛtyā capalo 'titīkṣṇaś caṇḍaḥ kṣudhālur bahubhojanaś ca /
vāyoḥ svabhāvena calaḥ kṛśaś ca kṣipraṃ ca kopasya vaśaṃ prayāti // 67.110 //
khaprakṛtir nipuṇo vivṛtāsyaḥ śabdagateḥ kuśalaḥ suśirāṅgaḥ /
tyāgayutaḥ puruṣo mṛdukopaḥ sneharataś ca bhavet surasattvaḥ // 67.111 //
martyasattvasaṃyuto gītabhūṣaṇapriyaḥ /
saṃvibhāgaśīlavān nityam eva mānavaḥ // 67.112 //
tīkṣṇaprakopaḥ khalaceṣṭitaś ca pāpaś ca sattvena niśācarāṇām /
piśācasattvaś capalo malākto bahupralāpī ca samulbaṇāṅgaḥ // 67.113 //
bhīruḥ kṣudhālur bahubhuk ca yaḥ syād jñeyaś ca sattvena naras tiraścām /
evaṃ narāṇāṃ prakṛtiḥ pradiṣṭā yal lakṣaṇajñāḥ pravadanti sattvam // 67.114 //
śārdūlahaṃsasamadadvipagopatīnāṃ tulyā bhavanti gatibhiḥ śikhināṃ ca bhūpāḥ /
yeṣāṃ ca śabdarahitaṃ stimitaṃ ca yātaṃ te 'pīśvarā drutapariplutagā daridrāḥ // 67.115 //
śrāntasya yānam aśanaṃ ca bubhukṣitasya pānaṃ tṛṣāparigatasya bhayeṣu rakṣā /
etāni yasya puruṣasya bhavanti kāle dhanyaṃ vadanti khalu taṃ naralakṣaṇajñāḥ // 67.116 //
||68 pañcamanuṣyavibhāgādhyāyaḥ
tārāgrahair balayutaiḥ svakṣetrasvoccagaiś catuṣṭayagaiḥ /
pañca puruṣāḥ praśastā jāyante tān ahaṃ vakṣye // 68.01 //
jīvena bhavati haṃsaḥ saureṇa śaśaḥ kujena rucakaś ca /
bhadro budhena balinā mālavyo daityapūjyena // 68.02 //
sattvam ahīnaṃ sūryācchārīraṃ mānasaṃ ca candrabalāt /
yad rāśibhedayuktāv etau tal lakṣaṇaḥ sa pumān // 68.03 //
taddhātumahābhūtaprakṛtidyutivarṇasattvarūpādyaiḥ /
abalaravīnduyutais taiḥ saṅkīrṇā lakṣaṇaiḥ puruṣāḥ // 68.04 //
bhaumāt sattvaṃ gurutā budhāt surejyāt svaraḥ sitāt snehaḥ /
varṇaḥ saurād eṣāṃ guṇadoṣaiḥ sādhvasādhutvam // 68.05 //
saṅkīrṇāḥ syur na nṛpā daśāsu teṣāṃ bhavanti sukhabhājaḥ /
ripugṛhanīcoccacyutasatpāpanirīkṣaṇair bhedāḥ // 68.06 //
ṣaṇṇavatir aṅgulānāṃ vyāyāmo dīrghatā ca haṃsasya /
śaśarucakabhadramālavyasaṃjñitās tryaṅgulavivṛddhyā // 68.07 //
yaḥ sāttvikas tasya dayā sthiratvaṃ sattvārjavaṃ brāhmaṇadevabhaktiḥ /
rajo'dhikaḥ kāvyakalākratustrīsaṃsaktacittaḥ puruṣo 'tiśūraḥ // 68.08 //
tamo'dhiko vañcayitā pareṣāṃ mūrkho 'lasaḥ krodhaparo 'tinidraḥ /
miśrair guṇaiḥ sattvarajastamobhir miśrās tu te sapta saha prabhedaiḥ // 68.09 //
mālavyo nāganāsaḥ samabhujayugalo jānusamprāptahasto māṃsaiḥ pūrṇāṅgasandhiḥ samaruciratanur madhyabhāge kṛśaś ca /
pañcāṣṭau cordhvam āsyaṃ śrutivivaram api tryaṅgulonaṃ ca tiryag dīptākṣaṃ satkapolaṃ samasitadaśanaṃ nātimāṃsādharoṣṭham // 68.10 //
mālavān sa bharukacchasurāṣṭrān lāṭasindhuviṣayaprabhṛtīṃś ca /
vikramārjitadhano 'vati rājā pāriyātranilayān kṛtabuddhiḥ // 68.11 //
saptativarṣo mālavyo 'yaṃ tyakṣyati samyak prāṇāṃs tīrthe /
lakṣaṇam etat samyak proktaṃ śeṣanarāṇāṃ cāto vakṣye // 68.12 //
upacitasamavṛttalambabāhur bhujayugalapramitaḥ samucchrayo 'sya /
mṛdutanughanaromanaddhagaṇḍo bhavati naraḥ khalu lakṣaṇena bhadraḥ // 68.13 //
tvakśukrasāraḥ pṛthupīnavakṣāḥ sattvādhiko vyāghramukhaḥ sthiraś ca /
kṣamānvito dharmaparaḥ kṛtajño gajendragāmī bahuśāstravettā // 68.14 //
prājño vapuṣmān sulalāṭaśaṅkhaḥ kalāsv abhijño dhṛtimān sukukṣiḥ /
sarojagarbhadyutipāṇipādo yogī sunāsaḥ samasaṃhatabhrūḥ // 68.15 //
navāmbusiktāvanipatrakuṅkumadvipendradānāgurutulyagandhatā /
śiroruhāś caikajakṛṣṇakuñcitās turaṅganāgopamaguhyagūḍhatā // 68.16 //
halamuśalagadāsiśaṅkhacakradvipamakarābjarathāṅkitāṅghrihastaḥ /
vibhavam api jano 'sya bobhujīti kṣamati hi na svajanaṃ svatantrabuddhiḥ // 68.17 //
aṅgulāni navatiś ca ṣaḍūnāny ucchrayeṇa tulayāpi hi bhāraḥ /
madhyadeśanṛpatir yadi puṣṭāś tryādayo 'sya sakalāvanināthaḥ // 68.18 //
bhuktvā samyagvasudhāṃ śauryeṇopārjitām aśītyabdaḥ /
tīrthe prāṇāṃs tyaktvā bhadro devālayaṃ yāti // 68.19 //
īṣaddanturakas tanudvijanakhaḥ kośekṣaṇaḥ śīghrago vidyādhātuvaṇikkriyāsu nirataḥ sampūrṇagaṇḍaḥ śaṭhaḥ /
senānīḥ priyamaithunaḥ parajanastrīsaktacittaś calaḥ śūro mātṛhito vanācalanadīdurgeṣu saktaḥ śaśaḥ // 68.20 //
dīrgho 'ṅgulānāṃ śatam aṣṭahīnaṃ sāśaṅkaceṣṭaḥ pararandhravic ca /
sāro 'sya majjā nibhṛtapracāraḥ śaśo hy ato nātiguruḥ pradiṣṭaḥ // 68.21 //
madhye kṛśaḥ kheṭakakhaḍgavīṇā paryaṅkamālāmurajānurūpāḥ /
śūlopamāś cordhvagatāś ca rekhāḥ śaśasya pādopagatāḥ kare vā // 68.22 //
prātyantiko māṇḍaliko 'tha vāyaṃ sphiksrāvaśūlābhibhavārtamūrtiḥ /
evaṃ śaśaḥ saptatihāyano 'yaṃ vaivasvatasyālayam abhyupaiti // 68.23 //
raktaṃ pīnakapolam unnatanasaṃ vaktraṃ suvarṇopamaṃ vṛttaṃ cāsya śiro 'kṣiṇī madhunibhe sarve ca raktā nakhāḥ /
sragdāmāṅkuśaśaṅkhamatsyayugalakratvaṅgakumbhāmbujaiś cihnair haṃsakalasvanaḥ sucaraṇo haṃsaḥ prasannendriyaḥ // 68.24 //
ratir ambhasi śukrasāratā dviguṇā cāṣṭaśataiḥ palair mitiḥ /
parimāṇam athāsya ṣaḍyutā navatiḥ samparikīrtitā budhaiḥ // 68.25 //
bhunakti haṃsaḥ khasaśūrasenān gāndhāragaṅgāyāmunāntarālam /
śataṃ daśonaṃ śaradāṃ nṛpatvaṃ kṛtvā vanānte samupaiti mṛtyum // 68.26 //
subhrūkeśo raktaśyāmaḥ kambugrīvo vyādīrghāsyaḥ /
śūraḥ krūraḥ śreṣṭho mantrī caurasvāmī vyāyāmī ca // 68.27 //
yanmātram āsyaṃ rucakasya dīrghaṃ madhyapradeśe caturasratā sā /
tanucchaviḥ śoṇitamāṃsasāro hantā dviṣāṃ sāhasasiddhakāryaḥ // 68.28 //
khaṭvāṅgavīṇāvṛṣacāpavajraśaktīndraśūlāṅkitapāṇipādaḥ /
bhakto gurubrāhmaṇadevatānāṃ śatāṅgulaḥ syāt tu sahasramānaḥ // 68.29 //
mantrābhicārakuśalaḥ kṛśajānujaṅgho vindhyaṃ sasahyagirim ujjayinīṃ ca bhuktvā /
samprāpya saptatisamā rucako narendraḥ śastreṇa mṛtyum upayāty atha vānalena // 68.30 //
pañcāpare vāmanako jaghanyaḥ kubjo 'tha vā maṇḍalako 'tha sācī /
pūrvoktabhūpānucarā bhavanti saṅkīrṇasaṃjñaḥ śṛṇu lakṣaṇais tān // 68.31 //
sampūrṇāṅgo vāmano bhagnapṛṣṭhaḥ kiñcic corūmadhyakakṣyāntareṣu /
khyāto rājñāṃ hy eṣa bhadrānujīvī sphīṭo rājā vāsudevasya bhaktaḥ // 68.32 //
mālavyasevī tu jaghanyanāmā khaṇḍendutulyaśravaṇaḥ susandhiḥ /
śukreṇa sāraḥ piśunaḥ kaviś ca rūkṣacchaviḥ sthūlakarāṅgulīkaḥ // 68.33 //
krūro dhanī sthūlamatiḥ pratītas tāmracchaviḥ syāt parihāsaśīlaḥ /
uro'ṅghrihasteṣv asiśaktipāśaparaśvadhāṅkaḥ sa jaghanyanāmā // 68.34 //
kubjo nāmnā yaḥ sa śuddho hy adhastāt kṣīṇaḥ kiñ cit pūrvakāye nataś ca /
haṃsāsevī nāstiko 'rthair upeto vidvān śūraḥ sūcakaḥ syāt kṛtajñaḥ // 68.35 //
kalāsv abhijñaḥ kalahapriyaś ca prabhūtabhṛtyaḥ pramadājitaś ca /
sampūjya lokaṃ prajahāty akasmāt kubjo 'yam uktaḥ satatodyataś ca // 68.36 //
maṇḍalakakṣaṇam ato rucakānucaro 'bhicāravit kuśalaḥ /
kṛtyāvetālādiṣu karmasu vidyāsu cānurataḥ // 68.37 //
vṛddhākāraḥ kharaparuṣamūrdhajaś ca śatrunāśane kuśalaḥ /
dvijadevayajñayogaprasaktadhīḥ strījito matimān // 68.38 //
sācīti yaḥ so 'tivirūpadehaḥ śaśānugāmī khalu durbhagaś ca /
dātā mahārambhasamāptakāryo guṇaiḥ śaśasyaiva bhavet samānaḥ // 68.39 //
puruṣalakṣaṇam uktam idam mayā munimatāni nirīkṣya samāsataḥ /
idam adhītya naro nṛpasammato bhavati sarvajanasya ca vallabhaḥ // 68.40 //
||69 kanyālakṣaṇādhyāyaḥ
snigdhonnatāgratanutāmranakhau kumāryāḥ pādau samopacitacārunigūḍhagulphau /
śliṣṭāṅgulī kamalakāntitalau ca yasyās tām udvahed yadi bhuvo 'dhipatitvam icchet // 69.01 //
matsyāṅkuśābjayavavajrahalāsicihnāvasvedanau mṛdutalau caraṇau praśastau /
jaṅghe ca romarahite viśire suvṛtte jānudvayaṃ samam anulbaṇasandhideśam // 69.02 //
ūrū ghanau karikarapratimāv aromāv aśvatthapatrasadṛśaṃ vipulaṃ ca guhyam /
śroṇīlalāṭam urukūrmasamunnataṃ ca gūḍho maṇiś ca vipulāṃ śriyam ādadhāti // 69.03 //
vistīrṇamāṃsopacito nitambaḥ guruś ca dhatte raśanākalāpam /
nābhir gabhīrā vipulāṅgānāṃ pradakṣiṇāvartagatā ca śastā // 69.04 //
madhyaṃ striyās trivalinātham aromaśaṃ ca vṛttau ghanāv aviṣamau kaṭhināv urasyau /
romapravarjitam uro mṛdu cāṅganānāṃ grīvā ca kambunicitārthasukhāni datte // 69.05 //
bandhujīvakusumopamo 'dharo māṃsalo rucirabimbarūpabhṛt /
kundakuḍmalanibhāḥ samā dvijā yoṣitāṃ patisukhāmitārthadāḥ // 69.06 //
dākṣiṇyayuktam aśaṭhaṃ parapuṣṭahaṃsavalgu prabhāṣitam adīnam analpasaukhyam /
nāsā samā samapuṭā rucirā praśastā dṛṅnīlanīrajadaladyutihāriṇī ca // 69.07 //
no saṅgate nātipṛthū na lambe śaste bhruvau bālaśaśāṅkavakre /
ardhendusaṃsthānam aromaśaṃ ca śastaṃ lalāṭaṃ na nataṃ na tuṅgam // 69.08 //
karṇayugmam api yuktamāṃsalaṃ śasyate mrdu samāhitam samam /
snigdhanīlamṛdukuñcitaikajā mūrdhajāḥ sukhakarāḥ samaṃ śiraḥ // 69.09 //
bhṛṅgārāsanavājikuñjararathaśrīvṛkṣayūpeṣubhir mālākuṇḍalacāmarāṅkuśayavaiḥ śailair dhvajais toraṇaiḥ /
matsyasvastikavedikāvyajanakaiḥ śaṅkhātapatrāmbujaiḥ pāde pāṇitale 'tha vā yuvatayo gacchanti rājñīpadam // 69.10 //
nigūḍhamaṇibandhanau taruṇapadmagarbhopamau karau nṛpatiyoṣitas tanuvikṛṣṭaparvāṅgulī /
na nimnam ati nonnataṃ karatalaṃ surekhānvitaṃ karoty avidhavāṃ ciraṃ sutasukhārthasambhoginīm // 69.11 //
madhyāṅguliṃ yā maṇibandhanotthā rekhā gatā pāṇitale 'ṅganāyāḥ /
ūrdhvasthitā pādatale 'tha vā yā puṃso 'tha vā rājyasukhāya sā syāt // 69.12 //
kaniṣṭhikāmūlabhavā gatā yā pradeśinīmadhyamikāntarālam /
karoti rekhā paramāyuṣaḥ sā pramāṇam ūnā tu tad ūnam āyuḥ // 69.13 //
aṅguṣṭamūle prasavasya rekhāḥ putrā bṛhatyaḥ pramadās tu tanvyaḥ /
acchinnamadhyā bṛhadāyuṣas tāḥ svalpāyuṣāṃ chinnalaghupramāṇāḥ // 69.14 //
itīdam uktaṃ śubham aṅganānām ato viparyastam aniṣṭam uktam /
viśeṣato 'niṣṭaphalāni yāni samāsatas tāny anukīrtayāmi // 69.15 //
kaniṣṭhikā vā tadanantarā vā mahīṃ na yasyāḥ śpṛśati striyāḥ syāt /
gatātha vāṅguṣṭham atītya yasyāḥ pradeśinī sā kulaṭātipāpā // 69.16 //
udbaddhābhyām piṇḍikābhyām śirāle śuṣke jaṅghe lomaśe cātimāṃse
vāmāvartaṃ nimnam alpaṃ ca guhyaṃ kumbhākāraṃ codaraṃ duḥkhitānām // 69.17 //
hrasvayātiniḥsvatā dīrghayā kulakṣayaḥ /
grīvayā pṛthūtthayā yoṣitaḥ pracaṇḍatā // 69.18 //
netre yasyāḥ kekare piṅgale vā sā duḥśīlā śyāvalolekṣaṇā ca /
kūpau yasyā gaṇḍayoś ca smiteṣu niḥsandigdhaṃ bandhakīṃ tāṃ vadanti // 69.19 //
pravilambini devaraṃ lalāṭe śvaśuraṃ hanty udare sphijoḥ patiṃ ca /
atiromacayānvitottarauṣṭhī na śubhā bhartur atīva yā ca dīrghā // 69.20 //
stanau saromau malinolbaṇau ca kleśaṃ dadhāte viṣamau ca karṇau /
sthūlāḥ karālā viṣamāś ca dantāḥ kleśāya cauryāya ca kṛṣṇamāṃsāḥ // 69.21 //
kravyādarūpair vṛkakākakaṅkasarīsṛpolūkasamānacihnaiḥ /
śuṣkaiḥ śirālair viṣamaiś ca hastair bhavanti nāryaḥ sukhavittahīnāḥ // 69.22 //
yā tūttaroṣṭhena samunnatena rūkṣāgrakeśī kalahapriyā sā /
prāyo virūpāsu bhavanti doṣā yatrākṛtis tatra guṇā vasanti // 69.23 //
pādau sagulphau prathamaṃ pradiṣṭau jaṅghe dvitīyaṃ tu sajānucakre /
meḍhrorumuṣkaṃ ca tatas tṛtīyaṃ nābhiḥ kaṭiś caiva caturtham āhuḥ // 69.24 //
udaraṃ kathayanti pañcamaṃ hṛdayaṃ ṣaṣṭham atas stanānvitam /
atha saptamam aṃsajatruṇī kathayanty aṣṭamam oṣṭhakandhare // 69.25 //
navamaṃ nayane ca sabhruṇī salalāṭaṃ daśamaṃ śiras tathā /
aśubheṣv aśubhaṃ daśāphalaṃ caraṇādyeṣu śubheṣu śobhanam // 69.26 //
||70 vastracchedalakṣaṇādhyāyaḥ
prabhūtavastradāśvinī bharaṇy athāpahāriṇī /
pradahyate 'gnidaivate prajesvare 'rthasiddhayaḥ // 70.01 //
mṛge tu mūṣakād bhayaṃ vyasutvam eva śāṅkare /
punarvasau śubhāgamas tadagrabhe dhanair yutiḥ // 70.02 //
bhujaṅgabhe vilupyate maghāsu mṛtyum ādiśet /
bhagāhvaye nṛpād bhayaṃ dhanāgamāya cottarā // 70.03 //
kareṇa karmasiddhayaḥ śubhāgamas tu citrayā /
śubhaṃ ca bhojyam ānile dvidaivate janapriyaḥ // 70.04 //
suhūdyutiś ca mitrabhe tadagrabhe 'mbarakṣayaḥ /
jalaplutiś ca nairṛte rujo jalādhidaivate // 70.05 //
miṣṭam annam api vaiśvadaivate vaiṣṇave bhavati netrarogatā /
dhānyalabdhir api vāsave vidur vāruṇe viṣakṛtaṃ mahadbhayam // 70.06 //
bhadrapadāsu bhayaṃ salilotthaṃ tat parataś ca bhavet sutalabdhiḥ /
ratnayutiṃ kathayanti ca pauṣṇe yo 'bhinavāmbaram icchati bhoktum // 70.07 //
bhoktuṃ navāmbaraṃ śastam ṛkṣe 'pi guṇavarjite /
vivāhe rājasammāne brahmaṇāṇāṃ ca sammate // 70.08 //
vastrasya koṇeṣu vasanti devā narāś ca pāśāntadaśāntamadhye /
śeṣās trayaś cātra niśācarāṃśās tathaiva śayyāsanapādukāsu // 70.09 //
lipte maṣīgomayakardamādyaiś chinne pradagdhe sphuṭite ca vindyāt /
puṣṭaṃ nave 'lpālpataraṃ ca bhukte pāpaṃ śubhaṃ cādhikam uttarīye // 70.10 //
rugrākṣasāṃśesv atha vāpi mṛtyuḥ puñjanmatejaś ca manuṣyabhāge /
bhāge 'marāṇām atha bhogavṛddhiḥ prānteṣu sarvatra vadanty aniṣṭam // 70.11 //
kaṅkaplavolūkakapotakākakravyādagomāyukharoṣṭrasarpaiḥ /
chedākṛtir daivatabhāgagāpi puṃsāṃ bhayaṃ mṛtyusamaṃ karoti // 70.12 //
chatradhvajasvastikavardhamānaśrīvṛkṣakumbhāmbujatoraṇādyaiḥ /
chedākṛtir nairṛtabhāgagāpi puṃsāṃ vidhatte na cireṇa lakṣmīm // 70.13 //
||71 cāmaralakṣaṇādhyāyaḥ
devaiś camaryaḥ kila vālahetoḥ sṛṣṭā himakṣmādharakandareṣu /
āpītavarṇāś ca bhavanti tāsāṃ kṛṣṇāś ca lāṅgūlabhavāḥ sitāś ca // 71.01 //
sneho mṛdutvaṃ bahuvālatā vaiśadyam alpāsthinibandhanatvam /
śauklyaṃ ca tāsāṃ guṇasampad uktā viddhālpaluptāni na śobhanāni // 71.02 //
adhyardhahastapramito 'sya daṇḍo hasto 'tha vāratnisamo 'tha vānyaḥ /
kāṣṭhācchubhāt kāñcanarūpyaguptād ratnaiś ca sarvaiś ca hitāya rājñām // 71.03 //
yaṣṭyātapatrāṅkuśavetracāpavitānakuntadhvajacāmarāṇām /
vyāpītatantrīmadhukṛṣṇavarṇā varṇakrameṇaiva hitāya daṇḍāḥ // 71.04 //
mātṛbhūdhanakulakṣayāvahā rogamṛtyujananāś ca parvabhiḥ /
dvyādibhir dvikavivardhitaiḥ kramāt dvādaśāntavirataiḥ samaiḥ phalam // 71.05 //
yātrāprasiddhir dviṣatāṃ vināśo lābhāḥ prabhūtā vasudhāgamaś ca /
vṛddhiḥ paśūnām abhivañchitāptis tryādyeṣv ayugmeṣu tadīśvarāṇām // 71.06 //
||72 chatralakṣaṇādhyāyaḥ
nicitaṃ tu haṃsapakṣaiḥ kṛkavākumayūrasārasānāṃ vā /
daukūlyena navena tu samantataś chāditaṃ śuklam // 72.01 //
muktāphalair upacitaṃ pralambamālāvilaṃ sphaṭikamūlam /
ṣaḍḍhastaśuddhahaimaṃ navaparvanagaikadaṇḍaṃ tu // 72.02 //
daṇḍārdhavistṛtaṃ tat samāvṛtaṃ ratnabhūṣitam udagram /
nṛpates tadātapatraṃ kalyāṇaparaṃ vijayadaṃ ca // 72.03 //
yuvarājanṛpatipatnyoḥ senāpatidaṇḍanāyakānāṃ ca /
daṇḍo 'rdhapañcahastaḥ samapañcakṛto 'rdhavistāraḥ // 72.04 //
anyeṣām uṣṇaghnaṃ prasādapaṭṭair vibhūṣitaśiraskam /
vyālambiratnamālaṃ chatraṃ kāryaṃ tu māyūram // 72.05 //
anyeṣāṃ tu narāṇāṃ śītātapavāraṇaṃ tu caturasram /
samavṛttadaṇḍayuktaṃ chatraṃ kāryaṃ tu viprāṇām // 72.06 //
||73 strīpraśamsādhyāyaḥ
jaye dharitryāḥ puram eva sāraṃ pure gṛhaṃ sadmani caikadeśaḥ /
tatrāpi śayyā śayane varā strī ratnojjvalā rājyasukhasya sāraḥ // 73.01 //
ratnāni vibhūṣayanti yoṣā bhūṣyante vanitā na ratnakāntyā /
ceto vinatā haranty aratnā no ratnāni vināṅganāṅgasaṅgam // 73.02 //
ākāraṃ vinigūhatāṃ ripubalaṃ jetuṃ samuttiṣṭhatāṃ tantraṃ cintayatāṃ kṛtākṛtaśatavyāpāraśākhākulam /
mantriproktaniṣeviṇāṃ kṣitibhujām āśaṅkināṃ sarvato dhuḥkhāmbhonidhivartināṃ sukhalavaḥ kāntāsamāliṅganam // 73.03 //
śrutaṃ dṛṣṭaṃ spṛṣṭaṃ smṛtam api nṛṇāṃ hlādajananaṃ na ratnaṃ strībhyo 'nyat kva cid api kṛtaṃ lokapatinā /
tadarthaṃ dharmārthau sutaviṣayasaukhyāni ca tato gṛhe lakṣmyo mānyāḥ satatam abalā mānavibhavaiḥ // 73.04 //
ye 'py aṅganānāṃ pravadanti doṣān vairāgyamārgeṇa guṇān vihāya /
te durjanā me manaso vitarkaḥ sadbhāvavākyāni na tāni teṣām // 73.05 //
prabrūta satyaṃ karato 'ṅganānāṃ doṣo 'sti yo nācarito manuṣyaiḥ /
dhārṣṭyena pumbhiḥ pramadā nirastā guṇādhikās tā manunātra coktam // 73.06 //
somas tāsām adācchaucaṃ gandharvaḥ śikṣitāṃ giram /
agniś ca sarvabhakṣitvaṃ tasmān niṣkasamāḥ striyaḥ // 73.07 //
brāhmaṇāḥ pādato medhyā gāvo medhyāś ca pṛṣṭhataḥ /
ajāśvā mukhato medhyāḥ striyo medhyās tu sarvataḥ // 73.08 //
striyaḥ pavitram atulaṃ naitā duṣyanti karhi cit /
māsi māsi rajo hy āsāṃ duṣkṛtāny apakarṣati // 73.09 //
jāmayo yāni gehāni śapanty apratipūjitāḥ /
tāni kṛtyāhatānīva vinaśyanti samantataḥ // 73.10 //
jāyā vā syāj janitrī vā sambhavaḥ strīkṛto nṛṇām /
he kṛtaghnāś tayor nindāṃ kurvatāṃ vaḥ kutaḥ śubham // 73.11 //
dampatyor vyutkrame doṣaḥ samaḥ śāstre pratiṣṭhitaḥ /
narā na samavekṣante tenātra varamaṅganāḥ // 73.12 //
bahir lomnā tu ṣaṇmāsān veṣṭitaḥ kharacarmaṇā /
dārātikramaṇe bhikṣāṃ dehīty uktvā viśudhyati // 73.13 //
na śatenāpi varṣāṇām apaiti madanāśayaḥ /
tatra aśaktyā nirvartante narā dhairyeṇa yoṣitaḥ // 73.14 //
aho dhārṣṭyam asādhūnāṃ nindatām anaghāḥ striyaḥ /
muṣṇatām iva caurāṇāṃ tiṣṭha caureti jalpatām // 73.15 //
puruṣaś caṭulāni kāminīnāṃ kurute yāni raho na tāni paścāt /
sukṛtajñatayāṅganā gatāsūn avagūhya praviśanti saptajihvam // 73.16 //
strīratnabhogo 'sti narasya yasya niḥsvo 'pi sāmpraty avanīsvaro 'sau /
rājyasya sāro 'śanam aṅganāś ca tṛṣṇānaloddīpanadāru śeṣam // 73.17 //
kāminīṃ prathamayauvanānvitāṃ mandavalgumṛdupīḍitasvanām /
utstanīṃ samavalambya yā ratiḥ sā na dhātṛbhavane 'sti me matiḥ // 73.18 //
tatra devamunisiddhacāraṇair mānyamānapitṛsevyasevanāt /
brūta dhātṛbhavane 'sti kiṃ sukhaṃ yad rahaḥ samavalambya na striyam // 73.19 //
ābrahmakīṭāntam idaṃ nibaddhaṃ puṃstrīprayogeṇa jagat samastam /
vrīḍātra kā yatra caturmukhatvam īśo 'pi lobhād gamito yuvatyāḥ // 73.20 //
||74 saubhāgyakaraṇādhyāyaḥ
jātyaṃ manobhavasukhaṃ subhagasya sarvam ābhāsamātram itarasya manoviyogāt /
cittena bhāvayati dūragatāpi yaṃ strī garbhaṃ bibharti sadṛśaṃ puruṣasya tasya // 74.01 //
bhaṅktvā kāṇḍaṃ pādapasyoptam urvyāṃ bījaṃ vāsyāṃ nānyatām eti yadvat /
evaṃ hy ātmā jāyate strīṣu bhūyaḥ kaś cit tasmin kṣetrayogād viśeṣaḥ // 74.02 //
ātmā sahaiti manasā mana indriyeṇa svārthena cendriyam iti krama eṣa śīghraḥ /
yogo 'yam eva manasaḥ kim agamyam asti yasmin mano vrajati tatra gato 'yam ātmā // 74.03 //
ātmāyam ātmani gato hṛdaye 'tisūkṣmo grāhyo 'calena manasā satatābhiyogāt /
yo yaṃ vicintayati yāti sa tanmayatvaṃ yasmād ataḥ subhagam eva gatā yuvatyaḥ // 74.04 //
dākṣiṇyam ekaṃ subhagatvahetur vidveṣaṇaṃ tadviparītaceṣṭā /
mantrauṣadhādyaiḥ kuhakaprayogair bhavanti doṣā bahavo na śarma // 74.05 //
vāllabhyam āyāti vihāya mānaṃ daurbhāgyam āpādayate 'bhimānaḥ /
kṛcchreṇa saṃsādhayate 'bhimānī kāryāṇy ayatnena vadan priyāṇi // 74.06 //
tejo na tad yat priyasāhasatvaṃ vākyaṃ na cāniṣṭam asatpraṇītam /
kāryasya gatvāntam anuddhatā ye tejasvinas te na vikatthanā ye // 74.07 //
yaḥ sārvajanyaṃ subhagatvam icched guṇān sa sarvasya vadet parokṣam /
prāpnoti doṣān asato 'py anekān parasya yo doṣakathāṃ karoti // 74.08 //
sarvopakārānugatasya lokaḥ sarvopakārānugato narasya /
kṛtvopakāraṃ dviṣatāṃ vipatsu yā kīrtir alpena na sā śubhena // 74.09 //
tṛṇair ivāgniḥ sutarāṃ vivṛddhim āchādyamāno 'pi guṇo 'bhyupaiti /
sa kevalaṃ durjanabhāvam eti hantuṃ guṇān vāñchati yaḥ parasya // 74.10 //
||75 kāndarpikādhyāyaḥ
rakte 'dhike strī puruṣas tu śukre napuṃsakaṃ śoṇitaśukrasāmye /
yasmād ataḥ śukravivṛddhidāni niṣevitavyāni rasāyanāni // 75.01 //
harmyapṛṣṭham uḍunātharaśmayaḥ sotpalaṃ madhu madālasā priyā /
vallakī smarakathā rahaḥ srajo varga eṣa madanasya vāgurā // 75.02 //
mākṣīkadhātumadhupāradalohacūrṇapathyāśilājatughṛtāni samāni yo 'dyāt /
saikāni viṃśatir ahāni jarānvito 'pi so 'śītiko 'pi ramayaty abalāṃ yuveva // 75.03 //
kṣīraṃ śṛtaṃ yaḥ kapikacchumūlaiḥ pibet kṣayaṃ strīṣu na so 'bhyupaiti /
māṣān payaḥsarpiṣi vā vipakvān ṣaḍgrāsamātrāṃś ca payo 'nupānam // 75.04 //
vidārikāyāḥ svarasena cūrṇaṃ muhurmuhur bhāvitaśoṣitaṃ ca /
śṛtena dugdhena saśarkareṇa pibet sa yasya pramadāḥ prabhūtāḥ // 75.05 //
dhātrīphalānāṃ svarasena cūrṇaṃ subhāvitaṃ kṣaudrasitājyayuktam /
līḍhvānu pītvā ca payo 'gniśaktyā kāmaṃ nikāmaṃ puruṣo niṣevet // 75.06 //
kṣīreṇa bastāṇḍa yujā śṛtena samplāvya kāmī bahuśas tilān yaḥ /
suśoṣitān atti payaḥ pibec ca tasyāgrataḥ kiṃ caṭakaḥ karoti // 75.07 //
māṣasūpasahitena sarpiṣā ṣaṣṭikaudanam adanti ye narāḥ /
kṣīram apy anu pibanti tāsu te śarvarīṣu madanena śerate // 75.08 //
tilāśvagandhākapikacchumūlair vidārikāṣaṣṭikapiṣṭayogaḥ /
ājena piṣṭaḥ payasā ghṛtena pakvaṃ bhavecchaṣkulikātivṛṣyā // 75.09 //
kṣīreṇa vā gokṣurakopayogaṃ vidārikākandakabhakṣaṇaṃ vā /
kurvan na sīded yadi jīryate 'sya mandāgnitā ced idam atra cūrṇam // 75.10 //
sājamodalavaṇā harītakī śṛṅgaverasahitā ca pippalī /
madyatakrataraloṣṇavāribhiś cūrṇapānam udarāgnidīpanam // 75.11 //
atyamlatiktalavaṇāni kaṭūni vātti yaḥ kṣāraśākabahulāni ca bhojanāni /
dṛkśukravīryarahitaḥ sa karoty anekān vyājān jarann iva yuvāpy abalām avāpya // 75.12 //
||76 gandhayuktyadhyāyaḥ
sraggandhadhūpāmbarabhūṣaṇādyaṃ na śobhate śuklaśiroruhasya /
yasmād ato mūrdhajarāgasevāṃ kuryād yathaivāñjanabhūṣaṇānām // 76.01 //
lauhe pātre taṇḍulān kodravāṇāṃ śukle pakvāṃl lohacūrṇena sākam /
piṣṭān sūkṣmaṃ mūrdhni śuklāmlakeśe datvā tiṣṭhed veṣṭayitvārdrapatraiḥ // 76.02 //
yāte dvitīye prahare vihāya dadyācchirasy āmalakapralepam /
saṃchādya patraiḥ praharadvayena prakṣālitaṃ kārṣṇyam upaiti śīrṣam // 76.03 //
paścācchiraḥsnānasugandhatailair lohāmlagandhaṃ śiraso 'panīya /
hṛdyaiś ca gandhair vividhaiś ca dhūpair antaḥpure rājyasukhaṃ niṣevet // 76.04 //
tvakkuṣṭhareṇunalikāspṛkkārasatagarabālakais tulyaiḥ /
kesarapatravimiśrair narapatiyogyaṃ śiraḥsnānam // 76.05 //
mañjiṣṭhayā vyāghranakhena śuktyā tvacā sakuṣṭhena rasena cūrṇaḥ /
tailena yukto 'rkamayūkhataptaḥ karoti tac campakagandhi tailam // 76.06 //
tulyaiḥ patraturuṣkabālatagarair gandhaḥ smaroddīpanaḥ savyāmo bakulo 'yam eva kaṭukāhiṅgupradhūpānvitaḥ /
kuṣṭhenotpalagandhikaḥ samalayaḥ pūrvo bhavec campako jātītvaksahito 'timuktaka iti jñeyaḥ sakustumburuḥ // 76.07 //
śatapuṣpākundurukau pādenārdhena nakhaturuṣkau ca /
malayapriyaṅgubhāgau gandho dhūpyo guḍanakhena // 76.08 //
guggulubālakalākṣāmustānakhaśarkarāḥ kramād dhūpaḥ /
anyo māṃsībālakaturuṣkanakhacandanaiḥ piṇḍaḥ // 76.09 //
harītakīśaṅkhaghanadravāmbubhir guḍotpalaiḥ śailakamustakānvitaiḥ /
navāntapādādivivardhitaiḥ kramād bhavanti dhūpā bahavo manoharāḥ // 76.10 //
bhāgaiś caturbhiḥ sitaśailamustāḥ śrīsarjabhāgau nakhaguggulū ca /
karpūrabodho madhupiṇḍito 'yaṃ kopacchado nāma narendradhūpaḥ // 76.11 //
tvaguśīrapatrabhāgaiḥ sūkṣmailārdhena saṃyutaiś cūrṇaḥ /
puṭavāsaḥ pravaro 'yaṃ mṛgakarpūraprabodhena // 76.12 //
ghanabālakaśaileyakakarpūrośīranāgapuṣpāṇi /
vyāghranakhaspṛkkāgurudamanakanakhatagaradhānyāni // 76.13 //
karpūracolamalayaiḥ svecchāparivartitaiś caturbhir ataḥ /
ekadvitricaturbhir bhāgair gandhārṇavo bhavati // 76.14 //
atyulbaṇagandhatvād ekāṃśo nityam eva dhānyānām /
karpūrasya tadūno naitau dvitryādibhir deyau // 76.15 //
śrīsarjaguḍanakhais te dhūpayitavyāḥ kramān na piṇḍasthaiḥ /
bodhaḥ kastūrikayā deyaḥ karpūrasaṃyutayā // 76.16 //
atra sahasracatuṣṭayam anyāni ca saptatisahasrāṇi /
lakṣaṃ śatāni sapta viṃśatiyuktāni gandhānām // 76.17 //
ekaikam ekabhāgaṃ dvitricaturbhāgikair yutaṃ dravyaiḥ /
ṣaḍgandhakaraṃ tadvad dvitricaturbhāgikaṃ kurute // 76.18 //
dravyacatuṣṭayayogād gandhacaturviṃśatir yathaikasya /
evaṃ śeṣāṇām api ṣaṇṇavatiḥ sarvapiṇḍo 'tra // 76.19 //
ṣoḍaśake dravyagaṇe caturvikalpena bhidyamānānām /
aṣṭādaśa jāyante śatāni sahitāni viṃśatyā // 76.20 //
ṣaṇṇavatibhedabhinnaś caturvikalpo gaṇo yatas tasmāt /
ṣaṇṇanavatiguṇaḥ kāryaḥ sā saṅkhyā bhavati gandhānām // 76.21 //
pūrveṇa pūrveṇa gatena yuktaṃ sthānaṃ vināntyaṃ pravadanti saṅkhyām /
icchāvikalpaiḥ kramaśo 'bhinīya nīte nivṛttiḥ punar anyanītiḥ // 76.22 //
dvitrīndriyāṣṭabhāgair aguruḥ patraṃ turuṣkaśaileyau /
viṣayāṣṭapakṣadahanāḥ priyaṅgumustārasāḥ keśaḥ // 76.23 //
spṛkkātvaktagarāṇāṃ māṃsyāś ca kṛtaikasaptaṣaḍbhāgāḥ /
saptartuvedacandrair malayanakhaśrīkakundurukāḥ // 76.24 //
ṣoḍaśake kacchapuṭe yathā tathā miśrite caturdravye /
ye 'trāṣṭādaśa bhāgās te 'smin gandhādayo yogāḥ // 76.25 //
nakhatagaraturuṣkayutā jātīkarpūramṛgakṛtobdodhāḥ /
guḍanakhadhūpyā gandhāḥ kartavyāḥ sarvatobhadrāḥ // 76.26 //
jātīphalamṛgakarpūrabodhitaiḥ sasahakāramadhusiktaiḥ /
bahavo 'tra pārijātāś caturbhir icchāparigṛhītaiḥ // 76.27 //
sarjarasaśrīvāsakasamanvitā ye 'tra sarvadhūpās taiḥ /
śrīsarjarasaviyuktaiḥ snānāni sabālakatvagbhiḥ // 76.28 //
rodhrośīranatāgurumustāpatrapriyaṅguvanapathyāḥ /
navakoṣṭhāt kacchapuṭād dravyatritayaṃ samuddhṛtya // 76.29 //
candanaturuṣkabhāgau śuktyardhaṃ pādikā tu śatapuṣpā /
kaṭuhiṅgulaguḍadhūpyāḥ kesaragandhāś caturaśītiḥ // 76.30 //
saptāhaṃ gomūtre harītakīcūrṇasaṃyute kṣiptvā /
gandhodake ca bhūyo vinikṣiped dantakāṣṭhāni // 76.31 //
elātvakpatrāñjanamadhumaricair nāgapuṣpakuṣṭhaiś ca /
gandhāmbhaḥ kartavyaṃ kiñ cit kālaṃ sthitāny asmin // 76.32 //
jātīphalapatrailākarpūraiḥ kṛtayamaikaśikhibhāgaiḥ /
avacūrnitāni bhānor marīcibhiḥ śoṣaṇīyāni // 76.33 //
varṇaprasādaṃ vadanasya kāntiṃ vaiśadyam āsyasya sugandhitāṃ ca /
saṃsevituḥ śrotrasukhāṃ ca vācaṃ kurvanti kāṣṭhāny asakṛdbhavānām // 76.34 //
kāmaṃ pradīpayati rūpam abhivyanakti saubhāgyam āvahati vaktrasugandhitāṃ ca /
ūrjaṃ karoti kaphajāṃś ca nihanti rogāṃs tāmbūlam evam aparāṃś ca guṇān karoti // 76.35 //
yuktena cūrṇena karoti rāgaṃ rāgakṣayaṃ pūgaphalātiriktam /
cūrṇādhikaṃ vaktravigandhakāri patrādhikaṃ sādhu karoti gandham // 76.36 //
patrādhikaṃ niśi hitaṃ saphalaṃ divā ca proktāny athākaraṇam asya viḍambanaiva /
kakkolapūgalavalīphalapārijātair āmoditaṃ madamudā muditaṃ karoti // 76.37 //
||77 strīpuṃsasamāyogādhyāyaḥ
śastrena veṇīvinigūhitena vidūrathaṃ svā mahiṣī jaghāna /
viṣapradigdhena ca nūpureṇa devī viraktā kila kāśirājam // 77.01 //
evaṃ viraktā janayanti doṣān prāṇacchido 'nyair anukīrtitaiḥ kim /
raktāviraktāḥ puruṣair ato 'rthāt parīkṣitavyāḥ pramadāḥ prayatnāt // 77.02 //
snehaṃ manobhavakṛtaṃ kathayanti bhāvā nābhībhujastanavibhūṣaṇadarśanāni /
vastrābhisaṃyamanakeśavimokṣaṇāni bhrūkṣepakampitakaṭākṣanirīkṣaṇāni // 77.03 //
uccaiḥ ṣṭhīvanam utkaṭaprahasitaṃ śayyāsanotsarpaṇaṃ gātrāsphoṭanajṛmbhaṇāni sulabhadravyālpasamprārthanā /
bālāliṅganacumbanāny abhimukhe sakhyāḥ samālokanaṃ dṛkpātaś ca parāṅmukhe guṇakathā karṇasya kaṇḍūyanam // 77.04 //
imāṃ ca vindyād anuraktaceṣṭāṃ priyāṇi vakti svadhanaṃ dadāti /
vilokya saṃhṛṣyati vītaroṣā pramārṣṭi doṣān guṇakīrtanena // 77.05 //
tanmitrapūjā tadaridviṣatvaṃ kṛtasmṛtiḥ proṣitadaurmanasyam /
stanauṣṭhadānāny upagūhanaṃ ca svedo 'tha cumbāprathamābhiyogaḥ // 77.06 //
viraktaceṣṭā bhrukuṭīmukhatvaṃ parāṅmukhatvaṃ kṛtavismṛtiś ca /
asambhramo duṣparitoṣatā ca taddviṣṭamaitrī paruṣaṃ ca vākyam // 77.07 //
spṛṣṭvātha vālokya dhunoti gātraṃ karoti garvaṃ na ruṇaddhi yāntam /
cumbāvirāme vadanaṃ pramārṣṭi paścāt samuttiṣṭhati pūrvasuptā // 77.08 //
bhikṣuṇikā pravrajitā dāsī dhātrī kumārikā rajikā /
mālākārī duṣṭāṅganā sakhī nāpitī dūtyaḥ // 77.09 //
kulajanavināśahetur dūtyo yasmād ataḥ prayatnena /
tābhyaḥ striyo 'bhirakṣyā vaṃśayaśomānavṛddhyartham // 77.10 //
rātrīvihārajāgararogavyapadeśaparagṛhekṣaṇikāḥ /
vyasanotsavāś ca saṅketahetavas teṣu rakṣyāś ca // 77.11 //
ādau necchati nojjhati smarakathāṃ vrīḍāvimiśrālasā madhye hrīparivarjitābhyuparame lajjāvinamrānanā /
bhāvair naikavidhaiḥ karoty abhinayaṃ bhūyaś ca yā sādarā buddhvā pumprakṛtiṃ ca yānucarati glānetaraiś ceṣṭitaiḥ // 77.12 //
strīṇāṃ guṇā yauvanarūpaveṣadākṣiṇyavijñānavilāsapūrvāḥ /
strī ratnasaṃjñā ca guṇānvitāsu strīvyādhayo 'nyāś caturasya puṃsaḥ // 77.13 //
na grāmyavarṇair maladigdhakāyā nindyāṅgasaṃbandhikathāṃ ca kuryāt /
na cānyakāryasmaraṇaṃ rahaḥsthā mano hi mūlaṃ haradagdhamūrteḥ // 77.14 //
śvāsaṃ manuṣyeṇa samaṃ tyajantī bāhūpadhānastanadānadakṣā /
sugandhakeśā susamīparāgā supte 'nusuptā prathamaṃ vibuddhā // 77.15 //
duṣṭasvabhāvāḥ parivarjanīyā vimardakāleṣu ca na kṣamā yāḥ /
yāsām asṛgvāsitanīlapītam ātāmravarṇaṃ ca na tāḥ praśastāḥ // 77.16 //
yā svapnaśīlā bahuraktapittā pravāhinī vātakaphātiraktā /
mahāśanā svedayutāṅgaduṣṭhā yā hrasvakeśī palitānvitā vā // 77.17 //
māṃsāni yasyāś ca calanti nāryā mahodarā khikkhiminī ca yā syāt /
strīlakṣaṇe yāḥ kathitāś ca pāpās tābhir na kuryāt saha kāmadharmam // 77.18 //
śaśaśoṇitasaṅkāśaṃ lākṣārasasannikāśam athavā yat /
prakṣālitaṃ virajyati yac cāsṛk tad bhavecchuddham // 77.19 //
yac chabdavedanāvarjitaṃ tryahāt sannivartate raktam /
tat puruṣasamprayogād avicāraṃ garbhatāṃ yāti // 77.20 //
na dinatrayaṃ niṣevyaṃ snānaṃ mālyānulepanaṃ strībhiḥ /
snāyāc caturthadivase śāstroktenopadeśena // 77.21 //
puṣyasnānauṣadhayo yāḥ kathitās tābhir ambumiśrābhiḥ /
snāyāt tathātra mantraḥ sa eva yas tatra nirdiṣṭaḥ // 77.22 //
yugmāsu kila manuṣyā niśāsu nāryo bhavanti viṣamāsu /
dīrghāyuṣaḥ surūpāḥ sukhinaś ca vikṛṣṭayugmāsu // 77.23 //
dakṣiṇapārśve puruṣo vāme nārī yamāv ubhayasaṃsthau // 77.24 //
yad udaramadhyopagataṃ napuṃsakaṃ tan niboddhavyam // 77.24 //
kendratrikoṇeṣu śubhasthiteṣu lagne śaśāṅke ca śubhaiḥ samete /
pāpais trilābhārigataiś ca yāyāt puṃjanmayogeṣu ca samprayogam // 77.25 //
na nakhadaśanavikṣatāni kuryād ṛtusamaye puruṣaḥ striyāḥ kathañ cit /
ṛtur api daśa ṣaṭ ca vāsarāṇi prathamaniśātritayaṃ na tatra gamyam // 77.26 //
||78 śayyāsanalakṣaṇādhyāyaḥ
sarvasya sarvakālaṃ yasmād upayogam eti śāstram idam /
rājñāṃ viśeṣato 'taḥ śayanāsanalakṣaṇaṃ vakṣye // 78.01 //
asanaspandanacandanaharidrasuradārutindukīśālāḥ /
kāśmaryañjanapadmakaśākā vā śiṃśapā ca śubhāḥ // 78.02 //
aśanijalānilahastiprapātitā madhuvihaṅgakṛtanilayāḥ /
caityaśmaśānapathijordhvaśuṣkavallīnibaddhāś ca // 78.03 //
kaṇṭakino ye ca syur mahānadīsaṅgamodbhavā ye ca /
surabhavanajāś ca na śubhā ye cāparayāmyadikpatitāḥ // 78.04 //
pratiṣiddhavṛkṣanirmitaśayanāsanasevanāt kulavināśaḥ /
vyādhibhayavyayakalahā bhavanty anarthā anekavidhāḥ // 78.05 //
pūrvacchinnaṃ yadi vā dāru bhavet tat parīkṣyam ārambhe /
yady ārohet tasmin kumārakaḥ putrapaśudaṃ tat // 78.06 //
sitakusumamattavāraṇadadhyakṣatapūrṇakumbharatnāni /
maṅgalyāny anyāni ca dṛṣṭvārambhe śubhaṃ jñeyam // 78.07 //
karmāṅgulaṃ yavāṣṭakam udarāsaktaṃ tuṣaiḥ parityaktam /
aṅgulaśataṃ nṛpāṇāṃ mahatī śayyā jayāya kṛtā // 78.08 //
navatiḥ saiva ṣaḍūnā dvādaśahīnā triṣaṭkahīnā ca /
nṛpaputramantribalapatipurodhasāṃ syur yathāsaṅkhyam // 78.09 //
ardham ato 'ṣṭāṃśonaṃ viṣkambho viśvakarmaṇā proktaḥ /
āyāmatryaṃśasamaḥ pādocchrāyaḥ sakukṣyaśirāḥ // 78.10 //
yaḥ sarvaḥ śrīparṇyā paryaṅko nirmitaḥ sa dhanadātā /
asanakṛto rogaharas tindukasāreṇa vittakaraḥ // 78.11 //
yaḥ kevalaśiṃśapayā vinirmito bahuvidhaṃ sa vṛddhikaraḥ /
candanamayo ripughno dharmayaśodīrghajīvitakṛt // 78.12 //
yaḥ padmakaparyaṅkaḥ sa dīrgham āyuḥ śriyaṃ śrutaṃ vittam /
kurute śālena kṛtaḥ kalyāṇaṃ śākaracitaś ca // 78.13 //
kevalacandanaracitaṃ kāñcanaguptaṃ vicitraratnayutam /
adhyāsan paryaṅkaṃ vibudhair api pūjyate nṛpatiḥ // 78.14 //
anyena samāyuktā na tindukī śiṃśapā ca śubhaphaladā /
na śrīparṇena ca devadāruvṛkṣo na cāpy asanaḥ // 78.15 //
śubhadau tu śālaśākau parasparaṃ saṃyutau pṛthak caiva /
tadvat pṛthak praśastau sahitau ca haridrakakadambau // 78.16 //
sarvaḥ spandanaracito na śubhaḥ prāṇān hinasti cāmbakṛtaḥ /
asano 'nyadārusahitaḥ kṣipraṃ doṣān karoti bahūn // 78.17 //
ambaspandanacandanavṛkṣāṇāṃ spandanācchubhāḥ pādāḥ /
phalataruṇā śayanāsanam iṣṭaphalaṃ bhavati sarveṇa // 78.18 //
gajadantaḥ sarveṣāṃ proktatarūṇāṃ praśasyate yoge /
kāryo 'laṅkāravidhir gajadantena praśastena // 78.19 //
dantasya mūlaparidhiṃ dvirāyataṃ prohya kalpayeccheṣam /
adhikam anūpacarāṇāṃ nyūnaṃ giricāriṇāṃ kiñ cit // 78.20 //
śrīvṛkṣavardhamānacchatradhvajacāmarānurūpeṣu /
chede dṛṣṭeṣv ārogyavijayadhanavṛddhisaukhyāni // 78.21 //
praharaṇasadṛśeṣu jayo nandyāvarte pranaṣṭadeśāptiḥ /
loṣṭhe tu labdhapūrvasya bhavati deśasya samprāptiḥ // 78.22 //
strīrūpe dhananāśo bhṛṅgāre 'bhyutthite sutotpattiḥ /
kumbhena nidhiprāptir yātrāvighnaṃ ca daṇḍena // 78.23 //
kṛkalāsakapibhujaṅgeṣv asubhikṣavyādhayo ripuvaśitvam /
gṛdhrolūkadhvāṅkṣaśyenākāreṣu janamarakaḥ // 78.24 //
pāśe 'tha vā kabandhe nṛpamṛtyur janavipat srute rakte /
kṛṣṇe śyāve rūkṣe durgandhe cāśubhaṃ bhavati // 78.25 //
śuklaḥ samaḥ sugandhiḥ snigdhaś ca śubhāvaho bhavec chedaḥ /
aśubhaśubhacchedā ye śayaneṣv api te tathā phaladāḥ // 78.26 //
īṣāyoge dāru pradakṣiṇāgraṃ praśastam ācāryaiḥ /
apasavyaikadigagre bhavati bhayaṃ bhūtasañjanitam // 78.27 //
ekenāvākśirasā bhavati hi pādena pādavaikalyam /
dvābhyāṃ na jīryate 'nnaṃ tricaturbhiḥ kleśavadhabandhāḥ // 78.28 //
suṣire 'tha vā vivarṇe granthau pādasya śīrṣage vyādhiḥ /
pāde kumbho yaś ca granthau tasminn udararogaḥ // 78.29 //
kumbhādhastāj jaṅghā tatra kṛto jaṅghayoḥ karoti bhayam /
tasyāś cādharo 'dhaḥ kṣayakṛd dravyasya tatra kṛtaḥ // 78.30 //
khuradeśe yo granthiḥ khuriṇāṃ pīḍākaraḥ sa nirdiṣṭaḥ /
īṣāśīrṣaṇyoś ca tribhāgasaṃstho bhaven na śubhaḥ // 78.31 //
niṣkuṭam atha kolākṣaṃ sūkaranayanaṃ ca vatsanābhaṃ ca /
kālakam anyad dhundhukam iti kathitaś chidrasaṃkṣepaḥ // 78.32 //
ghaṭavat suṣiraṃ madhye saṅkaṭam āsye ca niṣkuṭaṃ chidram /
niṣpāvamāṣamātraṃ nīlaṃ chidraṃ ca kolākṣam // 78.33 //
sūkaranayanaṃ viṣamaṃ vivarṇam adhyardhaparvadīrgham ca /
vāmāvartaṃ bhinnaṃ parvamitaṃ vatsanābhākhyam // 78.34 //
kālakasaṃjñaṃ kṛṣṇaṃ dhundhukam iti yad bhaved vinirbhinnam /
dārusavarṇaṃ chidraṃ na tathā pāpaṃ samuddiṣṭam // 78.35 //
niṣkuṭasaṇjñe dravyakṣayas tu kolekṣaṇe kuladhvaṃsaḥ /
śastrabhayaṃ sūkarake rogabhayaṃ vatsanābhākhye // 78.36 //
kālakadhundhukasaṃjñaṃ kīṭair viddhaṃ ca na śubhadaṃ chidram /
sarvaṃ granthipracuraṃ sarvatra na śobhanaṃ dāru // 78.37 //
ekadrumeṇa dhanyaṃ vṛkṣadvayanirmitaṃ ca dhanyataram /
tribhir ātmajavṛddhikaraṃ caturbhir arthaṃ yaśaś cāgryam // 78.38 //
pañcavanaspatiracite pañcatvaṃ yāti tatra yaḥ śete /
ṣaṭsaptāṣṭatarūṇāṃ kāṣṭhair ghaṭite kulavināśaḥ // 78.39 //
||79 ratnaparīkṣādhyāyaḥ
ratnena śubhena śubhaṃ bhavati nṛpāṇām aniṣṭam aśubhena /
yasmād ataḥ parīkṣyaṃ daivaṃ ratnāśritam tajjñaiḥ // 79.01 //
dvipahayavanitādīnāṃ svaguṇaviśeṣeṇa ratnaśabdo 'sti /
iha tūpalaratnānām adhikāro vajrapūrvāṇām // 79.02 //
ratnāni balād daityād dadhīcito 'nye vadanti jātāni /
ke cid bhuvaḥ svabhāvād vaicitryaṃ prāhur upalānām // 79.03 //
vajrendranīlamarakatakarketarapadmarāgarudhirākhyāḥ /
vaidūryapulakavimalakarājamaṇisphatikaśaśikāntāḥ // 79.04 //
saugandhikagomedakaśaṅkhamahānīlapuṣparāgākhyāḥ /
brahmamaṇijyotīrasasasyakamuktāpravālāni // 79.05 //
veṇātaṭe viśuddhaṃ śirīṣakusumaprabhaṃ ca kauśalakam /
saurāṣṭrakam ātāmraṃ kṛṣṇaṃ saurpārakaṃ vajram // 79.06 //
īṣattāmraṃ himavati mataṅgajaṃ vallapuṣpasaṅkāśam /
āpītaṃ ca kaliṅge śyāmaṃ pauṇḍreṣu sambhūtam // 79.07 //
aindraṃ ṣaḍaśri śuklaṃ yāmyaṃ sarpāsyarūpam asitaṃ ca /
kadalīkāṇḍanikāśaṃ vaiṣṇavam iti sarvasaṃsthānam // 79.08 //
vāruṇam abalāguhyopamaṃ bhavet karṇikārapuṣpanibham /
śṛṅgāṭakasaṃsthānaṃ vyāghrākṣinibhaṃ ca hautabhujam // 79.09 //
vāyavyaṃ ca yavopamam aśokakusumaprabhaṃ samuddiṣṭam /
srotaḥ khaniḥ prakīrṇakam ity ākarasambhavas trividhaḥ // 79.10 //
raktaṃ pītaṃ ca śubham rājanyānām sitam dvijātīnām /
śairīṣaṃ vaiśyānāṃ śūdrāṇāṃ śasyate 'sinibham // 79.11 //
sitasarṣapāṣṭakaṃ taṇḍulo bhavet taṇḍulais tu viṃśatyā /
tulitasya dve lakṣe mūlyaṃ dvidvyūnite caitat // 79.12 //
pādatryaṃśārdhonaṃ tribhāgapañcāṃśaṣoḍaśāṃśāś ca /
bhāgaś ca pañcaviṃśaḥ śatikas sāhasrikaś ceti // 79.13 //
sarvadravyābhedyaṃ laghv ambhasi tarati raśmivat snighdam /
taḍidanalaśakracāpopamaṃ ca vajraṃ hitāyoktam // 79.14 //
kākapadamakṣikākeśadhātuyuktāni śarkarair viddham /
dviguṇāśri dagdhakaluṣatrastaviśīrṇāni na śubhāni // 79.15 //
yāni ca budbudadalitāgracipiṭavāsīphalapradīrghāṇi /
sarveṣāṃ caiteṣāṃ mūlyād bhāgo 'ṣṭamo hāniḥ // 79.16 //
vajraṃ na kiñ cid api dhārayitavyam eke putrārthinībhir abalābhir uśanti tajjñāḥ /
śṛṅgāṭakatripuṭadhānyakavat sthitaṃ yac śroṇīnibhaṃ ca śubhadaṃ tanayārthinīnām // 79.17 //
svajanavibhavajīvitakṣayaṃ janayati vajram aniṣṭalakṣaṇam /
aśaniviṣabhayārināśanam śubham upabhogakaraṃ ca bhūbhṛtām // 79.18 //
||80 muktālakṣaṇādhyāyaḥ
dvipabhujagaśuktiśaṅkhābhraveṇutimisūkaraprasūtāni /
muktāphalāni teṣāṃ bahusādhu ca śuktijaṃ bhavati // 80.01 //
siṃhalakapāralaukikasaurāṣṭrikatāmraparṇipāraśavāḥ /
kauberapāṇḍyavāṭakahaimā ity ākarās tv aṣṭau // 80.02 //
bahusaṃsthānāḥ snigdhāḥ haṃsābhāḥ siṃhalākarāḥ sthūlāḥ /
īṣattāmrāḥ śvetās tamoviyuktāś ca tāmrākhyāḥ // 80.03 //
kṛṣṇāḥ śvetāḥ pītāḥ saśarkarāḥ pāralaukikā viṣamāḥ /
na sthūlā nātyalpā navanītanibhāś ca saurāṣṭrāḥ // 80.04 //
jyotiṣmatyaḥ śubhrā guravo 'timahāguṇāś ca pāraśavāḥ /
laghu jarjaraṃ dadhinibhaṃ bṛhad dvisaṃsthānam api haimam // 80.05 //
viṣamam kṛṣṇaśvetaṃ laghu kauberaṃ pramāṇatejovat /
nimbaphalatripuṭadhānyakacūrṇāḥ syuḥ pāṇḍyavāṭabhavāḥ // 80.06 //
atasīkusumaśyāmam vaiṣṇavam aindraṃ śaśāṅkasaṅkāśam /
haritālanibhaṃ vāruṇam asitaṃ yamadaivataṃ bhavati // 80.07 //
pariṇatadāḍimagulikāguñjātāmraṃ ca vāyudaivatyam /
nirdhūmānalakamalaprabhaṃ ca vijñeyam āgneyam // 80.08 //
māṣakacatuṣṭayadhṛtasyaikasya śatāhatā tripañcāśat /
kārṣāpaṇā nigaditā mūlyaṃ tejoguṇayutasya // 80.09 //
māṣakadalahānyāto dvātriṃśadviṃśatis trayodaśa ca /
aṣṭau ca śatāni śatatrayaṃ tripañcāśatā sahitam // 80.10 //
pañcatriṃśaṃ śatam iti catvāraḥ kṛṣṇalā navatimūlyāḥ /
sārdhās tisro guñjāḥ saptatimūlyaṃ dhṛtaṃ rūpam // 80.11 //
guñjātrayasya mūlyaṃ pañcāśad rūpakā guṇayutasya /
rūpakapañcatriṃśattrayasya guñjārdhahīnasya // 80.12 //
paladaśabhāgo dharaṇaṃ tad yadi muktās trayodaśa surūpāḥ /
triśatī sapañcaviṃśā rūpakasaṅkhyā kṛtaṃ mūlyam // 80.13 //
ṣoḍaśakasya dviśatī viṃśatirūpasya saptatiḥ saśatā /
yatpañcaviṃśatidhṛtaṃ tasya śataṃ triṃśatā sahitam // 80.14 //
triṃśatsaptatimūlyaṃ catvāriṃśacchatārdhamūlyaṃ ca /
ṣaṣṭiḥ pañconā vā dharaṇam pañcāṣṭakaṃ mūlyam // 80.15 //
muktāśītyā triṃśacchatasya sā pañcarūpakavihīnā /
dvitricatuḥpañcaśatā dvādaśaṣaṭpañcakatritayam // 80.16 //
pikkāpiccārghārdhā ravakaḥ sikthaṃ trayodaśādyānām /
saṃjṇāḥ parato nigarāś cūrṇāś cāśītipūrvāṇām // 80.17 //
etadguṇayuktānāṃ dharaṇadhṛtānāṃ prakīrtitaṃ mūlyam /
parikalpyam antarāle hīnaguṇāṇāṃ kṣayaḥ kāryaḥ // 80.18 //
kṛṣṇaśvetakapītakatāmrāṇām īṣad api ca viṣamāṇām /
tryaṃśonam viṣamakapītayoś ca ṣaḍbhāgadalahīnam // 80.19 //
airāvatakulajānāṃ puṣyaśravaṇendusūryadivaseṣu /
ye cottarāyaṇabhavā grahaṇe 'rkendvoś ca bhadrebhāḥ // 80.20 //
teṣāṃ kila jāyante muktāḥ kumbheṣu saradakośeṣu /
bahavo bṛhatpramāṇā bahusaṃsthānāḥ prabhāyuktāḥ // 80.21 //
naiṣām arghaḥ kāryo na ca vedho 'tīva te prabhāyuktāḥ /
sutavijayārogyakarā mahāpavitrā dhṛtā rājñām // 80.22 //
daṃṣṭrāmūle śaśikāntisaprabhaṃ bahuguṇaṃ ca vārāham /
timijaṃ matsyāākṣībhaṃ bṛhat pavitraṃ bahuguṇaṃ ca // 80.23 //
varṣopalavajjātaṃ vāyuskandhāc ca saptamād bhraṣṭam /
hriyate kila khād divyais taḍitprabhaṃ meghasambhūtam // 80.24 //
takṣakavāsukikulajāḥ kāmagamā ye ca pannagās teṣām /
snigdhā nīladyutayo bhavanti muktāḥ phaṇasyānte // 80.25 //
śaste 'vanipradeśe rajatamaye bhājane sthite ca yadi /
varṣati devo 'kasmāt tajjñeyaṃ nāgasambhūtam // 80.26 //
apaharati viṣamalakṣmīṃ kṣapayati śatrūn yaśo vikāśayati /
bhaujaṅgaṃ nṛpatīnāṃ dhṛtam akṛtārghaṃ vijayadaṃ ca // 80.27 //
karpūrasphaṭikanibhaṃ cipiṭaṃ viṣamaṃ ca veṇujaṃ jñeyam /
śaṅkhodbhavaṃ śaśinibhaṃ vṛttaṃ bhrājiṣṇu ruciraṃ ca // 80.28 //
śaṅkhatimiveṇuvāraṇavarāhabhujagābhrajāny avaidyāni /
amitaguṇatvāc caiṣām arghaḥ śāstre na nirdiṣṭaḥ // 80.29 //
etāni sarvāṇi mahāguṇāni sutārthasaubhāgyayaśaskarāṇi /
rukśokahantṝṇi ca pārthivānāṃ muktāphalānīpsitakāmadāni // 80.30 //
surabhūṣaṇaṃ latānāṃ sahasram aṣṭottaraṃ caturhastam /
inducchando nāmnā vijayacchandas tadardhena // 80.31 //
śatam aṣṭayutaṃ hāro devacchando hy aśītir ekayutā /
aṣṭāṣṭako 'rdhahāro raśmikalāpaś ca navaṣaṭkaḥ // 80.32 //
dvātriṃśatā tu guccho viṃśatyā kīrtito 'rdhagucchākhyaḥ /
ṣoḍaśabhir māṇavako dvādaśabhiś cārdhamāṇavakaḥ // 80.33 //
mandarasaṃjño 'ṣṭābhiḥ pañcalatā hāraphalakam ity uktam /
saptāviṃśatimuktā hasto nakṣatramāleti // 80.34 //
antaramaṇisaṃyuktā maṇisopānaṃ suvarṇagulikair vā /
taralakamaṇimadhyaṃ tadvijñeyaṃ cāṭukāram iti // 80.35 //
ekāvalī nāma yatheṣṭasaṅkhyā hastapramāṇā maṇiviprayuktā /
saṃyojitā yā maṇinā tu madhye yaṣṭīti sā bhūṣaṇavidbhir uktam // 80.36 //
||81 padmarāgalakṣaṇādyāyaḥ
saugandhikakuruvindasphaṭikebhyaḥ padmarāgasambhūtiḥ /
saugandhikajā bhramarāñjanābjajambūrasadyutayaḥ // 81.01 //
kuruvindabhavāḥ śabalā mandadyutayaś ca dhātubhir viddhāḥ /
sphaṭikabhavā dyutimanto nānāvarṇā viśuddhāś ca // 81.02 //
snigdhaḥ prabhānulepī svaccho 'rciṣmān guruḥ susaṃsthānaḥ /
antaḥprabho 'tirāgo maṇiratnaguṇāḥ samastānām // 81.03 //
kaluṣā mandadyutayo lekhākīrṇāḥ sadhātavaḥ khaṇḍāḥ /
durviddhā na manojñāḥ saśarkarāś ceti maṇidoṣāḥ // 81.04 //
bhramaraśikhikaṇṭhavarṇo dīpaśikhāsaprabho bhujaṅgānām /
bhavati maṇiḥ kika mūrdhani yo 'nargheyaḥ sa vijñeyaḥ // 81.05 //
yas taṃ bibharti manujādhipatir na tasya doṣā bhavanti viṣarogakṛtāḥ kadā cit /
rāṣṭre ca nityam abhivarṣati tasya devaḥ śatrūṃś ca nāśayati tasya maṇeḥ prabhāvāt // 81.06 //
ṣaḍviṃśatiḥ sahasrāṇy ekasya maṇeḥ palapramāṇasya /
karṣatrayasya viṃśatir upadiṣṭā padmarāgasya // 81.07 //
ardhapalasya dvādaśa karṣasya ekasya ṣaṭsahasrāṇi /
yac cāṣṭamāṣakadhṛtaṃ tasya sahasratrayaṃ mūlyam // 81.08 //
māṣakacatuṣṭayaṃ daśaśatakrayaṃ dvau tu pañcaśatamūlyau /
parikalpyam antarāle mūlyaṃ hīnādhikaguṇānām // 81.09 //
varṇany ūnasyārdhaṃ tejohīnasya mūlyam aṣṭāṃśam /
alpaguṇo bahudoṣo mūlyāt prāpnoti viṃśāṃśam // 81.10 //
ādhūmraṃ vraṇabahulaṃ svalpaguṇaṃ cāpnuyād dviśatabhāgam /
iti padmarāgamūlyaṃ pūrvācāryaiḥ samuddiṣṭam // 81.11 //
||82 marakatalakṣaṇādhyāyaḥ /
śukavaṃśapatrakadalīśirīṣakusumaprabhaṃ guṇopetam /
surapitṛkārye marakatam atīva śubhadaṃ nṛṇāṃ vihitam // 82.01 //
||83 dīpalakṣaṇādhyāyaḥ
vāmāvarto malinakiraṇaḥ sasphuliṅgo 'lpamūrtiḥ kṣipraṃ nāśaṃ vrajati vimalasnehavartyanvito 'pi /
dīpaḥ pāpaṃ kathayati phalaṃ śabdavān vepanaś ca vyākīrṇārcir viśalabhamarudyaś ca nāśaṃ prayāti // 83.01 //
dīpaḥ saṃhatamūrtir āyatatanur nirvepano dīptimān niḥśabdo ruciraḥ pradakṣiṇagatir vaidūryahemadyutiḥ /
lakṣmīṃ kṣipram abhivyanakti suciraṃ yaś codyataṃ dīpyate śeṣaṃ lakṣaṇam agnilakṣaṇasamaṃ yojyaṃ yathāyuktitaḥ // 83.02 //
||84 dantakāṣṭhalakṣaṇādhyāyaḥ
vallīlatāgulmataruprabhedaiḥ syur dantakāṣṭhāni sahasraśo yaiḥ /
phalāni vācyāny atha tatprasaṅgo mā bhūd ato vacmy atha kāmikāni // 84.01 //
ajñātapūrvāṇi na dantakāṣṭhāny adyān na patraiś ca samanvitāni /
na yugmaparvāṇi na pāṭitāni na cordhvaśuṣkāṇi vinā tvacā ca // 84.02 //
vaikaṅkataśrīphalakāśmarīṣu brāhmī dyutiḥ kṣematarau sudārāḥ /
vṛddhir vaṭe 'rke pracuraṃ ca tejaḥ putrā madhūke saguṇāḥ priyatvam // 84.03 //
lakṣmīḥ śirīṣe ca tathā karañje plakṣe 'rthasiddhiḥ samabhīpsitā syāt /
mānyatvam āyāti janasya jātyāṃ prādhānyam aśvatthatarau vadanti // 84.04 //
ārogyam āyur badarībṛhatyor aiśvaryavṛddhiḥ khadire sabilve /
dravyāṇi ceṣṭāny atimuktake syuḥ prāpnoti tāny eva punaḥ kadambe // 84.05 //
nīpe 'rthāptiḥ karavīre 'nnalabdhir bhāṇḍīre syād annam evaṃ prabhūtam /
śamyāṃ śatrūn apahanty arjune ca śyāmāyāṃ ca dviṣatām eva nāśaḥ // 84.06 //
śāle 'śvakarṇe ca vadanti gauravaṃ sabhadradārāv api cāṭarūṣake /
vāllabhyam āyāti janasya sarvataḥ priyaṅgvapāmārgasajambudāḍimaiḥ // 84.07 //
udaṅmukhaḥ prāṅmukha eva vābdaṃ kāmaṃ yatheṣṭhaṃ hṛdaye niveśya /
adyād anindan ca sukhopaviṣṭaḥ prakṣālya jahyāc ca śucipradeśe // 84.08 //
abhimukhapatitaṃ praśāntadiksthaṃ śubham atiśobhanam ūrdhvasaṃsthitaṃ yat /
aśubhakaram ato 'nyathā pradiṣṭaṃ sthitapatitaṃ ca karoti mṛṣṭam annam // 84.09 //
||85 śākunādhyāyaḥ
yacchakraśukravāgīśakapiṣṭhalagarutmatām /
matebhyaḥ prāha ṛṣabho bhāgurer devalasya ca // 85.01 //
bhāradvājamataṃ dṛṣṭvā yac ca śrīdravyavardhanaḥ /
āvantikaḥ prāha nṛpo mahārājādhirājakaḥ // 85.02 //
saptarṣīṇāṃ mataṃ yac ca saṃskṛtaṃ prākṛtaṃ ca yat /
yāni coktāni gargādyair yātrākāraiś ca bhūribhiḥ // 85.03 //
tāni dṛṣṭvā cakāremaṃ sarvaśākunasaṃgraham /
varāhamihiraḥ prītyā śiṣyāṇāṃ jñānam uttamam // 85.04 //
anyajanmāntarakṛtaṃ karma puṃsāṃ śubhāśubham /
yat tasya śakunaḥ pākaṃ nivedayati gacchatām // 85.05 //
grāmāraṇyāmbubhūvyomadyuniśobhayacāriṇaḥ /
rutayātekṣitokteṣu grāhyāḥ puṃstrīnapuṃsakāḥ // 85.06 //
pṛthag jātyanavasthānād eṣāṃ vyaktir na lakṣyate /
sāmānyalakṣaṇoddeśe ślokāv ṛṣikṛtāv imau // 85.07 //
pīnonnatavikṛṣṭāṃsāḥ pṛthugrīvāḥ suvakṣasaḥ /
svalpagambhīravirutāḥ puṃāṃsaḥ sthiravikramāḥ // 85.08 //
tanūraskaśirogrīvāḥ sūkṣmāsyapadavikramāḥ /
prasaktamṛdubhāṣiṇyaḥ striyo 'to 'nyan napuṃsakam // 85.09 //
grāmāraṇyapracārādyaṃ lokād evopalakṣayet /
saṃcikṣipsur ahaṃ vacmi yātrāmātraprayojanam // 85.10 //
pathyātmānaṃ nṛpaṃ sainye pure coddiśya devatām /
sārthe pradhānaṃ sāmye syāj jātividyāvayo 'dhikam // 85.11 //
muktaprāptaiṣyadarkāsu phalaṃ dikṣu tathāvidham /
aṅgāradīptadhūminyas tāś ca śāntās tato 'parāḥ // 85.12 //
tatpañcamadiśāṃ tulyaṃ śubhaṃ traikālyam ādiśet /
pariśeṣadiśor vācyaṃ yathāsannaṃ śubhāśubham // 85.13 //
śīghram āsannanimnasthaiś cirād unnatadūragaiḥ /
sthānavṛddhyupaghātāc ca tadvad brūyāt phalaṃ punaḥ // 85.14 //
kṣaṇatithyuḍuvātārkair devadīpto yathottaram /
kriyādīpto gatisthānabhāvasvaraviceṣṭitaiḥ // 85.15 //
daśadhaivaṃ praśānto 'pi saumyas tṛṇaphalāśanaḥ /
māṃsāmedhyāśane raudro vimiśro 'nnāśanaḥ smṛtaḥ // 85.16 //
harmyaprāsādamaṅgalyamanojñasthānasaṃsthitāḥ /
śreṣṭhā madhurasakṣīraphalapuṣpadrumeṣu ca // 85.17 //
svakāle giritoyasthā balino dyuniśācarāḥ /
klībastrīpuruṣā jñeyā balinaḥ syur yathottaram // 85.18 //
javajātibalasthānaharṣasattvasvarānvitāḥ /
svabhūmāv anulomāś ca tadūnāḥ syur vivarjitāḥ // 85.19 //
kukkuṭebhapirilyaś ca śikhivañjulachikkarāḥ /
balinaḥ siṃhanādaś ca kūṭapūrī ca pūrvataḥ // 85.20 //
kroṣṭukolūkahārītakākakokarkṣapiṅgalāḥ /
kapotaruditākrandakrūraśabdāś ca yāmyataḥ // 85.21 //
gośaśakrauñcalomāśahaṃsotkrośakapiñjalāḥ /
viḍālotsavavāditragītahāsāś ca vāruṇāḥ // 85.22 //
śatapatrakuraṅgākhumṛgaikaśaphakokilāḥ /
cāṣaśalyakapuṇyāhaghaṇṭāśaṅkharavā udak // 85.23 //
na grāmyo 'raṇyago grāhyo nāraṇyo grāmyasaṃsthitaḥ /
divācaro na śarvaryāṃ na ca naktaṃcaro divā // 85.24 //
dvandvarogārditatrastāḥ kalahāmiṣakāṅkṣiṇaḥ /
āpagāntaritā mattā na grāhyāḥ śakunāḥ kva cit // 85.25 //
rohitāśvājavāleyāḥ kuraṅgoṣṭramṛgāḥ śaśaḥ /
niṣphalāḥ śiśire jñeyā vasante kākakokilau // 85.26 //
na tu bhādrapade grāhyāḥ sūkaraśvavṛkādayaḥ /
śāradyābjādagokrauñcāḥ śrāvaṇe hasticātakau // 85.27 //
vyāghrarkṣavānaradvīpimahiṣāḥ sabileśayāḥ /
hemante niṣphalā jñeyā bālāḥ sarve vimānuṣāḥ // 85.28 //
aindrānaladiśor madhye tribhāgeṣu vyavasthitāḥ /
kośādhyakṣānalājīvitapoyuktāḥ pradakṣiṇam // 85.29 //
śilpī bhikṣur vivastrā strī yāmyānaladigantare /
parataś cāpi mātaṅgagopadharmasamāśrayāḥ // 85.30 //
nairṛtīvāruṇīmadhye pramadāsūtitaskarāḥ /
śauṇḍikaḥ śākunī hiṃsro vāyavyāpaścimāntare // 85.31 //
viṣaghātakagosvāmikuhakajñās tataḥ param /
dhanavān īkṣaṇīkaś ca mālākāraḥ paraṃ tataḥ // 85.32 //
vaiṣṇavaś carakaś caiva vājināṃ rakṣaṇe rataḥ /
dvātriṃśad evaṃ bhedāḥ syuḥ pūrvadigbhiḥ sahoditāḥ // 85.33 //
rājā kumāro netā ca dūtaḥ śreṣṭhī caro dvijaḥ /
rājādhyakṣaś ca pūrvādyāḥ kṣatriyādyāś caturdiśam // 85.34 //
gacchatas tiṣṭhato vāpi diśi yasyāṃ vyavasthitaḥ /
virauti śakuno vācyas taddigjena samāgamaḥ // 85.35 //
bhinnabhairavadīnārtaparuṣakṣāmajarjarāḥ /
svanā neṣṭāḥ śubhāḥ śāntahṛṣṭaprakṛtipūritāḥ // 85.36 //
śivā śyāmā ralā chucchuḥ piṅgalā gṛhagodhikā /
sūkarī parapuṣṭā ca punnāmānaś ca vāmataḥ // 85.37 //
strīsaṃjñā bhāsabhaṣakakapiśrīkarṇadhikkarāḥ /
śikhiśrīkaṇṭhapippīkaruruśyenāś ca dakṣiṇāḥ // 85.38 //
kṣveḍāsphoṭitapuṇyāhagītaśaṅkhāmbuniḥsvanāḥ /
satūryādhyayanāḥ puṃvat strīvad anyā giraḥ śubhāḥ // 85.39 //
grāmau madhyamaṣaḍjau tu gāndhāraś ceti śobhanāḥ /
ṣaḍjamadhyamagāndhārā ṛṣabhaś ca svarā hitāḥ // 85.40 //
rutakīrtanadṛṣṭeṣu bhāradvājājabarhiṇaḥ /
dhanyā nakulacāṣau ca saraṭaḥ pāpado 'grataḥ // 85.41 //
jāhakāhiśaśakroḍagodhānāṃ kīrtanaṃ śubham /
rutaṃ sandarśanaṃ neṣṭaṃ pratīpaṃ vānararkṣayoḥ // 85.42 //
ojāḥ pradakṣiṇaṃ śastā mṛgāḥ sanakulāṇḍajāḥ /
cāṣaḥ sanakulo vāmo bhṛgur āhāparāhṇataḥ // 85.43 //
chikkaraḥ kūṭapūrī ca pirilī cāhni dakṣiṇāḥ /
apasavyāḥ sadā śastā daṃṣṭriṇaḥ sabileśayāḥ // 85.44 //
śreṣṭhe hayasite prācyāṃ śavamāṃse ca dakṣiṇe /
kanyakādadhinī paścād udag goviprasādhavaḥ // 85.45 //
jālaśvacaraṇau neṣṭau prāg yāmyau śastraghātakau /
paścād āsavaṣaṇḍhau ca khalāsanahalāny udak // 85.46 //
karmasaṅgamayuddheṣu praveśe naṣṭamārgaṇe /
yānavyastagatā grāhyā viśeṣaś cātra vakṣyate // 85.47 //
divā prasthānavad grāhyāḥ kuraṅgaruruvānarāḥ /
ahnaś ca prathame bhāge cāṣavañjulakukkuṭāḥ // 85.48 //
paścime śarvarībhāge naptṛkolūkapiṅgalāḥ /
sarva eva viparyastā grāhyāḥ sārtheṣu yoṣitām // 85.49 //
nṛpasandarśane grāhyaḥ praveśe 'pi prayāṇavat /
giryaraṇyapraveśeṣu nadīnāṃ cāvagāhane // 85.50 //
vāmadakṣiṇagau śastau yau tu tāv agrapṛṣṭhagau /
kriyādīptau vināśāya yātuḥ parighasaṃjñitau // 85.51 //
tāv eva tu yathābhāgaṃ praśāntarutaceṣṭitau /
śakunau śakunadvārasaṃjñitāv arthasiddhaye // 85.52 //
ke cit tu śakunadvāram icchanty ubhayataḥ sthitaiḥ /
śakunair ekajātīyaiḥ śāntaceṣṭāvirāvibhiḥ // 85.53 //
visarjayati yady eka ekaś ca pratiṣedhati /
sa virodho 'śubho yātur grāhyo yo balavattaraḥ // 85.54 //
pūrvaṃ prāveśiko bhūtvā punaḥ prāsthāniko bhavet /
sukhena siddhim ācaṣṭe praveśe tadviparyayāt // 85.55 //
visarjya śakunaḥ pūrvaṃ sa eva niruṇaddhi cet /
prāha yātur arer mṛtyuṃ ḍamaraṃ rogam eva vā // 85.56 //
apasavyās tu śakunā dīptā bhayanivedinaḥ /
ārambhe śakuno dīpto varṣāntas tadbhayaṅkaraḥ // 85.57 //
tithivāyvarkabhasthānaceṣṭādīptā yathākramam /
dhanasainyabalāṅgeṣṭakarmaṇāṃ syur bhayaṅkarāḥ // 85.58 //
jīmūtadhvanidīpteṣu bhayaṃ bhavati mārutāt /
ubhayoḥ sandhyayor dīptāḥ śastrodbhavabhayaṅkarāḥ // 85.59 //
citikeśakapāleṣu mṛtyubandhavadhapradāḥ /
kaṇṭakīkāṣṭhabhasmasthāḥ kalahāyāsaduḥkhadāḥ // 85.60 //
aprasiddhiṃ bhayaṃ vāpi niḥsārāśmavyavasthitāḥ /
kurvanti śakunā dīptāḥ śāntā yāpyaphalās tu te // 85.61 //
asiddhisiddhidau jñeyau nirhārāhārakāriṇau /
sthānād ruvan vrajed yātrāṃ śaṃsate tv anyathāgamam // 85.62 //
kalahaḥ svaradīpteṣu sthānadīpteṣu vigrahaḥ /
uccam ādau svaraṃ kṛtvā nīcaṃ paścāc ca doṣakṛt // 85.63 //
ekasthāne ruvan dīptaḥ saptāhād grāmaghātakaḥ /
puradeśanarendrāṇām ṛtvardhāyanavatsarāt // 85.64 //
sarve durbhikṣakartāraḥ svajātipiśitāśinaḥ /
sarpamūṣakamārjārapṛthulomavivarjitāḥ // 85.65 //
parayoniṣu gacchanto maithunaṃ deśanāśanāḥ /
anyatra vesarotpatter nṛṇāṃ cājātimaithunāt // 85.66 //
bandhaghātabhayāni syuḥ pādorūmastakāntigaiḥ /
śaṣpāpaḥ piśitānnādair doṣavarṣakṣayagrahāḥ // 85.67 //
krūrogradoṣaduṣṭaiś ca pradhānanṛpavṛttakaiḥ /
cirakālena dīptādyāsv āgamo dikṣu tannṛṇām // 85.68 //
sadravyo balavāṃś ca syāt sadravyasyāgamo bhavet /
dyutimān vinataprekṣī saumyo dāruṇavṛttakṛt // 85.69 //
vidiksthaḥ śakuno dīpto vāmasthenānuvāśitaḥ /
striyāḥ saṃgrahaṇaṃ prāha taddigākhyātayonitaḥ // 85.70 //
śāntaḥ pañcamadīptena viruto vijayāvahaḥ /
diṅnarāgamakārī vā doṣakṛt tadviparyaye // 85.71 //
vāmasavyagato madhyaḥ prāha svaparayor bhayam /
maraṇaṃ kathayanti ete sarve samavirāviṇaḥ // 85.72 //
vṛkṣāgramadhyamūleṣu gajāśvarathikāgamaḥ /
dīrghābjamuṣitāgreṣu naranauśibikāgamaḥ // 85.73 //
śakaṭenonnatasthe vā chāyāsthe chatrasaṃyute /
ekatripañcasaptāhāt pūrvādyāsv antarāsu ca // 85.74 //
surapatihutavahayamanirṛtivaruṇapavanendusaṅkarāḥ kramaśaḥ /
prācyādyānāṃ patayo diśaḥ pumāṃso 'ṅganā vidiśaḥ // 85.75 //
tarutālīvidalāmbarasalilajaśaracarmapaṭṭalekhāḥ syuḥ /
dvātriṃśatpravibhakte dikcakre teṣu kāryāṇi // 85.76 //
vyāyāmaśikhinikūjitakalahāmbhonigaḍamantragośabdāḥ /
varṇās tu raktapītakakṛṣṇasitāḥ koṇagā miśrāḥ // 85.77 //
cihnaṃ dhvajo dagdham atha śmaśānaṃ darī jalaṃ parvatayajñaghoṣāḥ /
eteṣu saṃyogabhayāni vindyād anyāni vā sthānavikalpitāni // 85.78 //
strīṇāṃ vikalpā bṛhatī kumārī vyaṅgā vigandhā tv atha nīlavastrā /
kustrī pradīrghā vidhavā ca tāś ca saṃyogacintā parivedikāḥ syuḥ // 85.79 //
pṛcchāsu rūpyakanakāturabhāminīnāṃ meṣāvyayānamakhagokulasaṃśrayāsu /
nyagrodharaktatarurodhrakakīcakākhyāś cūtadrumāḥ khadirabilvanagārjunāś ca // 85.80 //
||86 śākune'ntaracakrādhyāyaḥ
aindryāṃ diśi śāntāyāṃ viruvan nṛpasaṃśritāgamaṃ vakti /
pūjālābhaṃ maṇiratnadravyasamprāptim // 86.01 //
tadanantaradiśi kanakāgamo bhaved vāñchitārthasiddhiś ca /
āyudhadhanapūgaphalāgamas tṛtīye bhaved bhāge // 86.02 //
snigdhadvijasya sandarśanaṃ caturthe tathāhitāgneś ca /
koṇe 'nujīvibhikṣupradarśanaṃ kanakalohāptiḥ // 86.03 //
yāmyenādye nṛpaputradarśanaṃ siddhir abhimatasyāptiḥ /
parataḥ strīdharmāptiḥ sarṣapayavalabdhir apy uktā // 86.04 //
koṇāc caturthakhaṇḍe labdhir dravyasya pūrvanaṣṭasya /
yad vā tad vā phalam api yātrāyāṃ prāpnuyād yātā // 86.05 //
yātrāsiddhiḥ samadakṣiṇena śikhimahiṣakukkuṭāptiś ca /
yāmyād dvitīyabhāge cāraṇasaṅgaḥ śubhaṃ prītiḥ // 86.06 //
ūrdhvaṃ siddhiḥ kaivartasaṅgamo mīnatittirādyāptiḥ /
pravrajitadarśanaṃ tatpare ca pakvānnaphalalabdhiḥ // 86.07 //
nairṛtyāṃ strīlābhas turagālaṅkāradūtalekhāptiḥ /
parato 'sya carmatatśilpidarśanaṃ carmamayalabdhiḥ // 86.08 //
vānarabhikṣuśravaṇāvalokanaṃ nairṛtāt tṛtīyāṃśe /
phalakusumadantaghaṭitāgamaś ca koṇāc caturthāṃśe // 86.09 //
vāruṇyām arṇavajātaratnavaidūryamaṇimayaprāptiḥ /
parato 'taḥ śabaravyādhacaurasaṅgaḥ piśitalabdhiḥ // 86.10 //
parato 'pi darśanaṃ vātarogiṇāṃ candanāguruprāptiḥ /
āyudhapustakalabdhis tadvṛttisamāgamaś cordhvam // 86.11 //
vāyavye phenakacāmaraurṇikāptiḥ sameti kāyasthaḥ /
mṛnmayalābho 'nyasmin vaitālikaḍiṇḍibhāṇḍānām // 86.12 //
vāyavyāc ca tṛtīye mitreṇa samāgamo dhanaprāptiḥ /
vastrāśvāptir ataḥ param iṣṭasuhṛtsamprayogaś ca // 86.13 //
dadhitaṇḍulalājānāṃ labdhir udag darśanaṃ ca viprasya /
arthāvāptir anantaram upagacchati sārthavāhaś ca // 86.14 //
veśyāvaṭudāsasamāgamaḥ pare śuklapuṣpaphalalabdhiḥ /
ata ūrdhvaṃ citrakarasya darśanaṃ citravastrāptiḥ // 86.15 //
aiśānyāṃ devalakopasaṅgamo dhānyaratnapaśulabdhiḥ /
prāk prathame vastrāptiḥ samāgamaś cāpi bandhakyā // 86.16 //
rajakena samāyogo jalajadravyāgamaś ca parato 'taḥ /
hastyupajīvisamājaś cāsmād dhanahastilabdhiś ca // 86.17 //
dvātriṃśatpravibhaktaṃ dikcakraṃ vāstuvat sanemy uktam /
aranābhisthair antaḥ phalāni navadhā vikalpyāni // 86.18 //
nābhisthe bandhusuhṛtsamāgamas tuṣṭir uttamā bhavati /
prāg raktapaṭṭavastrāgamas tv are nṛpatisaṃyogaḥ // 86.19 //
āgneye kaulikatakṣapārikarmāśvasūtasaṃyogaḥ /
labdhiś ca tatkṛtānāṃ dravyāṇām aśvalabdhir vā // 86.20 //
nemībhāgaṃ buddhvā nābhībhāgaṃ ca dakṣiṇe yo 'raḥ /
dhārmikajanasaṃyogas tatra bhaved dharmalābhaś ca // 86.21 //
usrākrīḍakakāpālikāgamo nairṛte samuddiṣṭaḥ /
vṛṣabhasya cātra labdhir māṣakulatthādyam aśanam ca // 86.22 //
aparasyāṃ diśi yo 'ras tatrāsaktiḥ kṛṣīvalair bhavati /
sāmudradravyasusārakācaphalamadyalabdhiś ca // 86.23 //
bhāravahatakṣabhikṣukasandarśanam api ca vāyudiksaṃsthe /
tilakakusumasya labdhiḥ sanāgapunnāgakusumasya // 86.24 //
kauberyāṃ diśi yo 'ras tatrastho vittalābham ākhyāti /
bhāgavatena samāgamanam ācaṣṭe pītavastraiś ca // 86.25 //
aiśāne vratayuktā vanitā sandarśanaṃ samupayāti /
labdhiś ca parijñeyā kṛṣṇāyaḥśastraghaṇṭānām // 86.26 //
yāmye 'ṣṭāṃśe paścād dviṣaṭtrisaptāṣṭameṣu madhyaphalā /
saumyena ca dvitīye śeṣeṣv atiśobhanā yātrā // 86.27 //
abhyantare tu nābhyāṃ śubhaphaladā bhavati ṣaṭsu cāreṣu /
vāyavyānairṛtayor arayoḥ kleśāvahā yātrā // 86.28 //
śāntāsu dikṣu phalam idam uktaṃ dīptāsv ato 'bhidhāsyāmi /
aindryāṃ bhayaṃ narendrāt samāgamaś caiva śātrūṇām // 86.29 //
tadanantaradiśi nāśaḥ kanakasya bhayaṃ suvarṇakārāṇām /
arthakṣayas tṛtīye kalahaḥ śastraprakopaś ca // 86.30 //
agnibhayaṃ ca caturthe bhayam āgneye ca bhavati caurebhyaḥ /
koṇād api dvitīye dhanakṣayo nṛpasutavināśaḥ // 86.31 //
pramadāgarbhavināśas tṛtīyabhāge bhavec caturthe ca /
hairaṇyakakārukayoḥ pradhvaṃsaḥ śastrakopaś ca // 86.32 //
atha pañcame nṛpabhayaṃ mārīmṛtadarśanaṃ ca vaktavyam /
ṣaṣṭhe tu bhayaṃ jñeyaṃ gandharvāṇāṃ saḍombānām // 86.33 //
dhīvaraśākunikānāṃ saptamabhāgād bhayaṃ bhavati dīpte /
bhojanavighāta ukto nirgranthabhayaṃ ca tatparataḥ // 86.34 //
kalaho nairṛtabhāge raktasrāvo 'tha śastrakopaś ca /
aparādye carmakṛtaṃ vinaśyate carmakārabhayam // 86.35 //
tadanantaraṃ parivrāṭśravaṇabhayaṃ tatpare tv anaśanabhayam /
vṛṣṭibhayaṃ vāruṇye śvataskarāṇāṃ bhayaṃ parataḥ // 86.36 //
vāyugrastavināśaḥ pare pare śastrapustavārtānām /
koṇe pustakanāśaḥ pare viṣastenavāyubhayam // 86.37 //
parato vittavināśo mitraiḥ saha vigrahaś ca vijñeyaḥ /
tasyāsanne 'śvavadho bhayam api ca purodhasaḥ proktam // 86.38 //
goharaṇaśastraghātāv udak pare sārthaghātadhananāśau /
āsanne ca śvabhayaṃ vrātyadvijadāsagaṇikānām // 86.39 //
aiśānasyāsanne citrāmbaracitrakṛdbhayaṃ proktam /
aiśāne tv agnibhayaṃ dūṣaṇam apy uttamastrīṇām // 86.40 //
prāk tasyaivāsanne duḥkhotpattiḥ striyā vināśaś ca /
bhayam ūrdhvaṃ rajakānāṃ vijñeyaṃ kācchikānāṃ ca // 86.41 //
hastyārohabhayaṃ syād dviradavināśaś ca maṇḍalasamāptau /
abhyantare tu dīpte patnīmaraṇaṃ dhruvaṃ pūrve // 86.42 //
śastrānalaprakopāgneye vājimaraṇaśilpibhayam /
yāmye dharmavināśo 'pare 'gnyavaskandacokṣavadhāḥ // 86.43 //
apare tu karmiṇāṃ bhayam atha koṇe cānile kharoṣṭravadhaḥ /
atraiva manuṣyāṇāṃ visūcikāviṣabhayaṃ bhavati // 86.44 //
udag arthaviprapīḍā diśy aiśānyāṃ tu cittasantāpaḥ /
grāmīṇagopapīḍā ca tatra nābhyāṃ tathātmavadhaḥ // 86.45 //
||87 virutādhyāyḥ
śyāmāśyenaśaśaghnavañjulaśikhiśrīkarṇacakrāhvayāś cāṣāṇḍīrakakhañjarīṭakaśukadhvāṅkṣāḥ kapotās trayaḥ /
bhāradvājakulālakukkuṭakharā hārītagṛdhrau kapiḥ pheṇṭaḥ kukkuṭapūrṇakūṭacaṭakāḥ proktā divāsañcarāḥ // 87.01 //
lomāśikā piṅgalacchippikākhyau valgulyulūkau śaśakaś ca rātrau /
sarve svakālotkramacāriṇaḥ syur deśasya nāśāya nṛpāntadā vā // 87.02 //
hayanarabhujagoṣṭradvīpisiṃharkṣagodhā vṛkanakulakuraṅgaśvājagovyāghrahaṃsāḥ /
pṛṣatamṛgaśṛgālaśvāvidākhyānyapuṣṭā dyuniśam api biḍālaḥ sārasaḥ sūkaraś ca // 87.03 //
bhaṣakūṭapūrikurabakakarāyikāḥ pūrṇakūṭasaṇjñāḥ syuḥ /
nāmāny ulūkaceṭyāḥ piṅgalikā pecikā hakkā // 87.04 //
kapotakī ca śyāmā vañjulakaḥ kīrtyate khadiracañcuḥ /
chucchundarī nṛpasutā vāleyo gardabhaḥ proktaḥ // 87.05 //
srotastaḍāgabhedyaikaputrakaḥ kalahakārikā ca ralā /
bhṛṅgāravac ca viruvati niśi bhūmau dvyaṅgulaśarīrā // 87.06 //
durbaliko bhāṇḍīkaḥ prācyānāṃ dakṣiṇaḥ praśasto 'sau /
dhikkāro mṛgajātiḥ kṛkavākuḥ kukkuṭaḥ proktaḥ // 87.07 //
gartākukkuṭakasya prathitaṃ tu kulālakukkuṭo nāma /
gṛhagodhiketi saṃjñā vijñeyā kuḍyamatsyasya // 87.08 //
divyo dhanvana uktaḥ kroḍaḥ syāt sūkaro 'tha gaurusrā /
śvā sārameya ukto jātyā caṭikā ca sūkarikā // 87.09 //
evaṃ deśe deśe tadvidbhyaḥ samupalabhya nāmāni // 87.10 //
śakunarutajñānārthaṃ śāstre sañcitya yojyāni // 87.10 //
vañjulakarutaṃ tittiḍ iti dīptam atha kilkilīti tatpūrṇam /
śyenaśukagṛdhrakaṅkāḥ prakṛter anyasvarā dīptāḥ // 87.11 //
yānāsanaśayyānilayanaṃ kapotasya sadmaviśanaṃ vā /
aśubhapradaṃ narāṇāṃ jātivibhedena kālo 'nyaḥ // 87.12 //
āpāṇḍurasya varṣāc citrakapotasya caiva ṣaṇmāsāt /
kuṅkumadhūmrasya phalaṃ sadyaḥ pākaṃ kapotasya // 87.13 //
cicid iti śabdaḥ pūrṇaḥ śyāmāyāḥ śūliśūl iti ca dhanyaḥ /
cacceti dīptaḥ syāt svapriyalābhāya cikcig iti // 87.14 //
hārītasya tu śabdo gugguḥ pūrṇo 'pare pradīptāḥ syuḥ /
svaravaicitryaṃ sarvaṃ bhāradvājyāḥ śubhaṃ proktam // 87.15 //
kiṣkiṣiśabdaḥ pūrṇaḥ karāyikāyāḥ śubhaḥ kahakaheti /
kṣamāya kevalaṃ karakareti na tv arthasiddhikaraḥ // 87.16 //
koṭuklīti kṣemyaḥ svaraḥ kaṭuklīti vṛṣṭaye tasyāḥ /
aphalaḥ koṭikilīti ca dīptaḥ khalu guṃ kṛtaḥ śabdaḥ // 87.17 //
śastraṃ vāme darśanaṃ divyakasya siddhir jñeyā hastamātrocchritasya /
tasminn eva pronnatasthe śarīrād dhātrī vaśyaṃ sāgarāntābhyupaiti // 87.18 //
phaṇito 'bhimukhāgamo 'risaṅgaṃ kathayati bandhuvadhātyayaṃ ca yātuḥ /
atha vā samupaiti savyabhāgāt na sa siddhyai kuśalo gamāgame ca // 87.19 //
abjeṣu mūrdhasu ca vājigajoragāṇāṃ rājyapradaḥ kuśalakṛcchuciśādvaleṣu /
bhasmāsthikāṣṭhatuṣakeśatṛṇeṣu duḥkhaṃ dṛṣṭaḥ karoti khalu khañjanako 'bdam ekam // 87.20 //
kilikilkili tittirasvanaḥ śāntaḥ śastaphalo 'nyathāparaḥ /
śaśako niśi vāmapārśvago vāśan śastaphalo nigadyate // 87.21 //
kilikilivirutaṃ kapeḥ pradīptaṃ na śubhaphalapradam uddiśanti yātuḥ /
śubham api kathayanti cugluśabdaṃ kapisadṛśaṃ ca kulālakukkuṭasya // 87.22 //
pūrṇānanaḥ kṛmipataṅgapipīlakādyaiś cāṣaḥ pradakṣiṇam upaiti narasya yasya /
khe svastikaṃ yadi karoty atha vā yiyāsos tasyārthalābham acirāt sumahat karoti // 87.23 //
cāṣasya kākena virudhyataś cet parājayo dakṣiṇabhāgagasya /
vadhaḥ prayātasya tadā narasya viparyaye tasya jayaḥ pradiṣṭaḥ // 87.24 //
keketi pūrṇakuṭavad yadi vāmapārśve cāṣaḥ karoti virutaṃ jayakṛt tadā syāt /
krekreti tasya virutaṃ na śivāya dīptaṃ sandarśanaṃ śubhadam asya sadaiva yātuḥ // 87.25 //
aṇḍīrakaṣ ṭīti rutena pūrṇaṣṭiṭṭiṭṭiśabdena tu dīpta uktaḥ /
pheṇṭaḥ śubho dakṣiṇabhāgasaṃstho na vāśite tasya kṛto viśeṣaḥ // 87.26 //
śrīkarṇarutaṃ tu dakṣiṇe kvakvakveti śubhaṃ prakīrtitam /
madhyaṃ khalu cikcikīti yac śeṣaṃ sarvam uśanti niṣphalam // 87.27 //
durbaler api cirilvirilv iti proktam iṣṭaphaladaṃ hi vāmataḥ /
vāmataś ca yadi dakṣiṇaṃ vrajet kāryasiddhim acireṇa yacchati // 87.28 //
cikcikivāśitam eva tu kṛtvā dakṣiṇabhāgam upaiti tu vāmāt /
kṣemakṛd eva na sādhayate 'rthān vyatyayago vadhabandhabhayāya // 87.29 //
krakreti ca sārikā drutaṃ tretre vāpyabhayā virauti yā /
sā vakti yiyāsato 'cirād gātrebhyaḥ kṣatajasya visrutim // 87.30 //
pheṇṭakasya vāmataś cirilvirilv iti svanaḥ /
śobhano nigadyate pradīpta ucyate 'paraḥ // 87.31 //
śreṣṭhaṃ kharaṃ sthāsnum uśanti vāmam oṃkāraśabdena hitaṃ ca yātuḥ /
ato 'paraṃ gardabhanāditaṃ yat sarvāśrayaṃ tat pravadanti dīptam // 87.32 //
ākārarāvī samṛgaḥ kuraṅga okārarāvī pṛṣataś ca pūrṇaḥ /
ye 'nye svarās te kathitāḥ pradīptāḥ pūrṇāḥ śubhāḥ pāpaphalāḥ pradīptāḥ // 87.33 //
bhītā ruvanti kukukukv iti tāmracūḍās tyaktvā rutāni bhayadāny aparāṇi rātrau /
svasthaiḥ svabhāvavirutāni niśāvasāne tārāṇi rāṣṭrapurapārthivavṛddhidāni // 87.34 //
nānāvidhāni virutāni hi chippikāyās tasyāḥ śubhāḥ kulukulur na śubhās tu śeṣāḥ /
yātur biḍālavirutaṃ na śubhaṃ sadaiva gos tu kṣutaṃ maraṇam eva karoti yātuḥ // 87.35 //
huṃhuṃguglug iti priyām abhilaṣan krośaty ulūko mudā pūrṇaḥ syād gurulu pradīptam api ca jñeyaṃ sadā kiskisi /
vijñeyaḥ kalaho yadā balabalaṃ tasya asakṛd vāśitaṃ doṣāyaiva ṭaṭaṭṭaṭeti na śubhāḥ śeṣās tu dīptasvarāḥ // 87.36 //
sārasakūjitam iṣṭaphalaṃ tad yad yugapadvirutaṃ mithunasya /
ekarutaṃ na śubhaṃ yadi vā syād ekarute pravirauti cireṇa // 87.37 //
cirilvirilv iti svaraiḥ śubhaṃ karoti piṅgalāḥ /
ato 'pare tu ye svarāḥ pradīptasaṃjñitās tu te // 87.38 //
iśivirutaṃ gamanapratiṣedhi kuśukuśu cet kalahaṃ prakaroti /
abhimatakāryagatiṃ ca yathā sā kathayati taṃ ca vidhiṃ kathayāmi // 87.39 //
dināntasandhyāsamaye nivāsam āgamya tasyāḥ prayataś ca vṛkṣam /
devān samabhyarcya pitāmahādīn navāmbaras taṃ ca taruṃ sugandhaiḥ // 87.40 //
eko niśīthe 'naladiksthitaś ca divyetarais tāṃ śapathair niyojya /
pṛcched yathācintitam artham evam anena mantreṇa yathāśṛṇoti // 87.41 //
viddhi bhadre mayā yat tvam imam arthaṃ pracoditā /
kalyāṇi sarvavacasāṃ veditrī tvaṃ prakīrtyase // 87.42 //
āpṛcche 'dya gamiṣyāmi veditaś ca punas tv aham /
prātar āgamya pṛcche tvām āgneyīṃ diśam āśritaḥ // 87.43 //
pracodayāmy ahaṃ yat tvāṃ tan me vyākhyātum arhasi /
svaceṣṭitena kalyāṇi yathā vedmi nirākulam // 87.44 //
ity evam ukte tarumūrdhagāyāś cirilvirilvīti rute 'rthasiddhiḥ /
atyākulatvaṃ diśikāraśabde kucākucety evam udāhṛte vā // 87.45 //
avākpradāne 'pi hitārthasiddhiḥ pūrvoktadikcakraphalair ato 'nyat /
vācyaṃ phalaṃ cottamamadhyanīcaśākhāsthitāyāṃ varamadhyanīcam // 87.46 //
diṅmaṇḍale 'bhyantarabāhyabhāge phalāni vindyād gṛhagodhikāyāḥ /
chucchundarī cicciḍ iti pradīptā pūrṇā tu sā tittiḍ iti svanena // 87.47 //
||88 śvacakrādhyāyaḥ
nṛturagakarikumbhaparyāṇasakṣīravṛkṣeṣṭakāsañcayacchatraśayyāsanolūkhalāni dhvajaṃ cāmaraṃ śādvalaṃ puṣpitaṃ vā pradeśaṃ yadā śvāvamūtryāgrato yāti yātus tadā kāryasiddhir bhaved ārdrake gomaye miṣṭabhojyāgamaḥ śuṣkasammūtraṇe śuṣkam annaṃ guḍo modakāvāptir evātha vā atha viṣatarukaṇṭhakīkāṣṭhapāṣāṇaśuṣkadrumāsthiśmaśānāni mūtryāvahatyātha vā yāyino 'gresaro 'niṣṭam ākhyāti śayyākulālādi bhāṇḍāny abhuktāny abhinnāni vā mūtrayan kanyakādoṣakṛd bhujyamānāni ced duṣṭatāṃ tadgṛhiṇyās tathā syād upānatphalaṃ gos tu sammūtraṇe 'varṇajaḥ saṅkaraḥ /
gamanamukham upānahaṃ sampragṛhyopatiṣṭhed yadā syād tadā siddhaye māṃsapūrṇānane 'rthāptir ādreṇa cāsthnā śubhaṃ sāgnyalātena śuṣkeṇa cāsthnā gṛhītena mṛtyuḥ praśāntolmukenābhighāto 'tha puṃsaḥ śirohastapādādi vaktre bhuvo 'bhyāgamo vastracīrādibhir vyāpadaḥ ke cid āhuḥ savastre śubham praviśati tu gṛhaṃ saśuṣkāsthivaktre pradhānasya tasmin vadhaḥ śṛṅkhalāśīrṇavallīvaratrādi vā bandhanaṃ copagṛhyopatiṣṭhed yadā syāt tadā bandhanaṃ leḍhi pādau vidhunvan svakarṇāv upary ākramaṃś cāpi vighnāya yātur virodhe virodhas tathā svāṅgakaṇḍūyane syāt svapaṃś cordhvapādaḥ sadā doṣakṛt // 88.01 //
sūryodaye 'rkābhimukho virauti grāmasya madhye yadi sārameyaḥ /
eko yadā vā bahavaḥ sametāḥ śaṃsanti deśādhipam anyam āśu // 88.02 //
sūryonmukhaḥ śvānaladiksthitaś ca caurānalatrāsakaro 'cireṇa /
madhyāhnakāle 'nalamṛtyuśaṃsī saśoṇitaḥ syāt kalaho 'parāhṇe // 88.03 //
ruvan dineśābhimukho 'stakāle kṛṣībalānāṃ bhayam āśu datte /
pradoṣakāle 'niladiṅmukhaś ca datte bhayaṃ mārutataskarottham // 88.04 //
udaṅmukhaś cāpi niśārdhakāle vipravyathāṃ goharaṇaṃ ca śāsti /
niśāvasāne śivadinmukhaś ca kanyābhidūṣānalagarbhapātān // 88.05 //
uccaiḥ svarāḥ syus tṛṇakūṭasaṃsthāḥ prāsādaveśmottamasaṃsthitā vā /
varṣāsu vṛṣṭiṃ kathayanti tīvrām anyatra mṛtyuṃ dahanaṃ rujaś ca // 88.06 //
prāvṛṭkāle 'vagrahe 'mbho 'vagāhya pratyāvartai recakaiś cāpy abhīkṣaṇam /
ādhunvanto vā pibantaś ca toyaṃ vṛṣṭiṃ kurvanty antare dvādaśāhāt // 88.07 //
dvāre śiro nyasya bahiḥ śarīraṃ rorūyate śvā gṛhiṇīṃ vilokya /
rogapradaḥ syād atha mandirāntar bahirmukho vakti ca bandhakīṃ tām // 88.08 //
kuḍyam utkirati veśmano yadā tatra khānakabhayaṃ bhavet tadā /
goṣṭham utkirati gograhaṃ vaded dhānyalabdhim api dhānyabhūmiṣu // 88.09 //
ekenākṣṇā sāśruṇā dīnadṛṣṭir mandāhāro duḥkhakṛt tadgṛhasya /
gobhiḥ sākaṃ krīḍamāṇaḥ subhikṣaṃ kṣemārogyaṃ cābhidhatte mudaṃ ca // 88.10 //
vāmaṃ jighrej jānu vittāgamāya strībhiḥ sākaṃ vigraho dakṣiṇaṃ cet /
ūruṃ vāmaṃ cendriyārthopabhogaḥ savyaṃ jighred iṣṭamitrair virodhaḥ // 88.11 //
pādau jighred yāyinaś ced ayātrāṃ prāhārthāptiṃ vāñchitāṃ niścalasya /
sthānasthasyopānahau ced vijighret kṣipraṃ yātrāṃ sārameyaḥ karoti // 88.12 //
ubhayor api jighraṇe hi bāhvor vijñeyo ripucaurasamprayogaḥ /
atha bhasmani gopayīta bhakṣān māṃsāsthīni ca śīghram agnikopaḥ // 88.13 //
grāme bhaṣitvā ca bahiḥ śmaśāne bhaṣanti ced uttamapuṃvināśaḥ /
yiyāsataś cābhimukho virauti yadā tadā śvā niruṇaddhi yātrām // 88.14 //
ukāravarṇe virute 'rthasiddhir okāravarṇena ca vāmapārśve /
vyākṣepam aukārarutena vindyān niṣedhakṛt sarvarutaiś ca paścāt // 88.15 //
khaṃkheti coccaiś ca muhurmuhur ye ruvanti daṇḍair iva tāḍyamānāḥ /
śvāno 'bhidhāvanti ca maṇḍalena te śūnyatāṃ mṛtyubhayaṃ ca kuryuḥ // 88.16 //
prakāśya dantān yadi leḍhi sṛkviṇī tadāśanaṃ mṛṣṭam uśanti tadvidaḥ /
yadānanaṃ leḍhi punar na sṛkviṇī pravṛttabhojye 'pi tadānnavighnakṛt // 88.17 //
grāmasya madhye yadi vā purasya bhaṣanti saṃhatya muhurmuhur ye /
te kleśam ākhyānti tadīśvarasya śvāraṇyasaṃstho mṛgavad vicintyaḥ // 88.18 //
vṛkṣopage krośati toyapātaḥ syād indrakīle sacivasya pīḍā /
vāyor gṛhe sasyabhayaṃ gṛhāntaḥ pīḍā purasyaiva ca gopurasthe // 88.19 //
bhayaṃ ca śayyāsu tadīśvarāṇāṃ yāne bhaṣanto bhayadāś ca paścāt /
athāpasavyā janasanniveśe bhayaṃ bhaṣantaḥ kathayanty arīṇām // 88.20 //
||89 śivārutādhyāyaḥ
śvabhiḥ śṛgālāḥ sadṛśāḥ phalena viśeṣa eṣāṃ śiśire madāptiḥ /
hūhū rutānte parataś ca ṭāṭā pūrṇaḥ svaro 'nye kathitāḥ pradīptāḥ // 89.01 //
lomāśikāyāḥ khalu kakkaśabdaḥ pūrṇaḥ svabhāvaprabhavaḥ sa tasyāḥ /
ye 'nye svarās te prakṛter apetāḥ sarve ca dīptā iti sampradiṣṭāḥ // 89.02 //
pūrvodīcyoḥ śivā śastā śāntā sarvatra pūjitā /
dhūmitābhimukhī hanti svaradīptā digīśvarān // 89.03 //
rājā kumāro netā ca dūtaḥ śreṣṭhī caro dvijaḥ /
gajādhyakṣaś ca pūrvādyāḥ kṣatriyādyāś caturdiśam // 89.4 //
sarvadikṣv aśubhā dīptā viśeṣeṇāhny aśobhanā /
pure sainye 'pasavyā ca kaṣṭā sūryonmukhī śivā // 89.05 //
yāhīty agnibhayaṃ śāsti ṭāṭeti mṛtavedikā /
dhigdhig duṣkṛtim ācaṣṭe sajvālā deśanāśinī // 89.06 //
naiva dāruṇatām eke sajvālāyāḥ pracakṣate /
arkādyanalavat tasyā vaktraṃ lālāsvabhāvataḥ // 89.07 //
anyapratirutā yāmyā sodbandhamṛtaśaṃsinī /
vāruṇy anurutā saiva śaṃsate salile mṛtam // 89.08 //
akṣobhaḥ śravaṇaṃ ceṣṭaṃ dhanaprāptiḥ priyāgamaḥ /
kṣobhaḥ pradhānabhedaś ca vāhanānāṃ ca sampadaḥ // 89.09 //
phalam ā saptamād etad agrāhyaṃ parato rutam /
yāmyāyāṃ tadviparyastaṃ phalaṃ ṣaṭpañcamād ṛte // 89.10 //
yā romāñcaṃ manuṣyāṇāṃ śakṛnmūtraṃ ca vājinām /
rāvāt trāsaṃ ca janayet sā śivā na śivapradā // 89.11 //
maunaṃ gatā pratirute naradviradavājibhiḥ /
yā śivā sā śivaṃ sainye pure vā samprayacchati // 89.12 //
bhebheti śivā bhayaṅkarī bhobho vyāpadam ādiśec ca sā /
mṛtibandhanivedinī phiphe hūhū cātmahitā śivā svare // 89.13 //
śāntā tv avarṇāt param āruvantī ṭāṭām udīrṇām iti vāśyamānā /
ṭeṭe ca pūrvaṃ parataś ca thethe tasyāḥ svatuṣṭiprabhavaṃ rutaṃ tat // 89.14 //
uccair ghoraṃ varṇam uccārya pūrvaṃ paścāt krośet kroṣṭukasyānurūpam /
yā sā kṣemaṃ prāha vittasya cāptiṃ saṃyogaṃ vā proṣitena priyeṇa // 89.15 //
||90 mṛgaceṣṭitādhyāyaḥ
sīmāgatā vanyamṛgā ruvantaḥ sthitā vrajanto 'tha samāpatantaḥ /
sampratyatītaiṣyabhayāni dīptāḥ kurvanti śūnyaṃ parito bhramantaḥ // 90.01 //
te grāmyasattvair anuvāśyamānā bhayāya rodhāya bhavanti vanyaiḥ /
dvābhyām api pratyanuvāśitās te vandigrahāyai ca mṛgā ruvanti // 90.02 //
vanye sattve dvārasaṃsthe purasya rodho vācyaḥ sampraviṣṭe vināśaḥ /
sūte mṛtyuḥ syād bhayaṃ saṃsthite ca gehaṃ yāte bandhanaṃ sampradiṣṭam // 90.03 //
||91 gaveṅgitādhyāyaḥ
gāvo dīnāḥ pārthivasyāśivāya pādair bhūmiṃ kuṭṭayantyaś ca rogān /
mṛtyuṃ kurvanty aśrupūrṇāyatākṣyaḥ patyur bhītās taskarān āruvantyaḥ // 91.01 //
akāraṇe krośati ced anartho bhayāya rātrau vṛṣabhaḥ śivāya /
bhṛśaṃ niruddhā yadi makṣikābhis tadāśu vṛṣṭiṃ saramātmajair vā // 91.02 //
āgacchantyo veśma bambhāraveṇa saṃsevantyo goṣṭhavṛddhyai gavāṃ gāḥ /
ārdrāṅgyo vā hṛṣṭaromṇyaḥ prahṛṣṭā dhanyā gāvaḥ syur mahiṣyo 'pi caivam // 91.03 //
||92 aśveṅgitādhyāyaḥ
utsargān na śubhadam āsanāt parasthaṃ vāme ca jvalanam ato 'paraṃ praśastam /
sarvāṅgajvalanam avṛddhidaṃ hayānāṃ dve varṣe dahanakaṇāś ca dhūpanaṃ vā // 92.01 //
antaḥpuraṃ nāśam upaiti meḍhre kośaḥ kṣayaṃ yāty udare pradīpte /
pāyau ca pucche ca parājayaḥ syād vaktrottamāṅgajvalane jayaś ca // 92.02 //
skandhāsanāṃsajvalanaṃ jayāya bandhāya pādajvalanaṃ pradiṣṭam /
lalāṭavakṣo 'kṣibhuje ca dhūmaḥ parābhavāya jvalanaṃ jayāya // 92.03 //
nāsāpuṭaprothaśiro 'śrupātanetre ca rātrau jvalanaṃ jayāya /
palāśatāmrāsitakarburāṇāṃ nityaṃ śukābhasya sitasya ceṣṭam // 92.04 //
pradveṣo yavasāmbhasāṃ prapatanaṃ svedo nimittād vinā kampo vā vadanāc ca raktapatanaṃ dhūmasya vā sambhavaḥ /
asvapnaś ca virodhināṃ niśi divā nidrālasadhyānatā sādo 'dhomukhatā viceṣṭitam idaṃ neṣṭaṃ smṛtaṃ vājinām // 92.05 //
ārohaṇam anyavājināṃ paryāṇādiyutasya vājinaḥ /
upavāhyaturaṅgamasya vā kalpasyaiva vipannaśobhanā // 92.06 //
krauñcavad ripuvadhāya hreṣitaṃ grīvayā tv acalayā ca sonmukham /
snigdham uccam anunādi hṛṣṭavad grāsaruddhavadanaiś ca vājibhiḥ // 92.07 //
pūrṇapātradadhivipradevatā gandhapuṣpaphalakāñcanādi vā /
dravyam iṣṭam atha vā paraṃ bhaved dhreṣatāṃ yadi samīpato jayaḥ // 92.08 //
bhakṣyapānakhalinābhinandinaḥ patyur aupayikanandino 'tha vā /
savyapārśvagatadṛṣṭayo 'tha vā vāñchitārthaphaladās turaṅgamāḥ // 92.09 //
vāmaiś ca pādair abhitāḍayanto mahīṃ pravāsāya bhavanti bhartuḥ /
sandhyāsu dīptām avalokayanto hreṣanti ced bandhaparājayāya // 92.10 //
atīva hreṣanti kiranti vālān nidrāratāś ca pravadanti yātrām /
romatyajo dīnakharasvarāś ca pāṃśūn grasantaś ca bhayāya dṛṣṭāḥ // 92.11 //
samudgavad dakṣiṇapārśvaśāyinaḥ padaṃ samutkṣipya ca dakṣiṇaṃ sthitāḥ /
jayāya śeṣeṣv api vāhaneṣv idaṃ phalaṃ yathāsambhavam ādiśed budhaḥ // 92.12 //
ārohati kṣitipatau vinayopapanno yātrānugo 'nyaturagaṃ pratihreṣate ca /
vaktreṇa vā spṛśati dakṣiṇam ātmapārśvaṃ yo 'śvaḥ sa bhartur acirāt pracinoti lakṣmīm // 92.13 //
muhurmuhur mūtraśakṛt karoti na tāḍyamāno 'py anulomayāyī /
akāryabhīto 'śruvilocanaś ca śivaṃ na bhartus turago 'bhidhatte // 92.14 //
uktam idaṃ hayaceṣṭitam ata ūrdhvaṃ dantināṃ pravakṣyāmi /
teṣāṃ tu dantakalpanabhaṅgamlānādiceṣṭābhiḥ // 92.15 //
||93 hasticeṣṭitādhyāyaḥ
dantasya mūlaparidhiṃ dvir āyataṃ prohya kalpayeccheṣam /
adhikam anūpacarāṇāṃ nyūnaṃ giricāriṇāṃ kiñ cit // 93.01 //
śrīvatsavardhamānacchatradhvajacāmarānurūpeṣu /
chede dṛṣṭeṣv ārogyavijayadhanavṛddhisaukhyāni // 93.02 //
praharaṇasadṛśeṣu jayo nandyāvarte pranaṣṭadeśāptiḥ /
loṣṭe tu labdhapūrvasya bhavati deśasya samprāptiḥ // 93.03 //
strīrūpe 'śvavināśo bhṛṅgāre 'bhyutthite sutotpattiḥ /
kumbhena nidhiprāptir yātrāvighnaṃ ca daṇḍena // 93.04 //
kṛkalāsakapibhujaṅgeṣv asubhikṣavyādhayo ripuvaśitvam /
gṛdhrolūkadhvāṅkṣaśyenākāreṣu janamarakaḥ // 93.05 //
pāśe 'tha vā kabandhe nṛpamṛtyur janavipat srute rakte /
kṛṣṇe śyāve rūkṣe durgandhe cāśubhaṃ bhavati // 93.06 //
śuklaḥ samaḥ sugandhiḥ snigdhaś ca śubhāvaho bhavec chedaḥ /
galanamlānaphalāni ca dantasya samāni bhaṅgena // 93.07 //
mūlamadhyadaśanāgrasaṃsthitā devadaityamanujāḥ kramāt tataḥ /
sphītamadhyaparipelavaṃ phalaṃ śīghramadhyacirakālasambhavam // 93.08 //
dantabhaṅgaphalam atra dakṣiṇe bhūpadeśabalavidravapradam /
vāmataḥ sutapurohitebhayān hanti sāṭavikadāranāyakān // 93.09 //
ādiśed ubhayabhaṅgadarśanāt pārthivasya sakalaṃ kulakṣayam /
saumyalagnatithibhādibhiḥ śubhaṃ vardhate 'śubham ato 'nyathā vadet // 93.10 //
kṣīramṛṣṭaphalapuṣpapādapeṣv āpagātaṭavighaṭṭitena vā /
vāmamadhyaradabhaṅgakhaṇḍane śatrunāśakṛd ato 'nyathā param // 93.11 //
skhalitagatir akasmāt trastakarṇo 'tidīnaḥ śvasiti mṛdu sudīrghaṃ nyastahastaḥ pṛthivyām /
drutamukulitadṛṣṭiḥ svapnaśīlo vilomo bhayakṛd ahitabhakṣī naikaśo 'sṛkśakṛtkṛt // 93.12 //
valmīkasthāṇugulmakṣupatarumathanaḥ svecchayā hṛṣṭadṛṣṭir yāyād yātrānulomaṃ tvaritapadagatir vaktram unnāmya coccaiḥ /
kakṣyāsannāhakāle janayati ca muhuḥ śīkaraṃ bṛṃhitaṃ vā tatkāle vā madāptir jayakṛd atha radaṃ veṣṭayan dakṣiṇaṃ ca // 93.13 //
praveśanaṃ vāriṇi vāraṇasya grāheṇa nāśāya bhaven nṛpasya /
grāhaṃ gṛhotvottaraṇaṃ nṛpasya toyāt sthalaṃ vṛddhikaraṃ nṛbhartuḥ // 93.14 //
||94 vāyasavirutādhyāyaḥ
prācyānāṃ dakṣiṇataḥ śubhadāḥ kākāḥ karāyikā vāmāḥ /
viparītam anyadeśeṣv avadhir lokaprasiddhyaiva // 94.01 //
vaiśākhe nirupahate vṛkṣe nīḍaḥ subhikṣaśivadātā /
ninditakaṇṭakiśuṣkeṣv asubhikṣabhayāni taddeśe // 94.02 //
nīḍe prāk śākhāyāṃ śaradi bhavet prathamavṛṣṭir aparasyām /
yāmyottarayor madhyāt pradhānavṛṣṭis taror upari // 94.03 //
śikhidiśi maṇḍalavṛṣṭir nairṛtyāṃ śāradasya niṣpattiḥ /
pariśeṣayoḥ subhikṣaṃ mūṣakasampac ca vāyavye // 94.04 //
śaradarbhagulmavallīdhānyaprāsādagehanimneṣu /
śūnyo bhavati sa deśaś caurānāvṛṣṭirogārtaḥ // 94.05 //
dvitricatuḥśāvatvaṃ subhikṣadaṃ pañcabhir nṛpānyatvam /
aṇḍāvakiraṇam ekāṇḍatāprasūtiś ca na śivāya // 94.06 //
caurakavarṇaiś caurāś citrair mṛtyuḥ sitais tu vahnibhayam /
vikalair durbhikṣabhayaṃ kākānāṃ nirdiśecchiśubhiḥ // 94.07 //
animittasaṃhatair grāmamadhyagaiḥ kṣudbhayaṃ praviruvadbhiḥ /
rodhaś cakrākārair abhighāto vargavargasthaiḥ // 94.08 //
abhayāś ca tuṇḍapakṣaiś caraṇavighātair janān abhibhavantaḥ /
kurvanti śatruvṛddhiṃ niśi vicaranto janavināśam // 94.09 //
savyena khe bhramadbhiḥ svabhayaṃ viparītamaṇḍalaiś ca parāt /
atyākulaṃ bhramadbhir vātodbhramo bhavati kākaiḥ // 94.10 //
ūrdhvamukhāś calapakṣāḥ pathi bhayadāḥ kṣudbhayāya dhānyamuṣaḥ /
senāṅgasthā yuddhaṃ parimoṣaṃ cānyabhṛtapakṣāḥ // 94.11 //
bhasmāsthikeśapatrāṇi vinyasan pativadhāya śayyāyām /
maṇikusumādyavahanane sutasya janmāpyathāṅganāyāś ca // 94.12 //
pūrṇānane 'rthalābhaḥ sikatādhānyārdramṛtkusumapūrvaiḥ /
bhayado janasaṃvāsād yadi bhāṇḍāny apanayet kākaḥ // 94.13 //
vāhanaśastropānacchatrachāyāṅgakuṭṭane maraṇam /
tatpūjāyāṃ pūjā viṣṭhākaraṇe 'nnasamprāptiḥ // 94.14 //
yad dravyam upanayet tasya labdhir apaharati cet praṇāśaḥ syāt /
pītadravyaiḥ kanakaṃ vastraṃ kārpāsikaiḥ sitaiḥ rūpyam // 94.15 //
sakṣīrārjunavañjulakūladvayapulinagā ruvantaś ca /
prāvṛṣi vṛṣṭiṃ durdinam anṛtau snātāś ca pāṃśujalaiḥ // 94.16 //
dāruṇanādas tarukoṭaropago vāyaso mahābhayadaḥ /
salilam avalokya viruvan vṛṣṭikaro 'bdānurāvī ca // 94.17 //
dīptodvigno viṭape vikuṭṭayan vahnikṛd vidhutapakṣaḥ /
raktadravyaṃ dagdhaṃ tṛṇakāṣṭhaṃ vā gṛhe vidadhat // 94.18 //
aindryādidig avalokī sūryābhimukho ruvan gṛhe gṛhinaḥ /
rājabhayacorabandhanakalahāḥ syuḥ paśubhayaṃ ceti // 94.19 //
śāntām aindrīm avalokayan ruyād rājapuruṣamitrāptiḥ /
bhavati ca suvarṇalabdhiḥ śālyannaguḍāśanāptiś ca // 94.20 //
āgneyyām analājīvikayuvatipravaradhātulābhaś ca /
yāmye māṣakulūtthābhojyaṃ gāndharvikair yogaḥ // 94.21 //
nairṛtyāṃ dūtāśvopakaraṇadadhitailapalalabhojyāptiḥ /
vāruṇyāṃ māṃsasurāsavadhānyasamudraratnāptiḥ // 94.22 //
mārutyāṃ śastrāyudhasarojavallīphalāśanāptiś ca /
saumyāyāṃ paramānnāśanaṃ turaṅgāmbaraprāptiḥ // 94.23 //
aiśānyāṃ samprāptir ghṛtapūrṇānāṃ bhaved anaḍuhaś ca /
evaṃ phalaṃ gṛhapater gṛhapṛṣṭhasamāśrite bhavati // 94.24 //
gamane karṇasamaś cet kṣemāya na kāryasiddhaye bhavati // 94.25 //
abhimukham upaiti yātur viruvan vinivartayed yātrām // 94.25 //
vāme vāśitvādau dakṣiṇapārśve 'nuvāśate yātuḥ /
arthāpahārakārī tadviparīto 'rthasiddhikaraḥ // 94.26 //
yadi vāma eva viruvan muhurmuhur yāyino 'nulomagatiḥ /
arthasya bhavati siddhyai prācyānāṃ dakṣiṇaś caivam // 94.27 //
vāmaḥ pratilomagatir viruvan gamanasya vighnakṛd bhavati /
tatrasthasyaiva phalaṃ kathayati tadvāñchitaṃ gamane // 94.28 //
dakṣiṇavirutaṃ kṛtvā vāme viruyād yathepsitāvāptiḥ /
prativāśya puro yāyād drutam atyarthāgamo bhavati // 94.29 //
prativāśya pṛṣṭḥato dakṣiṇena yāyād drutaṃ kṣatajakārī /
ekacaraṇo 'rkam īkṣan viruvaṃś ca puro rudhirahetuḥ // 94.30 //
dṛṣṭvārkam ekapādas tuṇḍena likhed yadā svapicchāni /
purato janasya mahato vadham abhidhatte tadā balibhuk // 94.31 //
sasyopete kṣetre viruvati śānte sasasyabhūlabdhiḥ /
ākulaceṣṭo viruvan sīmānte kleśakṛd yātuḥ // 94.32 //
susnigdhapatrapallavakusumaphalānamrasurabhimadhureṣu /
sakṣīrāvraṇasaṃsthitamanojñavṛkṣeṣu cārthasiddhikaraḥ // 94.33 //
niṣpannasasyaśādvalabhavanaprāsādaharmyahariteṣu /
dhanyocchrayamaṅgalyeṣu caiva viruvan dhanāgamadaḥ // 94.34 //
gopucchasthe valmīkage 'tha vā darśanaṃ bhujaṅgasya /
sadyo jvaro mahiṣage viruvati gulme phalaṃ svalpam // 94.35 //
kāryasya vyāghātas tṛṇakūṭe vāmage 'mbusaṃsthe vā /
ūrdhvāgnipluṣṭe 'śanihate ca kāke vadho bhavati // 94.36 //
kaṇṭakimiśre saumye siddhiḥ kāryasya bhavati kalahaś ca /
kaṇṭakini bhavati kalaho vallīpariveṣṭite bandhaḥ // 94.37 //
chinnāgre 'ṅgacchedaḥ kalahaḥ śuṣkadrumasthite dhvāṃkṣe /
purataś ca pṛṣṭhato vā gomayasaṃsthe dhanaprāptiḥ // 94.38 //
mṛtapuruṣāṅgāvayavasthito 'bhiviruvan karoti mṛtyubhayam /
bhañjann asthi ca cañcvā yadi viruvaty asthibhaṅgāya // 94.39 //
rajjvasthikāṣṭhakaṇṭakiniḥsāraśiroruhānane ruvati /
bhujagagadadaṃṣṭritaskaraśastrāgnibhayāny anukramaśaḥ // 94.40 //
sitakusumāśucimāṃsānane 'rthasiddhir yathepsitā yātuḥ /
pakṣau dhunvann ūrdhvānane ca vighnaṃ muhuḥ kvaṇati // 94.41 //
yadi śṛṅkhalāṃ varatrāṃ vallīṃ vādāya vāśate bandhaḥ /
pāṣāṇasthe ca bhayaṃ kliṣṭāpūrvādhvikayutiś ca // 94.42 //
anyonyabhakṣasaṃkrāmitānane tuṣṭir uttamā bhavati /
vijñeyaḥ strīlābho dampatyor viruvator yugapat // 94.43 //
pramadāśiropagatapūrṇakumbhasaṃsthe 'ṅganārthasamprāptiḥ /
ghaṭakuṭṭane sutavipad ghaṭopahadane 'nnasamprāptiḥ // 94.44 //
skandhāvārādīnāṃ niveśasamaye ruvaṃś calatpakṣaḥ /
sūcayate 'nyatsthānaṃ niścalapakṣas tu bhayamātram // 94.45 //
praviśadbhiḥ sainyādīn sagṛdhrakaṅkair vināmiṣaṃ dhvāṃkṣaiḥ /
aviruddhais taiḥ prītir dviṣatāṃ yuddhaṃ viruddhaiś ca // 94.46 //
bandhaḥ sūkarasaṃsthe paṅkākte sūkare dvike 'rthāptiḥ /
kṣemaṃ kharoṣṭrasaṃsthe ke cit prāhur vadhaṃ tu khare // 94.47 //
vāhanalābho 'śvagate viruvaty anuyāyini kṣatajapātaḥ /
anye 'py anuvrajanto yātāraṃ kākavad vihagāḥ // 94.48 //
dvātriṃśat pravibhakte digcakre yad yathā samuddiṣṭam /
tattat tathā vidheyaṃ guṇadoṣaphalaṃ yiyāsūnām // 94.49 //
kā iti kākasya rutaṃ svanilayasaṃsthasya niṣphalaṃ proktam /
kava iti cātmaprītyai keti rute snigdhamitrāptiḥ // 94.50 //
kareti kalahaṃ kurukuru ca harṣam atha kaṭakaṭeti dadhibhaktam /
keke virutaṃ kuku vā dhanalābhaṃ yāyinaḥ prāha // 94.51 //
kharekhare pathikāgamam āha kakhākheti yāyino mṛtyum /
gamanapratiṣedhikam ā kakhalā sadyo 'bhivarṣāya // 94.52 //
kāketi vighātaḥ kākaṭīti cāhāradūṣaṇaṃ prāha /
prītyāspadaṃ kavakaveti bandham evaṃ kagākur iti // 94.53 //
karagau virute varṣaṃ guḍavat trāsāya vaḍ iti vastrāptiḥ /
kalayeti ca saṃyogaḥ śūdrasya brāhmaṇaiḥ sākam // 94.54 //
kaḍ iti phalāptiḥ phaladāhidarśanaṃ ṭaḍḍiti prahārāḥ syuḥ /
strīlābhaḥ strīti rute gaḍ iti gavāṃ puḍ iti puṣpāṇām // 94.55 //
yuddhāya ṭākuṭākv iti guhu vahnibhayaṃ kaṭekaṭe kalahaḥ /
ṭākuli ciṇṭici kekeketi puraṃ ceti doṣāya // 94.56 //
kākadvayasyāpi samānam etat phalaṃ yaduktaṃ rutaceṣṭitādyaiḥ /
patatriṇo 'nye 'pi yathaiva kāko vanyāḥ śvavac coparidaṃṣṭriṇo ye // 94.57 //
sthalasalilacarāṇāṃ vyatyayo meghakāle pracurasalilavṛṣṭyai śeṣakāle bhayāya /
madhu bhavananilīnaṃ tat karoty āśu śūnyaṃ maraṇam api ca nīlā makṣikā mūrdhni līnā // 94.58 //
vinikṣipantyaḥ salile 'ṇḍakāni pipīlikā vṛṣṭinirodham āhuḥ /
taruṃ sthalaṃ vāpi nayanti nimnād yadā tadā tāḥ kathayanti vṛṣṭim // 94.59 //
kāryaṃ tu mūlaśakune 'ntaraje tadahni vindyāt phalaṃ niyatam evam ime vicintyāḥ /
prārambhayānasamayeṣu tathā praveśe grāhyaṃ kṣutaṃ na śubhadaṃ kva cid apy uśanti // 94.60 //
śubhaṃ daśāpākam avighnasiddhiṃ mūlābhirakṣām atha vā sahāyān /
duṣṭasya saṃsiddhim anāmayatvaṃ vadanti te mānayitur nṛpasya // 94.61 //
krośād ūrdhvaṃ śakunavirutaṃ niṣphalaṃ prāhur eke tatrāniṣṭe prathamaśakune mānayet pañca ṣaṭ ca /
prāṇāyāmān nṛpatir aśubhe ṣoḍaśaiva dvitīye pratyāgacchet svabhavanam ato yady aniṣṭas tṛtīyaḥ // 94.62 //
||95 śākunottarādhyāyaḥ
digdeśaceṣṭāsvaravāsararkṣamuhūrtahorākaraṇodayāṃśān /
carasthironmiśrabalābalaṃ ca buddhvā phalāni pravaded rutajṇaḥ // 95.01 //
dvividhaṃ kathayanti saṃsthitānām āgāmisthirasaṃjñitaṃ ca kāryam /
nṛpadūtacarānyadeśajātāny abhighātaḥ svajanādi cāgamākhyam // 95.02 //
udbaddhasaṃgrahaṇabhojanacauravahnivarṣotsavātmajavadhāḥ kalaho bhayaṃ ca /
vargaḥ sthiro 'yam udayenduyute sthirarkṣe vidyāt sthiraṃ caragṛhe ca caraṃ yad uktam // 95.03 //
sthirapradeśopalamandireṣu surālaye bhūjalasannidhau ca /
sthirāṇi kāryāṇi carāṇi yāni calapradeśādiṣu cāgamāya // 95.04 //
āpyodayarkṣakṣaṇadigjaleṣu pakṣāvasāneṣu ca ye pradīptāḥ /
sarve 'pi te vṛṣṭikarā ruvantaḥ śānto 'pi vṛṣṭiṃ kurute 'mbucārī // 95.05 //
āgneyadiglagnamuhūrtadeśeṣv arkapradīpto 'gnibhayāya rauti /
viṣṭyāṃ yamarkṣodayakaṇṭakeṣu niṣpatravallīṣu ca doṣakṛt syāt // 95.06 //
grāmyaḥ pradīptaḥ svaraceṣṭitābhyām ugro ruvan kaṇṭakini sthitaś ca /
bhaumarkṣalagne yadi nairṛtīṃ ca sthito 'bhitaś cet kalahāya dṛṣṭaḥ // 95.07 //
lagne 'tha vendor bhṛgubhāṃśasaṃsthe vidiksthito 'dhovadanaś ca rauti /
dīptaḥ sa cet saṃgrahaṇaṃ karoti yonyā tayā yā vidiśi pradiṣṭā // 95.08 //
puṃrāśilagne viṣame tithau ca diksthaḥ pradīptaḥ śukuno narākhyaḥ /
vācyaṃ tadā saṃgrahaṇaṃ narāṇāṃ miśre bhavet paṇḍakasamprayogaḥ // 95.09 //
evaṃ raveḥ kṣetranavāṃśalagne lagne sthite vā svayam eva sūrye /
dīpto 'bhidhatte śakuno virauti puṃsaḥ pradhānasya hi kāraṇaṃ tat // 95.10 //
prārambhamāṇeṣu ca sarvakāryeṣv arkānvitād bhād gaṇayed vilagnam /
samptad vipac ceti yathā krameṇa sampad vipac ceti tathaiva vācyam // 95.11 //
kāṇenākṣṇā dakṣiṇenaiti sūrye candre lagnād dvādaśe cetarena /
lagnasthe 'rke pāpadṛṣṭe 'ndha eva kubjaḥ svarkṣe śrotrahīno jaḍo vā // 95.12 //
krūraḥ ṣaṣṭhe krūradṛṣṭo vilagnād yasmin rāśau tadgṛhāṅge vraṇo 'sya /
evaṃ proktaṃ yan mayā janmakāle cihnaṃ rūpaṃ tat tad asmin vicintyam // 95.13 //
dvyakṣaraṃ caragṛhāṃśakodaye nāma cāsya caturakṣaraṃ sthire /
nāmayugmam api ca dvimūrtiṣu tryakṣaraṃ bhavati cāsya pañcabhiḥ // 95.14 //
kādyās tu vargāḥ kujaśukrasaumyajīvārkajānāṃ kramaśaḥ pradiṣṭāḥ /
varṇāṣṭakaṃ yādi ca śītaraśme raver akārāt kramaśaḥ svarāḥ syuḥ // 95.15 //
nāmāni cāgnyambukumāraviṣṇuśakrendrapatnīcaturānanānām /
tulyāni sūryāt kramaśo vicintya dvitryādivarṇair ghaṭayet svabuddhyā // 95.16 //
vayāṃsi teṣām stanapānabālyavratasthitā yauvanamadhyavṛddhāḥ /
atīvavṛddhā iti candrabhaumajñaśukrajīvārkaśanaiścarāṇām // 95.17 //
||96 pākādhyāyaḥ
pakṣād bhānoḥ somasya māsiko 'ṅgārakasya vaktroktaḥ /
ādarśanāc ca pāko budhasya jīvasya varṣeṇa // 96.01 //
ṣaḍbhiḥ sitasya māsair abdena śaneḥ suradviṣo 'bdārdhāt /
varṣāt sūryagrahaṇe sadyaḥ syāt tvāṣṭrakīlakayoḥ // 96.02 //
tribhir eva dhūmaketor māsaiḥ śvetasya saptarātrānte /
saptāhāt pariveṣendracāpasandhyābhrasūcīnām // 96.03 //
śītoṣṇaviparyāsaḥ phalapuṣpam akālajaṃ diśāṃ dāhaḥ /
sthiracarayor anyatvaṃ prasūtivikṛtiś ca ṣaṇmāsāt // 96.04 //
akriyamāṇakakaraṇaṃ bhūkampo 'nutsavo duriṣṭaṃ ca /
śoṣaś cāśoṣyāṇāṃ sroto 'nyatvaṃ ca varṣārdhāt // 96.05 //
stambhakusūlārcānāṃ jalpitaruditaprakampitasvedāḥ /
māsatrayeṇa kalahendracāpanirghātapākāś ca // 96.06 //
kīṭākhumakṣikoragabāhulyaṃ mṛgavihaṅgavirutaṃ ca /
loṣṭasya cāpsu taraṇaṃ tribhir eva vipacyate māsaiḥ // 96.07 //
prasavaḥ śunām araṇye vanyānāṃ grāmasampraveśaś ca /
madhunilayatoraṇendradhvajāś ca varṣāt samadhikād vā // 96.08 //
gomāyugṛdhrasaṃghā daśāhikāḥ sadya eva tūryaravaḥ /
ākruṣṭaṃ pakṣaphalaṃ valmīko vidaraṇaṃ ca bhuvaḥ // 96.09 //
ahutāśaprajvalanaṃ ghṛtatailavasādivarṣaṇaṃ cāpi /
sadyaḥ paripacyante māse 'dhyardhe ca janavādaḥ // 96.10 //
chatracitiyūpahutavahabījānāṃ saptabhir bhavati pakṣaiḥ /
chatrasya toraṇasya ca kecin māsāt phalaṃ prāhuḥ // 96.11 //
atyantaviruddhānāṃ snehaḥ śabdaś ca viyati bhūtānām /
mārjāranakulayor mūṣakeṇa saṅgaś ca māsena // 96.12 //
gandharvapuraṃ māsād rasavaikṛtyaṃ hiraṇyavikṛtiś ca /
dhvajaveśmapāṃśudhūmākulā diśaś cāpi māsaphalāḥ // 96.13 //
navakaikāṣṭadaśakaikaṣaṭtrikatrikasaṅkhyamāsapākāni /
nakṣatrāṇy aśvinipūrvakāṇi sadyaḥ phalāśleṣā // 96.14 //
pitryān māsaḥ ṣaṭ saṭtrayo 'rdham aṣṭau ca triṣaḍekaikāḥ /
māsacatuṣke 'ṣāḍhe sadyaḥ pākābhijittārā // 96.15 //
saptāṣṭav adhyardhaṃ trayas trayaḥ pañca caiva māsāḥ syuḥ /
śravaṇādīnāṃ pāko nakṣatrāṇāṃ yathāsaṅkhyam // 96.16 //
nigaditasamaye na dṛśyate ced adhikataraṃ dviguṇe prapacyate tat /
yadi na kanakaratnagopradānair upaśamitaṃ vidhivad dvijaiś ca śāntyā // 96.17 //
||97 nakṣatrakarmaguṇādhyāyaḥ
śikhiguṇarasendriyānalaśaśiviṣayaguṇartupañcavasupakṣāḥ /
viṣayaikacandrabhūtārṇavāgnirudrāśvivasudahanāḥ // 97.01 //
bhūtaśatapakṣavasavo dvātriṃśac ceti tārakāmānam /
kramaśo 'śvinyādīnāṃ kālas tārāpramāṇena // 97.02 //
nakṣatrajam udvāhe phalam abdais tārakāmitaiḥ sadasat /
divasair jvarasya nāśo vyādher anyasya vā vācyaḥ // 97.03 //
aśviyamadahanakamalajaśaśiśūlabhṛdaditijīvaphaṇipitaraḥ /
yonyaryamadinakṛttvaṣṭṛpavanaśakrāgnimitrāś ca // 97.04 //
śakro nirṛtis toyaṃ viśve brahmā harir vasur varuṇaḥ /
ajapādo 'hirbudhnyaḥ pūṣā cetīśvarā bhānām // 97.05 //
trīṇy uttarāṇi tebhyo rohiṇyaś ca dhruvāṇi taiḥ kuryāt /
abhiṣekaśāntitarunagaradharmabījadhruvārambhān // 97.06 //
mūlaśivaśakrabhujagādhipāni tīkṣṇāni teṣu siddhyanti /
abhighātamantravetālabandhavadhabhedasaṃbandhāḥ // 97.07 //
ugrāṇi pūrvabharaṇīpitryāṇy utsādanāśaśāṭhyeṣu /
yojyāni bandhaviṣadahanaśastraghātādiṣu ca siddhyai // 97.08 //
laghu hastāśvinapuṣyāḥ paṇyaratijñānabhūṣaṇakalāsu /
śilpauṣadhayānādiṣu siddhikarāṇi pradiṣṭāni // 97.09 //
mṛduvargo 'nūrādhācitrāpauṣṇaindavāni mitrārthe /
suratavidhivastrabhūṣaṇamaṅgalagīteṣu ca hitāni // 97.10 //
hautabhujaṃ saviśākhaṃ mṛdutīkṣṇam tadvimiśraphalakāri /
śravaṇatrayam ādityānile ca carakarmaṇi hitāni // 97.11 //
hastatrayaṃ mṛgaśiraḥ śravaṇatrayaṃ ca pūṣāśviśakragurubhāni punarvasuś ca /
kṣaure tu karmaṇi hitāny udaye kṣaṇe vā yuktāni coḍupatinā śubhatārayā ca // 97.12 //
na snātamātragamanonmukhabhūṣitānām abhyaktabhuktaraṇakālanirāsanānām /
sandhyāniśāśanikujārkatithau ca rikte kṣauraṃ hitaṃ na navame 'hni na cāpi viṣṭyām // 97.13 //
nṛpājñayā brāhmaṇasammate ca vivāhakāle mṛtasūtake ca /
baddhasya mokṣe kratudīkṣaṇāsu sarveṣu śastaṃ kṣurakarma bheṣu // 97.14 //
sāvitrapauṣṇānilamaitratiṣyatvāṣṭre tathā coḍugaṇādhiparkṣe /
saṃskāradīkṣāvratamekhalādi kuryād gurau śukrabudhenduyukte // 97.15 //
śuddhair dvādaśakendranaidhanagṛhaiḥ pāpais triṣaṣṭhāyagair lagne kendragate 'tha vā suragurau daityendrapūjye 'pi vā /
sarvārambhaphalaprasiddhir udaye rāśau ca kartuḥ śubhe sagrāmyasthirabhodaye ca bhavanaṃ kāryaṃ praveśo 'pi vā // 97.16 //
||98 tithikarmaguṇādhyāyaḥ
kamalajavidhātṛhariyamaśaśāṅkaṣaḍvaktraśakravasubhujagāḥ /
dharmeśasavitṛmanmathakalayo viśve ca tithipatayaḥ // 98.01 //
pitaro 'māvasyāyāṃ saṃjñāsadṛśāśca taiḥ kriyāḥ kāryāḥ /
nandā bhadrā vijayā riktā pūrṇā ca tās trividhāḥ // 98.02 //
yat kāryaṃ nakṣatre taddaivatyāsu tithiṣu tat kāryam /
karaṇamuhūrteṣv api tat siddhikaraṃ devatāsadṛśam // 98.03 //
||99 karaṇaguṇādhyāyaḥ
vavavālavakaulavataitilākhyagaravaṇijaviṣṭisaṃjñānām /
patayaḥ syur indrakamalajamitrāryamabhūśriyaḥ sayamāḥ // 99.01 //
kṛṣṇacaturdaśyardhād dhuvāṇi śakuniś catuṣpadaṃ nāgam /
kiṃstughnam iti ca teṣāṃ kalivṛṣaphaṇimārutāḥ patayaḥ // 99.02 //
kuryād vave śubhacarasthirapauṣṭikāni dharmakriyādvijahitāni ca vālavākhye /
samprītimitravaraṇāni ca kaulave syuḥ saubhāgyasaṃśrayagṛhāṇi ca taitilākhye // 99.03 //
kṛṣibījagṛhāśrayajāni gare vaṇiji dhuvakāryavaṇigyutayaḥ /
na hi viṣṭikṛtaṃ vidadhāti śubhaṃ paraghātaviṣādiṣu siddhikaram // 99.04 //
kāryaṃ pauṣṭikam auṣadhādi śakunau mūlāni mantrās tathā gokāryāṇi catuṣpade dvijapitṛn uddiśya rājyāni ca /
nāge sthāvaradāruṇāni haraṇaṃ daurbhāgyakarmāṇy ataḥ kiṃstughne śubham iṣṭipuṣṭikaraṇaṃ maṅgalyasiddhikriyāḥ // 99.05 //
lābhe tṛtīye ca śubhaiḥ samete pāpair vihīne śubharāśilagne /
vedhyau ca karṇāv amarejyalagne puṣyenducitrāharipauṣṇabheṣu // 99.06 //
rohiṇyuttararevatīmṛgaśiromūlānurādhāmaghāhastasvātiṣu ṣaṣṭhataulimithuneṣūdyatsu pāṇigrahaḥ /
saptāṣṭāntyabahiḥśubhair uḍupatāv ekādaśadvitrige krūrais tryāyaṣaḍaṣṭagair na tu bhṛgau ṣaṣṭhe kuje cāṣṭame // 99.07 //
dampatyor dvinavāṣṭarāśirahite cārānukule ravau candre cārkakujārkiśukraviyute madhye 'tha vā pāpayoḥ /
tyaktvā ca vyatipātavaidhṛtidinaṃ viṣṭiṃ ca riktāṃ tithiṃ krūrāhāyanapauṣacaitravirahe lagnāṃśake mānuṣe // 99.08 //
||100 nakṣatrajātakādhyāyaḥ
priyabhūṣaṇaḥ svarūpaḥ subhago dakṣo 'śvinīṣu matimāṃś ca /
kṛtaniścayasatyārugdakṣaḥ sukhitaś ca bharaṇīṣu // 100.01 //
bahubhuk paradāraratas tejasvī kṛttikāsu vikhyātaḥ /
rohiṇyāṃ satyaśuciḥ priyaṃvadaḥ sthiraḥ svarūpaś ca // 100.02 //
capalaś caturo bhīruḥ paṭur utsāhī dhanī mṛge bhogī /
śaṭhagarvitacaṇḍakṛtaghnahiṃsrapāpaś ca raudrarkṣe // 100.03 //
dāntaḥ sukhī suśīlo durmedhā rogabhāk pipāsuś ca /
alpena ca santuṣṭaḥ punarvasau jāyate manujaḥ // 100.04 //
śāntātmā subhagaḥ paṇḍito dhanī dharmasaṃśritaḥ puṣye /
śaṭhasarvabhakṣakṣyapāpaḥ kṛtaghnadhūrtaś ca bhaujaṅge // 100.05 //
bahubhṛtyadhanī bhogī surapitṛbhakto mahodyamaḥ pitrye /
priyavāg dātā dyutimān aṭano nṛpasevako bhāgye // 100.06 //
subhago vidyāptadhano bhogī sukhabhāg dvitīyaphalgunyām /
utsāhī dhṛṣṭaḥ pānapo 'ghṛṇī taskaro haste // 100.07 //
citrāmbaramālyadharaḥ sulocanāṅgaś ca citrāyām /
dānto vaṇik tṛṣāluḥ priyavāg dharmāśritaḥ svātau // 100.08 //
īrṣur lubdho dyutimān vacanapaṭuḥ kalahakṛd viśākhāsu // 100.09 //
āḍhyo videśavāsī kṣudhālur aṭano 'nurādhāsu // 100.09 //
jyeṣṭhāsu na bahumitraḥ santuṣṭo dharmakṛt pracurakopaḥ /
mūle mānī dhanavān sukhī na hiṃsraḥ sthiro bhogī // 100.10 //
iṣṭānandakalatro vīro dṛḍhasauhṛdaś ca jaladeve /
vaiśve vinītadhārmikabahumitrakṛtajñasubhagaś ca // 100.11 //
śrīmān śravaṇe śrutavān udāradāro dhanānvitaḥ khyātaḥ /
dātāḍhyaśūragītapriyo dhaniṣṭhāsu dhanalubdhaḥ // 100.12 //
sphuṭavāg vyasanī ripuhā sāhasikaḥ śatabhiṣaksu durgrāhyaḥ /
bhadrapadāsūdvignaḥ strījitadhanapaṭur adātā ca // 100.13 //
vaktā sukhī prajāvān jitaśatrur dhārmiko dvitīyāsu // 100.14 //
sampūrṇāṅgaḥ subhagaḥ śūraḥ śucir arthavān pauṣṇe // 100.14 //
||101 rāśivibhāgādhyāyaḥ
aśvinyo 'tha bharaṇyo bahulāpādaś ca kīrtyate meṣaḥ /
vṛṣabho bahulāśeṣaṃ rohiṇyo 'rdham ca mṛgaśirasaḥ // 101.01 //
mṛgaśiro 'rdhaṃ raudraṃ punarvasor aṃśakatrayaṃ mithunaḥ /
pādaś ca punarvasutas tiṣyaḥ śleṣā ca karkaṭakaḥ // 101.02 //
siṃho 'tha maghā pūrvā ca phalgunī pāda uttarāyāś ca /
tatpariśeṣaṃ hastaś citrādyardhaṃ ca kanyākhyaḥ // 101.03 //
taulini citrāntyārdhaṃ svātiḥ pādatrayaṃ viśākhāyāḥ /
alini viśākhāpādas tathānurādhānvitā jyeṣṭhā // 101.04 //
mūlam aṣāḍhā pūrvā prathamaś cāpy uttarāṃśako dhanvī /
makaras tatpariṣeśaṃ śravaṇaḥ pūrvaṃ dhaniṣṭhārdham // 101.05 //
kumbho 'ntyadhaniṣṭhārdhaṃ śatabhiṣagaṃśatrayaṃ ca pūrvāyāḥ /
bhadrapadāyāḥ śeṣaṃ tathottarā revatī ca jhaṣaḥ // 101.06 //
aśvinīpitryamūlādyā meṣasiṃhahayādayaḥ /
viṣamarkṣān nivartante pādavṛddhyā yathottaram // 101.07 //
||102 vivāhapaṭalādhyāyaḥ
mūrtau karoti dinakṛd vidhavāṃ kujaś ca rāhur vipannatanayāṃ ravijo daridrām /
śukraḥ śaśāṅkatanayaś ca guruś ca sādhvīm āyuḥkṣayaṃ prakurute 'tha vibhāvarīśaḥ // 102.01 //
kurvanti bhāskaraśanaiścararāhubhaumā dāridryaduḥkham atulaṃ niyataṃ dvitīye /
vitteśvarīm avidhavāṃ guruśukrasaumyā nārīṃ prabhūtatanayāṃ kurute śaśāṅkaḥ // 102.02 //
sūryendubhaumaguruśukrabudhās tṛtīye kuryuḥ sadā bahusutāṃ dhanabhāginīṃ ca /
vyaktāṃ divākarasutaḥ subhagāṃ karoti mṛtyuṃ dadāti niyamāt khalu saiṃhikeyaḥ // 102.03 //
svalpaṃ payaḥ sravati sūryasute caturthe daurbhāgyam uṣṇakiraṇaḥ kurute śaśī ca /
rāhuḥ sapatnanam api ca kṣitijo 'lpavittaṃ dadyād bhṛguḥ suraguruś ca budhaś ca saukhyam // 102.04 //
naṣṭātmajāṃ ravikujau khalu pañcamasthe candrātmajo bahusutā gurubhārgavau ca /
rāhur dadāti maraṇaṃ śanir ugrarogaṃ kanyāvināśam acirāt kurute śaśāṅkaḥ // 102.05 //
ṣaṣṭhāśritāḥ śanidivākararāhujīvāḥ kuryuḥ kujaś ca subhagāṃ śvaśureṣu bhaktām /
candraḥ karoti vidhavām uśanā daridrām ṛddhāṃ śaśāṅkatanayaḥ kalahapriyāṃ ca // 102.06 //
saurārajīvabudharāhuravīnduśukrāḥ kuryuḥ prasahya khalu saptamarāśisaṃsthāḥ /
vaidhavyabandhanavadhakṣayam arthanāśavyādhipravāsamaraṇāni yathākrameṇa // 102.07 //
sthāne 'ṣṭame gurubudhau niyataṃ viyogaṃ mṛtyuṃ śaśī bhṛgusutaś ca tathaiva rāhuḥ /
sūryaḥ karoty avidhavāṃ sarujāṃ mahījaḥ sūryātmajo dhanavatīṃ pativallabhāṃ ca // 102.08 //
dharme sthitā bhṛgudivākarabhūmiputrā jīvaś ca dharmaniratāṃ śaśijas tv arogām /
rāhuś ca sūryatanayaś ca karoti bandhyāṃ kanyāprasūtim aṭanāṃ kurute śaśāṅkaḥ // 102.09 //
rāhur nabhaḥsthalagato vidhavāṃ karoti pāpe ratāṃ dinakaraś ca śanaiścaraś ca /
mṛtyuṃ kujo 'rtharahitāṃ kulaṭāṃ ca candraḥ śeṣā grahā dhanavatīṃ subhagāṃ ca kuryuḥ // 102.10 //
āye ravir bahusutāṃ sadhanāṃ śaśāṅkaḥ putrānvitāṃ kṣitisuto ravijo dhanāḍhyām /
āyuṣmatīṃ suraguruḥ śaśijaḥ samṛddhāṃ rāhuḥ karoty avidhavāṃ bhṛgur arthayuktām // 102.11 //
ante gurur dhanavatīṃ dinakṛd daridrāṃ candro dhanavyayakarīṃ kulaṭāṃ ca rāhuḥ /
sādhvīṃ bhṛguḥ śaśisuto bahuputrapautrāṃ pānaprasaktahṛdayām ravijaḥ kujaś ca // 102.12 //
gopair yaṣṭyāhatānāṃ khurapuṭadalitā yā tu dhūlir dinānte sodvāhe sundarīṇāṃ vipuladhanasutārogyasaubhāgyakartrī /
tasmin kāle na carkṣaṃ na ca tithikaraṇaṃ naiva lagnaṃ na yogaḥ khyātaḥ puṃsāṃ sukhārthaṃ śamayati duritāny utthitaṃ gorajas tu // 102.13 //
||103 grahagocarādhyāyaḥ
prāyeṇa sūtreṇa vinākṛtāni prakāśarandhrāṇi cirantanāni /
ratnāni śāstrāṇi ca yojitāni navair guṇair bhūṣayituṃ kṣamāṇi // 103.01 //
prāyeṇa gocaro vyavahāryo 'tas tatphalāni vakṣyāmi /
nānāvṛttair āryā mukhacapalatvaṃ kṣamadhvaṃ naḥ // 103.02 //
māṇḍavyagiraṃ śrutvā na madīyā rocate 'tha vā naivam /
sādhvī tathā na puṃsāṃ priyā yathā syāj jaghanacapalā // 103.03 //
sūryaḥ ṣaṭtridaśasthitas tridaśaṣaṭsaptādyagaś candramā jīvaḥ saptanavadvipañcamagato vakrārkajau ṣaṭtrigau /
saumyaḥ ṣaḍdvicaturdaśāṣṭamagataḥ sūrye 'py upānte śubhāḥ śukraḥ saptamaṣaḍdaśarkṣasahitaḥ śārdūlavat trāsakṛt // 103.04 //
janmany āyāsado 'rkaḥ kṣapayati vibhavān koṣṭharogādhvadātā vittabhraṃśaṃ dvitīye diśati ca na sukhaṃ vañcanāṃ dṛgrujaṃ ca /
sthānaprāptiṃ tṛtīye dhananicayamudā kalyakṛc cārihartā rogān datte caturthe janayati ca muhuḥ sragdharābhogavighnam // 103.05 //
pīḍāḥ syuḥ pañcamasthe savitari bahuśo rogārijanitāḥ ṣaṣṭhe 'rko hanti rogān kṣapayati ca ripūn śokāṃś ca nudati /
adhvānaṃ saptamastho jaṭharagadabhayaṃ dainyaṃ ca kurute /
ruktrāsau cāṣṭamasthe bhavati suvadanā na svāpi vanitā // 103.06 //
ravāv āpaddainyaṃ rug iti navame vittaceṣṭāvirodho jayaṃ prāpnoty ugraṃ daśamagṛhage karmasiddhiṃ krameṇa /
jayasthānaṃ mānaṃ vibhavam api caikādaśe roganāśaṃ suvṛttānāṃ ceṣṭā bhavati saphalā dvādaśe netareṣām // 103.07 //
śaśī janmany annapravaraśayanācchādanakaro dvitīye mānārthān glapayati savighnaś ca bhavati /
tṛtīye vastrastrīdhanavijayasaukhyāni labhate caturthe 'viśvāsaḥ śikhariṇi bhujaṅgena sadṛśaḥ // 103.08 //
dainyaṃ vyādhiṃ śucam api śaśī pañcame mārgavighnaṃ ṣaṣṭhe vittaṃ janayati sukhaṃ śatrurogakṣayaṃ ca /
yānaṃ mānaṃ śayanam aśanaṃ saptame vittalābhaṃ mandākrānte phaṇini himagau ca aṣṭame bhīr na kasya // 103.09 //
navamagṛhago bandhodvegaśramodararogakṛd daśamabhavane ca ājñākarmaprasiddhikaraḥ śaśī /
upacayasuhṛtsaṃyogārthapramodam upāntyago vṛṣabhacaritān doṣān antye karoti ca savyayān // 103.10 //
kuje 'bhighātaḥ prathame dvitīye narendrapīḍā kalahāridoṣaiḥ /
bhṛśaṃ ca pittānalacaurarogair upendravajrapratimo 'pi yaḥ syāt // 103.11 //
tṛtīyagaś caurakumārakebhyo bhaumaḥ sakāśāt phalam ādadhāti /
pradīptim ājñāṃ dhanam aurṇikāni dhātvākarākhyāni kila aparāṇi // 103.12 //
bhavati dharaṇije caturthage jvarajaṭharagadāsṛgudbhavaḥ /
kupuruṣajanitāc ca saṅgamāt prasabham api karoti ca aśubham // 103.13 //
ripugadakopabhayāni pañcame tanayakṛtāś ca śuco mahīsute /
dyutir api na asya ciraṃ bhavet sthirā śirasi kaper iva mālatī yathā // 103.14 //
ripubhayakalahair vivarjitaḥ sakanakavidrumatāmrakāmagaḥ /
ripubhavanagate mahīsute kim aparavaktravikāram īkṣate // 103.15 //
kalatrakalahākṣirugjaṭhararogakṛt saptame kṣaratkṣatajarūkṣitaḥ kṣapitavittamāno 'ṣṭame /
kuje navamasaṃsthite paribhavārthanāśādibhir vilambitagatir bhavaty abaladehadhātuklamaiḥ // 103.16 //
daśamagṛhagate samaṃ mahīje vividhadhanāptir upāntyage jayaś ca /
janapadam upari sthitaś ca bhuṅkte vanam iva ṣaṭcaraṇaḥ supuṣpitāgram // 103.17 //
nānāvyayair dvādaśage mahīsute santāpyate 'narthaśataiś ca mānavaḥ /
strīkopapittaiś ca sanetravedanair yo 'pi indravaṃśābhijanena garvitaḥ // 103.18 //
duṣṭavākyapiśunāhitabhedair bandhanaiḥ sakalahaiś ca hṛtasvaḥ /
janmage śaśisute pathi gacchan svāgate 'pi kuśalaṃ na śṛṇoti // 103.19 //
paribhavo dhanagate dhanalabdhiḥ sahajage śaśisute hṛdayāptiḥ /
nṛpatiśatrubhayaśaṅkitacito drutapadaṃ vrajati duścaritaiḥ svaiḥ // 103.20 //
caturthage svajanakuṭumbavṛddhayo dhanāgamo bhavati ca śītaraśmije /
sutasthite tanayakalatravigraho niṣevate na ca rucirām api striyam // 103.21 //
saubhāgyaṃ vijayam atha unnatiṃ ca ṣaṣṭhe vaivarṇyaṃ kalaham atīva saptame jñaḥ /
mṛtyusthe jayasutavastravittalābhā naipuṇyaṃ bhavati matipraharṣaṇīyam // 103.22 //
vighnakaro navamaḥ śaśiputraḥ karmagato ripuhā dhanadaś ca /
sapramadaṃ śayanaṃ ca vidhatte tadgṛhado 'tha kathāṃ staraṇaṃ ca // 103.23 //
dhanasutasukhayoṣinmitravāhāptituṣṭis tuhinakiraṇaputre lābhage mṛṣṭavākyaḥ /
ripuparibhavarogaiḥ pīḍito dvādaśasthe na sahati paribhoktuṃ mālinīyogasaukhyam // 103.24 //
jīve janmany apagatadhanadhīḥ sthānabhraṣṭo bahukalahayutaḥ /
prāpya arthe 'rthān vyarir api kurute kāntāsyābje bhramaravilasitam // 103.25 //
sthānabhraṃśāt kāryavighātāc ca tṛtīye 'nekaiḥ kleśair bandhujanotthaiś ca caturthe /
jīve śāntiṃ pīḍitacittaś ca sa vinded naiva grāme nāpi vane mattamayūre // 103.26 //
janayati ca tanayabhavanam upagataḥ parijanaśubhasutakarituragavṛṣān /
sakanakapuragṛhayuvativasanakṛn maṇiguṇanikarakṛd api vibudhaguruḥ // 103.27 //
na sakhīvadanaṃ tilakojjvalaṃ na ca vanaṃ śikhikokilanāditam /
hariṇaplutaśāvavicitritaṃ ripugate manasaḥ sukhadaṃ gurau // 103.28 //
tridaśaguruḥ śayanaṃ ratibhogaṃ dhanam aśanaṃ kusumāny upavāhyam /
janayati saptamarāśim upeto lalitapadāṃ ca giraṃ dhiṣaṇāṃ ca // 103.29 //
bandhaṃ vyādhim cāṣṭame śokam ugraṃ mārgakleśān mṛtyutulyāṃś ca rogān /
naipuṇyājñāputrakarmārthasiddhiṃ dharme jīvaḥ śālinīnāṃ ca lābham // 103.30 //
sthānakalyadhanahā daśarkṣagas tatprado bhavati lābhago guruḥ /
dvādaśe 'dhvani vilomaduḥkhabhāg yāti yady api naro rathoddhataḥ // 103.31 //
prathamagṛhopago bhṛgusutaḥ smaropakaraṇaiḥ surabhimanojñagandhakusumāmbarair upacayam /
śayanagṛhāsanāśanayutasya ca anukurute samadavilāsinīmukhasarojaṣaṭcaraṇatām // 103.32 //
śukre dvitīyagṛhage prasavārthadhānyabhūpālasannatakuṭumbahitāny avāpya /
saṃsevate kusumaratnavibhūṣitaś ca kāmaṃ vasantatilakadyutimūrdhajo 'pi // 103.33 //
ājñārthamānāspadabhūtivastraśatrukṣayān daityagurus tṛtīye /
datte caturthaś ca suhṛtsamājaṃ rudrendravajrapratimāṃ ca śaktim // 103.34 //
janayati śukraḥ pañcamasaṃstho guruparitoṣaṃ bandhujanāptim /
sutadhanalabdhiṃ mitrasahāyān anavasitatvaṃ ca aribaleṣu // 103.35 //
ṣaṣṭho bhṛguḥ paribhavarogatāpadaḥ strīhetukaṃ janayati saptamo 'śubham /
yāto 'ṣṭamaṃ bhavanaparicchadaprado lakṣmīvatīm upanayati striyaṃ ca saḥ // 103.36 //
navame tu dharmavanitāsukhabhāg bhṛguje 'rthavastranicayaś ca bhavet /
daśame 'vamānakalahān niyamāt pramitākṣarāṇy api vadan labhate // 103.37 //
upāntyago bhṛgo sutaḥ suhṛddhanānnagandhadaḥ /
dhanāmbarāgamo 'ntyagaḥ sthiras tu nāmbarāgamaḥ // 103.38 //
prathame ravije viṣavahnihataḥ svajanair viyutaḥ kṛtabandhuvadhaḥ /
paradeśam upaity asuhṛdbhavano vimukhārthasuto 'ṭakadīnamukhaḥ // 103.39 //
cāravaśād dvitīyagṛhage dinakaratanaye rūpasukhāpavarjitatanur vigatamadabalaḥ /
anyaguṇaiḥ kṛtaṃ vasucayam tad api khalu bhavaty ambv iva vaṃśapatrapatitaṃ na bahu na ca ciram // 103.40 //
sūryasute tṛtīyagṛhage dhanāni labhate dāsaparicchadoṣṭramahiṣāśvakuñjarakharān /
sadmavibhūtisaukhyam amitaṃ gadavyuparamaṃ bhīrur api praśāsty adhiripūṃś ca vīralalitaiḥ // 103.41 //
caturthaṃ gṛhaṃ sūryaputre 'bhyupete suhṛdvittabhāryādibhir viprayuktaḥ /
bhavaty asya sarvatra cāsādhu duṣṭaṃ bhujaṅgaprayātānukāraṃ ca cittam // 103.42 //
sutadhanaparihīṇaḥ pañcamasthe pracurakalahayuktaś ca arkaputre /
vinihataripurogaḥ ṣaṣṭhayāte pibati ca vanitāsyaṃ śrīpuṭoṣṭham // 103.43 //
gacchaty adhvānaṃ saptame ca aṣṭame ca hīnaḥ strīputraiḥ sūryaje dīnaceṣṭaḥ /
tadvad dharmasthe vairahṛdrogabandhair dharmo 'py ucchidyed vaiśvadevīkriyādyaḥ // 103.44 //
karmaprāptir daśame 'rthakṣayaś ca vidyākīrtyoḥ parihāniś ca saure /
taikṣṇyaṃ lābhe parayoṣārthalābhaś ca antye prāpnoty api śokormimālām // 103.45 //
api kālam apekṣya ca pātraṃ śubhakṛd vidadhāty anurūpam /
na madhau bahu kaṃ kuḍave vā visṛjaty api meghavitānaḥ // 103.46 //
raktaiḥ puṣpair gandhais tāmraiḥ kanakavṛṣabakulakusumair divākarabhūsutau bhaktyā pūjyāv indur dhenvā sitakusumarajatamadhuraiḥ sitaś ca madapradaiḥ /
kṛṣṇadravyaiḥ sauriḥ saumyo maṇirajatatilakakusumair guruḥ paripītakaiḥ prītaiḥ pīḍā na syād uccād yadi patati viśati yadi vā bhujaṅgavijṛmbhitam // 103.47 //
śamayodgatām aśubhadṛṣṭim api vibudhaviprapūjayā /
śāntijapaniyamadānadamaiḥ sujanābhibhāṣaṇasamāgamais tathā // 103.48 //
ravibhaumau pūrvārdhe śaśisaurau kathayato 'ntyagau rāśeḥ /
sadasallakṣaṇam āryagītyupagītyor yathāsaṃkhyam // 103.49 //
ādau yādṛk saumyaḥ paścād api tādṛśo bhavati /
upagīter mātrāṇāṃ gaṇavat satsamprayogo vā // 103.50 //
āryāṇām api kurute vināśam antargurur viṣamasaṃsthaḥ /
gaṇa iva ṣaṣṭhe dṛṣṭaḥ sa sarvalaghutāṃ janaṃ nayati // 103.51 //
aśubhanirīkṣitaḥ śubhaphalo balinā balavān aśubhaphalapradaś ca śubhadṛgviṣayopagataḥ /
aśubhaśubhāv api svaphalayor vrajataḥ samatām idam api gītakaṃ ca khalu narkuṭakaṃ ca yathā // 103.52 //
nīce 'ribhe 'ste ca aridṛṣṭasya sarvaṃ vṛthā yat parikīrtitam /
purato 'ndhasya iva kāminyāḥ savilāsakaṭākṣanirīkṣaṇam // 103.53 //
sūryasuto 'rkaphalasamaś candrasutaś chandataḥ samanuyāti yathā /
skandhakam āryāgītir vaitālīyaṃ ca māgadhī gāthāryām // 103.54 //
sauro 'rkaraśmiyogāt savikāro labdhavṛddhir adhikataram /
pittavad ācarati nṛṇāṃ pathyakṛtāṃ na tu tathāryāṇām // 103.55 //
yādṛśena graheṇendur yuktas tādṛg bhavet so 'pi /
manovṛttisamāyogād vikāra iva vaktrasya // 103.56 //
pañcamaṃ laghu sarveṣu saptamaṃ dvicaturthayoḥ /
yadvacchlokākṣaraṃ tadval laghutāṃ yāti duḥsthitaiḥ // 103.57 //
prakṛtyāpi laghur yaś ca vṛttabāhye vyavasthitaḥ /
sa yāti gurutāṃ loke yadā syuḥ susthitā grahāḥ // 103.58 //
prārabdham asusthitair grahair yat karmātmavivṛddhaye budhaiḥ /
vinihanti tad eva karma tān vaitālīyam iva ayathākṛtam // 103.59 //
sausthityam avekṣya yo grahebhyaḥ kāle prakramaṇaṃ karoti rājā /
aṇunā api sa pauruṣeṇa vṛttasyaupacchandasikasya yāti pāram // 103.60 //
upacayabhavanopayātasya bhānor dine kārayed dhematāmrāśvakāṣṭhāsthicarmaurṇikādridrumatvaṅnakhavyālacaurāyudhīyāṭavīkrūrarājopasevābhiṣekauṣadhakṣaumapaṇyādigopālakāntāravaidyāśmakūṭāvadātābhivikhyātaśūrāhavaślāghyayāyyagnikarmāṇi siddhyanti lagnasthite vā ravau /
śiśirakiraṇavāsare tasya va apy udgame kendrasaṃsthe 'tha vā bhūṣaṇaṃ śaṅkhamuktābjarūpyāmbuyajñekṣubhojyāṅganākṣīrasusnigdhavṛkṣakṣupānūpadhānyadravadravyaviprādhvagītakriyāśṛṅgikṛṣyādisenādhipākrandabhūpālasaubhāgyanaktañcaraślaiṣmikadravyamātulyapuṣpāmbarārambhasiddhir bhavet /
kṣititanayadine prasiddhyanti dhātvākarādīni sarvāṇi kāryāṇi cāmīkarāgnipravālāyudhakrauryacauryābhighātāṭavīdurgasenādhikārās tathā raktapuṣpadrumā raktam anyac ca tiktaṃ kaṭudravyakūṭāhipāśārjitasvāḥ kumārā bhiṣakśākyabhikṣukṣapāvṛttikośeśaśāṭhyāni siddhyanti dambhās tathā /
haratimaṇimahīsugandhīni vastrāṇi sādhāraṇaṃ nāṭakaṃ śāstravijñānakāvyāni sarvāḥ kalāyuktayo mantradhātukriyāvādanaipuṇyapuṇyavratāyogadūtās tathāyuṣyamāyānṛtasnānahrasvāṇi dīrghāṇi madhyāni ca chandataś caṇḍavṛṣṭiprayātānukārīṇi kāryāṇi siddhyanti saumyasya lagne 'hni vā // 103.61 //
suragurudivase kanakaṃ rajataṃ turagāḥ kariṇo vṛṣabhā bhiṣagauṣadhayaḥ dvijapitṛsurakāryapuraḥsthitagharmanivāraṇacāmarabhūṣaṇabhūpatayaḥ /
vibudhabhavanadharmasamāśrayamaṅgalaśāstramanojñabalapradasatyagiraḥ vratahavanadhanāni ca siddhikarāṇi tathā rucirāṇi ca varṇakadaṇḍakavat // 103.62 //
bhṛgusutadivase ca citravastravṛṣyaveśyakāminīvilāsahāsayauvanopabhogaramyabhūmayaḥ sphaṭikarajatamanmathopacāravāhanekṣuśāradaprakāragovaṇikkṛṣīvalauṣadhāmbujāni ca /
savitṛsutadine ca kārayen mahiṣyajoṣṭrakṛṣṇalohadāsavṛddhanīcakarmapakṣicaurapāśikān cyutavinayaviśīrṇabhāṇḍahastyapekṣavighnakāraṇāni ca anyathā na sādhayet samudrago 'py apāṃ kaṇam // 103.63 //
vipulām api buddhvā chandovicitiṃ bhavati kāryam etāvat /
śrutisukhadavṛttasaṃgraham imam āha varāhamihiro 'taḥ // 103.64 //
||104 rūpasatrādhyāyaḥ
pādau mūlaṃ jaṅghe ca rohiṇī jānunī tathāśvinyaḥ /
ūrū ca āṣāḍhadvayam atha guhyaṃ phalgunīdvitayam // 104.01 //
kaṭir api ca kṛttikā pārśvayoś ca yamalā bhavanti bhadrapadāḥ /
kukṣisthā revatyo vijñeyam uro 'nurādhā ca // 104.02 //
pṛṣṭhaṃ viddhi dhaniṣṭhāṃ bhujau viśākhā smṛtau karau hastaḥ // 104.03 //
aṅgulyaś ca punarvasur āśleṣāsaṃjñitāś ca nakhāḥ // 104.03 //
grīvā jyeṣṭhā śravaṇaṃ śravaṇau puṣyo mukhaṃ dvijāḥ svātiḥ /
hasitaṃ śatabhiṣag atha nāsikā maghā mṛgaśiro netre // 104.04 //
citrā lalāṭasaṃsthā śiro bharaṇyaḥ śiroruhāś cārdrā /
nakṣatrapuruṣako 'yaṃ kartavyo rūpam icchadbhiḥ // 104.05 //
caitrasya bahulapakṣe hy aṣṭamyāṃ mūlasaṃyute candre /
hy upavāsaḥ kartavyo viṣṇuṃ sampūjya dhiṣṇyaṃ ca // 104.06 //
dadyād vrate samāpte ghṛtapūrṇaṃ bhājanaṃ suvarṇayutam /
viprāya kālaviduṣe saratnavastraṃ svaśaktyā ca // 104.07 //
annaiḥ kṣīraghṛtotkaṭaiḥ saha guḍair viprān samabhyarcayed dadyāt teṣu suvarṇavastrarajataṃ lāvaṇyam icchan naraḥ /
pādarkṣāt prabhṛti kramād upavasann aṅgarkṣanāmasv api kuryāt keśavapūjanaṃ svavidhinā dhiṣṇyasya pūjāṃ tathā // 104.08 //
pralambabāhuḥ pṛthupīnavakṣāḥ kṣapākarāsyaḥ sitacārudantaḥ /
gajendragāmī kamalāyatākṣaḥ strīcittahārī smaratulyamūrtiḥ // 104.09 //
śaradamalapūrṇacandradyutisadṛśamukhī sarojadalanetrā /
ruciradaśanā sukarṇā bhramarodarasannibhaiḥ keśaiḥ // 104.10 //
puṃskokilasamavāṇī tāmroṣṭī padmapatrakaracaraṇā /
stanabhārānatamadhyā pradakṣiṇāvartayā nābhyā // 104.11 //
kadalīkāṇḍanibhoruḥ suśroṇī varakukundarā subhagā /
suśliṣṭāṅgulipādā bhavati pramadā manuṣyaś ca // 104.12 //
yāvan nakṣatramālā vicarati gagane bhūṣayantī iha bhāsā tāvan nakṣatrabhūto vicarati saha tair brahmaṇo 'hno 'vaśeṣam /
kalpādau cakravartī bhavati hi matimāṃs tatkṣayāc cāpi bhūyaḥ saṃsāre jāyamāno bhavati narapatir brāhmaṇo vā dhanāḍhyaḥ // 104.13 //
mṛgaśīrṣādyāḥ keśavanārāyaṇamādhavāḥ sagovindāḥ /
viṣṇumadhusūdanākhyau trivikramo vāmanaś caiva // 104.14 //
śrīdharanāmā tasmāt sahṛṣīkeśaś ca padmanābhaś ca /
dāmodara ity ete māsāḥ proktā yathāsaṃkhyaṃ //
māsanāma samupoṣito naro dvādaśīṣu vidhivat prakīrtayan /
keśavam samabhipūjya tatpadaṃ yāti yatra nahi janmajaṃ bhayam // 104.16 //
||105 upasaṃhārādhyāyaḥ
jyotiḥśāstrasamudraṃ pramathya matimandarādriṇātha mayā /
lokasya ālokakaraḥ śāstraśaśāṅkaḥ samutkṣiptaḥ // 105.01 //
pūrvācāryagranthā notsṛṣṭāḥ kurvatā mayā śāstram /
tān avalokyedaṃ ca prayatadhvaṃ kāmataḥ sujanāḥ // 105.02 //
atha vā kṛśam api sujanaḥ prathayati doṣārṇavād guṇaṃ dṛṣṭvā /
nīcas tadviparītaḥ prakṛtir iyaṃ sādhvasādhūnām // 105.03 //
durjanahutāśataptaṃ kāvyasuvarṇaṃ viśuddhim āyāti /
śrāvayitavyaṃ tasmād duṣṭajanasya prayatnena // 105.04 //
granthasya yat pracarato 'sya vināśam eti lekhyād bahuśrutamukhādhigamakrameṇa /
yadvā mayā kukṛtam alpam ihākṛtaṃ vā kāryaṃ tad atra viduṣā parihṛtya rāgam // 105.05 //
dinakaramunigurucaraṇapraṇipātakṛtaprasādamatinedam /
śāstram upasaṅgṛhītaṃ namo 'stu pūrvapraṇetṛbhyaḥ // 105.06 //
||106 śāstrānukramaṇī
śāstropanayaḥ pūrvaṃ sāṃvatsarasūtram arkacāraś ca /
śaśirāhubhaumabudhagurusitamandaśikhigrahāṇāṃ ca // 106.01 //
cāraś cāgastyamuneḥ saptarṣīṇāṃ ca kūrmayogaś ca /
nakṣatrāṇāṃ vyūho grahabhaktir grahavimardaś ca // 106.02 //
grahaśaśiyogaḥ samyaggrahavarṣaphalaṃ grahāṇāṃ ca /
śṛṅgāṭasaṃsthitānāṃ meghānāṃ garbhalakṣaṇaṃ caiva // 106.03 //
dhāraṇavarṣaṇarohiṇivāyavyāṣāḍhabhadrapadayogāḥ /
kṣaṇavṛṣṭiḥ kusumalatāḥ sandhyācihnaṃ diśāṃ dāhaḥ // 106.04 //
bhūkampolkāpariveṣalakṣaṇaṃ śakracāpakhapuraṃ ca /
pratisūryo nirghātaḥ sasyadravyārghakāṇḍaṃ ca // 106.05 //
indradhvajanīrājanakhañjanakotpātavarhicitraṃ ca /
puṣyābhiṣekapaṭṭapramāṇam asilakṣaṇaṃ vāstu // 106.06 //
udakārgalam ārāmikam amarālayalakṣaṇaṃ kuliśalepaḥ /
pratimā vanapraveśaḥ surabhavanānāṃ pratiṣṭhā ca // 106.07 //
cihnaṃ gavām atha śunām kukkuṭakūrmājapuruṣacihnaṃ ca /
pañcamanuṣyavibhāgaḥ strīcihnaṃ vastravicchedaḥ // 106.08 //
cāmaradaṇḍaparīkṣā strīstotraṃ cāpi subhagakaraṇaṃ ca /
kāndarpikānulepanapuṃstrikādhyāyaśayanavidhiḥ // 106.09 //
vajraparīkṣā mauktikalakṣaṇam atha padmarāgamarakatayoḥ /
dīpasya lakṣaṇaṃ dantadhāvanaṃ śākunaṃ miśram // 106.10 //
antaracakraṃ virutaṃ śvaceṣṭitaṃ virutam atha śivāyāś ca // 106.11 //
caritaṃ mṛgāśvakariṇāṃ vāyasavidyottaraṃ ca tataḥ // 106.11 //
pāko nakṣatraguṇās tithikaraṇaguṇāḥ sadhiṣṇyajanmaguṇāḥ /
gocaram atha grahāṇāṃ kathito nakṣatrapuruṣaś ca // 106.12 //
śatam idam adhyāyānām anuparipāṭikramād anukrāntam /
atra ślokasahasrāṇy ābaddhāny ūnacatvāri // 106.13 //
atraivāntarbhūtaṃ pariśeṣaṃ nigaditaṃ ca yātrāyām /
bahvāścaryaṃ jātakam uktaṃ karaṇaṃ ca bahucodyam // 106.14 //
