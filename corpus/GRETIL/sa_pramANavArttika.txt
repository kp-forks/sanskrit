#Text:Pramāṇavārttika
#Data entry:Members of the Digital Sanskrit Buddhist Canon Input Project
	

||pramāṇavārtikam
||prathamaḥ paricchedaḥ pramāṇasiddhiḥ
vidhūtakalpanājālagambhīrodāramūrtaye /
namaḥ samantabhadrāya samantaspharaṇatviṣe // 1.1  //
prāyaḥ prākṛtasaktirapratibalaprajño janaḥ kevalam /
nānarthyeva subhāṣitaiḥ parigato vidveṣṭyapīrṣyāmalaiḥ /
tenāyaṃ na paropakāra iti naścintāpi cetaściram sūktābhyāsavivardhitavyasanamityatrānubaddhaspṛham // 1.2  //
pramāṇamavisaṃvādi jñānamarthakriyāsthitiḥ /
avisaṃvādanaṃ śābde 'pyabhiprāyanivedanāt // 1.3  //
vaktṛvyāapāraviṣayo yo 'rtho buddhau prakāśate /
prāmāṇyaṃ tatra śabdasya nāthatattvanibandhanam // 1.4  //
gṛhītagrahaṇānneṣṭaṃ sāṃvṛtam dhīpramāṇatā /
pravṛttestatpradhānatvāt heyopādeyavastuni // 1.5  //
viṣayākārabhedācca dhiyo 'dhigamabhedataḥ /
bhāvādevāsya tadbhāve svarūpasya svato gatiḥ // 1.6  //
prāmāṇyaṃ vyavahāreṇa śāstraṃ mohanirvatanam /
ajñātārthaprakāśo vā svarūpādhigateḥ param // 1.7  //
prāptaṃ sāmānyavijñānamavijñāte svalakṣaṇe /
yajjñānamityabhiprāyāt svalakṣaṇavicārataḥ // 1.8  //
tadvat pramāṇaṃ bhagavānabhūtavinivṛttaye /
bhūtoktiḥ sādhanāpekṣā tato yuktā pramāṇatā // 1.9  //
nityaṃ pramāṇaṃ naivāsti prāmāṇyādvastusadgateḥ /
jñeyānityatayā tasyā adhrauvyātkramajanmanām // 1.10  //
nityādutpattiviśleṣādapekṣāyā ayogataḥ /
kathañcinnoparkāyatvāt anitye 'pyapramāṇatā // 1.11  //
sthitvāpravṛttiḥ saṃsthānaviśeṣārthakriyādiṣu /
iṣṭasiddhirasiddhirvā dṛṣṭānte saṃśayo 'thavā // 1.12  //
siddhaṃ yādṛgadhiṣṭhātṛbhāvābhāvānuvṛttimat /
sanniveśādi tadyuktaṃ tasmād yadanumīyate // 1.13  //
vastubhede prasiddhasya śabdasāmyādabhedinaḥ /
na yuktānumitiḥ pāṇḍudravyādiva hutāśane // 1.14  //
anyathā kumbhakāreṇa mṛdvikārasya kasyacit /
ghaṭādeḥ karaṇāt sidhyed valmīkasyāpi tatkṛtiḥ // 1.15  //
sādhyenānugamāt kārye sāmānyenāpi sādhane /
sambandhibhedād bhedoktidoṣaḥ kāryasamo mataḥ // 1.16  //
jātyantare prasiddhasya śabdasāmānyadarśanāt /
na yuktaṃ sādhanaṃ gotvād vāgādīnāṃ viṣāṇavat // 1.17  //
vivakṣāparatantratvānna śabdāḥ santi kutra vā /
tadbhāvādarthasiddhau tu sarva sarvasya sidhyati // 1.18  //
etena kāpilādīnām acaitanyādi cintitam /
anityādeśca caitanyaṃ maraṇāt tvagapohataḥ // 1.19  //
vastusvarūpe siddhe 'yaṃ nyāyaḥ siddhe viśeṣaṇam /
abādhakamasiddhāvapyākāśāśrayavad dhvaneḥ // 1.20  //
asiddhāvapi śabdasya śiddhe vastuni sidhyati /
aulūkyasya yathā bauddhenoktaṃ mūrtyādisādhanam // 1.21  //
tasyaiva vyabhicārādau śabde 'pyavyabhicāriṇa /
doṣavat sādhanaṃ jñeyaṃ vastuno vastusiddhitaḥ // 1.22  //
yathā tatkāraṇaṃ vastu tathaiva tadakāraṇam /
yadā tatkāraṇaṃ kena mataṃ neṣṭamakāraṇam // 1.23  //
śastrauṣadhābhisambandhāccaitrasya vraṇarohaṇe /
asambaddhasya kiṃ sthāṇoḥ kāraṇatvaṃ na kalpyate // 1.24  //
svabhāvabhedena vinā vyāpāro 'pi na yujyate /
nityasyāvyatirekitvāt sāmarthya ca duranvayam // 1.25  //
yeṣu satsu bhavatyeva yattebhyo 'nyasya kalpane /
taddhetutvena sarvatra hetunāmanavasthitiḥ // 1.26  //
svabhāvapariṇāmena heturaṅkurajanmani /
bhūmyādistasya saṃskāre tadviśeṣasya darśanāt // 1.27  //
yathā viśeṣeṇa vinā viṣayendriyasaṃhatiḥ /
buddherhetustathedaṃ cenna tatrāpi viśeṣataḥ // 1.28  //
pṛthak pṛthagaśaktānāṃ svabhāvātiśaye 'sati /
saṃhatāvapyasāmarthya syāt siddho 'tiśayastataḥ // 1.29  //
tasmāt pṛthagaśakteṣu yeṣu sambhāvyate guṇaḥ /
saṃhatau hetutā teṣāṃ neśvarāderabhedataḥ // 1.30  //
prāmāṇyañca parokṣārthajñānaṃ yatsādhanasya ca /
abhāvān nāstyanuṣṭhānamiti kecit pracakṣate // 1.31  //
jñānavān mṛgyate kaścit taduktapratipattaye /
ajñopadeśakaraṇe vipralambhanaśaṅkibhiḥ // 1.32  //
tasmādanuṣṭheyagataṃ jñānamasya vicāryatām /
kīṭasaṃkhyāparijñānaṃ tasya naḥ kvopayujyate // 1.33  //
heyopādeyatattvasya sābhyupāyasya vedakaḥ /
yaḥ pramāṇamasāviṣṭo na tu savasya vedakaḥ // 1.34  //
dūraṃ paśyatu vā mā vā tattvamiṣṭaṃ tu paśyatu /
pramāṇaṃ dūradarśī cedeta gṛdhrānupāsmahe // 1.35  //
sādhanaṃ karuṇābhyāsāt sā buddherdehasaṃśrayāt /
asiddhi 'bhyāsa iti cennāśrayapratiṣedhataḥ // 1.36  //
prāṇāpānendriyadhiyāṃ dehādeva na kevalāt /
sajātinirapekṣāṇāṃ janma janmaparigrahe // 1.37  //
atiprasaṅgātya ddṛṣṭaṃ pratisandhānaśaktimat /
kimāsīt tasya yannāsti paśyād yena na sandhimat // 1.38  //
na sa kaścit pṛthivyāderaṃśo yatra na jantavaḥ /
saṃsvedajādyā jāyante sarva bījātmakaṃ tataḥ // 1.39  //
tat sajātyanapekṣāṇāmakṣādīnāṃ samudbhave /
pariṇamo yathaikasya syāt sarvasyāviśeṣataḥ // 1.40  //
pratyekamupaghāte 'pi nendriyāṇāṃ manomateḥ /
upaghāto 'sti bhaṅge 'syāsteṣāṃ bhaṅgaśca dṛśyate // 1.41  //
tasmāt sthityāśrayo buddherbuddhimeva samāśritaḥ /
kaścinnimittamakṣāṇāṃ tasmādakṣāṇi buddhitaḥ // 1.42  //
yādṛśyākṣepikā sāsīt paścādapyastu tādṛśī /
tajjñānairupakāryatvāduktaṃ kāyāśritaṃ manaḥ // 1.43  //
yadyapyakṣairvinā buddhirna tānyapi tayā vinā /
tathāpyanyo 'nyahetutvaṃ tato 'pyanyo 'nyahetuke // 1.44  //
nākramāt kramiṇo bhāvo nāpyapekṣyāviśeṣiṇaḥ /
kramād bhavantī dhīḥ kāyāt kramaṃ tasyāpi śaṃsati // 1.45  //
pratikṣaṇamapūrvasya pūrvaḥ pūrvaḥ kṣaṇo bhavet /
tasya heturato heturdṛṣṭa evāstu sarvadā // 1.46  //
cittāntarasya sandhāne ko virodho 'ntyacetasaḥ /
tadvadapyarhataścittasandhānaṃ kuto matam // 1.47  //
asiddhārthaḥ pramāaṇena kiṃ siddhānto 'nugamyate /
hetorvaikalyatastaccet kiṃ tadevātra noditam // 1.48  //
taddhīvad grahaṇaprāptermanojñānaṃ na sendriyāt /
jñānotpādanasāmarthyabhedānna sakalādapi // 1.49  //
acetanatvānnānyasmād hetvabhedāt sahasthitiḥ /
akṣavad rūparasavad arthadvāreṇa vikriyā // 1.50  //
sattopakāriṇī yasya nityaṃ tadanubandhataḥ /
sa hetuḥ saptamī tasmādutpādāditi cocyate // 1.51  //
astūpakārako vāpi kadāciccittasantateḥ /
vahnayādivad ghaṭādināṃ vinivṛttirna tāvatā // 1.52  //
anivṛttiprasaṅśca dehe tiṣṭhati cetasaḥ /
tadbhāvabhāvād vaśyatvāt prāṇāpānau tato na tat // 1.53  //
preraṇākarṣaṇe vāyoḥ prayatnena vinā kutaḥ /
nirhrāsāatiśayāpattirnirhrāsātiśayāt tayoḥ // 1.54  //
tulyaḥ prasaṅgo 'pi tayoḥ na tulyaṃ cittakāraṇe /
sthityāvedhakamanyacca yataḥ kāraṇamiṣyate // 1.55  //
na doṣairviguṇo deho heturvartyādivad yadi /
mṛte śamīkṛte doṣe punarujjīvanaṃ bhavet // 1.56  //
nivṛtte 'pyanale kāṣṭhavikārāvinivṛttivat /
tasyānivṛttiriti cenna cikitsāprayogataḥ // 1.57  //
apunarbhāvataḥ kiñcad vikārajananaṃ kvacit /
ciñcid viparyayādagniryathā kāṣṭhasuvarṇayoḥ // 1.58  //
ādyasyālpo 'pyasaṃhāryaḥ pratyāneyastu yatkṛtaḥ /
vikāraḥ syāt punarbhāvaḥ tasya hemnikharatvavat // 1.59  //
durlabhatvāt samādhāturasādhyaṃ kiñcidīritam /
āyuḥkṣayād vā doṣe tu kevale nāstyasādhyatā // 1.60  //
mṛte viṣādisaṃhārāt taṃddaśacchedato 'pi vā /
vikārahetorvigame sa nocchavasiti sa nocchvasiti kiṃ punaḥ // 1.61  //
upādānāvikāreṇa nopādeyasya vikriyā /
kartu śakyāvikāreṇa mṛdaḥ kuṇḍādike yathā // 1.62  //
avikṛtya hi yad vastu yaḥ padārtho vikāryate /
upādānaṃ na tat tasya yuktaṃ gogavayādivat // 1.63  //
cetaḥśarīrayorevam taddhetoḥ kāryajanmanaḥ /
sahakārāt sahasthānamagnitāmradravatvavat // 1.64  //
anāśrayāt sadasatornāśrayaḥ sthitikāraṇam /
sataścedāśrayo nāsyāḥ sthāturavyatirekataḥ // 1.65  //
vyatireke 'pi taddhetustena bhāvasya kiṃ kṛtam /
abināśaprasaṅgaḥ sa nāśahetormato yadi // 1.66  //
tulyaḥ prasaṅgastatrāpi kiṃ punaḥ sthitihetunā /
ā nāśakāgamāt sthānaṃ tataśced vastudharmatā // 1.67  //
nāśasya satyabādho 'sāviti ki sthitihetunā /
yathā jalāderādhāra iti cet tulyamatra ca // 1.68  //
pratikṣaṇavināśe hi bhavānāṃ bhāvasantateḥ /
tathotpatteḥ sahetutvādāśrayo 'yuktamanyathā // 1.69  //
syādādhāro jalādīnāṃ gamanapratibandhataḥ /
agatīnāṃ kimādhārairguṇasāmānyakarmaṇām // 1.70  //
etena samavāyaśca samavāyi ca kāraṇam /
vyavasthitatvaṃ jātyādernirastamanapāśrayāt // 1.71  //
parato bhāvānāśaścet tasya kiṃ sthitihetunā /
sa vinaśyed vināpyanyairaśaktāḥ sthitihetavaḥ // 1.72  //
sthitimān nāśrayaḥ sarvaḥ sarvotpattai ca sāśrayaḥ /
tasmāt sarvasya bhāvasya na vināśaḥ kadācana // 1.73  //
svayaṃ vinaśvarātmā cet tasya kaḥ sthāpakaḥ paraḥ /
svayaṃ na naśvarātmā cet tasya kaḥ sthāpakaḥ paraḥ // 1.74  //
buddhivyāpārabhedena nirhrāsātiśayāvapi /
prajñāderbhavato dehanirhrāsatiśayau vinā // 1.75  //
idaṃ dīpaprabhādīnāmāśritānāṃ na vidyate /
syāt tato 'pi viśeṣo 'sya na citte 'nupakāriṇa // 1.76  //
rāgādivṛddhiḥ puṣṭyādeḥ kadācit sukhaduḥkhajā /
tayośca dhātusāmyāderantararthasya sannidheḥ // 1.77  //
etena sannipātādeḥ smṛtibhraṃśādayo gatāḥ /
vikārayati dhīreva hyantararthaviśeṣajā // 1.78  //
śārdū laśoṇitādīnāṃ santānātiśaye kvacit /
mohādayaḥ sambhavanti śravaṇekṣaṇato yathā // 1.79  //
tasmāt svasyaiva saṃskāraṃ niyamenānuvartate /
tannāntarīyakaṃ cittamataścittasamāśritam // 1.80  //
yathā śrutādisaṃskāraḥ kṛtaścetasi cetasi /
kālena vyajyate 'bhedāt syād dehe 'pi tato guṇaḥ // 1.81  //
ananyasattvaneyasya hīnasthānaparigrahaḥ /
ātmasnehavato duḥkhasukhatyāgāptivāñchayā // 1.82  //
duḥkhe viparyāsamatiḥ tṛṣṇā cābandhakāraṇam //
janmino yasya te na sto na sa janmādhigacchati // 1.83  //
gatyāgatī na dṛṣṭe cedindriyāṇāmapāṭavāt /
adṛṣṭirmandanetrasya tanudhūmāgatiryathā // 1.84  //
tanutvānmūrtamapi tu kiñcit kvacidaśaktimat /
jalavat sūtavaddhemni nādṛṣṭenāsadeva vā // 1.85  //
pāṇyādikampe sarvasya kampaprāptervirodhinaḥ /
ekasmin karmaṇo 'yogāt syāt pṛthak siddhiranyathā // 1.86  //
ekasya cāvṛtau sarvasyāvṛtiḥ syādanāvṛtau /
dṛśyeta rakte caikasmin rāgo 'raktasya vāgatiḥ // 1.87  //
nāstyekasamudāyo 'smādanekatve 'pi pūrvavat /
aviśeṣādaṇutvācca na gatiścenna sidhyati // 1.88  //
aviśeṣo viśiṣṭānāmaindriyatvamato 'naṇuḥ /
etenāvaraṇādīnāmabhāvaśca nirākṛtaḥ // 1.89  //
kathaṃ vā sūtahemādimiśraṃ taptopalādi vā /
dṛśyaṃ pṛthagaśaktānāmakṣādīnāṃ gatiḥ katham // 1.90  //
saṃyogāccet samāno 'tra prasaṅgo hemasūtayoḥ /
dṛśyaḥ saṃyoga iti cet kuto 'dṛśyāśraye gatiḥ // 1.91  //
rasarūpādiyogaśca saṃyoga upacārataḥ /
iṣṭaśced buddhibhedo 'stu paṃktirdirgheti vā katham // 1.92  //
saṃkhyāsaṃyogakarmāderapi tadvat svarūpataḥ /
abhilāpācca bhedena rūpaṃ buddhau na bhāsate // 1.93  //
śabdajñāne vikalpena vastubhedānusāriṇā /
guṇādiṣviva kalpyārthe naṣṭājāteṣu vā yathā // 1.94  //
mato yadyupacāro 'tra sa iṣṭo yannibandhanaḥ /
sa eva sarvabhāveṣu hetuḥ ki neṣyate tayoḥ // 1.95  //
upacāro na sarvatra yadi bhinnaviśeṣaṇam /
mukhyamityeva ca kuto 'bhinne bhinnārthateti cet // 1.96  //
anarthāntarahetutve 'pyaparyāyaḥ sitādiṣu /
saṃkhyādiyoginaḥ śabdāstatrāpyarthāntaraṃ yadi // 1.97  //
guṇadravyāviśeṣaḥ syād bhinno vyāvṛttibhedataḥ /
syādanarthāntarārthatve 'pyakarmādravyaśabdavat // 1.98  //
vyatirekīva yaccāpi sūcyate bhāvavācibhiḥ /
saṃkhyāditadvataḥ śabdaistaddharmāntarabhedakam // 1.99  //
śrutistanmātrajijñāsoranākṣiptākhilāparā /
bhinnaṃ dharmamivācaṣṭe yogo 'ṅgulyā iti kvacit // 1.100  //
yuktāṅ gulīti sarveṣāmākṣepād dharmivācinī /
khyātaikārthābhidhāne 'pi tathā bihitasaṃsthitiḥ // 1.101  //
rūpādiśaktibhedānāmanākṣepeṇa vartate /
tatsamānaphalāhetuvyavacchede ghaṭaśrutiḥ // 1.102  //
ato na rūpaṃ ghaṭa ityekādhikararaṇa śrutiḥ /
bhedo 'yamīdṛśo jātisamudāyābhidhāyinoḥ // 1.103  //
rūpādayo ghaṭasyeti tatsāmānyopasarjanāḥ /
tacchaktibhedāḥ khyāpyante vācyo 'nyo 'pi diśānayā // 1.104  //
hetutve ca samastānāmekāṅgavikale 'pi na /
pratyekamapi sāmarthye yugapad bahusambhavaḥ // 1.105  //
nānekatvasya tulyatvāt prāṇāpānau niyāmakau /
ekatve 'pi bahuvyaktistaddhetornityasannidheḥ // 1.106  //
nānekaheturiti cennāviśeṣāt kramādapi /
naikaprāṇe 'pyanekārthagrahaṇanniyamastataḥ // 1.107  //
ekayānekavijñāne buddhyāstu sakṛdeva tat /
avirodhāt krameṇāpi mābhūt tadaviśeṣataḥ // 1.108  //
bahavaḥ kṣaṇikāḥ prāṇā asvajātīyakālikāḥ /
tādṛśāmeva cittānāṃ kalpyante yadi kāraṇam // 1.109  //
kramavantaḥ kathaṃ te syuḥ kramavaddhetunā vinā /
pūrvasvajātihetutve na syādādyasya sambhavaḥ // 1.110  //
taddhetustādṛśo nāsti sati vānekatā dhruvam /
prāṇānāṃ bhinnadeśatvāt sakṛjjanma dhiyāmataḥ // 1.111  //
yadyekakāliko 'neko 'pyekacaitanyakāraṇam /
ekasyāpi va vaikalye syānmandaśvasitādiṣu // 1.112  //
atha heturyathābhāvaṃ jñāne 'pi syād viśiṣṭatā /
na hi tat tasya kārya yad yasya bhedānnna bhidyate // 1.113  //
vijñānaṃ śaktiniyamādekamekasya kāraṇam /
anyārthāsaktiviguṇe jñāne cārthāntarāgrahāt // 1.114  //
śarīrāt sakṛdutpannā dhīḥ svajātyā niyamyate /
parataścet samarthasya dehasya viratiḥ kutaḥ // 1.115  //
anāśrayānnivṛtte syāccharīre cetasaḥ sthitiḥ /
kevalasyeti ceccittasantānasthitikāraṇam // 1.116  //
taddhetuvṛttilābhāya nāṅgatāṃ yadi gacchati /
heturdehāntarotpattau pañcāyatanamaihikam // 1.117  //
tadaṅgabhāvahetutvaniṣedhe 'nupalambhanam /
aniścayakaraṃ proktaṃ indriyādyapi śeṣavat // 1.118  //
dṛṣṭā ca saktiḥ pūrveṣāmindriyāṇāṃ svajātiṣu /
vikāradarśanāt siddhamaparāparajanma ca // 1.119  //
śarīrād yadi tajjanma prasaṅgaḥ pūrvavad bhavet /
cittāccet tata evāstu janma dehāntarasya ca // 1.120  //
tasmānna hetuvaikalyāt sarveṣāmantyacetasām /
asandhirīdṛśaṃ tena śeṣavat sādhanaṃ matam // 1.121  //
abhyāsena viśeṣe 'pi laṅghanodakatāpavat /
svabhāvātikramo mā bhūditi ced āhitaḥ sa cet // 1.122  //
punaryatnamapekṣeta yadi syāccāsthitāśrayaḥ /
viśeṣo naiva vardheta svabhāvaśca na tādṛśaḥ // 1.123  //
tatropayuktaśaktīnāṃ viśeṣānuttarān prati /
sādhanānāmasāmārthyānnityaṃ cānāśrayasthiteḥ // 1.124  //
viśeṣasyāsvabhāvatvād vṛddhāvapyāhito yadā /
nāpekṣeta punaryatnaṃ yatno 'nyaḥ syād viśeṣakṛt // 1.125  //
kāṣṭhapāradahemāderagnyāderiva cettasaḥ /
abhyāsajāḥ pravarttante svarasena kṛpādayaḥ // 1.126  //
tasmāt sa teṣāmutpannaḥ svabhāvo jāyate guṇaḥ /
taduttarottaro yatno viśeṣasya vidhāyakaḥ // 1.127  //
yasmācca tulyajātīyapūrvabījapravṛddhayaḥ /
kṛpādibuddhayastāsāṃ satyabhyāse kutaḥ sthitiḥ // 1.128  //
na caivaṃ laṅghanādeva laṅghanaṃ balayatnayoḥ /
taddhetvoḥ sthitaśaktitvāllaṅ ghanasya sthitātmatā // 1.129  //
tasyādau dehavaiguṇyāt paścādvadavilaṅghanam /
śanairyatnena vaiguṇye niraste svabale sthitiḥ // 1.130  //
kṛpā svabījaprabhavā svabījaprabhavairna cet /
vipakṣairbādhyate citte prayātyatyantasātmatām // 1.131  //
tathā hi mūlamabhyāsaḥ pūrvaḥ pūrvaḥ parasya tu /
kṛpāvairāgyabodhādeścittadharmasya pāṭave // 1.132  //
kṛpātmakatvamabhyāsād ghṛṇāvairāgyarāgavṛt /
niṣpannaḥ karuṇotkarṣaḥ paraduḥkhākṣameritaḥ // 1.133  //
dayāvān duḥkhahānārthamupāyeṣvabhiyujyate /
parokṣopeyataddhetostadākhyānaṃ hi duṣkaram // 1.134  //
yuktyāgamābhyāṃ vimṛśan duḥkhahetu parīkṣate /
tasyānityādirūpaṃ ca duḥkhasyaiva viśeṣaṇaiḥ // 1.135  //
yatastathā sthite hetau nivṛttirne ti paśyati /
phalasya hetorhānārtha tadvipakṣaṃ parīkṣate // 1.136  //
sādhyate tadvipakṣo 'po heto rūpāvabodhataḥ /
ātmātmīyagrahakṛtaḥ snehaḥ saṃskāragocaraḥ // 1.137  //
heturvirodhi nairātmdarśanaṃ tasya bādhakam /
bahuśo bahudhopāyaṃ kālena bahunāsya ca // 1.138  //
gacchantyabhyasyatastatra guṇadoṣāḥ prakāśatām /
buddheśca pāṭavāddhetorvāsanātaḥ prahīyate // 1.139  //
parārthavṛttaiḥ khaḍgāderviśeṣo 'yaṃ mahāmuneḥ /
upāyābhyāsa evāyaṃ tādarthyācchāsanaṃ matam // 1.140  //
niṣpatteḥ prathamaṃ bhāvāddheturuktamidaṃ dvayam /
hetoḥ prahāṇaṃ triguṇaṃ sugatatvamaniḥśrayāt // 1.149  //
duḥkhasya śastaṃ nairātmyadṛṣṭeśca yuktito 'pi vā /
punarāvṛttirityuktau janmadoṣasamudbhavau // 1.142  //
ātmadarśanabījasya hānādapunarāgamaḥ /
tad bhūtabhinnātmatayā śeṣamakleśanirjvaram // 1.143  //
kāyavāgbuddhivaiguṇyaṃ mārgoktyapaṭutāpi vā /
aśeṣahānamabhyāsād uktyāderdoṣasaṃkṣayaḥ // 1.144  //
netyeke vyatireko 'sya sandigdho vyabhicāryataḥ /
akṣayitvaṃ ca doṣāṇāṃ nityatvādanupāyataḥ // 1.145  //
upāyasyāparijñānādapi vā parikalpayet /
hetumattvād viruddhasya hetorabhyāsataḥ kṣayāt // 1.146  //
hetusvabhāvajñānena tajjñānamapi sādhyate /
tāyaḥ svadṛṣṭamārgoktiḥ vaiphalyād vakti nānṛtam // 1.147  //
dayālutvāt parārthañca sarvārambhābhiyogataḥ /
tasmāt pramāṇam tāyo vā catuḥsatyaprakāśanam // 1.148  //
duḥkhaṃ saṃsāriṇaḥ skandhāḥ rāgādeḥ pāṭavekṣaṇāt /
abhyāsānna yadṛcchāto 'hetorjanmavirodhataḥ // 1.149  //
vyabhicārānna vātādidhirmaḥ prakṛtisaṅkarāt /
adoṣaścettadanyo 'pi dharmaḥ kiṃ tasya nekṣyate // 1.150  //
na sarvadharmaḥ sarveṣāṃ samarāgaprasaṅgatā /
rūpādivadadoṣaścet tulyaṃ tatrāpi codanam // 1.151  //
ādhipatyaṃ viśiṣṭānāṃ yadi tatra na karmaṇām /
viśeṣe 'pi ca doṣāṇāmaviśeṣād asiddhatā // 1.152  //
na vikārād vikāreṇa sarveṣām na ca sarvajāḥ /
kāraṇe vardhamāne ca kāryahānirna yujyate // 1.153  //
tāpādiṣviva rāgādervikāro 'poi sukhādijaḥ /
vaiṣamyajena duḥkhena rāgasyānudbhavo yadi // 1.154  //
vācyaṃ kenodbhavaḥ sāmyānmadavṛddhiḥ smarastataḥ /
rāgī viṣamadoṣo 'pi dṛṣṭaḥ sāmye 'pi nāparaḥ // 1.155  //
kṣayādasṛksru to 'pyanye naikastrīniyato madaḥ /
tenaikasyāṃ na tīvraḥ syād aṅga rūpādyapīti cet // 1.156  //
na sarveṣāmanekāntānna cāpyaniyato bhavet /
aguṇagrāhiṇo 'pi syāt aṅgaṃ so 'pi guṇagrahaḥ // 1.157  //
yadi sarvo guṇagrāhī syād hetoraviśeṣataḥ /
yadavastho mato rāgī na dveṣī syācca tādṛśaḥ // 1.158  //
tayorasamarūpatvānniyamaścātra nekṣyate /
sajātivāsanābhedapratibaddhapravṛttayaḥ // 1.159  //
yasya rāgādayastasya naite doṣāḥ prasaṅginaḥ /
etena bhūtadharmatvaṃ niṣiddham niḥśrayasya ca // 1.160  //
niṣedhānna pṛthivyādiniḥśritā dhavalādayaḥ /
tadupādāyaśabdaśca hetvarthaḥ svāśrayeṇa ca // 1.161  //
avinirbhāgavartitvād rūpāderāśrayo 'pi vā /
madādiśakteriva ced vinirbhāgaḥ na vastunaḥ // 1.162  //
śaktirarthāntaraṃ vastu naśyennāśritāmāśraye /
tiṣṭhatyavikale yāti tattulyaṃ cenna bhedataḥ // 1.163  //
bhūtacetanayoḥ bhinnapratibhāsāvabodhataḥ /
āvikārañca kāyasya tulyarūpaṃ bhavenmanaḥ // 1.164  //
rūpādivat vikalpasya kaivārthaparatantratā /
anapekṣya yadā kāyaṃ vāsanābodhakāraṇam // 1.165  //
jñānaṃ syāt kasyacit kiñcit kutaścit tena kiñcina /
avijñānasya vijñānānupādānācca sidhyati // 1.166  //
vijñānaśaktisambandhādiṣṭaṃ cet sarvavastunaḥ /
etat sāṃkhyapaśoḥ ko 'nyaḥ salajjo vaktumīhate 167 //
adṛṣṭapūrvamastīti tṛṇāgre kariṇāṃ śatam /
yad rūpaṃ dṛśyatāṃ yātaṃ tad rūpaṃ prāṅ na dṛśyate // 1.168  //
śatadhā viprakīrṇe 'pi hetau tad vidyate katham /
rāgādyaniyamo 'pūrvaprādurbhāve prasajyate // 1.169  //
bhūtātmatānatikrāntaḥ sarvo rāgādimān yadi /
sarvaḥ samānarāgaḥ syād bhūtātiśayato na cet // 1.170  //
bhūtānāṃ prāṇatābhede 'pyayaṃ bhedo yadāśrayaḥ /
tannirhrāsātiśayavat tadbhāvāt tāni hāpayet // 1.171  //
na ced bhede 'pi rāgādihetutulyātmatākṣayaḥ /
sarvatra rāgaḥ sadṛśaḥ syāddhetossadṛśātmanaḥ // 1.172  //
na hi gopratyayasyāsti samānātmabhuvaḥ kvacit /
tāratabhyaṃ pṛthivyādau prāṇitāderihāpi vā // 1.173  //
auṣṇyasya tāratamye 'pi nānuṣṇo 'gniḥ kadācana /
tathehāpīti cennāgnerauṣṇyād bhedaniṣedhataḥ // 1.174  //
tāratamyānubhavino yasyānyasya sato guṇāḥ /
te kvacit pratihanyante tadbhede dhavalādivat // 1.175  //
rūpādivanna niyamasteṣāṃ bhūtāvibhāgataḥ /
tat tulyaṃ cenna rāgādeḥ sahotpattiprasaṅgataḥ // 1.176  //
vikalpyaviṣayatvācca viṣayā na niyāmakāḥ /
sabhāgahetuvirahād rāgāderniyamo na vā // 1.177  //
sarvadā sarvabuddhīnāṃ janma vā hetusannidheḥ /
kadācidupalambhāt tadadhru vaṃ doṣaniḥśrayāt // 1.178  //
duḥkhaṃ hetuvaśatvācca na cātmā nāpyadhiṣṭhitam /
nākāraṇamadhiṣṭhātā nityaṃ vā kāraṇaṃ katham // 1.179  //
tasmādanekamekasmādū bhinnakālaṃ na jāyate /
kāryānutpādato 'nyeṣu saṅgateṣvapi hetuṣu // 1.180  //
hetvantarānumānaṃ syānnaitan nityeṣu vidyate /
kādācitkatayā siddhā duḥkhasyāsya sahetutā // 1.181  //
nityaṃ sattvamasattvaṃ vā hetorbāhyānapekṣaṇāt /
taikṣṇyādīnāṃ yathā nāsti kāraṇaṃ kaṇṭakādiṣu // 1.182  //
tathā kāraṇametat syād iti kecit pracakṣate /
satyeva yasmin yajjanma vikāre vāpi vikriyā // 1.183  //
tat tasya kāraṇaṃ prāhustat teṣāmapi vidyate /
sparśasya rūpahetutvād darśane 'sti nimittatā // 1.184  //
nityānāṃ pratiṣedhena neśvarādeśca sambhavaḥ /
asāmarthyādato heturbhavavāñchāparigrahaḥ // 1.185  //
yasmād deśaviśeṣasya tatprāptyāśākṛto nṛṇām /
sā bhavecchāptyanāptīcchoḥ pravṛttiḥ sukhaduḥkhayoḥ // 1.186  //
yato 'pi prāṇinaḥ kāmavibhavecche ca ta mate /
sarvatra cātmasnehasya hetutvāt sampravartate // 1.187  //
asukhe sukhasaṃjñasya tasmāt tṛṣṇā bhavāśrayaḥ /
viraktajanmādṛṣṭerityācāryāḥ sampracakṣate // 1.188  //
adeharāgādṛṣṭeśca dehād rāgasamudbhavaḥ /
nimittopagamādiṣṭamupādānaṃ tu vāryate // 1.189  //
imāṃ tu yuktimanvicchan vādhate svamataṃ svayam /
janmanā sahabhāvaścet jātānāṃ rāgadarśanāt // 1.190  //
sabhāgajāteḥ prāk siddhiḥ kāraṇatve 'pi noditam /
ajñānam uktā tṛṣṇaiva santānapreraṇād bhave // 1.191  //
ānantaryācca karmāpi sati tasminnasambhavāt /
tadanātyantikaṃ hetoḥ pratibandhādisambhavāt // 1.192  //
saṃsāritvādanirmokṣo neṣṭatvādaprasiddhitaḥ /
yāvaccātmani na premṇo hāniḥ sa paritasyati // 1.193  //
tāvad duḥkhitamāropya na ca svastho 'vatiṣṭhate /
mithyādhyāropahānārtha yatno 'satyapi moktari // 1.194  //
avasthā vītārāgāṇāṃ dayayā karmaṇāpi vā /
ākṣipte 'vinivṛttīṣṭeḥ sahakārikṣayādalam // 1.195  //
nākṣeptumaparaṃ karma bhavatṛṣṇāvilaṅghinām /
duḥkhajñāne 'viruddhasya pūrvasaṃskāravāhinī // 1.196  //
vastudharmo dayotpattirna sā satvānurodhinī /
ātmāntarasamāropad rāgo dharme 'tadātmake // 1.197  //
duḥkhasantānasaṃsparśamātreṇaivaṃ dayodayaḥ /
mohaśca mūlaṃ doṣāṇāṃ sa ca sattvagraho vinā // 1.198  //
tanādyahetau na dveṣo na doṣo 'taḥ kṛpā matā /
nāmuktiḥ pūrvasaṃskārakṣaye 'nyāpratisandhitaḥ // 1.199  //
akṣīṇaśaktiḥ saṃskāro yeṣāṃ tiṣṭhanti te 'naghāḥ /
mandatvāt karuṇāyāśca na yatnaḥ sthāpane mahān // 1.200  //
tiṣṭhantyeva parādhīnā yeṣāṃ tu mahatī kṛpā /
satkāyadṛṣṭervigamādādya evābhavo bhavet // 1.201  //
mārge cet sahajāhānerna hānau vā bhavaḥ kutaḥ /
sukhī bhaveyaṃ duḥkhī vā mā bhūvamiti tṛṣyataḥ // 1.202  //
yaivāhamiti dhīḥ saiva sahajaṃ sattvadarśanam /
na hyapaśyannahamiti kaścidātmani snihyati // 1.203  //
na cātmani vinā premṇā sukhakāmo 'bhidhāvati /
duḥkhasyotpādahetutvaṃ bandho nityasya tat kutaḥ // 1.204  //
aduḥkhotpādahetutvaṃ mokṣo nityasya tat kutaḥ /
anityatvena yo 'vācyaḥ sa heturna hi kasyacit // 1.205  //
bandhamokṣāvapyavācye na yujyete kathañcana /
nityaṃ tamāhurvidvāṃso yaḥ svabhāvo na naśyati // 1.206  //
tyaktvemāṃ hrepaṇīṃ dṛṣṭamato 'nityaḥ sa ucyatām /
ukto mārgaḥ tadabhyāsādāśrayaḥ parivartate // 1.207  //
sātmye 'pi doṣabhāvaścenmārgavat nāvibhutvataḥ /
viṣayagrahaṇaṃ dharmo vijñānasya yathāsti saḥ // 1.208  //
gṛhyate so 'sya janako vidyamānātmaneti ca /
eṣā prakṛtirasyāstannimittāntarataḥ skhalat // 1.209  //
vyāvṛttau pratyayāpekṣamadṛḍhaṃ sarpabuddhivat /
prabhāsvaramidaṃ cittaṃ prakṛtyāgantavo malāḥ // 1.210  //
tatprāgapyasamarthānāṃ paścācchaktiḥ kva tanmaye /
nālaṃ praroḍhumatyantaṃ syandinyāmagnivad bhuvi // 1.211  //
bādhakotpattisāmarthyagarbhe śakto 'pi vastuni /
nirupadravabhūtārthasvabhāvasya viparyayaiḥ // 1.212  //
na bādhā yatnavattve 'pi buddhestatpakṣapātataḥ /
ātmagrahaikayonitvāt kāryakāraṇabhāvataḥ // 1.213  //
rāgapratighayirbādhā bhede 'pi na parasparam /
mohāvirodhānmaitryādernātyantaṃ doṣanigrahaḥ // 1.214  //
tanmūlāśca malāḥ sarve sa ca satkāyadarśanam /
vidyāyāḥ pratipakṣatvāccaittatvenopalabdhitaḥ // 1.215  //
mithyopalabdhirajñānaṃ yukteścānyadayuktimat /
vyākhyeyo 'tra virodho yaḥ tadvirodhācca tanmayaiḥ // 1.216  //
virodhaḥ śūnyatādṛṣṭeḥ satvadoṣaiḥ prasidhyati /
nākṣayaḥ prāṇidharmatvād rūpādivadasiddhitaḥ // 1.217  //
sambandhe pratipakṣasya tyāgasyādarśanādapi /
na kāṭhinyavadutpattiḥ punardoṣavirodhinaḥ /
sātmatvenānapāyatvāt anekāntācca bhasmavat // 1.218  //
yaḥ paśyatyātmānaṃ tatrāsyāhamiti śāśvataḥ snehaḥ /
snehāt sukheṣu tṛṣyati tṛṣṇā doṣāṃstiraskurute // 1.219  //
guṇadarśī paritṛṣyan mameti tatsādhanānyupādatte /
tenātmābhiniveśo yāvat tāvat sa saṃsāre // 1.220  //
ātmani sati parasaṃjñā svaparavibhāgāt parigrahadveṣau /
anayoḥ sampratibaddhāḥ sarve doṣāḥ prajāyante // 1.221  //
niyamenātmani snihyaṃstadīye na virajyate // 1.222  //
na cāstyātmani nirdoṣe snehāpagamakāraṇam /
snehaḥ sadoṣa iti cet tataḥ kiṃ tasya varjanam // 1.223  //
adūṣite 'sya viṣaye na śakyaṃ tasya vajanam /
prahāṇiticchadveṣāderguṇadoṣānubandhinaḥ // 1.224  //
tayoradṛṣṭirviṣaye na tu bāhyeṣu yaḥ kramaḥ /
na hi snehaguṇāt snehaḥ kintvarthaguṇadarśanāt // 1.225  //
kāraṇe 'vikale tasmin kārya kena nirvāryate /
kā vā sadoṣatā dṛṣṭā snehe duḥkhasamāśrayaḥ // 1.226  //
tathāpi na virāgo 'tra svatvadṛṣṭeryathātmani /
na tairvinā duḥkhaheturātmā cet te 'pi tādṛśāḥ // 1.227  //
nirdoṣaṃ dvayamapyevaṃ vairāgyānna dvayostataḥ /
duḥkhabhāvanayā syāccedahidaṣṭāṅgahānivat // 1.228  //
ātmīyabuddhīhānyātra tyāgo na tu viparyaye /
upabhogāśrayatvena gṛhīteṣvandriyādiṣu // 1.229  //
svatvadhīḥ kena vāryeta vairāgyaṃ tatra tat kutaḥ /
pratyakṣameva sarvasya keśādiṣu kalevarāt // 1.230  //
cyuteṣu saghṛṇā buddhirjāyate 'nyeṣu saspṛhā /
samavāyādisambandhajanitā tatra hi svadhīḥ // 1.231  //
sa tathaiveti sā doṣadṛṣṭāvapi na hīyate /
samavāyādyabhāve 'pi sarvatrāstyupakāritā // 1.232  //
duḥkhopakārānna bhavedaṃgulyāmiva cet svadhīḥ /
na h yekāntena tad duḥkhaṃ bhūyasā saviṣānnavat // 1.233  //
viśiṣṭasukhasaṅgāt syāt tadvirudve virāgitā /
kiñcit parityajet saukhyaṃ viśiṣṭasukhatṛṣṇayā // 1.234  //
nairātmye tu yathālābhamātmasnehāt pravartate /
alābhe mattakāsinyā dṛṣṭā tiryakṣu kāmitā // 1.235  //
yasyātmā vallabhastasya sa nāśaṃ kathamicchiti /
nivṛttasarvānubhavavyavahāraguṇāśrayam // 1.236  //
icchet prema katham premṇaḥ prakṛtirna hi tādṛśī /
sarvathātmagrahaḥ snehamātmani draḍhayatyalam // 1.237  //
ātmīyasnehabījaṃ tu tadavasthaṃ vyavasthitam /
yatne 'pyātmīyavairāgyaṃ guṇaleśasamāśrayāt // 1.238  //
vṛttimān pratibadhnāti taddoṣān saṃvṛṇoti ca /
ātmanyapi virāgaścedidānīṃ yo virajyate // 1.239  //
tyajatyasau yathātmānaṃ vyarthāto duḥkhabhāvanā /
duḥkhabhāvanayāpyeṣa duḥkhameva vibhāvayet // 1.240  //
pratyakṣaṃ pūrvamapi tat tathāpi na virāgavān /
yadyapyekatra doṣeṇa tatkṣaṇaṃ calitā matiḥ // 1.241  //
virakto naiva tatrāpi kāmīva vanitāntare /
tyājyopādeyabhede hi saktiryaivaikabhāvinī // 1.242  //
sā bījaṃ sarvasaktīnāṃ paryāyeṇa samudbhave /
nirdoṣaviṣayaḥ sneho nirdoṣaḥ sādhanāni ca // 1.243  //
etāvadeva ca jagat kvedānīṃ sa virajyate /
sadoṣatāpi cet tasya tatrātmanyapi sā samā // 1.244  //
tatrāviraktastaddoṣe kvedānīṃ sa virajyate /
guṇadarśanasambhūtaṃ snehaṃ bādhitadoṣadṛk // 1.245  //
sa cendriyādau na tvevaṃ bālāderapi sambhavāt /
doṣavatyapi sadbhāvāt abhāvād guṇavatyapi // 1.246  //
anyatrātmīyatāyāṃ vāpyatītādau vihānitaḥ /
tata eva ca nātmīyabuddherapi guṇekṣaṇam // 1.247  //
kāraṇam hīyate sāpi tasmānnāguṇadarśanāt /
api cāsadguṇāropaḥ snehāt tatra hi dṛśyate // 1.248  //
tasmāt tatkāraṇābādhī bidhistaṃ bādhate katham /
parāparaprārthanāto vināśotpādabuddhitaḥ // 1.249  //
indriyādau pṛthagbhūtamātmānaṃ vetyayaṃ janaḥ /
tasmānnaikatvadṛṣṭyāpi snehaḥ snihyan sa ātmani // 1.250  //
upalambhāntaraṅ geṣu prakṛtyaivānurajyate /
pratyutpannāt tu yo duḥkhānnirvedo dveṣa īdṛśaḥ // 1.251  //
na vairāgyam tadāpyasya sneho 'vasthāntareṣaṇāt /
dveṣasya duḥkhayonitvāt sa tāvanmātrasaṃsthitiḥ // 1.252  //
tasmin nivṛtte prakṛtiṃ svāmeva bhajate punaḥ /
audāsīnyaṃ tu sarvatra tyāgopādānahānitaḥ // 1.253  //
vāsīcandanakalpānāṃ vairāgyaṃ nāma kathyate /
saṃskāraduḥkhatāṃ matvā kathitā duḥkhabhāvanā // 1.254  //
sā ca naḥ pratyayotpattiḥ sā nairātmyadṛgāśrayaḥ /
muktistu śūnyatādṛṣṭestadarthāḥ śeṣabhāvanāḥ // 1.255  //
anityāt prāha tenaiva duḥkhaṃ duḥkhānnirātmatām /
aviraktaśca tṛṣṇāvān sarvārambhasamāśritaḥ // 1.256  //
so 'muktaḥ kleśakarmabhyāṃ saṃsārī nāma tādṛśaḥ /
ātmīyameva yo necched bhoktāpyasya na vidyate // 1.257  //
ātmāpi na tadā tasya kriyābhogau hi lakṣaṇam /
tasmādanādisantānatulyajātīyabījikām // 1.258  //
utkhātamūlāṃ kuruta sattvadṛṣṭiṃ mumukṣavaḥ /
āgamasya tathābhāvanibandhanamapaśyatām // 1.259  //
muktimāgamamātreṇa vadanna paritoṣakṛt /
nālaṃ vījādisaṃsiddho vidhiḥ puṃsāmajanmane // 1.260  //
tailābhyaṅgāgnidāhāderapi muktiprasaṅgataḥ /
prāg gurorlāghavāt paścānna pāpaharaṇaṃ kṛtam // 1.261  //
mā bhūd gauravamevāsya na pāpaṃ gurvamūrttitaḥ /
mithyājñānatadudbhūtatarṣasañcetanāvaśāt // 1.262  //
hīnasthānagatirjanma tatastacchinna jāyate /
tayoreva hi sāmarthya jātau tanmātrabhāvataḥ // 1.263  //
te cetane svayaṃ karmetyakhaṇḍaṃ janmakāraṇaṃ /
gatipratītyoḥ karaṇānyāśrayāstānyadṛṣṭataḥ // 1.264  //
adṛṣṭanāśādagatiḥ tatsaṃskāro na cetanā /
sāmarthya karaṇotpatterbhāvābhāvānuvṛttitaḥ // 1.265  //
dṛṣṭaṃ buddherna cānyasya santi tāni nayanti kim /
dhāraṇapreraṇakṣobhanirodhāścetanāvaśāḥ // 1.266  //
na syusteṣāmasāmarthye tasya dīkṣādyanantaram /
atha buddhestadābhāvānna syuḥ sandhīyate malaiḥ // 1.267  //
buddhasteṣāmasāmarthye jīvato 'pi syurakṣamāḥ /
nirhrāsātiśayāt puṣṭau pratipakṣasvapakṣayoḥ // 1.268  //
doṣāḥ svabījasantānā dīkṣite 'pyanivāritāḥ /
nityasya nirapekṣatvāt kramotpattirvirudhyate // 1.269  //
kriyāyāmakriyāyāñca kriyayoḥ sadṛśātmanaḥ /
aikyañca hetuphalayorvyatirekastatastayoḥ // 1.270  //
kṛrtṛ bhoktṛtvahāniḥ syāt sāmarthya ca na sidhyati /
anyasmaraṇabhogādiprasaṅgāśca na bādhakāḥ // 1.271  //
asmṛteḥ kasyacit tena hyanubhūteḥ smṛtodbhavaḥ /
sthiraṃ sukhaṃ mamāhaṃ cetyādisatyacatuṣṭaye // 1.272  //
abhūtān ṣoḍaśākārān āropya paritṛṣyati /
tatraiva tadviruddhārthatattvākārānurodhinī // 1.273  //
hanti sānucarāṃ tṛṣṇāṃ samyagdṛṣṭiḥ subhāvitā /
trihetornodbhavaḥ karmadehayoḥ sthitayorapi // 1.274  //
ekābhāvād vinā bījaṃ nāṃkurasyeva sambhavaḥ /
asambhavād vipakṣasya na hāniḥ karmadehayo // 1.275  //
aśakyatvācca tṛṣṇāyāṃ sthitāyāṃ punarudbhavāt /
dvayakṣayārtha yatne ca vyarthaḥ karmakṣaye śramaḥ // 1.276  //
phalavaicitryadṛṣṭeśca śaktibhedo 'numīyate /
karmaṇāṃ tāpasaṃkleśāt naikarūpāt tataḥ kṣayaḥ // 1.277  //
phalaṃ kathañcit tajjanyamalpaṃ syānna vijātimat /
athāpi tapasaḥ śaktyā śaktisaṅkarasaṃkṣayaiḥ // 1.278  //
kleśāt kutaściddhīyetāśeṣamakleśaleśataḥ /
yadīṣṭamaparaṃ kleśāt tat tapaḥ kleśa eva cet // 1.279  //
tat karmaphalamityasmānna śakteḥ saṅkarādikam /
utpatsudoṣanirghātād ye 'pi doṣavirodhinaḥ // 1.280  //
tajje karmaṇi śaktāḥ syuḥ kṛtihāniḥ kathaṃ bhavet /
doṣā na karmaṇo duṣṭaḥ karoti na viparyayāt // 1.281  //
mithyāvikalpena vinā nābhilāṣaḥ sukhādapi /
tāyat tatvasthirāśeṣaviśeṣajñābasādhanam // 1.282  //
bodhārthatvād gameḥ bāhyaśaikṣāśaikṣādhikastataḥ /
parārthajñānaghaṭanaṃ tasmāt tacchāsanaṃ tataḥ // 1.283  //
dayāparārthatantratvam siddhārthasyāvirāmataḥ /
dayayā śreya ācaṣṭe jñānāt satyaṃ sasādhanam // 1.284  //
taccabhiyogavān vaktuṃ yatastasmāt pramāṇatā /
upadeśatathābhāvastutistadupadeśataḥ // 1.285  //
pramāṇatattvasiddh yartham anumāne 'pyavāraṇāt /
prayogadarśanād vāsya yat kiñcidudayātmakam // 1.286  //
nirodhadharmakaṃ sarva tad ityādāvanekadhā /
anumānāśrayo liṅgamavinābhāvalakṣaṇam /
vyāptipradarśanāddhetoḥ sādhyenoktañca tat sphuṭam // 1.287  //
||dvitīyaḥ paricchedaḥ pratyakṣam
mānaṃ dvividhaṃ viṣayadvai vidhyāt śaktyaśaktitaḥ /
athaṃkriyāyām keśādirnārtho 'narthādhimokṣataḥ // 2.1  //
sadṛśāsadṛśatvācca viṣayāviṣayatvataḥ /
śabdasyānyanimittānāṃ bhāve dhīsadasattvataḥ // 2.2  //
arthakriyāsamartha yat tadatra paramārthasat /
anyat saṃvṛtaisat proktam te svasāmānyalakṣaṇe // 2.3  //
aśaktaṃ sarvamiti ced bījāderaṅkurādiṣu /
dṛṣṭā śaktiḥ matā sā cet saṃvṛtyā astu yathā tathā // 2.4  //
sāsti sarvatra ced buddhernānvayavyatirekayoḥ /
sāmānyalakṣaṇe 'dṛṣṭeḥ cakṣūrūpādibuddhivat // 2.5  //
etena samayābhogādyantaraṅgānurodhataḥ /
ghaṭotkṣepaṇasamānyasaṃkhyādiṣu dhiyo gatāḥ // 2.6  //
keśādayo na sāmānyamanarthābhiniveśataḥ /
jñeyatvena grahād doṣo nabhāveṣu prasajyate // 2.7  //
teṣāmapi tathābhāve 'pratiṣedhāt sfuṭābhatā /
jñānarūpatayārthatvāt keśādīti matiḥ punaḥ // 2.8  //
sāmānyaviṣayā keśapratibhāsamanarthakam /
jñānarūpatayārthatve sāmānye cet prasajyate // 2.9  //
tatheṣṭatvādadoṣaḥ artharūpatvena samānatā /
sarvatra samarūpatvāt tadvyāvṛttisamāśrayāt // 2.10  //
na tad vastvabhidyeyatvāt sāphalyādakṣasaṃhateḥ /
nāmādivacane vastṛśrotṛvācyānubandhini // 2.11  //
asambandhini nāmādāvarthe syāsapravarttanam /
sārūpyād bhrāntito vṛttirarthecet syānna sarvadā // 2.12  //
deśabhrāntiśca na jñāne tulyamutpattito dhiyaḥ /
tathāvidhāyā anyatra tatrānupasamād dhiyaḥ // 2.13  //
bāhyārthapratibhāsāyā upāye vāpramāṇatā /
vijñānavyatiriktasya vyatirekāprasiddhitaḥ // 2.14  //
sarvajñānārthavatvāccet svapnādāvanyathekṣaṇāt /
ayuktam na ca saṃskārānnīlādipratibhāsataḥ // 2.15  //
nīlādyapratighātānna jñānaṃ tad yogyadeśakaiḥ /
ajñātasya svayaṃ jñānāt nāmādyetena varṇitam // 2.16  //
saiveṣṭārthavatī kena cakṣurādimatiḥ smṛtā /
arthasāmarthyadṛṣteścedanyat prāptamanarthakam // 2.17  //
pravṛttiḥ syādasambandhe 'pyarthasambandhavad yadi /
atītānāgataṃ vācyaṃ na syādarthena tatkṣayāt // 2.18  //
sāmānyagrahaṇācchabdādaprasaṅgo mato yadi /
tanna kevalasāmānyāgrahaṇād grahaṇe 'pi vā // 2.19  //
atatsamānatāvyaktī tena nityopalambhanam /
nityatvācca yadi vyaktirvyakteḥ pratyakṣatāṃ prati // 2.20  //
ātmani jñānajanane yacchaktaṃ śaktameva tat /
athāśaktaṃ kadāciccedaśaktaṃ sarvadaiva tat // 2.21  //
tasya śaktiraśaktirvā yā svabhāvena saṃsthitā /
nityatvādapi kiṃ tasya kastāṃ kṣapayituṃ kṣamaḥ // 2.22  //
tacca sāmānyavijñānamanurundhan vibhāvyate /
nīlādyākāraleśo yaḥ sa tasmin kena nirmitaḥ // 2.23  //
pratyakṣapratyayārthatvānnākṣāṇāṃ vyarthateti cet /
saivaikarūpācchabdāderbhinnābhāsā matiḥ kutaḥ // 2.24  //
na jātirjātimadvyaktirūpaṃ yenāparāśrayam /
siddham pṛthak cet kāryatvaṃ hyapekṣetyabhidhīyate // 2.25  //
niṣpatteraparādhīnamapi kārya svahetutaḥ /
sambadhyate kalpanayā kimakārya kathañcana // 2.26  //
anyatve tadasambaddhaṃ siddhāto niḥsvabhāvatā /
jātiprasaṅgo 'bhāvasya na apekṣābhāvatastayoḥ // 2.27  //
tasmādarūpā rūpāṇāṃ nāśrayeṇopakalpitā /
tadviśeṣāvagāhārthairjātiḥ śabdaiḥ prakāśyate // 2.28  //
tasyāṃ rūpāvabhāso yastattvenārthasya vā grahaḥ /
bhrāntiḥ sānādikālīnadarśanābhyāsanirmitā // 2.29  //
arthānāṃ yacca sāmānyamanyavyāvṛttilakṣaṇam /
yanniṣṭhāsta ime śabdā na rūpaṃ tasya kiñcana // 2.30  //
sāmānyabuddhau sāmānyenārūpāyāmavīkṣaṇāt /
arthabhrāntirapīṣyeta sāmānyaṃ sāpi abhiplavāt // 2.31  //
artharūpatayā tattvenābhāvācca na rūpiṇī /
niḥsvabhāvatayāvācyaṃ kutaścid vacanānmatam // 2.32  //
yadi vastuni vastūnāmavācyatvaṃ kathañcana /
naiva vācyamupādānabhedād bhedopacārataḥ // 2.33  //
atītānāgate 'pyarthe sāmānyavinivandhanāḥ /
śrutayo niviśante sadasaddharmaḥ kathaṃ bhavet // 2.34  //
upacārāt tadiṣṭaṃ ced varttamānaghaṭasya kā /
pratyāsattirabhāvena yā paṭādau na vidyate // 2.35  //
buddheraskhalitā vṛttirmukhyāropitayoḥ sadā /
siṃhe māṇavake tadvad ghoṣaṇāpyasti laukikī // 2.36  //
yatra rūḍhyāsadartho 'pi janaiḥ śabdo niveśitaḥ /
sa mukhyastatra tatsāmyādū gauṇo 'nyatra skhaladgatiḥ // 2.37  //
yathā bhāve 'pyabhāvākhyāṃ yathākalpanameva vā /
kuryādaśakte śakte vā pradhānādiśrutiṃ janaḥ // 2.38  //
śabdobhyo yādṛśī buddhirnaṣṭe 'naṣṭe 'pi dṛśyate /
tādṛśyeva sadarthānāṃ naitacchrotrādicetasām // 2.39  //
sāmānyamātragrahaṇāt sāmānyaṃ cetasorddhayoḥ /
tasyāpi kevalasya prāg grahaṇaṃ vinivāritam // 2.40  //
parasparaviśiṣṭānāmaviśiṣṭaṃ kathaṃ bhavet /
tathā dvirūpatāyāṃ vā tad vastvekaṃ kathaṃ bhavet // 2.41  //
tābhyāṃ tadanyadeva syād yadi rūpaṃ samaṃ tayoḥ /
tayoriti na sambandho vyāvṛttistu na duṣyati // 2.42  //
tasmāt samānataivāsmin sāmānte 'vastulakṣaṇam /
kārya cet tadanekaṃ syānnaścaraṃ ca na tanmatam // 2.43  //
vastumātrānubandhitvād vināśasya na nityatā /
asambandhaśca jātīnāmakāryatvādarūpatā // 2.44  //
yacca vastubalājjñānaṃ jāyate tasapekṣate /
na saṃketa sa sāmānyabuddhuṣvetad vibhāvyate // 2.45  //
yāpyabhedānugā buddhiḥ kācid vastudvayekṣaṇe /
saṃketena vinā sārthapratyāsattinibandhanā // 2.46  //
pratyasasattirvinā jātyā yatheṣtā cakṣurādiṣu /
jñānakāryeṣu jātirvā yathānveti vibhāgataḥ // 2.47  //
karthāñcadapi vijñāne tadrupānavabhāsataḥ /
yadi nāmendriyāṇāṃ syād draṣṭā bhāseta tadvapuḥ // 2.48  //
rūpavatvāt na jātīnāṃ kevalānāmadarśanāt /
vyaktigrahe ca tacchabdarupādanyanna dṛśyate // 2.49  //
jñānamātrārthakaraṇe 'pyayogyamata eva tat /
tadayogyatayārūpaṃ taddhyavastuṣu lakṣaṇam // 2.50 //
yathoktaviparītaṃ yat tat svalakṣaṇamiṣyate /
sāmānyaṃ trividham tacca bhāvābhāvobhayāśrayāt // 2.51  //
yadi bhāvāśrayaṃ jñānaṃ bhāve bhāvānubandhataḥ /
noktottaratvād dṛṣṭatvād atītādiṣu cānyathā // 2.52  //
bhāvadharmatvahāniścet bhāvagrahaṇapūrvakam /
tajjñānamityadoṣo 'yam meyaṃ tvekaṃ svalakṣaraṇam // 2.53  //
tasmādarthakriyāsiddheḥ sadasattāvicāraṇāt /
tasya svapararūpābhyāṃ gatermeyadvayaṃ matam // 2.54  //
ayathābhiniveśena dvitīyā bhrāntiriṣyate /
gatiścet pararūpeṇa na ca bhrānteḥ pramāṇatā // 2.55  //
abhiprāyāvisaṃvādādapi bhrānteḥ pramāṇatā /
gatirapyanyathā dṛṣṭā pakṣaścāyaṃ kṛtottaraḥ // 2.56  //
maṇipradīpaprabhayormaṇibuddhyābhidhāvatoḥ /
mithyājñānāviśeṣe 'pi viśeṣo 'rthakriyāṃ prati // 2.57  //
yathā tathāyathārthatve 'pyanumānatadābhayoḥ /
arthakriyānurodhena pramāṇatvaṃ vyayasthitam // 2.58  //
buddhiryatrārthasāmarthyādanvayavyatirekiṇī /
tasya svatabtraṃ grahaṇamato 'nyad vastvatīndriyam // 2.59  //
tasyādṛṣṭātmarūpasya gateranyo 'rtha āśrayaḥ /
tadāśrayeṇa sambandhī yadi syād gamakastadā // 2.60  //
gamakānugasāmānyarūpeṇaiva tadā gatiḥ /
tasmāt sarvaḥ parokṣo 'rtho viśeṣeṇa na gamyate // 2.61  //
yā ca sambandhino dharmād bhūtirdharmiṇi jñāyate /
sānumānaṃ parokṣāṇāmekāntenaiva sādhanam // 2.62  //
na pratyakṣaraparikṣābhyāṃ meyasyānyasya sambhavaḥ /
tasmāt prameyadvitvena pramāṇadvitvamiṣyate // 2.63  //
tryekasaṃkhyānirāso vā prameyadvayasarśanāt /
ekamevāprameyatvādasataścenmataṃ ca naḥ // 2.64  //
anekānto 'prameyatve 'sadbhāvasya niścayaḥ /
tanniścyapramāraṇaṃ vā dvitīyam nākṣajā matiḥ // 2.65  //
abhāve 'rthabalājjāterarthaśaktyanapekṣaṇe /
vyavadhānādibhāve 'pi jāyetendriyajā matiḥ // 2.66  //
abhāve vinivṛttiścet pratyakṣasyaiva niścayaḥ /
viruddhaṃ saiva vā liṅgamanvayavyatirekiṇī // 2.67  //
śiddhaṃ ca paracaitanyapratipatteḥ pramādvayam /
vyavahārādau pravṛttaśca siddhastadbhāvaniścaḥ // 2.68  //
pramāṇamavisaṃvādāt tat kvacid vyabhicārataḥ /
nāśvāsa iti celliṅgadurdṛṣṭiretadīdṛśam // 2.69  //
yataḥ kadācit siddhāsya pratītirvastunaḥ kvacit /
tadvaśya tato jātaṃ tatsvabhāvo 'pi vā bhavet // 2.70  //
svanimittāt svabhāvād vā vinā nārthasya sambhavaḥ /
yacca rūpaṃ tayordṛṣṭaṃ tadevānyatra lakṣaṇam // 2.71  //
svabhāve svanimitte vā dṛśye darśanahetuṣu /
anyeṣu satsvadṛśye ca satta vā tadvataḥ katham // 2.72  //
aprāmāṇye ca sāmānyabuddhestallopa āgataḥ /
pretyabhāvavad akṣaistat paryāyeṇa pratīyate // 2.73  //
tacca nendriyaśaktyādāvakṣabuddherasambhavāt /
abhāvapratipattau syād buddherjanmānittikam // 2.74  //
svalakṣaṇe ca pratyakṣamavikalpatayā vinā /
vikalpena na sāmānyagrahastasmistato 'numā // 2.75  //
prameyaniyame varṇānityatā na pratīyate /
pramāṇamanyat tadbuddhurvinā liṅgena sambhavāt // 2.76  //
viśeṣadṛṣṭe liṅgasya sambandhasyāprasiddhitaḥ /
tat pramāṇāntaraṃ meyabahutvād bahutāpi vā // 2.77  //
pramāṇānāmanekasya vṛtterekatra vā tathā /
viśeṣadadṛṣṭerekatrisaṃkhyāpoho na vā bhavet // 2.78  //
viṣayāniyamādanyaprameyasya ca sambhavāt /
yojanād varṇasāmānye nāyaṃ doṣaḥ prasajyate // 2.79  //
nāvasturūpaṃ tasyaiva tathā siddheḥ prasādhanāt /
anyatra nānyasiddhiścenna tasyaiva prasiddhitaḥ // 2.80  //
yo hi bhāvo yathābhūto sa tadṛgliṅ gacetasaḥ /
hetustajjā tathābhūte tasmād vastuni liṅigadhīḥ // 2.81  //
liṅgaliṅgidhiyorevaṃ pāramparyeṇa vastuni /
prativabdhāt tadābhāsaśūnyayorapyavañcanam // 2.82  //
tadrī pādhyavasāyācca tayostadrūpaśūnyayoḥ /
tadrūpāvañcakatve 'pi kṛtā bhrāntivyavasthitiḥ // 2.83  //
tasmād vastuni boddhavye vyāpakaṃ vyāpyacetasaḥ /
nimittaṃ tatsvabhāvo vā kāraṇam tacca taddhiyaḥ // 2.84  //
pratiṣedhastu sarvatra sādhyate 'nupalambhataḥ /
siddhiṃ pramāṇairvadatāmarthādeva viparyayāt // 2.85  //
dṛṣṭā viriddhadharmoktistasya tatkāraṇasya vā /
niṣedhe yāpi tasyaiva sāpramāṇatvasūcanā // 2.86  //
anyathaikasya dharmasya svabhāvoktyā parasya tat /
nāstitvaṃ kena gamyeta virodhācced asāvapi // 2.87  //
siddhaḥ kenāsahasthānāditi cet tat kuto matam /
dṛśyasya darśanābhāvāhiti cet sāpramāṇatā // 2.88  //
tasmāt svaśabdenoktāpi sābhāvasya prasādhikā /
yasyāpramāṇaṃ sāvācyo niṣedhastena sarvathā // 2.89  //
etena tadviruddhārthakāryoktirupavarṇatā /
prayogaḥ kevalaṃ bhinnaḥ sarvatrārtho na bhidyate // 2.90  //
viruddhaṃ tacca sopāyamavidhāyāpidhāya ca /
pramāṇoktirniṣedhe yā na sāmnāyānusāriṇī // 2.91  //
uktyādeḥ sarvavitpretyabhāvādipratiṣedhavat /
atīndriyāṇāmarthānāṃ virodhasyāprasiddhitaḥ // 2.92  //
bādhyavādhakabhāvaḥ kaḥ syātāṃ yadyuktisaṃvidau /
tādṛśo 'nupalabdheśced ucyatāṃ saiva sādhanam // 2.93  //
aniścakaraṃ proktamīdṛk cānupalambhanam /
tannātyantaparokṣeṣu sadasattāviniścayau // 2.94  //
bhinno 'bhinno 'pi vā dharmaḥ sa viruddhaḥ prayujjate /
yathāgnirahime sādhye sattā vā janmabādhanī // 2.95  //
yathā vastveva vastūnāṃ sādhane sādhanaṃ matam /
tathā vastveva vastūnāṃ svanivṛttau nivarttakam // 2.96  //
etena kalpanānyasto yatra kvacana sambhavāt /
dharmaḥ pakṣasapakṣānyataratvādirapoditaḥ // 2.97  //
tatrāpi vyāpako dharmo nivṛttergamako mataḥ /
vyāpakasvanivṛttiścet paricchinnā kathañcana // 2.98  //
yadapramāṇatābhāve liṅgaṃ tasyaiva kathyate /
tadatyantavimūḍhārtham āgopālamasaṃvṛteḥ // 2.99  //
etāvanniścayaphalamabhāve 'nupalambhanam /
tacca hetau svabhāve vā dṛśye dṛśyatā mate // 2.100  //
anumānādanityādergrahaṇe 'yaṃ kramo mataḥ /
prāmāṇyameva nānyatra gṛhītaghaṇānmatam // 2.101  //
nānyāsyānityatā bhāvāt pūrva siddhaḥ sa cenidriyāt /
nānekarūpo vācyo 'sau vācyo dharmo vikalpajaḥ // 2.102  //
sāmānyāśrayasaṃsiddhau sāmānyaṃ siddhameva tat /
tadasiddhau tathāsyaiva hyanumānaṃ pravartate // 2.103  //
kvacit tadaparijñānaṃ sadṛśāparasambhavāt /
bhrānterapaśyato bhedaṃ māyāgolakabhedavat // 2.104  //
tathā hyaliṅgamābālamasaṃśliṣṭottarodayam /
paśyan paricchinattyeva dīpādi nāśinaṃ janaḥ // 2.105  //
bhāvasvabhāvabhūtāyāmapi śaktau phale dṛśaḥ /
anānantaryato moho viniśceturapāṭavāt // 2.106  //
tasyava vinivṛttyarthamanumānopavarṇanam /
vyasyantīkṣaṇādeva sarvākārān mahādhiyaḥ // 2.107  //
vyāvṛtte sarvatastasmin vyāvṛttivinivbandhanāḥ /
buddhayo 'rthe pravarttante bhinne bhinnāśrayā iva // 2.108  //
yathācodanamākhyāśca so 'sati bhrāntikāraṇe /
pratibhāḥ pratisandhatte svānurūpāḥ svabhāvataḥ // 2.109  //
siddho 'trāpyathavā dhvaṃso liṅgādanupalambhanāt /
prāgbhūtvā hyabhavan bhāvo 'nitya ityabhidhīyate // 2.110  //
yasyobhayāntavyavadhisattāsambandhavā cinī /
anityatāśrutistena tāvantāviti kau smṛtau // 2.111  //
prākpaścādapyabhāvaścet sa evānityatā na kim /
ṣaṣṭhayādyayogāditi cedū antayoḥ sa kathaṃ bhavet // 2.112  //
sattāsambandhayordhrauvyādantābhyāṃ na viśeṣaṇam /
aviśeṣaṇameva syādantau cet kāryakāraṇe // 2.113  //
asambandhānna bhāvasya prāgabhāvaṃ sa vāñchati /
tadupādhisamākhyāne te 'pyasya ca na sidhyataḥ // 2.114  //
sattā svakāraṇāśleṣakaraṇāt kāraṇaṃ kila /
sā sattā sa ca sambandho nityau kāryamatheha kim // 2.115  //
yasyābhāvaḥ kriyetāsau na bhāvaḥ prāgabhāvavān /
sambandhānabhyupagamānnityaṃ viśvamidaṃ tataḥ // 2.116  //
tasmādanarthāskandinyo 'bhinnārthābhimateṣvapi /
śabdeṣu vācyabhedinyo vyatirekāspadaṃ dhiyaḥ // 2.117  //
viśeṣapratyabhijñānaṃ na pratikṣaṇabhedataḥ /
na vā viśeṣaviṣayaṃ dṝṣṭasāmyena tadgrahāt // 2.118  //
nidarśanaṃ tadeveti sāmānyāgrahaṇaṃ yadi /
nidarśanatvāt siddhasya pramāṇenāsya kiṃ punaḥ // 2.119  //
vismṛtatvādadoṣaścet tata evānidarśanam /
dṛṣṭe tadbhāvasiddhiścet pramāṇād anyavastuni // 2.120  //
tattvārope viparyāsastatsiddherapramāṇatā /
pratyakṣetarayoraikyādekasiddhirdvayorapi // 2.121  //
sandhīyamānaṃ cānyena vyavasāyaṃ smṛtiṃ viduḥ /
talliṅgāpekṣaṇānno cet smṛtirna vyabhicārataḥ // 2.122  //
pratyakṣaṃ kalpanāpoḍhaṃ pratyakṣeṇaiva sidhyati /
pratyātmavedyaḥ sarveṣāṃ vikalpo nāmasaṃśrayaḥ // 2.123  //
saṃhṛtya sarvatāścintāṃ stimitenāntarātmanā /
sthito 'pi cakṣuṣā rūpamīkṣate sākṣajā matiḥ // 2.124  //
punarvikalpayan kiñcidāsīnme kalpanedṛśī /
vetti ceti na pūrvoktāvasthāyāmindriyād gatau // 2.125  //
ekatra dṛṣṭau bhedo hi kvacinnānyatra dṛśyate /
na tasmād bhinnamastyanyat sāmānyaṃ buddhyabhedataḥ // 2.126  //
tasmād viśeṣaviṣayā sarvai vendriyajā matiḥ /
na viśeṣeṣu śabdānāṃ pravṛttāvasti sambhavaḥ // 2.127  //
ananvayād viśeṣāṇāṃ saṅketasyāpravṛttitaḥ /
viṣayo yaśca śabdānāṃ saṃyojyeta sa eva taiḥ // 2.128  //
asyedamiti sambandhe yāvarthau pratibhāsinau /
tayoreva hi sambandho na tadendriyagocaraḥ // 2.129  //
viśadapratibhāsasya tadārthasyāvibhāvanāt /
vijñānābhāsabhedo hi padārthānāṃ viśeṣakaḥ // 2.130  //
cakṣuṣārthāvabhāse 'pi yaṃ paro 'syeti śaṃsati /
sa eva yojyate śabdairna khalvindriyagocaraḥ // 2.131  //
avyāpṛtendriyasyānyavāṅ mātreṇāvibhāvanāt /
na cānuditasambandhaḥ svayaṃ jñānaprasaṅgataḥ // 2.132  //
manaso yugapadvṛtteḥ savikalpāvikalpayoḥ /
vimūḍho laghuvṛttervā tayoraikyaṃ vyavasyati // 2.133  //
vikalpavyavadhānena vicchinnaṃ darśanaṃ bhavet /
iti ced bhinnajātīyavikalpe 'nyasya vā katham // 2.134  //
alātadṛṣṭivad bhāvapakṣaśced balavān mataḥ /
anyatrāpi samānaṃ tad varṇayorvā sakṛcchutiḥ // 2.135  //
sakṛt saṅgatasarvārtheṣvindriyeṣviha satsvapi /
pañcabhirvyavadhāne 'pi bhātyavyavahiteva yā // 2.136  //
sā matirmāmaparyantakṣaṇikajñānamiśraṇāt /
vicchinnābheti taccitraṃ tasmāt santu sakṛddhiyaḥ // 2.137  //
pratibhāsāviśeṣaśca sāntarānantare katham /
śuddhe manovikalpe ca na kramagrahaṇaṃ bhavet // 2.138  //
yo 'grahaḥ saṅgate 'pyarthe kvacidāsaktacetasaḥ /
saktyānyotpattivaiguṇyāccodyaṃ vai tad dvayorapi // 2.139  //
śīghravṛtteralātāderanvayapratighātinī /
cakrabhrāntiṃ dṛgādhatte na dṛśāṃ ghaṭanena sā // 2.140  //
kecidindriyajatvāderbāladhīvadakalpanām /
āhurbālāvikalpe ca hetuṃ saṃketamandatām // 2.141  //
teṣāṃ pratyakṣameva syād bālānāmavikalpanāt /
saṃketopāyavigamāt paścādapi bhavenna saḥ // 2.142  //
mano vyutpannasaṃketamasti tena sa cenmataḥ /
evamindriyaje 'pi syād śeṣavaccedamīdṛśam // 2.143  //
yadeva sādhanaṃ bāle tadevātrāpi kathyatām /
sāmyādakṣadhiyāmuktamanenānubhavādikam // 2.144  //
viśeṣaṇaṃ viśeṣyañca sambandhaṃ laukikīṃ sthitim /
gṛhītvā saṅkalayayaitat tathā pratyeti nānyathā // 2.145  //
yathā daṇḍini jātyādervivekenānirūpaṇāt /
tadvatā yojanā nāsti kalpanāpyatra nāstyataḥ // 2.146  //
yadapyanvayi vijñānaṃ śabdavyaktyavabhāsi tat /
varṇākṛtyakṣarākāraśūnyaṃ gotvaṃ hi varṇyate // 2.147  //
samānatve 'pi tasyaiva neaṇaṃ netragocare /
pratibhāsadvayābhāvāt buddherbhedaśca durlabhaḥ // 2.148  //
samavāyāgrahādakṣaiḥ sambandhādarśanaṃ sthitam /
paṭastantuṣvihetyādiśabdāśceme svayaṃ kṛtāḥ // 2.149  //
śṛṅgaṃ gavīti loke syāt śṛṃge gaurityalaukikam /
gavākhyapariśiṣṭāṅgavicchedānupalambhanāt // 2.150  //
taistantubhiriyaṃ śāṭītyuttaraṃ kāryamucyate /
tantusaṃskārasambhūtaṃ naikakālaṃ kathañcana // 2.151  //
kāraṇāropataḥ kaścid ekāpoddhārāro 'pi vā /
tantvākhyāṃ vartayet kārye darśayan nāśrayaṃ śruteḥ // 2.152  //
upakāryopakāritvaṃ vicchedād dṛṣṭireva vā /
mukhyaṃ yadaskhalajjñānamādisaṃketagocaraḥ // 2.153  //
anumānaṃ ca jātyādau vastuno nāsti bhedini /
sarvatra vyapadeśo hi daṇḍādernāpi sāṃvṛtāt // 2.154  //
vastuprāsādamālādiśabdāścānyānapekṣiṇaḥ /
geho yadyapi saṃyogastanmālā kinnu tad bhavet // 2.155  //
jātiśced geha ekāpi māletyucyeta vṛkṣavat /
mālābahutve tacchabdaḥ kathaṃ jāterajātitaḥ // 2.156  //
mālādau ca mahattvādiriṣṭo yaścaupacārikaḥ /
mukhyāviśiṣṭavijñānagrāhyatvānnaupacārikaḥ // 2.157 //
ananyahetutā tulyā sā mukhyābhimateṣvapi /
padārthaśabdaḥ kaṃ hetumanyaṃ ṣaṭsu samīkṣate // 2.158  //
yo yathā rūḍhitaḥ siddhastatsāmyād yastathocyate /
mukhyo gauṇaśca bhāveṣvapyabhāvasyopacārataḥ // 2.159  //
saṃketānvayinī rūḍhirvakturicchānvayī ca saḥ /
kriyate vyavahārārtha chandaḥśabdāṃśanāmavat // 2.160  //
vastudharmatayaivārthāstādṛgvijñānakāraṇam /
bhede 'pi yatra tajjñānaṃ tāṃstathā pratipadyate // 2.161  //
jñānānyapi tathā bhede bhedapratyavamarśane /
ityatatkāryaviśleṣasyānbvayo naikavastunaḥ // 2.162  //
vastūnāṃ vidyate tasmāt tanniṣṭhā vastuni śrutiḥ /
bahyaśaktivyavacchedaniṣṭhābhāve 'pi tacchrutiḥ // 2.163  //
vikalpapratibimbeṣu tanniṣṭheṣu nibadhyate /
tato 'nyāpohaniṣṭhatvāduktānyāpohakṛt śrutiḥ // 2.164  //
vyatirekīva yajjñāne bhātyarthapratibimbakam /
śabdāt tadapi nārthātmā bhrāntiḥ sā vāsanodbhavā // 2.165  //
tasyābhidhāne śrutibhirarthe koṃ 'śo 'vagamyate /
tasyāgato ca saṃketakriyā vyarthā tadarthikā // 2.166  //
śabdo 'rthāṃśaṃ kamāheti tatrānyāpoha ucyate /
ākāraḥ sa ca nārthe 'sti taṃ vadannarthabhāk katham // 2.167  //
śabdasyānvayinaḥ kāryamarthenānvayinā sa ca /
ananvayī dhiyo 'bhedād darśanābhyāsanirmitaḥ // 2.168  //
tadrūpāropagatyānyavyāvṛttādhigateḥ punaḥ /
śabdārtho 'rthaḥ sa eveti vacane na virudhyate // 2.169  //
mithyāvabhāsino vaite pratyayāḥ śabdanirmitāḥ /
anuyāntīmamarthāśamiti cāpohakṛt śrutiḥ // 2.170  //
tasmāt saṃketakāle 'pi nirdiṣṭārthena saṃyutaḥ /
svapratītiphalenānyāpohaḥ sambadhyate śrutau // 2.171  //
anyatrādṛṣṭyapekṣatvāt kvacittaddṛṣṭyapekṣaṇāt /
śrutau sambadhyate 'poho naitad vastuni yujyate // 2.172  //
tasmād jātyāditadyogā nārthe teṣu ca na śrutiḥ /
saṃyujyate 'nyavyāvṛttau śabdānāmeva yojanāt // 2.173  //
saṃketasmaraṇopāyaṃ dṛṣṭasaṃkalanātmakam /
pūrvāparaparāmarśaśūnye taccākṣuṣe katham // 2.174  //
anyatragatacitto 'pi cakṣuṣā rūpamīkṣate /
tatsaṃketāgrahastatra spaṣṭastajjā ca kalpanā // 2.175  //
jāyante kalpanāstatra yatra śabdo niveśitaḥ /
tenecchātaḥ pravartteran nekṣeran bāhyāmakṣajāḥ // 2.176  //
rūpaṃ rūpamitīkṣeta taddhiyaṃ kimitīkṣate /
asti cānubhavastasyāḥ so 'vikalpaḥ kathaṃ bhavet // 2.177  //
tayaivānubhave dṛṣṭaṃ na viukalpadvayaṃ sakṛt /
etena tulyakālānyavijñānānubhavo gataḥ // 2.178  //
smṛtirbhavedatīte ca sāgṛhīte kathaṃ bhavet /
syāccānyadhīparicchedābhinnarūpā svabuddhidhīḥ // 2.179  //
atītamapadṛṣṭābtamaliṅgañcārthavedanam /
siddhaṃ tatkena tasmin hi na pratyakṣaṃ na laiṅgikam // 2.180  //
tatsvarūpāvabhāsinyā buddhayānantarayā yadi /
rūpādiriva gṛhyeta na syāt tatpūrvadhīgrahaḥ // 2.181  //
so 'vikalpaḥ svaviṣayo vijñānānubhavo yathā /
aśakyasamayaṃ tadvadanyadapyavikalpakam // 2.182  //
sāmānyavācinaḥ śabdāstadekārthā ca kalpanā /
abhāve nirvikalpasya viśeṣādhigamaḥ katham // 2.183  //
asti cennirvikalpaṃ ca kiñcit tattulyahetukam /
sarva tathaiva hetorhi bhedād bhedaḥ phalātmanām // 2.184  //
anapekṣitabāhyārthā yojanā samayasmṛteḥ /
tathānapekṣya samayaṃ vastuśaktyaiva netradhīḥ // 2.185  //
saṃketasmaraṇāpekṣaṃ rūpaṃ yadyakṣacetasi /
anapekṣya na cecchaktaṃ syāt smṛtāveva liṃgavat // 2.186  //
tasyāstatsaṃgamotpatterakṣadhīḥ syāt smṛterna vā /
tataḥ kālāntare 'pi syāt kvacid vyākṣepasambhavāt // 2.187  //
krameṇobhayahetuścet prāgeva syādabhedataḥ /
anyo 'kṣabuddhihetuścet smṛtistatrāpyanarthikā // 2.188  //
yathāsamitāsiddhyarthamiṣyate samayasmṛtiḥ /
bhedaścāsamito grāhyaḥ smṛtistatra kimarthikā // 2.189  //
sāmānyamātragrahaṇe bhedāpekṣā na yujyate /
tasmāccakṣuśca rūpaṃ ca pratītyodeti netradhīḥ // 2.190  //
sākṣācca jñānajanane samartho viṣayo 'kṣavat /
atha kasmād dvayādhīnajanma tat tena nocyate // 2.191  //
samīkṣya gamakatvaṃ hi vyapadeśo niyujyate /
taccākṣavyapadeśe 'sti taddharmaśca niyojyatām // 2.192  //
tato liṃgasvabhāvo 'tra vyapadeśe niyojyatām /
nivarttate vyāpakasya svabhāvasya nivṛttitaḥ // 2.193  //
sañcitaḥ samudāyaḥ sa sāmānyaṃ tatra cākṣadhīḥ /
sāmānyabuddhuścāvaśyaṃ vikalpenānubaddyate // 2.194  //
arthāntarābhisambandhājjāyante ye 'ṇavo 'pare /
uktāste sañcitāste hi nimittaṃ jñānajanmanaḥ // 2.195  //
aṇū nāṃ sa viśeṣaśca nāntareṇāparanaṇīn /
tadekāniyamajjñānamuktaṃ sāmānyagocaram // 2.196  //
athaikāyatanatve 'pi nānekaṃ dṛśyate sakṛt /
sakṛdgrahāvabhāsaḥ ki viyukteṣu tilādiṣu // 2.197  //
prayuktaṃ lāghavañcātra teṣveva kramapātiṣu /
kiṃ nākramagrahastulyakālāḥ sarvāśya buddhayaḥ // 2.198  //
kāścit tāsvakramābhāsāḥ kramavatyo 'parāśca kim /
sarvārthagrahaṇe tasmāsakramo 'yaṃ prasajyate // 2.199  //
nai kaṃ citrapataṃgādi rūpaṃ vā dṛśyate katham /
citraṃ tadekāmiti cedidaṃ citrataraṃ tataḥ // 2.200  //
naikasvabhāvaṃ citraṃ hi maṇirūpaṃ yathaiva tat /
nīlādipratibhāsaśca tulyaścitrapaṭādiṣu // 2.201  //
tatrāvayavarūpaṃ cet kevalaṃ dṛśyate tathā /
nīlādīni nirasyānyaccitraṃ citraṃ yadīkṣase // 2.202  //
tulyārthākārakālatvenopalakṣitayardvayoḥ /
nānārthā kramavatyekā kimekārthākramāparā // 2.203  //
vaiśvarūpyād dhiyāmeva bhāvānāṃ viśvarūpatā /
taccedanaṅga keneyaṃ siddhā bhedavyavasthitiḥ // 2.204  //
vijātīnāmanārambhādālekhyādau na citradhīḥ /
arūpatvānna saṃyogaścitro bhakteśca nāśrayaḥ // 2.205  //
pratyekamavicitratvād gṛhīteṣu krameṇa ca /
na citradhīsaṅkalanamanekasyaikayāgrahāt // 2.206  //
nānārthaikā bhavet tasmāt siddhāto 'pyavikalpikā /
vikalpayannekamartha yato 'nyadapi paśyati // 2.207  //
citrāvabhāseṣvathaṣu yadyekatvaṃ na yujyate /
saiva tāvat kathaṃ buddhirekā citrāvabhāsinī // 2.208  //
idaṃ vastubalāyātaṃ yad vadanti vipaścitaḥ /
yathā yathārthāścintyante viśīryante tathā tathā // 2.209  //
kiṃ syāt sā citrataikasyām na syāt tasyāṃ matāvapi /
yadīdaṃ svayamarthānāṃ rocate tatra ke vayam // 2.210  //
tasmānnārtheṣu na jñāne sthūlābhāsastadātmanaḥ /
ekatra pratiṣiddhitvād bahuṣvapi na sambhavaḥ // 2.211  //
paricchedo 'ntaranyo 'yaṃ bhāgo bahiriva sthitaḥ /
jñānasyābhedinau bhinnau pratibhāso h yupaplavaḥ // 2.212  //
tatraikasyāpyabhāvena dvayamapyavahīyate /
tasmāt tadeva tasyāpi tattvaṃ yā dvayaśūnyatā // 2.213  //
tadbhedāśrayiṇī ceyaṃ bhāvānāṃ bhedasaṃsthitiḥ /
tadupalpavabhāve ca teṣāṃ bhedo 'pyupaplavaḥ // 2.214  //
na grāhyagrāhakākārabāhyamasti ca lakṣaṇam /
ato lakṣaṇaśūnyatvānniḥsvabhāvāḥ prakāśitāḥ // 2.215  //
vyāpāropadhikaṃ sarva skandhādīnāṃ viśeṣataḥ /
lakṣaṇaṃ sa ca tattvaṃ na tenāpyete vilakṣaṇāḥ // 2.216  //
yathāsvampratyayāpekṣādavidyopaplutātmanām /
vijñaptirvitathākārā jāyate timiradivat // 2.217  //
asaṃviditatatvā ca sā sarvāparadarśanaiḥ /
asambhavād vinā teṣāṃ grāhyagrāhakaviplavaiḥ // 2.218  //
tadupekṣitatattvārthaiḥ kṛtvā gajanimīlanam /
kevalaṃ lokabuddhyaiva bāhyacintā pratanyate // 2.219  //
nīlādiścitravijñāne jñānopādhirananyabhāk /
aśakyadarśanaḥ taṃ hi patatyarthe vivecayan // 2.220  //
yad yathā bhāsate jñānaṃ tat tathaiva prakāśate /
iti nāmaikabhāvaḥ syāccitrākārasya cetasi // 2.221  //
paṭādirūpasyaikatve tathā syādavivekitā /
vivekīni nirasyānyadā viveki ca nekṣate // 2.222  //
ko vā virodho bahavaḥ sañjātātiśayāḥ pṛthak /
bhaveyuḥ kāraṇaṃ buddheryadi nātmendriyādivat // 2.223  //
hetubhāvād ṛte nānyā grāhyatā nāma kācana /
tatra buddhiryadākārā tasyāstad grāhyamucyate // 2.224  //
kathaṃ vāvayavī grāhyā sakṛt svāvayavaiḥ saha /
na hi gopratyayo dṛṣṭaḥ sāsnādīnāmadarśane // 2.225  //
guṇapradhānādhigamaḥ sahāpyabhimato yadi /
sampūrṇāṅgo na gṛhyeta sakṛnnāpi guṇādimān // 2.226  //
vivakṣāparatantratvād viśeṣaṇaviśeṣayayoḥ /
yadṅgabhāvenopāttaṃ tat tenaiva hi gṛhyate // 2.227  //
svato vastvantarābhedād guṇāderbhedakasya ca /
agrahādekabuddhiḥ syāt paśyato 'pi parāparam // 2.228  //
guṇādibhedagraṇānnānātvapratipad yadi /
astu nāma tathāpyeṣāṃ bhavet sambandhisaṅkaraḥ // 2.229  //
śabdādīnāmanekatvāt siddho 'nekagrahaḥ sakṛt /
sanniveśagrahāyogādagrahe sanniveśinām // 2.230  //
sarvato vinivṛttasya vinivṛttiryato yataḥ /
tadbhedonnītabhedā sā dharmiṇo 'nekarūpatā // 2.231  //
te kalpitā rūpabhedād nirvikalpasya cetasaḥ /
na vicitrasya citrābhāḥ kādācitkasya gocaraḥ // 2.232  //
yadyapyasti sitatvādi yādṛgindriyagocaraḥ /
na so 'bhidhīyate śabdairjānayo rūpabhedataḥ // 2.233  //
ekārthatve 'pi buddhīnāṃ nānāśrayatayā sa cet /
śrotrādicittānīdānīṃ bhinnārthānīti tat kutaḥ // 2.234  //
jāto nāmāśrayonyo 'nyaḥ cetasāṃ tasya vastunaḥ /
ekasyaiva kuto rūpaṃ bhinnākārāvabhāsi tat // 2.235  //
vṛtterdṛ śyaparāmarśenābhidhānavikalpayoḥ /
darśanāt pratyabhijñānaṃ gavādīnāṃ nivāritam // 2.236  //
anvayāccānumānaṃ yadabhidhānavikalpayoḥ /
dṛśye gavādau jātyādestadapyetena dūṣitam // 2.237  //
darśanānyeva bhinnānyapyekāṃ kurvanti kalpanām /
pratyabhijñānasaṃkhyātāṃ svabhāveneti varṇitam // 2.238  //
pūrvānubhūtagrahaṇe mānasasyāpramāṇatā /
adṛṣṭagrahaṇe 'ndhāderapi syādarthadarśanam // 2.239  //
kṣaṇakatvādatītasya darśanasya na sambhavaḥ /
vācyamakṣaṇikatve syāllakṣaṇaṃ saviśeṣaṇam // 2.240  //
niṣpāditakriye kañcid viśeṣamasamādadhat /
karmaṇyaindriyamanyad vā sādhanaṃ kimitīṣyate // 2.241  //
sakṛd bhāvaśca sarvāsāṃ dhiyāṃ tadbhāvajanmanām /
anyairakāryabhedasya tadapekṣāvirodhataḥ // 2.242  //
tasmādindriyavijñānānantarapratyayodbhavam /
mano 'nyameva gṛhṇāti viṣayaṃ nāndhadṛk tataḥ // 2.243  //
svārthānvayārthāpekṣaiva heturindriyajā matiḥ /
tato 'nyagrahaṇesya niyatagrāhyatā matā // 2.244  //
tadatulyakriyākālaḥ kathaṃ svajñānakālikaḥ /
sahakārī bhavedartha iti cedakṣacetasaḥ // 2.245  //
asataḥ prāgasāmarthyāt paścāccānupayogataḥ /
prāgbhāvaḥ sarvahetūnāṃ nāti 'rtha svadhiyā saha // 2.246  //
bhinnakālaṃ kathaṃ grāhyamiti ced grāhyātāṃ viduḥ /
hetutvameva yuktijñā jñānākārārpaṇakṣamam // 2.247  //
kārya hyanekahetutve 'pyanukurvadudeti yat /
tat tenāpyatra tadrūpaṃ gṛhītamiti cocyate // 2.248  //
aśakyasamayo hyātmā rāgādīnāmannanyabhāk /
teṣāmataḥ svasaṃvittirnnābhijalpānuṣaṅgiṇī // 2.249  //
avedakāḥ parasyāpi te svarūpaṃ kathaṃ viduḥ /
ekārthāśrayiṇā vedyā vijñāneneti kecana // 2.250  //
tadatadrū piṇo bhāvāstadatadrū pahetujāḥ /
tatsukhādi kimajñānaṃ vijñānābhinnahetujam // 2.251  //
sārthe satīndriye yogye yathāsvamapi cetasi /
dṛṣṭaṃ janma sukhādīnāṃ tat tulyaṃ manasāmapi // 2.252  //
asatsu satsu caiteṣu na janmājanma vā kvacit /
dṛṣṭaṃ sukhāderbuddhervā tat tato nānyaśca te // 2.253  //
sukhaduḥkhādibhedaśca tesāmeva viśeṣataḥ /
tasyā eva yathā buddhermāndyapāṭavasaṃśrayāḥ // 2.254  //
yasyārthasya nipātena te jātā dhīsukhādayaḥ /
multvā taṃ pratipadyeta sukhādīneva sā kathan // 2.255  //
avicchinnā na bhāseta tatsaṃvittiḥ kramagrahe /
tallāghavāccet tattulyamityasaṃvedanaṃ na kim // 2.256  //
na caikayā dvayajñānaṃ niyamādakṣacetasaḥ /
sukhādyabhāve 'pyarthācca jātestacchaktyasiddhitaḥ // 2.257  //
pṛthak pṛthak ca sāmarthye dvayornīlādivat sukham /
gṛhyeta kevalaṃ tasya taddhetvarthamagṛhṇataḥ // 2.258  //
na hi saṃvedanaṃ yuktam arthenaiva saha grahe /
kiṃ sāmarthya sukhādīnāṃ neṣṭā dhīryat tadudbhavā // 2.259  //
vinārthena sukhādīnāṃ vedane cakṣurādibhiḥ /
rūpādiḥ stryādibhedo 'kṣraṇā na gṛhyeta kadācana // 2.260  //
na hi satyantaraṅge 'rthe śakte dhīrbāhyadarśanī /
arthagrahe sukhādīnāṃ tajjānāṃ syādavedanam // 2.261  //
dhiyoryu gapadutpattau tattadviṣayasambhavāt /
sukhaduḥkhavidau syātāṃ sakṛdarthasya sambhave // 2.262  //
satyāntare 'pyupādāne jñāne duḥkhādisambhavaḥ /
nopādānaṃ viruddhasya taccaikamiti cenmatam // 2.263  //
tadajñānasya vijñānaṃ kenopādānakāraṇam /
ādhipatyaṃ tu kurvīta tadvirudve 'pi dṛśyate // 2.264  //
akṣraṇoryathaika āloko naktañcaratadanyayoḥ /
rūpadarśanavaiguṇyāvaiguṇye kurute sakṛt // 2.265  //
tasmāt sukhādayo 'rthānāṃ svasaṃkrāntāvabhāsinām /
vedakāḥ svātmanaścaiṣāmarthebhyo janma kevalam // 2.266  //
arthātmā svātmabhūto hi teṣāṃ tairanubhūyate /
tenārthānubhavakhyātirālambastu tadābhatā // 2.267  //
kaścid bahiḥsthitāneva sukhādīnapracetanān /
grāhyānāha na tasyāpi sakṛd yukto dvayagrahaḥ // 2.268  //
sukhādyabhinnarūpatvānnīlādeścet sakṛd grahaḥ /
bhinnāvabhāsinorgrāhyaṃ cetasostadabhedi kim // 2.269  //
tasyāviśeṣe bāhyasya bhāvanātāratamyataḥ /
tāratamyañca buddhau syānna prītiparitāpayoḥ // 2.270  //
sukhādyātmatayā buddherapi yadyavirodhitā /
sa idānīṃ kathaṃ bāhyāḥ sukhādyātmeti gamyate // 2.271  //
agrāhyagrāhakatvācced bhinnajātīyayoḥ pumān /
agrāhakaḥ syāt sarvasya tato hīyeta bhoktṛtā // 2.272  //
kāryakāraṇatānena pratyuktākāryakāraṇe /
grāhyagrāhakatābhāvād bhāve 'nyatrāpi sā bhavet // 2.273  //
tasmāt ta āntarā eva saṃvedyatvācca cetanāḥ /
saṃvedanaṃ na yad rūpaṃ na hi tat tasya vedanam // 2.274  //
atatsvabhāvo 'nubhavo baiddhāṃstān sannavaiti cet /
muktvādhyakṣasmṛtākārāṃ saṃvitiṃ buddhiratra kā // 2.275  //
tāṃstānarthānupādāya sukhaduḥkhādivedanam /
ekamāvirbhavad dṛṣṭaṃ na dṛṣṭaṃ tvanyadantarā // 2.276  //
saṃsargādavibhāgaścedayogolakavah nivat /
bhedābhedavyavasthaivamucchinnā sarvavastuṣu // 2.277  //
abhinnavedanasyaikyaṃ yannaivaṃ tad vibhedavat /
sidhyedasādhanatve 'sya na siddhaṃ bhedasādhanam // 2.278  //
bhinnābhaḥ sitaduḥkhādirabhinno bhuddhivedane /
abhinnābhe vibhinne ced bhedābhedau kimāśrayau // 2.279  //
tiraskṛtānāṃ paṭunāpyekadābhedadarśanāt /
pravāhe vittibhedānāṃ siddhā bhedavyavasthitiḥ // 2.280  //
prāguktaṃ yogināṃ jñānaṃ teṣāṃ tad bhāvanāmayam /
vidhūtakalpanājālaṃ spaṣṭamevāvabhāsate // 2.281  //
kāmaśokabhayonmādacaurasvapnādyupaplutāḥ /
abhūtānapi paśyanti purato 'vasthitāniva // 2.282  //
na vikalpānubaddhasyāsti syuṭārthāvabhāsitā /
svapne 'pi smaryate smārta na ca tat tādṛgarthavat // 2.283  //
aśubhā pṛthivīkṛtsnādyabhūtamapi varṇyate /
spaṣṭābhaṃ nirvikalpañca bhāvānābalanirmitam // 2.284  //
tasmād bhūtamabhūtaṃ vā yad yadevātibhāvyate /
bhāvanāpariniṣpattau tat sfuṭākalpadhīphalam // 2.285  //
tatra pramāṇaṃ saṃvādi yat prāṅ nirṇītavastuvat /
tad bhāvānājaṃ pratyakṣamiṣṭam śeṣā upaplavāḥ // 2.286  //
śabdārthagrāhi yad yatra tajjñānaṃ tatra kalpanā /
svarūpaṃ ca na śabdārthastatrādhyakṣamato 'khilam // 2.287  //
trividhaṃ kalpamājñānamāśrayopaplavodbhavam /
avikalpalamekaṃ ca pratyakṣābhaṃ caturvidham // 2.288  //
anakṣajatvasiddhyarthamukte dve bhrāntidarśanāt /
siddhānumādivacanaṃ sādhanāyaiva pūrvayoḥ // 2.289  //
saṃketasaṃśrayānyārthasamāropavikalpe /
na pratyakṣānuvṛttitvāt kadācid bhrāntikāraṇam // 2.290  //
yathaiveyaṃ parokṣārthakalpanā smaraṇātmikā /
samayāpekṣīṇī nārtha pratyakṣamadhyavasyapi // 2.291  //
tathānubhūtasmaraṇamantareṇa ghaṭādiṣu /
na pratyayo 'nuyaṃstacca pratyakṣāt parihīyate // 2.292  //
apavādaścaturtho 'tra tenoktamupaghātajam /
kevalaṃ tatra timiramupaghātopalakṣaṇam // 2.293  //
mānasaṃ tadapītyeke teṣāṃ grantho virudhyate /
nīladvicandrādidhiyāṃ heturakṣāṇyapītyayam 294 //
pāramparyeṇa hetuścedindriyajñānagocare /
vicāryamāṇe prastāvo mānasasyeha kīdṛśaḥ // 2.295  //
ki vaindriyaṃ yadakṣāṇāṃ bhāvābhāvānurodhi cet /
tat tulyaṃ vikriyāvaccet saiveyaṃ kiṃ niṣidhyate // 2.296  //
sarpādibhrāntivaccāsyāḥ syādakṣavikṛtāvapi /
nivṛttirna nivarteta nivṛtte 'pyakṣaviplave // 2.297  //
kadācidanyasantāne tathaivārpyeta vācakaiḥ /
dṛṣṭasmṛtimapekṣeta na bhāseta parisfuṭam // 2.298  //
suptasya jāgrato vāpi yaiva dhīḥ sphuṭabhāsinī /
sā nirvikalpobhayathāpyanyathaiva vikalpikā // 2.299  //
tasmāt tasyāvikalpe 'pi prāmāṇyaṃ pratiṣidhyate /
visaṃvādāt tadartha ca pratyakṣābhaṃ dvidhoditam // 2.300  //
kriyāsādhanamityeva sarva sarvasya karmaṇaḥ /
sādhanaṃ na hi tasya sādhanaṃ yā kriyā yataḥ // 2.301  //
tatrānubhavamātreṇa jñānasya sadṛśātmanaḥ /
bhāvyaṃ tenātnamā yena pratikarma vibhajyate // 2.302  //
anātmabhūto bhedo 'sya vidyamāno 'pi hetuṣu /
bhinne karmaṇyabhinnasya na bhedena niyāmakaḥ // 2.303  //
tasmād yato 'syātmabhedādasyādhigatirityayam /
kriyāyāḥ karmaniyamaḥ siddhā sā tatprasādhanā // 2.304  //
arthena ghaṭayatyenāṃ na hi muktvārtharūpatām /
anyaḥ svabhedājjñānasya bhedako 'pi kathañcana // 2.305  //
tasmāt prameyādhigateḥ sādhanaṃ meyarūpatā /
sādhane 'nyatra tatkarmasambandho na prasiddhayati // 2.306  //
sā ca tasyātmabhūtaiva tena nārthāntaraṃ phalam /
dadhānaṃ tacca tāmātmanyarthādhigamanātmanā // 2.307  //
savyāpāramivābhāti vyāpāreṇa svakarmaṇi /
tadvaśāt tadavyavasthānādakārakamapi svayam // 2.308  //
yathā phalasya hetūnāṃ sadṛśātmatayodbhavāt /
heturūpagraho loke 'kriyāvattve 'pi kathyate // 2.309  //
ālocanākṣasambandhaviśeṣaṇadhiyāmataḥ /
neṣṭaṃ prāmāṇyameteṣāṃ vyavadhānāt kriyāṃ prati // 2.310  //
sarveṣāmupayoge 'pi kārakāṇāṃ kriyāṃ prati /
yadantyaṃ bhedakaṃ tasyāstat sādhakatamaṃ matam // 2.311  //
sarvasāmānyahetutvāsakṣāṇāmasti nedṛśam /
tadbhede 'pi hyatadrūpasyāsyedamiti tat kutaḥ // 2.312  //
etena śeṣaṃ vyākhyātaṃ viśeṣaṇadhiyāṃ punaḥ /
atādrū pye na bhedo 'pi tadvadanyadhiyo 'pi vā // 2.313  //
neṣṭo viṣayabhedo 'pi kriyāsādhanayordvayoḥ /
ekārthatve dvayaṃ vyartha na ca syāt kramabhāvitā // 2.314  //
sādhyasādhanatābhāvaḥ sakṛdbhāve dhiyoṃ 'śayoḥ /
tadvyavasthāśrayatvena sādhyasādhanasaṃsthitiḥ // 2.315  //
sarvātmanāpi sambaddhaṃ kaiścidevāvagamyate /
dharmeḥ sa niyamo na syāt sambandhasyāviśeṣataḥ // 2.316  //
tadabhede 'pi bhedo 'yaṃ yasmāt tasya pramāṇatā /
saṃskārāccedatādrū pye na tasyāpyavyavasthiteḥ // 2.317  //
kriyākaraṇayoraikyavirodha iti ced asat /
dharmabhedābhyupagamād vastvabhinnamitīṣyate // 2.318  //
evamprakārā sarvaiva kriyākārakasaṃsthitiḥ /
bhāvasya bhinnānabhimateṣvapyāropeṇa vṛttitaḥ // 2.319  //
kārthasaṃvid yadevedaṃ pratyekṣaṃ prativedanam /
tadarthavedanaṃ kena tādrū pyād vyabhicāri tat // 2.320  //
atha so 'nubhavaḥ kvāsya tadevedaṃ vicāryate /
sarūpayanti tat kena sthūlābhāsaṃ ca te 'ṇavaḥ // 2.321  //
tannārtharūpatā tasya satyāṃ sā vyabhicāriṇī /
tatsaṃvedanabhāvasya na samarthā prasādhane // 2.322  //
tatsārūpyatadutpattī yadi saṃvedyalakṣaṇam /
saṃvedya syāt samānārtha vijñānaṃ samanantaram // 2.323  //
idaṃ dṛṣṭaṃ śrutaṃ vedam iti yatrāvasāyadhīḥ /
na tasyānubhavaḥ saiva pratyāsattirvicāryate // 2.324  //
dṛśyadarśanayoryena tasya tad darśanaṃ matam /
tayoḥ sambandhamāśritya draṣṭureṣa viniścayaḥ // 2.325  //
ātmā sa tasyānubhavaḥ s ca nānyasya kasyacit /
pratyakṣaprativedyatvamapi tasya tadātmatā // 2.326  //
nānyo 'nubhāvyastenāsti tasya nānubhavo 'paraḥ /
tasyāpi tulyacodyatvāt svayaṃ saiva prakāśate // 2.327  //
nīlādirūpastasyāsau svabhāvo 'nubhavaśca saḥ /
nīlādyanubhavāt khyātaḥ svarūpānubhavo 'pi san // 2.328  //
prakāśamānastādātmyāt svarūpasya prakāśakaḥ /
yathā prakāśo 'bhimatastathā dhīrātmavedinī // 2.329  //
tasyāścārthāntare vedye durghaṭau vedyavedakau /
avedyavedakākārā yathā bhrāntairnirīkṣyate // 2.330  //
vibhaktalakṣaṇagrāhyagrāhakākāraviplavā /
tathā kṛtavyavastheyaṃ keśādijñānabhedavat // 2.331  //
yadā tadā na sañcodyagrāhyagrāhakalakṣaṇā /
tadānyasaṃvido 'bhāvāt svasaṃvit phalamiṣyate // 2.332  //
yadi bahyo 'nubhūyeta ko doṣo naiva kaścana /
idameva kimuktaṃ syāt sa bāhyo 'rtho 'nubhūyate // 2.333  //
yadi buddhistadākārā sāstyākāraviśeṣiṇī /
sā bāhyādanyato veti vicāramidamarhati // 2.334  //
darśanopādhirahitasyāgrahāta tadgrahe grahāt /
darśanaṃ nīlanirbhāsaṃ nārtho bāhyo 'sti kevalam // 2.335  //
kasyacit kiñcidevāntarvāsanāyāḥ prabodhakam /
tato dhiyāṃ viniyamo na bāhyārthavyapekṣayā // 2.336  //
tasmād dvirūpamastyekaṃ yadevamanubhūyate /
smaryate cobhayākārasyāsya saṃvedanaṃ phalam // 2.337  //
yadā nuṣpannatdbhāva iṣṭo 'niṣṭo 'pi vā paraḥ /
vijñaptiheturviṣayastasyāścānubhavastathā // 2.338  //
yadā saviṣayaṃ jñānaṃ jñānāṃśe 'rthavyavasthiteḥ /
tadā ya ātmānubhavaḥ sa evārthaviniścayaḥ // 2.339  //
yadīṣṭākāra ātmā syādanyathā vānubhūyate /
iṣṭo 'niṣṭo 'pi vā tena bhavatyarthaḥ praveditaḥ // 2.340  //
vidyamāne 'pi bāhye 'rthe yathānubhavameva saḥ /
niścitātmā svarūpeṇa nānekātmatvadoṣataḥ // 2.341  //
yadi bāhyaṃ na vidyeta ksya saṃvedanaṃ bhavet /
yadyagatyā svarūpasya bāhyasyaiva na kiṃ matam // 2.342  //
abhyupāye 'pi bhedena na syādanubhavo dvayoḥ /
adṛṣṭāvaraṇāt syāt cenna nāmārthāvaśo gatiḥ // 2.343  //
tamanekātmakaṃ bhāvamekātmatvena darśayat /
tadadṛṣṭaṃ kathaṃ nāma bhavedarthasya darśakam // 2.344  //
iṣṭāniṣṭāvabhāsinyaḥ kalpanā nākṣadhīryadi /
aniṣṭādāvasandhānaṃ dṛṣṭaṃ tatrāpi cetasām // 2.345  //
tasmāt prameye bāhye 'pi yuktaṃ svānubhavaḥ phalam /
yataḥ svabhāvo 'sya yathā tathaivārthaviniścayaḥ // 2.346  //
tadarthābhāsataivāsya pramāṇaṃ na tu sannapi /
grāhakātmāparārthatvād bāhyeṣvartheṣapekṣate // 2.347  //
yasmād yathā niviṣṭo 'sāvarthātmā pratyaye tathā /
niścīyate niviṣṭo 'sāvevamityātmasaṃvidaḥ // 2.348  //
ityarthasaṃvit saiveṣṭā yato 'rthātmā na dṛśyate /
tasmād buddhiniveśyārthaḥ sādhanaṃ tasya sā kriyā // 2.349  //
yathā niviśate so 'rtho yataḥ sā prathate tathā /
arthasthitestadātmatvāt svavidapyarthavinmatā // 2.350  //
tasmād viṣayabhedo 'pi na svasaṃvedanaṃ phalam /
uktaṃ svabhāvacintāyāṃ tādātmyādarthasaṃvidaḥ // 2.351  //
tathāvabhāsamānasya tādṛśo 'nyādṛśo 'pi vā /
jñānasya heturartho 'pītyarthasyeṣṭā prameyatā // 2.352  //
yathākathañcit tasyārtharūpaṃ muktvāvabhāsinaḥ /
arthagrahaḥ katham satyaṃ na jāne 'hamapīdṛśam // 2.353  //
avibhāgo 'pi buddh yātmaviparyāsitadarśanaiḥ /
grāhyagrāhakasaṃvittibhedavāniva lakṣyate // 2.354  //
mantrādyu paplutākṣāṇāṃ yathā mṛcchakalādayaḥ /
anyathaivāvabhāsante tadrūparahitā api // 2.355  //
tathaiva darśanāt teṣāmanupaplutacakṣuṣā /
dūre yathā vā maruṣu mahānalpo 'pi dṛśyate // 2.356  //
yathānudarhsanaṃ ceyaṃ meyamānaphalasthitiḥ /
kriyate 'vidyamānāpi grāhyagrāhakasaṃvidām // 2.357  //
anyathaikasya bhāvasya nānārūpāvabhāsinaḥ /
satyaṃ kathaṃ syurākārāstadekatvasya hānitaḥ // 2.358  //
anyasyānyatvahāneśca nābhedo rūpadarśanāt /
rūpābhedaṃ ca paśyanto dhīrabhedaṃ vyavasyati // 2.359  //
bhāvā yena nirūpyante tadrūpaṃ nāsti tattvataḥ /
yasmādekamanekaṃ ca rūpaṃ teṣāṃ na vidyate // 2.360  //
sādharmyadarśanālloke bhrāntirnāmopajāyate /
atadātmani tādātmyavyavasāyena neha tat // 2.361  //
adarśanājjagatyasminnekasyāpi tadātmanaḥ /
astīyamapi yā tvantarupaplavasamudbhavā // 2.362  //
doṣodbhavā prakṛtyā sā vitathapratibhāsinī /
anapekṣitasādharmyadṛgādistaimirādivat // 2.363  //
tatra buddheḥ paricchedo grāhakākārasammataḥ /
tādātmyādātmavit tasya sa tasya sādhanaṃ tataḥ // 2.364  //
tatrātmaviṣaye māne yathārāgādi vedanam /
iyaṃ sarvatra saṃyojyā mānameyaphalasthitiḥ // 2.365  //
tatrāpyanubhavātmatvāt te yogyā svātmasaṃvidi /
iti sā yogyatā mānamātmā meyaḥ phalaṃ svavit // 2.366  //
grāhakākārasaṃkhyātā paricchedātmatātmani /
sā yogyateti ca proktaṃ pramāṇaṃ svātmavedanam // 2.367  //
sarvameva hi vijñānaṃ viṣayebhyaḥ samudbhavad /
tadanyāsyāpi hetutve kathañcid viṣayākṛti // 2.368  //
yathaivāhārakālāderhetutve 'patyajanmani /
pitrostadekasyākāraṃ dhatte nānyasya kasyacit // 2.369  //
taddhetutvena tulye 'pi tadanyairviṣaye matam /
viṣayatvaṃ tadaṃśena tadabhāve na tad bhavet // 2.370  //
anarthākāraśaṅkā syādapyarthavati cetasi /
atītārthagrahe siddhe dvirūpatvātmavedane // 2.371  //
nīlādyābhāsabheditvānnartho jātirādvatī /
sā cānityā na jātiḥ syānnityā cā janikā katham // 2.372  //
nāmādikaṃ niṣiddhaṃ prāṅ nāyamarthavatāṃ kramaḥ /
icchamātrānurodhitvādarthaśaktirna sidhyati // 2.373  //
smṛtiścedṛgvidhaṃ jñānaṃ tasyāścānubhavād bhavaḥ /
sa cārthākārarahitaḥ sedānīṃ tadvatī katham // 2.374  //
nārthād bhāvastadābhāvāt syāttathānubhave 'pi saḥ /
ākāraḥ sa ca nārthasya spaṣṭakāravivekataḥ // 2.375  //
vyatiriktaṃ tadākāraṃ pratīyādaparastadā /
nityamātmani sambandhe pratīyāt kathitaṃ ca na // 2.376  //
ekaikenābhisambandhe pratisandhirna yujyate /
ekārthābhiniveśātmā pravaktṛśrotṛcetasoḥ // 2.377  //
tadekavyavahāraścet sādṛśyādatadābhayoḥ /
bhinnātmārtha kathaṃ grāhyastadā syāddhīranarthikā // 2.378  //
taccānubhavavijñānenobhayāṃśāvalambinā /
ekākāraviśeṣeṇa tajjñānenānubadhyate // 2.379  //
anyathā hyatathārūpaṃ kathaṃ jñāne 'dhirohati /
ekākārottaraṃ jñānaṃ tathā h yuktaramuktaram // 2.380  //
tasyārtharūpeṇākārāvātmākāraśca kaścana /
dvitīyasya tṛtīyena jñānena hi vivicyate // 2.381  //
arthakāryatayā jñānasmṛtāvarthasmṛteryadi /
bhrāntyā saṅkalanaṃ jyotirmanaskāre ca sā bhavet // 2.382  //
sarveṣāmapi kāryāṇāṃ kāraṇaiḥ syāt tathā grahaḥ /
kulālādivivekena na smaryeta ghaṭastataḥ // 2.383  //
yasmādatiśayāj jñānamarthasaṃsargabhājanam /
sārūpyāttat kimanyat syād dṛṣṭeśca yamalādiṣu // 2.384  //
ādyānubhayarūpatve hye karūpe vyavasthitam /
dvitīyaṃ vyatiricyet na parāmarśacetasā // 2.385  //
arthasaṃkalanāśleṣā ṃdhīrdvitīyāvalambate /
nīlādirūpeṇa dhiyaṃ bhāsamānāṃ purastataḥ // 2.386  //
anyathā yādyamevaikaṃ saṃyojyetārthasambhavāt /
jñānaṃ nadṛṣṭasambandhaṃ pūrvārthenottarottaram // 2.387  //
sakṛt saṃvedyamānasya niyamena dhiyā saha /
viṣayasya tato 'nyatvaṃ kenākāreṇa sidhyati // 2.388  //
bhedaśca bhrāntavijñānairdṛ śyetendāvivādvaye /
saṃvittiniyamo nāsti bhinnayornīlapītayoḥ // 2.389  //
nārthāsaṃvedanaḥ kaścidanartha vāpi vedanam /
dṛṣṭaṃ saṃvedyamānaṃ tat tayornāsti vivekitā // 2.390  //
tasmādarthasya durvāraṃ jñānakālāvabhāsinaḥ /
jñānadavyatirekitvam hetubhedānumā bhavet // 2.391  //
abhāvādkṣabuddhīnāṃ satsvapyanyeṣu hetuṣu /
niyamaṃ yadi na bru yāt pratyayāt samanantarāt // 2.392  //
bījādaṅkurajanmāgnerdhūmāt siddhiritīdṛśī /
bahyārthāśrayiṇī yapi kārakajñāpakasthitiḥ // 2.393  //
sāpi tadru panirbhāsā tathā niyatasaṅgamāḥ /
buddhīrāśritya kalpyeta yadi kiṃ vā virudhyate // 2.394  //
anagnijanyo dhūmaḥ syāt tatkāryāt kāraṇe gatiḥ /
na syāt kāraṇatāyāṃ vā kuta ekāntato gatiḥ // 2.395  //
tatrāpi dhūmābhāsā dhīḥ prabodhapaṭuvāsanām /
gamayedagninirbhāsāṃ dhiyameva na pāvakam // 2.396  //
tadyogyavāsanāgarbha eva dhūmāvabhāsinīm /
vyanakti cittasantāni dhiyaṃ dhūmo 'nitastataḥ // 2.397  //
astyeṣa viduṣāṃ vādo bāhyāṃ tvāśritya varṇyate /
dvairūpyaṃ sahasaṃvittiniyamāt tacca sidhyati // 2.398  //
jñānamindriyabhedena paṭumandāvilādikām /
pratibhāsabhidāmarthe bibhradekatra dṛśyate // 2.399  //
arthasyābhinnarūpatvādekarūpaṃ bhavenmanaḥ /
sarvai tadarthamarthāccet tasya nāsti tadābhatā // 2.400  //
arthāśrayeṇodbhavatastadrūpamanukurvataḥ /
tasya kenacidaṃśena parato 'pi bhidā bhavet // 2.401  //
tathā hyāśritya pitaraṃ tadrūpo 'pi sutaḥ pituḥ /
bhedaṃ kenacidaṃśena kutaścidavalambate // 2.402  //
mayūracandrakākāraṃ nīlalohitabhāsvaram /
sampaśyanti pradīpādermaṇḍalaṃ mandacakṣuṣaḥ // 2.403  //
tasya tadbāhyārūpatve kā prasannekṣaṇe 'kṣamā /
bhūtaṃ paśyaṃśca taddarśī kathaṃ copahatendriyaḥ // 2.404  //
śodhitaṃ timireṇāsya vyaktaṃ cakṣuratīndriyam /
paśyato 'nyākṣadṛśye 'rthe tadavyaktaṃ kathaṃ punaḥ // 2.405  //
ālokākṣamanaskārādanyasyaikasya gamyate /
śaktirhetustato nānyo 'hetuśca viṣayaḥ katham // 2.406  //
sa eva yadi dhīhetuḥ ki pradīpamapekṣate /
dīpamātreṇa dhībhāvādubhayaṃ nāpi kāraṇam // 2.407  //
dūrāsannādibhedena vyaktāvyaktaṃ na yujyate /
tat syādālokabhedāccet taptidhānāpidhānayoḥ // 2.408  //
tulyā dṛṣṭiradṛṣṭirvā sūkṣmoṃ 'śastasya kaścan /
ālokana na mandena dṛśyate 'to bhidā yadi // 2.409  //
ekatve 'rthasya bāhyasya dṛśyādṛśyabhidā kutaḥ /
anekatve 'ṇuśo bhinne dṛśyādṛśyābhidā kutaḥ // 2.410  //
māndyapāṭavabhedena bhāso buddhabhidā yadi /
bhinne 'nyasminnabhinnasya kuto bhedena bhāsanam // 2.411  //
mandaṃ tadapi tejaḥ kimāvṛteriha sā na kim /
tanutvaṃ tejaso 'pyetadastyanyatrāpyatānavam // 2.412  //
atyāsanne ca suvyaktaṃ tejastat syādtisfuṭam /
tatrāpyadṛṣṭamāśritya bhaved rūpāntaraṃ yadi // 2.413  //
anyonyāvaraṇāt teṣāṃ syāt tejovihatistataḥ /
tatraikameva dṛśyet tasyānāvaraṇe sakṛt // 2.414  //
paśyet sfuṭāsfuṭaṃ rūpameko 'dṛṣṭena vāraṇe /
arthānarthau na yena stastadadṛṣṭaṃ karoti kim // 2.415  //
tasmāt saṃvid yathāhetu jāyamānārthasaṃśrayāt /
pratibhāsabhidāṃ dhatte śeṣāḥ kumatidurnayāḥ // 2.416  //
jñānaśabdapradīpānāṃ pratyakṣasyetarasya vā /
janakatvena pūrveṣāṃ kṣaṇikānāṃ vināśataḥ // 2.417  //
vyaktiḥ kuto 'satā jñānādanyasyānupakāriṇaḥ /
vyaktau vyajyeta sarvo 'rthastaddhetorniyamo yadi // 2.418  //
naṣāpi kalpanā jñāne jñānaṃ tvarthāvabhāsataḥ /
taṃ vyanaktīti kathyeta tadabhāve 'pi tatkṛtam // 2.419  //
nākārayati cānyo 'rtho 'nupakārāt sahoditaḥ /
vyakto 'nākārayan jñānaṃ svākāreṇa kathaṃ bhavet // 2.420  //
vajropalādirapyarthaḥ sthiraḥ so 'nyānapekṣaṇāt /
sakṛt sarvasya janayejjñānāni jagataḥ samam // 2.421  //
kramād bhavanti tānyasya sahakāryu pakāryataḥ /
āhuḥ pratikṣaṇaṃ bhedaṃ sa doṣo 'trāpi pūrvavat // 2.422  //
saṃvedanasya tādātmye na vivādo 'sti kasyacit /
tasyārtharūpatāsiddhā sāpi sidhyati saṃsmṛteḥ // 2.423  //
bhedenānanubhūte 'sminnavibhakte svagocaraiḥ /
evametanna khalvevamiti sā syānna bhedinī // 2.424  //
na cānubhavamātreṇa kaścid bhedo vivecakaḥ /
vivekinī na cāspaṣṭabhede dhīryamalādivat // 2.425  //
dvairūpyasādhanenāpi prāyaḥ siddhaṃ svavedanam /
svarūpabhūtābhāsasya tadā saṃvedanekṣaṇāt // 2.426  //
dhiyātadrū payā jñāne niruddhe 'nubhavaḥ katham /
svaṃ ca rūpaṃ na sā vettītyutsanno 'nubhavo 'khilaḥ // 2.427  //
bahirmu khaṃ ca tajjñānaṃ bhātyarthapratibhāsavat /
buddheśca grāhikā vittirnityamantarmukhātmani // 2.428  //
yo yasya viṣayābhāsastaṃ vetti na tadipyapi /
prāptaṃ saṃvedanaṃ sarvasadṛśānāṃ parasparam /
buddhiḥ sarūpā tadviccet nedānīṃ vit sarūpikā // 2.430  //
svayaṃ so 'nubhavastasyā na sa sārūpyakāraṇaḥ /
kriyākarmavyavasthāyāstalloke syānnibandhanam // 2.431  //
svabhāvabhūtatadru pasaṃvidāropaviplavāt /
nīladeranubhūtākhyā nānubhūteḥ parātmanaḥ // 2.432  //
dhiyo nīlādirūpatve bādyo 'rthaḥ kimpramāṇakaḥ /
dhiyo 'nīlādirūpatve sa tasyānubhavaḥ katham // 2.433  //
yadā saṃvedanātmatvaṃ na sārūpyanibandhanam /
siddhaṃ tat svat evāsya kimarthenopanīyate // 2.434  //
na ca sarvātmanā sāmyamajñānatvaprasaṅgataḥ /
na ca kenacidaṃśena sarva sarvasya vedanam // 2.435  //
yathā nīlādirūpatvānnīlādyanubhavo mataḥ /
tathānubhavarūpatvāt tasyāpyanubhavo bhavet // 2.436  //
nānubhūto 'nubhava ityarthavaddhi viniścayaḥ /
tasmādadoṣa iti cet nārthe 'pyastyeṣa sarvadā // 2.437  //
kasmād vānubhave nāsti sati sattānibandhane /
api cedaṃ yadābhāti dṛśyamāne sitādike // 2.438  //
puṃ saḥ sitādyabhivyaktirūpaṃ saṃvedanaṃ sfuṭam /
tat ki sitādyabhivayakteḥ pararūpamathātmanaḥ // 2.439  //
pararūpe 'prakāśāyāṃ vyaktau vyaktaṃ kathaṃ sitam /
jñānaṃ vyaktirna sā vyaktetyavyaktamakhilaṃ jagat // 2.440  //
vyaktervyaktyantaravyaktāvapi doṣaprasaṅgataḥ /
dṛṣṭyā vājñātasambandhaṃ viśinaṣṭi tayā katham // 2.441  //
yasmād dvayorekagatau na dvitīyasya darśanam /
dvayoḥ saṃsṛṣṭayordṛṣṭau syād dṛṣṭamiti niścayaḥ // 2.442  //
sarūpaṃ darśanaṃ yasya dṛśyate 'nyena cetasā /
dṛṣṭākhyā tatra cet siddhaṃ sārūpyesya svavedanam // 2.443  //
athātmarūpaṃ no vetti pararūpasya vit katham /
sārūpyād vedanākhyā ca prāgeva prativarṇitā // 2.444  //
dṛṣṭayoreva sārūpyagraho 'rtha ca na dṛṣṭavān /
prāk kathaṃ darśanenāsya sārūpyaṃ so 'dhyavasyati // 2.445  //
sārūpyamapi necched yastasya nobhayadarśanam /
tadārtho jñānamiti ca jñāte ceti gatā kathā // 2.446  //
atha svarūpam sā tarhi svayameva prakāśate /
yat tasyāmaprakāśāyāmarthaḥ syādaprakāśitaḥ // 2.447  //
etenānātmavitpakṣe sarvārthādarśanena ye /
apratyakṣāṃ dhiyaṃ prāhuste 'pi nirvarṇitottarāḥ // 2.448  //
āśrayālambanābhyāsabhedād bhinnapravṛttayaḥ /
sukhaduḥkhābhilāṣādibhedā buddhaya eva tāḥ // 2.449  //
pratyakṣāḥ tadviviktaṃ ca nānyat kiñcidvibhāvyate /
yattajjñānaṃ paro 'pyetān bhuñjītānyena vid yadi // 2.450  //
tajjā tatpratibhāsā va yadi dhīrvetti nāparā /
ālambamānasyānyasyāpyastyavaśyamidaṃ dvayaṃ // 2.451  //
atha notpadyate tasmānna ca tatpratibhāsinī /
sā dhīrnirviṣayā prāptā sāmānyaṃ ca tadagrahe // 2.452  //
na gṛhyat iti proktam na ca tadvastu kiñcana /
tasmādarthāvabhāso 'sau nānyastasyā dhiyastataḥ // 2.453  //
siddhe pratyakṣabhāvātmavidau gṛhṇāti tān punaḥ /
nādhyakṣamiti cedeṣa kuto bhedaḥ samārthayoḥ // 2.454  //
adṛṣṭaikārthayogādeḥ saṃvido niyamo yadi /
sarvathānyo na gṛhṇīyāt saṃvidbhedo 'pyapoditaḥ // 2.455  //
yeṣāṃ ca yogino 'nyasya pratyakṣeṇa sukhādikam /
vidanti tulyānubhavāstadvat te 'pi syurāturāḥ // 2.456  //
viṣayemdriyasampātābhāvāt teṣāṃ tadudbhavam /
nodeti duḥkhamiti cet na vai duḥkhasamudbhavaḥ // 2.457  //
duḥkhasya vedanaṃ kintu duḥkhajñānasamudbhavaḥ /
na hi duḥkhādyasaṃvedyaṃ pīḍānugrahakāraṇam // 2.458  //
bhāsamānaṃ svarūpeṇa pīḍā duḥkhaṃ svayaṃ yadā /
na tadālambanaṃ jñānaṃ na tadaivaṃ prayujyate // 2.459  //
bhinne jñānasya sarvasya tenālambanavedane /
arthasārūpyamālamba ātmā vittiḥ svayaṃ sfuṭā // 2.460  //
api cādhyakṣatābhāve dhiyaḥ syālliṅgato gatiḥ /
taccākṣamartho dhīḥ pūrvo manaskāro 'pi vā bhavet // 2.461  //
kāryakāraṇasāmagr yāmasyāṃ sambandhi nāparam /
sāmarthyādarśanāt tatra nendriyaṃ vyabhicārataḥ // 2.462  //
tathārtho dhīmanaskārau jñānaṃ tau ca na sidhyataḥ /
nāprasiddhasya liṅgatvaṃ vyaktirarthasya cinmatā // 2.463  //
liṅgaṃ saiva nanu jñānaṃ vyakto 'rtho 'nena varṇitaḥ /
vyaktāvananubhūtāyāṃ tadvyaktatvāviniścayāt // 2.464  //
athārthasyaiva kaścit sa viśeṣo vyaktiriṣyate /
nānutpādavyayavato viśeṣo 'rthasya kaścana // 2.465  //
tadiṣṭau vā pratijñānaṃ kṣaṇabhaṅgaḥ prasajyate /
sa ca jñāto 'tha vājñāto bhavejjñātasya liṅgatā // 2.466  //
yadi jñāne 'paricchinne jñāto 'sāviti tat kutaḥ /
jñātatvenāparicchinnamapi tad gamakaṃ katham // 2.467  //
adṛṣṭadṛṣṭayo 'nyena draṣṭrā dṛṣṭā na hi kvacit /
viśeṣaḥ so 'nyadṛṣṭāvapyastīti syāt svadhīgatiḥ // 2.468  //
tasmādanumitirbuddheḥ svadharmanirapekṣiṇaḥ /
kevalānnārthadharmāt kaḥ svadharmaḥ svadhiyo 'paraḥ // 2.469  //
pratyakṣādhigato hetuḥ tulyāraṇajanmanaḥ /
tasya bhedaḥ kuto buddhe rvyabhicāryanyajaśca saḥ // 2.470  //
rūpādīn pañca viṣayānindriyāṇyupalambhanam /
muktvā na kāryamaparaṃ tasyāḥ samupalabhyate // 2.471  //
tatrātyakṣaṃ dvayaṃ pañcasvartheṣveko 'pi nekṣyate /
rūpadarśanato jāto yo 'nyathā vyastasambhavaḥ // 2.472  //
yadevamapratītaṃ talliṅgamityatilaukikam /
vidyamāne 'pi liṅge tāṃ tena sārdhamapaśyataḥ // 2.473  //
kathaṃ pratītirliṅgaṃ hi nādṛṣṭasya prakāśakam /
tata evāsya liṅgāt prāk prasiddherupavarṇane // 2.474  //
dṛṣṭāntāntarasādhyatvaṃ tasyāpītyanavasthitiḥ /
ityarthasya dhiyaḥ siddhiḥ nārthāt tasyāḥ kathañcana // 2.475  //
tadaprasiddhāvarthasya svayamevāprasiddhitaḥ /
pratyakṣāṃ ca dhiyaṃ dṛṣṭvā tasyāśceṣṭābhidhādikam // 2.476  //
paracittānumānaṃ ca na syādātmanyadarśanāt /
sambandhasy manobuddhavarthaliṅgāprasiddhitaḥ // 2.477  //
prakāśitā kathaṃ vā syāt buddhirbuddh yantareṇa vaḥ /
aprakāśātmanoḥ sāmyād vyaṅgyavyañjakatā kutaḥ // 2.478  //
viṣayasya kathaṃ vyaktiḥ prakāśe rūpasaṃkramāt /
sa ca prakāśastadrūpaḥ svayameva prakāśate // 2.479  //
tathābhyupagame buddherbuddhau buddhiḥ svavedikā /
siddhānyathā tulyadharmā viṣayo 'pi dhiyā saha // 2.480  //
iti prakāśarūpā naḥ svayaṃ dhīḥ samprakāśate /
anyo 'syāṃ rūpasaṃkrāntyā prakāśaḥ san prakāśate // 2.481  //
sādṛśye 'pi hi dhīranyā prakāśyā na tayā matā /
svayaṃ prakāśamānārthastadrū peṇa prakāśate // 2.482  //
yathā pradīpayordīpaghaṭayośca tadāśrayaḥ /
vyaṅ gyavyañjakabhedena vyavahāraḥ pratanyate // 2.483  //
viṣayendriyamātreṇa na dṛṣṭamiti niścayaḥ /
tasmād yato 'yaṃ tasyāpi vācyamanyasya daśanam // 2.484  //
smṛterapyātmavit siddhā jñānasyānyena vedane /
dīrghādigrahaṇaṃ na syād bahumātrānavasthiteḥ // 2.485  //
avasthitāvakramāyāṃ sakṛdābhāsanānmatau /
varṇaḥ syādkramo 'dīrghaḥ kramavānakramāṃ katham // 2.486  //
upakuryādasaṃśliṣyan varṇabhāgaḥ parasparam /
āntyaṃ pūrvasthitādūrdhva vardhamāno dhvanirbhavet // 2.487  //
akrameṇa grahādante kramavaddhīśca no bhavet /
dhiyaḥ svayaṃ ca na sthānaṃ tadūrdhvaviṣayāsthiteḥ // 2.488  //
sthāne svayaṃ na naśyet sā paścādapyaviśeṣataḥ /
doṣo 'yaṃ sakṛdutpannākramavarṇasthitāvapi // 2.489  //
sakṛdyatnodbhavād vyarthaḥ syād yatnaścottarottaraḥ /
vyaktāvapyeṣa varṇānāṃ doṣaḥ samanuṣajyate // 2.490  //
anekayā tadgrahaṇe yāntyā dhīḥ sānubhūyate /
na dīrghagrāhikā sā ca tanna syād dīrghadhīsmṛtiḥ // 2.491  //
pṛthak pṛthak ca buddhīnāṃ saṃvittau taddhvaniśruteḥ /
avicchinnābhatā na syād ghaṭanaṃ ca nirākṛtam // 2.492  //
vicchinnaṃ śṛṇvato 'pyasya yadyavicchinnavibhramaḥ /
hrasvadvayoccāraṇe 'pi syādavicchinnavibhramaḥ // 2.493  //
vicchinne darśane cākṣādavicchinnādhiropaṇam /
nākṣāt sarvākṣabuddhīnāṃ vitathatvaprasaṅgataḥ // 2.494  //
sarvāntyo 'pi hi varṇātmā nimeṣatulitasthitiḥ /
sa ca kramādanekāṇusambandhena nitiṣṭhati // 2.495  //
ekāṇvatyayakālaśca kālo 'lpīyān kṣaṇo mataḥ /
buddhiśca kṣaṇikā tasmāt kramād varṇān prapadyate // 2.496  //
iti varṇe 'pi rupādāvavicchinnāvabhāsinī /
vicchinnāpyanyathā buddhiḥ sarvā syād vitathārthikā // 2.497  //
ghaṭanaṃ yacca bhāvānāmanyatrendriyavibhramāt /
bhedālakṣaṇavibhrāntaṃ smaraṇaṃ tad vikalpakam // 2.498  //
tasya spaṣṭāvabhāsitvaṃ jalpasaṃsargiṇaḥ kutaḥ /
nākṣagrāhye 'sti śabdānāṃ yojaneti vivecitam // 2.499  //
vicchinnaṃ paśyato 'pyakṣairghaṭayed yadi kalpanā /
arthasya tatsaṃvitteśca satataṃ bhāsamānayoḥ // 2.500  //
bādhake sati sannyāye vicchinna iti tat kutaḥ /
buddhīnāṃ śaktiniyamāditi cet sa kuto bhataḥ // 2.501  //
yugapad buddhyadṛṣṭeścet tadevedaṃ vicāryate /
tāsāṃ samānajātīye sāmarthyaniyamo bhavet // 2.502  //
tathā hi samyaglakṣyante vikalpāḥ kramabhāvinaḥ /
etena yaḥ samakṣe 'rthe pratyabhiġyānakalpanām // 2.503  //
spaṣṭāvabhāsāṃ pratyakṣāṃ kalpayet so 'pi vāritaḥ /
keśagolakadīpādāvapi spaṣṭāvabhāsanāt // 2.504  //
pratītabhede 'pyadhyakṣā dhīḥ kathaṃ tādṛśī bhavet /
tasmānna pratyabhijñānād varṇādyekatvaniścayaḥ // 2.505  //
pūrvānubhūtasmaraṇāt taddharmāropaṇād vinā /
sa evāyamiti jñānaṃ nāsti tacchakṣaje kutaḥ // 2.506  //
na cārthajñānasaṃvittyoryugapat sambhavo yataḥ /
lakṣyete pratibhāso dau nārthārthajñānayoḥ pṛthak // 2.507  //
na hyarthābhāsi ca jñānamartho bāhyaśca kevalaḥ /
ekākāramatigrāhye bhedabhāvaprasaṅgataḥ // 2.508  //
sūpalakṣeṇa bhedena yau saṃvittau na lakṣitau /
arthārthapratyayo paścāt smaryete tau pṛthak katham // 2.509  //
krameṇānubhavotpāde 'pyarthārthamanasorayam /
pratibhāsasya nānātvacodyadoṣo duruddharaḥ // 2.510  //
arthasaṃvedanaṃ tāvat tato 'rthābhāsavedanam /
na hi saṃvedanaṃ śuddhaṃ bhavedarthasya vedanam // 2.511  //
tathā hi nīlādyākāra eka ekaṃ ca vedanam /
lakṣyate na tu nīlābhe vedane vedanaṃ param // 2.512  //
jñānāntareṇānubhavo bhavet tatrāpi hi smṛtiḥ /
dṛṣṭā tadvedanaṃ kena tasyāpyanyena ced imām // 2.513  //
mālāṃ jñānavidāṃ ko 'yaṃ janayatyanubandhinīm /
pūrvā dhīḥ saiva cenna syāt sañcāro viṣayāntare // 2.514  //
tāṃ grāhyalakṣaṇaprāptāmāsannāṃ janikāṃ dhiyam /
agṛhītvottaraṃ jñānaṃ gṛhṇīyādaparaṃ katham // 2.515  //
ātmani jñānajanane svabhāve niyatāṃ ca tām /
ko nāmānyo vibadhnīyād bahiraṃge 'ntaraṅgikām // 2.516  //
bāhyāḥ sannihito 'pyarthastāṃ vibadhnan hi na prabhuḥ /
dhiyaṃ nānubhavet kaścidanyathārthasya sannidhau // 2.517  //
na cāsannihitārthāsti daśā kācidato dhiyaḥ /
utkhātamūlā smṛtirapyutsannetyujjvalaṃ matam // 2.518  //
atītādivikalpānāṃ yeṣāṃ nārthasya sannidhiḥ /
sañcārakaraṇābhāvād utsīdedathacintanam // 2.519  //
ātmavijñānajanane śaktisaṃkṣayataḥ śanaiḥ /
viṣayāntarasañcāro yadi saivārthadhīḥ kutaḥ // 2.520  //
śaktikṣaye pūrvādhiyo na hi dhīḥ prāgdhiyā vinā /
anyārthāsaktiviguṇe jñāne jñānodayāgateḥ // 2.521  //
sakṛdvijātīyajātāvapyekena paṭīyasā /
cittenāhitavaiguṇyādālāyānnānyasambhavaḥ // 2.522  //
nāpekṣetānyathā sāmyaṃ manovṛttermano 'ntaram /
manojñānakramotpattirapyapekṣā prasādhanī // 2.523  //
ekatvānmanaso 'nyammin saktasyānyāgateryadi /
jñānāntarasyānudayo na kadācit sahodayāt // 2.524  //
samavṛttau ca tulyatvāt sarvadānyāgatirbhavet /
janma vātmamanoyogamātrajānāṃ sakṛd bhavet // 2.525  //
ekaiva cet kriyaikaḥ syāt kiṃ dīpo 'nekadarśanaḥ /
krameṇāpi na śaktaṃ syāt paścādapyaviśeṣataḥ // 2.526  //
anena dehapuruṣābuktau saṃskārato yadi /
niyamaḥ sa kutaḥ paścāt buddheścedastu sammatam // 2.527  //
na grāhyatānyā jananājjananaṃ grāhyalakṣaṇam /
agrāhyaṃ na hi tejo 'sti na ca saukṣamyādyanaṃśake // 2.528  //
grāhyatāśaktihāniī syāt nānyasya jananātmanaḥ /
grāhyātāyā na khalvanyajjananaṃ grāhyalakṣaṇe // 2.529  //
sākṣānna hyanyathā buddhe rūpādirūpakārakaḥ /
grāhyātālakṣanādanyastabhāvaniyamo 'sya kaḥ // 2.530  //
buddherapi tadastīti sāpi sattve vyavsthitā /
grāhyupādānasaṃvittī cetaso grāhyalakṣaṇam // 2.531  //
rūpādeścetasaścaivamviśuddhadhiyaṃ prati /
grāhyalakṣaṇacinteyamacintyā yogināṃ gatiḥ // 2.532  //
tatra sūkṣmādibhāvena grāhyamagrāhyatāṃ vrajet /
rūpādi buddheḥ kiṃ jātaṃ paścād yat prāṅ na vidyate // 2.533  //
sati svadhīgrahe tasmād yaivānantarahetutā /
cetaso grāhyatā saiva tato nārthāntare gatiḥ // 2.534  //
nānekaśaktyabhāve 'pi bhāvo nānekakāryakṛt /
prakṛtyaiveti gaditam nānekasmānna ced bhavet // 2.535  //
na kiñcidekasmāt sāmagrayāḥ sarvasambhavaḥ /
ekaṃ syādapi sāmagryorityuktaṃ tadanekakṛt // 2.536  //
artha pūrvañca vijñānaṃ gṛhṇīyad yadi dhīḥ parā /
abhilāpadvayaṃ nityaṃ syād dṛṣṭakramamakramam // 2.537  //
pūrvāparārthabhāsitvāccintādāvekacetasi /
dvirdvirekaṃ ca bhāseta bhāsanādātmataddhiyoḥ // 2.538  //
viṣayāntarasañcāre yadyantyaṃ nānubhūyate /
parānubhūtavat sarvānanubhūtiḥ prasajyate // 2.539  //
ātmānubhūta pratyakṣaṃ nānubhūtaṃ parairyadi /
ātmānubhūtiḥ sā siddhā kuto yenaivamucyate // 2.540  //
vyaktihetvaprasiddhiḥ syāt na vyaktervyaktamicchataḥ /
vyaktyasiddhavapi vyaktaṃ yadi vyaktamidaṃ jagat // 2.541  //
||tṛtīyaḥ svārthānumānaparicchedaḥ svopajñavṛttisahitaḥ
pakṣadharmastadaṃśena vyāpto hetustridhaiva saḥ /
avinābhāvaniyamāddhetvābhāsāstato 'pare // 3.1  //
kārya svabhāvairyāvadbhiravinābhāvi kāraṇe /
hetuḥ svabhāve bhāvo 'pi bhāvamātrānurodhini // 3.2  //
apravṛttiḥ pramāṇānām apravṛttiphalāsati /
asajjñānaphalā kācid hetubhedavyapekṣayā // 3.3  //
viruddhakāryoḥ siddhirasiddhirhetubhāvayoḥ /
dṛśyātmanorabhāvārthānupalabdhiścaturvidhā // 3.4  //
tadviruddhinimittasya yopalabdhiḥ prayujyate /
nimittayorviruddhatvābhāve sā vyabhicāriṇī // 3.5  //
iṣṭaṃ viruddhakārye 'pi deśakālāadyapekṣaṇam /
anyathā vyabhicāri syāt bhasmevāśītasādhane // 3.6  //
hetunā yaḥ samagreṇa kāyātpādo 'numīyate /
arthāntarānapekṣatvāt sa svabhāvo 'nuvarnitaḥ // 3.7  //
sāmagrīphalaśaktīnāṃ pariṇāmānubandhini /
anaikāntikatā kārye pratibandhasya sambhavāt // 3.8  //
ekasāmagryadhīnasya rūpāde rasato gatiḥ /
hetudharmānumānena dhūmendhanavikāravat // 3.9  //
śaktipravṛttyā na vinā rasaḥ saivānyakāraṇam /
ityatītaikakālānāṃ gatistastatkāryaliṅgajā // 3.10  //
hetunā yo 'samagreṇa kāryotpādo 'numīyate /
taccheṣavadasāmarthyād dehād rāgānumānavat // 3.11  //
vipakṣe 'dṛṣṭimātreṇa kāryasāmānyadarśanāt /
hetujñānaṃ pramāṇābhaṃ vacanād rāgitādivat // 3.12  //
na cādarśanamātreṇa vipakṣe 'vyabhicāritā /
sambhāvyavyabhicāritvāt sthālītaṇḍulapākavat // 3.13  //
yasyādarśanamātreṇa vyatirekaḥ pradarśyate /
tasya saṃśayahetutvāccheṣavat tadudāhṛtam // 3.14  //
hetostriṣvapi rūpeṣu niścayastena varṇitaḥ /
asiddhaviparītārthavyabhicārivipakṣataḥ // 3.15  //
vyabhicārivipakṣeṇa vadharmyavacanaṃ ca yat /
yadyadṛṣṭiphalaṃ tacca tadanukte 'pi gamyate // 3.16  //
na ca nāstīti vacanāt tannāstyeva yathā yadi /
nāsti sa khyāpyate nyāyastadā nāstīti gamyate // 3.17  //
yadyadṛṣṭau nivṛttiḥ syāccheṣavad vyabhicāri kim /
vyatirekyapi hetuḥ syānna vācyāasiddhiyojanā // 3.18  //
viśeṣasya vyavacchedahetutā syādadarśanāt /
pramāṇāntarabādhā cennedānīṃ nāstitādṛśaḥ // 3.19  //
tathānyatrāpi sambhāvyaṃ pramāṇāntarabādhanam /
dṛṣṭāyuktiradṛṣṭeśca syāt sparśasyavirodhinī // 3.20  //
deśādibhedād dṛśyante bhinnā dravyeṣu śaktayaḥ /
tatraikadṛṣṭyā nānyatra yuktastadbhāvaniścayaḥ // 3.21  //
ātmamṛccetanādīnāṃ yo 'bhāvasyāprasādhakaḥ /
sa evānupalambhaḥ kiṃ hetvabhāvasya sādhakaḥ // 3.22  //
tasmāt tanmātrasambaddhaḥ svabhāvo bhāvameva vā /
nirvatayet kāraṇaṃ vā kāyamavyabhicārataḥ // 3.23  //
anyathakanivṛttayānyavinivṛttiḥ kathaṃ bhavet /
nāścavāniti martyena na bhāvyaṃ gomatāpi kim // 3.24  //
sannidhānāt tathaikasya kathamanyasya sannidhiḥ /
gomānityeva martyena bhāvyamaśvavatāpi kim // 3.25  //
tasmād vaidharmyadṛṣṭānte neṣṭo 'vaśyamihāśrayaḥ /
tadabhāve ca tanneti vacanādapi tadgatiḥ // 3.26  //
tadbhāvahetubhāvau hi dṛṣṭānte tadavedinaḥ /
khyāpyete viduṣāṃ vācyo hetureva hi kevalaḥ // 3.27  //
tenaiva jñātasambandhe dvayoranyataroktitaḥ /
arthāpattyā dvitīye 'pi smṛtiḥ samupajāyate // 3.28  //
hetusvabhāvābhāvo 'taḥ pratiṣedhe ca kasyacit /
hetuḥ, yuktopalambhasya tasya cānupalambhanam // 3.29  //
itīyaṃ trividhokta 'pyanupalabdhiranekadhā /
tattadviriddhādyagatibhedaprayogataḥ // 3.30  //
kāryakāraṇabhāvād vā svabhāvād vā niyāmakāt /
avinābhāvaniyamo 'darśanānna na darśanāt // 3.31  //
avaśyaṃbhāvaniyamaḥ kaḥ parasyānyathā paraiḥ /
arthāntaranimitte vā dharme vāsasi rāgavat // 3.32  //
arthāntaranimitto hi dharmaḥ syādanya eva saḥ /
paśyād bhāvānna hetutvaṃ phale 'pyekāntatā kutaḥ // 3.33  //
kārya dhūmo hutabhujaḥ kāyadharmānuvṛttitaḥ /
tasyābhāve tu sa bhavan hetumatāṃ vilaṅghayet // 3.34  //
nityaṃ sattvamasattvaṃ vāhetoranyānapekṣaṇāt /
apekṣātaśca bhāvānāṃ kādācitkasya sambhavaḥ // 3.35  //
agnisvabhāvaḥ śakramya mūrdhā yadyagnireva saḥ /
athānagnisvabhāvo 'sau dhūmastatra kathaṃ bhavet // 3.36  //
dhūmahetusvabhāvo hi vahnistacchaktibhedavān /
adhūmahetordhūmasya bhāve sa syādahetukaḥ // 3.37  //
anvayavyatirekād yo yasya dṛṣṭo 'nuvartakaḥ /
svabhāvastasya taddheturato bhinnānna sambhavaḥ // 3.38  //
svabhāve 'pyavinābhāvo bhāvamātrānurodhini /
tadbhāve svayambhāvasyābhāvaḥ syādabhedataḥ // 3.39  //
sarve bhāvāḥ svabhāvena svasvabhāvavyavasthiteḥ /
svabhāvaparabhāvābhyāṃ yasmād vyāvṛttibhāginaḥ // 3.40  //
tasmād yato yato 'rthānāṃ vyāvṛttistannibandhanāḥ /
jātibhedāḥ prakalpyante tadviśeṣāvagāhinaḥ // 3.41  //
tasmād viśeṣo yo yena dharmeṇa sampratīyate /
na da śakyastato 'nyena tena bhinnā vyavasthitiḥ // 3.42  //
ekasyārthasvabhāvasya pratyakṣasya sataḥ svayam /
ko 'nyo bhāgo na dṛṣṭaḥ syād yaḥ pramāṇaiḥ parīkṣyate // 3.43  //
no ced bhrāntinimittena saṃyojyeta guṇāntaram /
śuktau vā rajatākāro rūpasādharmyadarśanāt // 3.44  //
tasmād dṛṣṭasya bhāvasya dṛṣṭa evākhilo guṇaḥ /
bhrānterniścīyate neti sādhanaṃ sampravartate // 3.45  //
vastugrahe 'manumānācca dharmasyaikasya niścaye /
sarvagraho hyapohe tu nāyaṃ doṣaḥ prasajyate // 3.46  //
tasmādapohaviṣayamiti liṅgaṃ prakīrtitam /
anyathā dharmiṇaḥ siddhavasiddhaṃ kimataḥ param // 3.47  //
kvacit sāmānyaviṣayaṃ dṛṣṭe jñānamaliṅgajam /
kathamanyopohaviṣayaṃ tanmātrāpohagocaram // 3.48  //
niścayāropamanasirbādhyabādhakabhāvataḥ /
samāropaviveke 'sya pravṛttiriti gamyate // 3.49  //
yāvantoṃ 'śasamāropāstannirāse viniścayāḥ /
tāvanta eva śabdāśca tena te bhinnagocarāḥ // 3.50  //
anyathaikena śabdena vyāpta ekatra vastuni /
buddh yā vā nānyavisaya iti paryāyatā bhavet // 3.51  //
yasyāpi nānopādherdhīrgrāhikārthasya bhedinaḥ /
nānopādhyupakārāṅgaśaktyabhinnātmano grahe // 3.52  //
sarvātmanopakāryasya ko bhedaḥ syādaniścitaḥ /
tayorātmani sambandhādekajñāne dvayagrahaḥ // 3.53  //
dharmopakāraśaktīnāṃ bhede tāstasya kiṃ yadi /
nopakārastatastāsāṃ tadā syādanavasthitiḥ // 3.54  //
ekopakārake grāhye nopakārāstato 'pare /
dṛṣṭe tasminnadṛṣṭāśca tadgrahe sakalagrahaḥ // 3.55  //
yadi bhrāntinivṛttyartha gṛhīte 'pyanyadiṣyate /
tadvyavacchedaviṣayaṃ siddhaṃ tadvat tato 'param // 3.56  //
asamāropaviṣaye vṛtte rapi ca niścayaiḥ /
yanna niścīyate rūpaṃ tat teṣāṃ viṣayaḥ katham // 3.57  //
pratyakṣeṇa gṛhīte 'pi viśerṣe 'śavibarjite /
yadviśeṣāvasāye 'sti pratyayaḥ sa pratīyate // 3.58  //
tatrāpi cānyavyāvṛttiranyavyāvṛtta ityapi /
śabdāśca niścayāścaiva nimittamanurindhate // 3.59  //
dvayorekābhidhāne 'pi bibhaktirvyatirekiṇī /
bhinnamarthamivānveti vācyaleśaviśeṣataḥ // 3.60  //
bhedāntarapratikṣe pāpratikṣepau tayordvayoḥ /
padaṃ saṃketabhedasya jñātṛvāñchānuridhinaḥ // 3.61  //
bhedo 'yameva sarvatra dravyabhāvābhidhāyinoḥ /
śabdayoorna tayorvācye viśeṣastena kaścana // 3.62  //
jijñāpayiṣurartha taṃ taddhitena taṃ taddhitena kṛtāpi vā /
antena vā yadi brū yāt bhedo nāsti tataḥ paraḥ // 3.63  //
tenānyāpohaviṣaye tadvatpakṣopavarṇanam /
pratyākhyātaṃ pṛthaktve hi syād doṣo jātitadvatoḥ // 3.64  //
yeṣāṃ vastuvaśā vāco na voivakṣāparāśrayāḥ /
ṣaṣṭhīvacanabhedādi codyaṃ tān prati yuktimat // 3.65  //
yad yathā vācakatvena vaktṛbhirviniyamyate /
anapekṣitavāhyārtha tat tathā vācakaṃ vacaḥ // 3.66  //
dārāḥ ṣaṇṇagarītyādau bhedābhedavyavasthiteḥ /
khasya svabhāvaḥ khatvaṃ cetyatra vā kiṃ nibandhanam // 3.67  //
pararūpaṃ svarūpeṇa yayā saṃvriyate dhiyā /
ekārthapratibhāsinyā bhāvānāśritya bhedinaḥ // 3.68  //
tayā saṃvṛtanānātvāḥ saṃvṛtyā bhedinaḥ svayam /
abhedina ivābhānti bhāvā rūpeṇa kenacit // 3.69  //
tasyā abhiprāyavaśāt sāmānyaṃ sat prakīrtitam /
tadasat paramārthena yathā saṅkalpitaṃ tayā // 3.70  //
vyaktayo nānuyantyanyasanuyāyi na bhāsate /
jñānādavyatiriktaṃ vā kathamarthāntaraṃ vrajet // 3.71  //
tasmānmithyāvikalpo 'yamartheṣvekātmatāgrahaḥ /
itaretarabhedo 'sya bījaṃ saṃjñā yadarthikā // 3.72  //
ekapratyavamarśārthajñānādye kāthasādhane /
bhede 'pi niyatāḥ kecit svabhāvenendriyādivat // 3.73  //
jvarādiśamane kāścit saha pratyekameva vā /
dṛṣṭā yathā vauṣadhayo nānātve 'pi na cāparāḥ // 3.74  //
aviśeṣānna sāmānyamaviśeṣaprasaṅgataḥ /
tāsāṃ kṣetrādibhede 'pi dhrauvyāccānupakārataḥ // 3.75  //
tatsvabhāvagrahād yā dhīstadarthe vāpyanarthikā /
vikalpikātatkāryārthabhedaniṣṭhā prajāyate // 3.76  //
tasyāṃ yadrū pamābhāti bāhyamekamivānyataḥ /
vyāvṛttamiva nistattvaṃ parīkṣānaṅgabhāvataḥ // 3.77  //
arthā jñānaniviṣṭāsta evaṃ vyāvṛttarūpakāḥ /
abhinnā iva cābhānti vyāvṛttāḥ punaranyataḥ // 3.78  //
ta eva teṣāṃ sāmānyasamānādhāragocaraiḥ /
jñānābhidhānairmithyārtho vyavahāraḥ pratanyate // 3.79  //
sa ca sarvaḥ padārthānāmanyonyābhāvasaṃśrayaḥ /
tenānyāpohaviṣayo vastumābhasya cāśrayaḥ // 3.80  //
yatrāsti vastusambandho yathoktānumitau yathā /
nānyatra bhrāntisāmye 'pi dīpatejo maṇau yathā // 3.81  //
tatraikakāryo 'neko 'pi tadakāryānyatāśrayaḥ /
ekatvenābhidhājñānairvyavahāraḥ pratāryate // 3.82  //
tato 'nekakṛdeko 'pi tadbhāvaparidīpane /
atatkāryārthabhedena nānādharmā pratīyate // 3.83  //
yathāpratīti kathitaḥ śabdārtho 'sāvasannapi /
samānādhikaraṇyaṃ ca vastunyasya na sambhavaḥ // 3.84  //
dharmadharmivyasthānaṃ bhedo 'bhedaśca yādṛśaḥ /
asamīkṣitatattvārtho yathā loke pratīyate // 3.85  //
taṃ tathaiva samāśritya sādhyasādhanaṃsaṃsthitiḥ /
paramārthāvatārāya vidvadbhiravakalpyate // 3.86  //
saṃsṛjyante na bhidyante svato 'rthāḥ pāramārthikāḥ /
rūpamekamanekaṃ ca teṣu buddherupaplavaḥ // 3.87  //
bhedastato 'yaṃ bauddhe 'rthe sāmānyaṃ bheda ityapi /
tasyaiva cānyavyāvṛttyā dharmabhedaḥ prakalpyate // 3.88  //
sādhyasādhanasaṃkalpe vastudarśanahānitaḥ /
bhedaḥ sāmānyasaṃsṛṣṭo grāhyo nātra svalakṣaṇam // 3.89  //
samānabhinnādyākārairna tad grāhyaṃ kathaṃcana /
bhedānāṃ bahubhedānāṃ tatraikasminnayogataḥ // 3.90  //
tadrū paṃ sarvato bhinnaṃ tathā tatpratipādikā /
na śrutiḥ kalpanā vāsti samānyenaiva vṛttitaḥ // 3.91  //
śabdāḥ saṃketitaṃ prāhurvyavahārāya sa smṛtaḥ /
tadā svalakṣaṇaṃ nāsti saṃketastena tatra na // 3.92  //
api pravartteta pumān vijñāyārthakriyākṣamān /
tatsādhanāyetyartheṣu saṃyojyante 'bhidhākriyāḥ // 3.93  //
tatrānarthakriyāyogyā jātistadvānalaṃ sa ca /
sākṣānna yojyate kasmādānantyāccedidaṃ samam // 3.94  //
tatkāriṇāmatatkāribhedasāmye na kiṃ kṛtaḥ /
tadvaddoṣasya sāmyāccedastu jātiralaṃ parā // 3.95  //
tadanyaparihāreṇa pravarteteti ca dhvaniḥ /
ucyate tena tebhyo 'syāvyavacchede kathaṃ ca saḥ // 3.96  //
vyavacchedo 'sti cedasya nanvetāvat prayojanam /
śabdānāmiti kiṃ tatra sāmānyenāpareṇa vaḥ // 3.97  //
jñānādyarthakriyāṃ tāṃ tāṃ dṛṣṭvā bhede 'pi kuvataḥ /
arthāṃ stadanyaviśleṣaviṣayairdhvanibhiḥ saha // 3.98  //
saṃyojya pratyabhijñānaṃ kuryādapyanyadarśane /
parasyāpi na sā buddhiḥ sāmānyādeva kevalāt // 3.99  //
nityaṃ tanmātravijñāne vyaktyajñānaprasaṅgataḥ /
tadā kadācit sambaddhasyāgṛhītasya tadvataḥ // 3.100  //
tadvattāniścayo na syād vyavahārastataḥ katham /
ekavastusahāyāśced vyaktayo jñānakāraṇam // 3.101  //
tadekaṃ vastu kiṃ tāsāṃ nānātvaṃ samapohati /
nānātvāccaikavijñānahetutā tāsu neṣyate // 3.102  //
anekamapi yadye kamapekṣyābhinnabuddhikṛt /
tābhirvināpi pratyakaṃ kriyamāṇāṃ dhiyaṃ prati // 3.103  //
tenaikenāpi sāmarthya tāsāṃ netyagraho dhiyā /
nīlādernetravijñāne pṛthak sāmarthyadarśanāt // 3.104  //
śaktisiddhiḥ samūhe 'pi naivaṃ vyakteḥ kathañcana /
tāsāmanyatāmāpekṣyaṃ taccecchaktaṃ na kevalam // 3.105  //
tadekamupakuryustāḥ kathamekāṃ dhiyaṃ ca na /
kārya ca tāsāṃ prāpto 'sau jananaṃ yadupakriyā // 3.106  //
abhinnapratibhāsā dhīrna bhinneṣviti cenmatam /
pratibhāso dhiyā bhinnaḥ samānā iti tadgrahāt // 3.107  //
kathaṃ tā bhinnadhīgrāhyāḥ samāścedekakāryatā /
sādṛśyaṃ nanu dhīḥ kārya tāsāṃ sā ca vibhidyate // 3.108  //
ekapratyavamarśasya hetutvād dhīrabhedinī /
ekadhīhetubhāvena vyaktīnāmapyabhinnatā // 3.109  //
sā cātatkāryaviśleṣastadanyasyānuvartinaḥ /
adṛṣṭeḥ pratiṣedhācca saṃketastadvidarthikaḥ // 3.110  //
atatkārivivekena pravṛttyarthatayā śrutiḥ /
akāryakṛti tatkāritulyarūpāvabhāsinīm // 3.111  //
dhiyaṃ vastupṛthagbhāvamātrabījāmanarthikām /
janayantyapyatatkāriparihārāṅgabhāvataḥ // 3.112  //
vastubhedāśrayāccārthe na visaṃvādikā matā /
tato 'nyāpohaviṣayā tatkartrāśritabhāvataḥ // 3.113  //
avṛkṣavyatirekeṇa vṛkṣārthagrahaṇe dvayam /
anyonyāśrayamityekagrahābhāve dvayāgrahaḥ // 3.114  //
saṅketāsambhavastasmāditi kecit pracakṣate /
teṣāmavṛkṣāḥ saṃṅkete vyavacchinnā na vā yadi // 3.115  //
vyavacchinnāḥ kathaṃ jñātāḥ prāgvṛkṣagrahaṇādṛte /
anirākaraṇe teṣāṃ saṃkete vyavahāriṇām // 3.116  //
na syāt tatparihāreṇa pravṛttirvṛ kṣabhedavat /
avidhāya niṣidhyānyat pradarśyaikaṃ puraḥ sthitam // 3.117  //
vṛkṣo 'yamiti saṃketaḥ kriyate tat prapadyate /
vyavahāre 'pi tenāyamadoṣa iti cet taruḥ // 3.118  //
ayamapyayameveti prasaṅgo na nivartate /
ekapratyavamarśākhye jñāne ekatra hi sthitaḥ // 3.119  //
prapattā tadataddhetūnarthān vibhajate svayam /
tadbuddhivartino bhāvān bhāto hetutayā dhiyaḥ // 3.120  //
aheturūpavikalānekarūpāniva svayam /
bhedena pratipadyetetyuktirbhede niyujyate // 3.121  //
taṃ tasyā pratiyatī dhīḥ bhrāntyaikaṃ vastvivekṣate /
kvacinniveśanāyārthe vinivartya kutaścana // 3.122  //
buddheḥ prayujyate śabdastadarthasyāvadhāraṇāt /
vyartho 'nyathā prayogaḥ syāt tajjñeyādipadeṣvapi // 3.123  //
vyavahāropanīteṣu vyavacchedyo 'sti kaścana /
niveśanaṃ ca yo yasmād bhidyate vinivartya tam // 3.124  //
tadbhede bhidyamānānāṃ samānākārabhāsini /
sa cāyamanyavyāvṛttyā gamyate tasya vastunaḥ // 3.125  //
kaścid bhāga iti prokto rūpaṃ nāsyāpi kiñcina /
tadgatāveva śabdebhyo gamyate 'nyanivartanam // 3.126  //
na tatra gamyate kaścid viśiṣṭaḥ kenacit paraḥ /
na cāpi śabdo dvayakṛdanyonyābhāva ityasau // 3.127  //
arūpo rūpattvena darśanaṃ buddhiviplavaḥ /
tenaivāparamārtho 'sāvanyathā na hi vastunaḥ // 3.128  //
vyāvṛttirvastu bhavati bhedo 'syāsmāditiraṇāt /
ekārthaśleṣaviccheda eko vyāpriyate dhvaniḥ // 3.129  //
liṅgaṃ vā tatra vicchinnaṃ vācyaṃ vastu na kiñcana /
yasyābhidhānato vastusāmarthyādakhile gatiḥ // 3.130  //
bhavennānāphalaḥ śabda ekādhāro bhavatyataḥ /
vicchedaṃ sūcayannekamapratikṣipya vartate // 3.131  //
yadānyat tena sa vyāpta ekatvena ca bhāsate /
sāmānadhikaraṇyaṃ syāt tadā buddhayanurodhataḥ // 3.132  //
vastudharmasya saṃsparśo vicchedakaraṇe dhvaneḥ /
syāt satyaṃ sa hi tatreti naikavastvabhidhāyini // 3.133  //
buddhāvabhāsamānasya dṛśyasyābhāvaniścayāt /
tenānyāpohaviṣayāḥ proktāḥ sāmānyāgocarāḥ // 3.134  //
śabdāśca buddhayaścaiva vastunyeṣāmasambhavāt /
ekatvād vasturūpasya bhinnarūpā matiḥ kutaḥ // 3.135  //
anvayavyatirekau vā naikasyaikārthagocarau /
abhedavyavahārāśca bhede syuranibandhanāḥ // 3.136  //
sarvatra bhāvad vyāvṛtternaite doṣāḥ prasaṅginaḥ /
ekākāryeṣu bhāveṣu tatkāryaparicodane // 3.137  //
gauravāśaktivaiphalyād bhedākhyāyāḥ samā śrutiḥ /
kṛtā bṛddhairatatkāryavyāvṛttivinibandhanā // 3.138  //
na bhāve sarvabhāvānāṃ svasvabhāvavyavasthiteḥ /
yad rūpaṃ śābaleyasya bāhuleyasya nāsti tat // 3.139  //
atatkāryaparāvṛttirdvayorapi ca vidyate /
arthābhedena ca vinā śabdābhedo na yujyate // 3.140  //
tasmāt tatkāryatāpīṣṭā tatkāryādeva bhinnatā /
cakṣu rādau yathā rūpavijñānaikaphale kvacit // 3.141  //
aviśeṣereṇa tatkāryacodanasambhave sati /
sakṛt sarvapratītyartha kaścit sāṃketikīṃ śrutim // 3.142  //
kuryādṛte 'pi tadrū pasāmānyād vyatirekiṇaḥ /
ekavṛtteraneko 'pi yadyekaśrutimān bhavet // 3.143  //
vṛttirādheyatā vyaktiriti tasminna yujyate /
nityasyānupakāryasvānnādhāraḥ pravisarpataḥ // 3.144  //
śaktistaddeśajananaṃ kuṇḍāderbadarādiṣu /
na sambhavati sāpyatra tadabhāve 'pyavasthiteḥ // 3.145  //
na sthitiḥ sāpyayuktaiva bhedābhedavivecane /
vijñānotpattiyogyatvāyātmanyanyānurodhi yat // 3.146  //
tad vyaṅgyaṃ yogyatāyāśca kāraṇaṃ kārakaṃ matam /
prāgevāsya ca yogyatve tadapekṣā na yujyate // 3.147  //
sāmānyasyāvikāryasya tatsāmānyavataḥ kutaḥ /
añjanāderiva vyakteḥ saṃskāro nendriyasya ca // 3.148  //
pratipatterabhinnatvāt tadbhāvābhāvakālayoḥ /
vyañjakasya ca jātīnāṃ jātimattā yadīṣyate // 3.149  //
prāpto gotvādinā tadvān pradīpādiḥ prakāśakaḥ /
vyakteranyātha vānanyā yeṣāṃ jātistu vidyate // 3.150  //
teṣāṃ vyaktiṣvapūrvāsu kathaṃ sāmānyabuddhayaḥ /
ekatra tatsato 'nyatra darśanāsambhavāt sataḥ // 3.151  //
ananyatve 'nvayābhāvādanyatve 'pyanapāśrayāt /
na yāti na ca tatrāsīdasti paścānna cāṃśavat // 3.152  //
jahāti pūrva nādhāramaho vyasanasantatiḥ /
anyatra varttamānasya tato 'nyasthānajanmani // 3.153  //
svasmādacalataḥ sthānād vṛttirityatiyuktimat /
yatrāsau varttate bhāvastena sambadhyate 'pi na // 3.154  //
taddeśinañca vyāpnoti kimapyetanmahādbhutam /
vyaktyaivaikatra sā vyaktāabhedāt sarvatragā yadi // 3.155  //
sarvatra dṛśyetābhedāt sāpi na vyaktapekṣiṇī /
byañjakasyāpratītau na vyaṅgyaṃ samyak pratīyate // 3.156  //
viparyayaḥ punaḥ kasmādiṣṭaḥ sāmānyatadvatoḥ /
pācakādiṣvabhinnena vināpyarthena vācakaḥ // 3.157  //
bhedānna hetuḥ karmāsya na jātiḥ karmasaṃśrayāt /
śrutyantaranimittatvāt sthityabhāvāccakarmaṇaḥ // 3.158  //
asambandhānna sāmānyaṃ nāyuktaṃ śabdakāraṇāt /
atiprasaṃgāt karmāpi nāsat jñānābhidhānayoḥ // 3.159  //
anaimittikatāpatteḥ na ca śaktirananvayāt /
sāmānyaṃ pācakatvādi yadi prāgeva tad bhavet // 3.160  //
vyaktaṃ sattadivanno cenna paścādaviśeṣataḥ /
kriyopakārāpekṣasya vyañjakatve 'vikāriṇaḥ // 3.161  //
nāpekṣātiśaye 'pyasya kṣaṇikatvāt kriyā kutaḥ /
tulye bhede yayā jāti pratyāsattyā prasarpati // 3.162  //
kvacinnānyatra saivāstu śabdajñānanibandhanam /
na nivṛttiṃ vihāyāsti yadi bhāvānvayo 'paraḥ // 3.163  //
ekasya kāryamanyasya na syādatyantabhedataḥ /
yadyekātmatayānekaḥ kāryasyaikasya kārakaḥ // 3.164  //
ātmaikatrāpi vā so 'stīti vyarthāḥ syuḥ sahakāriṇaḥ /
napaityabhinnaṃ tad rūpaṃ viśeṣāḥ khalvapāyinaḥ // 3.165  //
ekāpāye phalābhāvād viśeṣebhyastadudbhavaḥ /
sa pāramārthiko bhāvo ya evārthakriyākṣamaḥ // 3.166  //
sa ca nānveti yonveti na tasmāt kāryasambhavaḥ /
tenātmanāpi bhede hi hetuḥ kaścinna cāparaḥ // 3.167  //
svabhāvo 'yamabhede tu syātāṃ nośodbhavau sakṛt /
bhedo 'pi tena naivaṃ cet ya ekasmin vinaśyati // 3.168  //
tiṣṭhatyātmā na tasyāto na syāt sāmānyabhedadhīḥ /
nivṛtterniḥsvabhāvatvāt nāsthānasthānakalpanā // 3.169  //
upaplavaśca sāmānyadhiyastenāpyadūṣaṇā /
yat tasya janakaṃ rūpaṃ tato 'nyo janakaḥ katham // 3.170  //
bhinnā viśeṣā janakāḥ astyabhedo 'pi teṣu cet /
tena te 'janakāḥ proktāḥ pratibhāso 'pi bhedakaḥ // 3.171  //
ananyabhāk sa evārthastasya vyāvṛttayo 'pare /
tat kāryakāraṇaṃ coktaṃ tat svalakṣaṇamiṣyate // 3.172  //
tattyāgāptiphalāḥ sarvāḥ puruṣāṇāṃ pravṛttayaḥ /
yathā bhedāviśeṣe 'pi na sarva sarvasādhanam // 3.173  //
tathā bhedāviśeṣe 'pi na sarva sarvasādhanam /
bhede hi kārakaṃ kiñcid vastudharmatayā bhavet // 3.174  //
abhede tu virudhyate tasyaikasya kriyākriye /
bhedo 'pyastyakriyātaśced na kuryuḥ sahakāriṇaḥ // 3.175  //
paryāyeṇātha kartṛtvaṃ sa kiṃ tasyaiva vastunaḥ /
atyantabhedābhedau tu syātāṃ tadvati vastuni // 3.176  //
anyonyaṃ vā tayorbhedḥ sadṛśāsadṛśātmanoḥ /
tayorapi bhaved bhedo yadi yenātmanā tayoḥ // 3.177  //
bhedaḥ sāmānyamityetad yadi bhedastadātmanā /
bheda eva tathā ca syānniḥsāmānyaviśeṣatā // 3.178  //
bhedasāmānyayoryadvad ghaṭādīnāṃ parasparam /
yamātmānaṃ puraskṛtya puruṣo 'yaṃ pravartate // 3.179  //
tatsādhyaphalavāñchāvān bhedābhedau tadāśrayau /
cintyete svātmanā bhedo vyāvṛttyā ca samānatā // 3.180  //
astyeva vastu nānveti pravṛttyādiprasaṅgataḥ /
etenaiva yadahrīkāḥ kimapyaślīlamākulam // 3.181  //
pralapanti pratikṣiptaṃ tadapyekāntasambhavāt /
sarvasyobhayarūpatve tadviśeṣanirākṛteḥ // 3.182  //
codito dadhi khādeti kimuṣṭraṃ nābhidhāvati /
athāstyatiśayaḥ kaścid yena bhedena varttate // 3.183  //
sa eva dadhi so 'nyatra nāstītyanubhayaṃ param /
sarvātmatve ca sarveṣāṃ bhinnau syātāṃ na dhīdhvanī // 3.184  //
bhedasaṃhāravādasya tadabhedādasambhavaḥ /
rūpābhāvādabhāvasya śabdā rūpābhidhāyinaḥ // 3.185  //
nāśaṃkyā eva siddhāste 'to vyavacchedavācakāḥ /
upādhibhedāpekṣo vā svabhāvaḥ kevalo 'tha vā // 3.186  //
ucyate sādhyasiddh yartha nāśe kāryatvasattvavat /
sattāsvabhāvo hetuścet sā sattā sādhyate katham // 3.187  //
ananvayo hi bhedānāṃ vyāhato hetusādhyayoḥḥ /
bhāvopādānamātre tu sādhye sāmānyadharmiṇi // 3.188  //
na kaścidarthaḥ siddhaḥ syādaniṣiddhaṃ ca tādṛśam /
upāttabhede sādhye 'smin bhaveddheturananvayaḥ // 3.189  //
sattāyāṃ tena sādhyāyāṃ viśeṣaḥ sādhito bhavet /
aparāmṛṣṭatadbhede vastumātre tu sādhane // 3.190  //
tanmātravyāpinaḥ sādhyasyānvayo na vihanyate /
nāsiddhe bhāvadharmo 'sti vyabhicāryubhayāśrayaḥ // 3.191  //
dharmo viruddho 'bhāvasya sā sattā sādhyate katham /
siddhaḥ svabhāvo gamako vyāpakastasya niścitaḥ // 3.192  //
gamyaḥ svabhāvastasyāyaṃ nivṛttau vā nivartakaḥ /
anityatve yathā kāryamakārya vāvināśini // 3.193  //
ahetutvād vināśasya svabhāvādanubandhitā /
sāpekṣāṇāṃ hi bhāvānāṃ nāvaśyambhāvitekṣyate // 3.194  //
bāhulye 'pi hi taddhetorbhavet kvacidasambhavaḥ /
etena vyabhicāritvamuktaṃ kāryāvyavasthiteḥ // 3.195  //
sarveṣāṃ nāśahetūnāṃ hetumannāśavādinām /
asāmarthyācca taddhetorbhavatyeva svabhāvataḥ // 3.196  //
yatra nāma bhavatyasmādanyatrāpi svabhāvataḥ /
yā kācid bhāvaviṣayānumitirdvividhaiva sā // 3.197  //
svasādhye kāryabhāvābhyāṃ sambandhaniyamāt tayoḥ /
pravṛtterbuddhipūrvatvāt tadbhāvānupalambhane // 3.198  //
pravarttitavyaṃ netyuktānupalabdheḥ pramāṇatā /
śāstrādhikāre 'sambaddhā bahavo 'rthā atīndriyāḥ // 3.199  //
aliṅgāśca kathaṃ teṣāmabhāvo 'nupalabdhitaḥ /
sadasanniścayaphalā neti syād vāpramāṇatā // 3.200  //
pramāṇamapi kācit syād liṅgātiśayabhāvinī /
svabhāvajñāpakājñānasyāyaṃ nyāya udāhṛtaḥ // 3.201  //
kārye tu kārakājñānambhāvasyaiva sādhakam /
svabhāvānupalambhaśca svabhāve 'rthasya liṅgini // 3.202  //
tadabhāvaḥ pratīyeta hetunā yadi kenacit /
dṛśyasya darśanābhāvakāraṇāsambhave sati // 3.203  //
bhāvasyānupalabdhasya bhāvābhāvaḥ pratīyate /
viruddhasya ca bhāvasya bhāve tadbhāvabādhanāt // 3.204  //
tadviruddhopalabdhau syādasattāyā viniścayaḥ /
anādivāsanodbhūtavikalpapariniṣṭhitaḥ // 3.205  //
śabdārthastrividho dharmī bhāvābhāvobhayāśrayaḥ /
tasmin bhāvānupādāne sādhye 'syānupalambhanam // 3.206  //
tathā heturna tasyavābhāvaḥ śabdaprayogataḥ /
paramārthaikatānatve śabdānāmanibandhanā // 3.207  //
na syāt pravṛttirartheṣu darśanāntarabhediṣu /
atītājātayorvāpi na ca syādanṛtārthatā // 3.208  //
vācaḥ kasyāścidityeṣā baiddhārthaviṣayā matā /
śabdārthāpahnave sādhye dharmādhāranirākṛteḥ // 3.209  //
na sādhyaḥ samudāyaḥ syāt siddhau dharmaśca kevalaḥ /
sadasatpakṣabhedena śabdārthānapavādibhiḥ // 3.210  //
vastveva cityate h yatra pratibaddhaḥ phalodayaḥ /
arthakriyāsamarthasya vicāraiḥ kiṃ parīkṣayā // 3.211  //
ṣaṇḍhasya rūpe vairūpye kāminyāḥ kiṃ parīkṣayā /
śabdārthaḥ kalpanājñānaviṣayatvena kalpitaḥ // 3.212  //
dharmo vastvāśrayāsiddhirasyokto nyāyavādinā /
nāntarīyakatābhāvācchabdānāṃ vastubhissaha // 3.213  //
nārthasiddhistataste hi vaktrabhiprāyasūcakāḥ /
āptavādāvisaṃvādasāmānyādanumānatā // 3.214  //
sambaddhānuguṇopāyaṃ puruṣārthābhidhāyakam /
parīkṣādhikṛtaṃ vākyamato 'nadhikṛtaṃ param // 3.215  //
pratakṣeṇānumānena dvividhenāpyabādhanam /
dṛṣṭādṛṣṭāthairorasyāvisaṃvādastadarthayoḥ // 3.216  //
āptavādāvisaṃvādasāmānyādanumānatā /
buddheragatyābhihitā niṣiddhāpyasya gocare // 3.217  //
heyopādeyatattvasya sopāyasya prasiddhitaḥ /
pradhānārthāvisaṃvādādanumānaṃ paratra vā // 3.218  //
puruṣātiśayāpekṣaṃ yathārthamapare biduḥ /
iṣṭo 'yamarthaḥ pratyetuṃ śakyaḥ so 'tiśayo yadi // 3.219  //
ayamevaṃ na vetyanyadoṣā nirdoṣatāpi vā /
durlabhatvāt pramāṇānāṃ durbodhetyapare viduḥ // 3.220  //
sarveṣāṃ savipakṣatvānnirhrāsātiśayaśritām /
sātmībhāvāt tadabhyāsād dīyerannāsravāḥ kvacit // 3.221  //
nirupadravabhūtāthasvabhāvasya viparyayaiḥ /
na bādhā yatnavapve 'pi buddhestaspakṣapātataḥ // 3.222  //
sarvāsāṃ doṣajātīnāṃ jātiḥ satkāyadarśanāt /
sāvidyā tatra tatsnehastasmād dveṣādisambhavaḥ // 3.223  //
moho nidānaṃ doṣāṇāmata evābhidhīyate /
satkāyadṛṣṭiranyatra tatprahāṇe prahāṇataḥ // 3.224  //
girāṃ mithyātvahetūnāṃ doṣāṇāṃ puruṣāśrayāt /
apauruṣeyaṃ satyārthamiti kecit pracakṣate // 3.225  //
girāṃ satyatvahetūnāṃ guṇānāṃ puruṣāśrayāt /
apauruṣeyaṃ mithyārtha kiṃ netyanye pracakṣate // 3.226  //
arthajñānapanaheturhi saṃketaḥ puruṣāśrayaḥ /
girāmapauruṣeyatve 'pyato mithyātvasambhavaḥ // 3.227  //
sambandhāpauruṣeyatve syāt pratītirasaṃvidaḥ /
saṃketāt tadabhivyaktāvasamarthānyakalpanā // 3.228  //
girāmekārthaniyame na syādarthāntare gatiḥ /
anekārthābhisambandhe viruddhavyaktisambhavaḥ // 3.229  //
apauruṣeyatāyāśca vyarthā syāt parikalpanā /
vācyaśca heturbhinnānāṃ sambandhasya vyavasthiteḥ // 3.230  //
asaṃskāryatayā pumbhiḥ sarvathā syānnirarthatā /
saṃskāropagame mukhyaṃ gajasnānamidaṃ bhavet // 3.231  //
sambandhināmanityatvānna sambandhe 'sti nityatā /
nityasyānupakāryatvādakurvāṇaśca nāśrayaḥ // 3.232  //
artherataḥ sa śabdānāṃ saṃskāryaḥ puruṣairdhiyā /
arthaireva sahotpāde na svabhāvaviparyayaḥ // 3.233  //
śabdeṣu yuktaḥ sambandhe nāyaṃ doṣo vikalpite /
nityatvādāśrayāpāye 'pyanāśo yadi jātivat // 3.234  //
nityeṣvāśrayasāmathrya kiṃ yeneṣṭaḥ sa cāśrayaḥ /
jñānotpādanahetūnāṃ sambandhāt sahakāriṇām // 3.235  //
tadutpādanayogyatvenotpattirvyaktiriṣyate /
ghaṭādiṣvapi yuktijñaiḥ aviśeṣe 'vikāriṇām // 3.236  //
vyañjakaiḥ svaiḥ kṛtaḥ ko 'rtho vyaktāstaiste yato matāḥ /
sambandhasya ca vastutve syād bhedād buddhicitratā // 3.237  //
tābhyāmabhede tāveva nāto 'nyā vastuno gatiḥ /
bhinnātvād vasturūpasya sabandhaḥ kalpanākṛtaḥ // 3.238  //
sad dravyaṃ syāt parādhīnaṃ sambandho 'nyasya vā katham /
varṇā nirarthakāḥ santaḥ padādi parikalpitam // 3.239  //
avastuni kathaṃ vṛttiḥ sambandhasyāsya vastunaḥ /
apauruṣeyatāpīṣṭā kartṛṇāmasmṛteḥ kila // 3.240  //
santyasyāpyanuvaktāra iti dhig vyāpakaṃ tamaḥ /
yathāyamanyato 'śrutvā nemaṃ varṇapadakramam // 3.241  //
vastuṃ samarthaḥ puruṣastathānyo 'pīti kaścana /
anyo vā racito granthaḥ sampradāyād ṛte paraiḥ // 3.242  //
dṛṣṭaḥ ko 'bhihito yena so 'pyevaṃ nānumīyate /
yajjātīyo yataḥ siddhaḥ so 'viśiṣṭo 'gnikāṣṭhavat // 3.243  //
adṛṣṭaheturapyanyastadbhavaḥ sampratīyate /
tatrāpradarśya ye bhedaṃ kāryasāmānyadarśanāt // 3.244  //
hetavaḥ pravitanyante sarve te vyabhicāriṇaḥ /
sarvathānāditā sidhyedevaṃ nāpuruṣāśrayaḥ // 3.245  //
tasmādapauruṣeyatve syādanyo 'pyanarāśrayaḥ /
mlecchadivyavahārāṇāṃ nāstikyavacasāmapi // 3.246  //
anāditvād tathābhāvaḥ pūrvasaṃskārasantateḥ /
tādṛśe 'pauruṣeyatve kaḥ siddhe 'pi guṇo bhavet // 3.247  //
arthasaṃskārabhedānāṃ darśanāt saṃśayaḥ punaḥ /
anyāviśeṣād varṇānāṃ sādhane ki phalaṃ bhavet // 3.248  //
vākyaṃ bhinnaṃ na varṇebhyo vidyate 'nupalambhataḥ /
anekāvayavātmatve pṛthak teṣāṃ nirarthatā // 3.249  //
atadrūpe ca tādrūpyaṃ kalpitaṃ siṃhatādivat /
pratyekaṃ sārthakatve 'pi mithyānekatvakalpanā // 3.250  //
ekāvayavagatyā ca vākyārthapratipad bhavet /
sakṛcchrutau ca sarveṣā kālabhedo na yujyate // 3.251  //
ekatve 'pi hyabhinnasya kramaśo gatyasambhavāt /
anityaṃ yatnasambhūtaṃ pauruṣeyaṃ kathaṃ na tat // 3.252  //
nityopalabdhirnityatve 'pyanāvaraṇasambhavāt /
aśrutirvikalatvāccet kasyacit sahakāriṇaḥ // 3.253  //
kāmamanyapratīkṣāstu niyamastu virudhyate /
sarvatrānupalambhaḥ syāt teṣāmavyāpitā yadi // 3.254  //
sarveṣāmupalambhaḥ syāt yugapad vyāpitā yadi /
saṃskṛtasyopalambhe ca kaḥ saṃskarttāvikāriṇaḥ // 3.255  //
indriyasya syāt saṃskāraḥ śrṛṇuyānnikhilaṃ ca tat /
saṃskārabhedabhinnatvādekārthaniyamo yadi // 3.256  //
anekaśabdasaṃdhāte śrutiḥ kalakale katham /
dhvanathaḥ kevalaṃ tatra śrū yante cenna vācakāḥ // 3.257  //
dhvanibhyo bhinnamastīti śraddheyamatibahvidam /
sthiteṣvanyeṣu śabdeṣu śrūyate vācakaḥ katham // 3.258  //
kathaṃ vā śaktiniyamād bhinnadhvanigatirbhavet /
dhvanayaḥ sammatā yaiste doṣaiḥ kairapyavācakāḥ // 3.259  //
dhvanibhirvyajyamāne 'smin vācake 'pi kathaṃ na te /
varṇānupūrvī vākyaṃ cenna varṇānāmabhedataḥ // 3.260  //
teṣāṃ ca na vyavasthānaṃ kramāntaravirodhataḥ /
deśakālakramābhāvo vyāptinityatvavarṇanāt // 3.261  //
anityāvyāpitāyāṃ ca doṣaḥ prāgeva kīrtitaḥ /
vyaktikramo 'pi vākyaṃ na nityavyaktinirākṛteḥ // 3.262  //
vyāpāradeva tatsiddhe kāraṇānāṃ ca kāryatā /
svajñānenānyadhīhetuḥ siddhe 'rthe vyañjako mataḥ // 3.263  //
yathā dīpo 'nyathā vāpi ko viśeṣo 'sya kārakāt /
karaṇānāṃ samagrāṇāṃ vyāpārādupalabdhitaḥ // 3.264  //
niyamena ca kāryatvaṃ vyañjake tadasambhavāt /
tadrū pāvaraṇānāṃ ca vyaktiste vigamo yadi // 3.265  //
abhāve karaṇagrāmasāmarthya kiṃ nu tadbhavet /
śabdaviśeṣādanyeṣāmapi vyaktiḥ prasajyate // 3.266  //
tathāmyupagame sarvakāraṇānāṃ nirarthatā /
sādhanaṃ pratyabhijñānaṃ satprayogādi yanmatam // 3.267  //
anudāharaṇaṃ sarvabhāvānāṃ kṣaṇabhaṅgataḥ /
dūṣyaḥ kuheturanyo 'pi buddherapuruṣāśraye // 3.268  //
bādhābhyupetapratyakṣapratītānumitaiḥ samam /
ānupūrvyāśca varṇebhyo bhedaḥ sfoṭena cintitaḥ // 3.269  //
kalpanāropitā sā syāt kathaṃ vāpuruṣāśrayā /
sattāmātrānubandhitvāt nāśasyānityatā dhvaneḥ // 3.270  //
agnerarthāntarotpattau bhavet kāṣṭhasya darśanam /
avināśāt sa evāsya vināśa iti cet katham // 3.271  //
anyo 'nyasya vināśo 'stu kāṣṭhaṃ kasmānna dṛśyate /
tatparigrahataścenna tenānāvaraṇaṃ yataḥ // 3.272  //
vināśasya vināśitvam syādutpattestataḥ punaḥ /
kāṣṭhasya darśanam hantṛghāte caitrāpunarbhavaḥ // 3.273  //
yathātrāpyevamiti cet hanturnāmaraṇatvataḥ /
ananyatve vināśasya syānnāśaḥ kāṣṭhameva tu // 3.274  //
tasya tattvādahetutvaṃ nāto 'nyā vidyate gatiḥ /
ahetutve 'pi nāśasya nityatvād bhāvanāśayoḥ // 3.275  //
sahabhāvaprasaṅgaścedasato nityatā kutaḥ /
asattve 'bhāvanāśitvaprasaṅgo 'pi na yujyate // 3.276  //
nāśena yasmād bhāvasya na vināśanamiṣyate /
naśyan bhāvo 'parāpekṣa iti tajjñāpanāya sā // 3.277  //
avasthā heturuktāsyā bhedamāropya cetasā /
svato 'pi bhāve 'bhāvasya vikalpaścedayaṃ samaḥ // 3.278  //
na tasya kiñcid bhavati na bhavatyeva kevalam /
bhāve hyeṣa vikalpaḥ syād vidyervastvanuridhataḥ // 3.279  //
na bhāvo bhavatītyuktamabhāvo bhavatīti na /
apekṣyeta paraḥ kārya yadi vidyeta kiñcana // 3.280  //
yadakiñcitkaraṃ vastu kiṃ kenacidapekṣyate /
etenāhetukatve 'pi hyabhūtvā nāśabhāvataḥ // 3.281  //
sattānāaśitvadoṣasya pratyākhyātaṃ prasañjanam /
yathā keṣāñcideveṣṭaḥ pratigho janmināṃ yathā // 3.282  //
nāśaḥ svabhāvo bhāvānāṃ nānutpattimatāṃ yadi /
svabhāvaniyamāddhetoḥ svabhāvaniyamaḥ phale // 3.283  //
nānitye rūpabhedo 'sti bhedakānāmabhāvataḥ /
pratyākhyeyāta evaiṣāṃ sambandhasyāpi nityatā // 3.284  //
sambandhadoṣaiḥ prāguktaiḥ śabdaśaktiśca dūṣitā /
nāpauruṣeyamityeva yathārthajñānasādhanam // 3.285  //
dṛṣṭo 'nyathāpi vahnyādiraduṣṭaḥ puruṣāgasā /
na jñānahetutaiva syāt tasminnakṛtake mate // 3.286  //
nityebhyo vastusāmarthyāt na hi janmāsti kasyacit /
vikalpavāsanodbhūtāḥ samāropitagocarāḥ // 3.287  //
jāyante buddhayastatra kevalaṃ nārthagocarāḥ /
mithyātvaṃ kṛtakeṣveva dṛṣṭamityakṛtaṃ vacaḥ // 3.288  //
satyārtha vyatirekasya virodhivyāpanād yadi /
hetāvasambhave 'nukte bhāvastasyāpi śaṅkyate // 3.289  //
viruddhānāṃ padārthānāmapi vyāpakadarśanāt /
nāsattāsiddhirityuktaṃ sarvato 'nupalambhanāt // 3.290  //
asiddhāyāmasattāyāṃ sandigdhā vyatirekitā /
anvayo vyatireko vā sattvaṃ vā sādhyadharmiṇi // 3.291  //
tanniścayaphalairjānaiḥ siddhyanti yadi sādhanam /
yatra sādhyavipakṣasya varṇyate vyatirekitā // 3.292  //
sa evāsya sapakṣaḥ syāt sarvo heturatonvayī /
samayatve hi mantrāṇāṃ kasyacit kāryasādhanam // 3.293  //
athāpi bhāvaśaktiḥ syādanyathāpyaviśeṣataḥ /
kramasyārthāntaratvaṃ ca pūrvameva nirākṛtam // 3.294  //
nityaṃ tadarthasiddhiḥ syādasāmarthyamapekṣaṇe /
sarvasya sādhanaṃ te syurbhāvaśaktiryadīdṛśī // 3.295  //
prayoktṛbhedāpekṣā ca nāsaṃskāryasya yujyate /
saṃskāryasyāpi bhāvasya vastubhedo hi bhedakaḥ // 3.296  //
prayoktṛbhedānniyamaḥ śaktau na samaye bhavet /
anādheyaviśeṣāṇāṃ ki kurvāṇaḥ prayojakaḥ // 3.297  //
prayogo yadyabhivyaktiḥ sā prāgeva nirākṛtā /
vyaktiśca buddhiḥ sā yasmāt sa phalairyadi yujjate // 3.298  //
syācchrotuḥ phalasambandho vaktā hi vyaktikāraṇam /
anabhivyaktaśabdānāṃ karaṇānāṃ prayojanam // 3.299  //
manojapo vā vyarthaḥ syācchabdo hi śrotragocaraḥ /
pāramparyeṇa tajjatvāt tadv yaktiḥ sāpi cenmatiḥ // 3.300  //
te 'pi tathā syustadarthā cedasiddhaṃ kalpanānvayāt /
svasāmānyasvabhāvānāmekabhāvavivakṣayā // 3.301  //
ukteḥ samayakārāṇāmavirodho na vastuni /
ānupūrvyāmasatyāṃ syāt saro rasa iti śruto // 3.302  //
na kāryabheda iti ced asti sā puruṣāśrayā /
yo yadvarṇasamutthānajñānajājjñānato dhvaniḥ // 3.303  //
jāyate tadupādhiḥ sa śru tyā samavasīyate /
tajjñānajanitajñānaḥ sa śru tāvapaṭuśrutiḥ // 3.304  //
apekṣya tasmṛtiṃ paścāt smṛtimādhatta ātmani /
ityeṣā pauruṣeyyeva taddhetugrāhicetasām // 3.305  //
kāryakāraṇatā varṇeṣvānupūrvīti kathyate /
anyadeva tato rūpaṃ tadvarṇānāṃ pade pade // 3.306  //
kartṛ saṃskārato bhinnaṃ sahitaṃ kāryabhedakṛt /
sā cānupūrvī varṇānāṃ pravṛttā racanākṛtaḥ // 3.307  //
icchāviruddhasiddhīnāṃ sthitakramavirodhataḥ /
kāryakāraṇatāsiddheḥ pumbhyo varṇakramasya ca // 3.308  //
sarvo varṇakramaḥ pubhyo dahanendhanayuktivat /
asādhāraṇatā siddhā mantrākhyakramakāriṇām // 3.309  //
puṃsāṃ jñānaprabhāvābhyāmanyeṣāṃ tadabhāvataḥ /
ye 'pi tantravidaḥ kecid mantrān kāṃścana kuvaṃte // 3.310  //
prabhoḥ prabhāvasteṣāṃ sa taduktanyāyavṛttitaḥ /
kṛtakāḥ pauruṣeyāśca mantrā vācyāḥ phalepsunā // 3.311  //
aśaktisādhanaṃ puṃsāmanenaiva nirākṛtam /
buddhīndriyoktipuṃ stvādisādhanaṃ yattu varṇyate // 3.312  //
pramāṇābhaṃ yathārthāsti na hi śeṣavato gatiḥ /
artho 'yaṃ nāyamartho na iti śabdā vadanti na // 3.313  //
kalpyo 'yamarthaḥ puruṣaiste ca rāgādisaṃyutāḥ /
tatraikastattvavinnānya iti bhedaśca kiṃkṛtaḥ // 3.314  //
tadvt puṃstve kathamapi jñānī kaścit katha na vaḥ /
yasya pramāṇamavisaṃvādi vacanaṃ so 'rthavid yadi // 3.315  //
na hyatyantaparokṣeṣu prāmāṇasyāsti sambhavaḥ /
yasya prāmāṇasaṃvādi vacanaṃ tatkṛtaṃ vacaḥ // 3.316  //
sa āgam iti prāptaṃ nirarthāpauruṣeyatā /
yadyatyantaparokṣe 'rthe 'nāgamajñānasambhavaḥ // 3.317  //
atīndriyārthavit kaścidastītyabhimataṃ bhavet /
svayaṃ rāgādimānnārtha vetti vedasya nānyataḥ // 3.318  //
na vedayati vado 'pi vedārthasya kuto gatiḥ /
tenāgnihotraṃ juhuyāt svargakāma iti śrutau // 3.319  //
khādet śvamāṃsamityeṣa nārtha ityatra kā pramā /
prasiddho lokavādaścet tatra ko 'tīndriyārthadṛk // 3.320  //
anekārtheṣu śabdeṣu yenārtho 'yaṃ vivecitaḥ /
svargorvaśyādiśabdaśca dṛṣṭo 'rūḍhārthavācakaḥ // 3.321  //
śabdāntareṣu tādṛkṣu tādṛśyevāstu kalpanā /
prasiddhiśca nṛṇāṃ vādaḥ pramāṇaṃ sa ca neṣyate // 3.322  //
tataśca bhūyo 'rthagatiḥ kimetad dviṣṭhakāmitam /
atha prasiddhimullaṃdhya kalpane na nibandhanam // 3.323  //
prasiddherapramāṇatvāt tadgrahe kiṃ nibandhanam /
utpāditā prasiddhyaiva śaṃkā śabdārthaniścaye // 3.324  //
yasmānnānārthavṛttitvaṃ śabdānāṃ tatra dṛśyate /
anyathāsambhavābhavāt nānāśakteḥ svayaṃ dhvaneḥ // 3.325  //
avaśyaṃ śaṃkayā bhāvyaṃ niyāmakamapaśyatām /
eṣa sthāṇurayaṃ mārga iti vaktīti kaścana // 3.326  //
anyaḥ svayaṃ bravīmīti tayorbhedaḥ parīkṣyatām /
sarvatra yogyasyaikārthadyotane niyamaḥ kutaḥ // 3.327  //
jñātā vātīndriyāḥ kena vivakṣāvacanād ṛte /
vivakṣāniyame hetuḥ saṃketastatprakāśanaḥ // 3.328  //
apauruṣeyai sā nāsti tasya saikārthatā kutaḥ /
svabhāvaniyame 'nyatra na yojyeta tayā punaḥ // 3.329  //
saṃketaśca nirarthaḥ syād vyaktau ca niyamaḥ kutaḥ /
yatra svātantryamicchāyā niyamo nāma tatra kaḥ // 3.330  //
dyotayet tena saṃketo neṣṭāmevāsya yogyatām /
yasmāt kiledṛśaṃ satyaṃ yathāgniḥ śītanodanaḥ // 3.331  //
vākyaṃ vedaikadeśatvādanyadapyaparo bravīt /
rasavat tulyarūpatvādekabhāṇḍe ca pākavat // 3.332  //
śeṣavad vyabhicāritvāt kṣiptaṃ nyāyavidedṛśam /
nityasya puṃsaḥ kartṛtvaṃ nityān bhāvānatīndriyān // 3.333  //
ebnriyān viṣamaṃ hetuṃ bhāvānāṃ viṣamāṃ sthitim /
nivṛttiṃ ca pramāṇābhyāmanyad vā vyastagocaram // 3.334  //
viruddhamāgamāpekṣeṇānumānena vā vadat /
virodhamasamādhāya śāstrārtha cāpradarśya saḥ // 3.335  //
satyārtha pratijānāno jayed dhārṣṭyena bandhakīm /
sidhyet pramāṇaṃ yadyevam apramāṇamatheha kim // 3.336  //
na hyokaṃ nāsti satyārtha puruṣe bahubhāṣīṇi /
nāyaṃ svabhāvaḥ kārya vā vastūnāṃ vaktari dhvaniḥ // 3.337  //
na ca tadvyatiriktasya vidyate 'vyabhicāritā /
pravṛttirvācakānāṃ ca vācyadṛṣṭikṛteti cet // 3.338  //
parasparaviruddhārthā kathamekatra sā bhavet /
vastubhirnāgamāstena karthāñcānnāntarīyakāḥ // 3.339  //
pratipatturna sidhyanti kutastebhyo 'rthaniścayaḥ /
tasmānna tannivṛttyāpi bhāvābhāvaḥ prasidhyati // 3.340  //
tenāsanniścayaphalānupalabdhirnasidhyati /
||parārthānumānanāmā caturthaḥ paricchedaḥ
parasya pratipādyatvāt adṛṣṭo 'pi svayaṃ paraiḥ /
dṛṣṭasādhanamityeke tatkṣepāyātmadṛgvacaḥ // 4.1  //
anumāviṣaye neṣṭaṃ parīkṣitaparigrahāt /
vācaḥ prāmāṇyamasmin hi nānumānaṃ pravartate // 4.2  //
bādhanāyāgamasyokteḥ sādhanasya paraṃ prati /
so 'pramāṇaṃ tadāsiddhaṃ tatsiddhamakhilaṃ tataḥ // 4.3  //
tadāgamavataḥ siddhaṃ yadi kasya ka āgamaḥ /
bādhyamānaḥ pramāṇena sa siddhaḥ kathāmāgamaḥ // 4.4  //
tadviruddhābhyupagamastenaiva ca kathaṃ bhavet /
tadanyopagame tasya tyāgāṃsyāpramāṇātā // 4.5  //
tat kasmāt sādhanaṃ noktaṃ svapratītiryadudbhavā /
yuktyā yayāgamo grāhyaḥ parasyāpi ca sā na kim // 4.6  //
prākṛtasya sataḥ prāg yaiḥ pratipattyakṣasambhavo /
sādhanaiḥ sādhanānyarthasaktijñāne 'sya tānyalam // 4.7  //
vicchinnānugamā ye 'pi sāmānyenāpyagocarāḥ /
sādhyasādhanacintāsti na teṣvartheṣu kācana // 4.8  //
puṃsāmabhiprāyavaśāt tattvātattvavyavasthitau /
luptau hetutadābhāsau tasya vastvasamāśrayāt // 4.9  //
sannartho jñānasāpekṣo nāsan jñānena sādhakaḥ /
sato 'pi vastvasaṃśliṣṭāsaṃgatyā sadṛśī gatiḥ // 4.10  //
liṅgaṃ svabhāvaḥ kārya vā dṛśyādarśanameva vā /
sambaddhaṃ vastutassiddhaṃ tadasiddhaṃ kimātmanaḥ // 4.11  //
pareṇāpyanyato gantumayuktam parakalpitaiḥ /
prasaṅgo dvayasambandhādekāpāye 'nyahānaye // 4.12  //
tadarthagrahaṇaṃ śabdakalpanāropitātmanām /
aliṅgatvaprasiddhayarthamarthādarthasya siddhitaḥ // 4.13  //
kalpanāgamayoḥ kartu ricchamātrānuvṛttitaḥ /
vastunaścānyathābhāvāt tatkṛtā vyabhicāriṇaḥ // 4.14  //
arthādarthagateḥ śaktiḥ pakṣahetvabhidhānayoḥ /
nārthe tena tayornāsti svataḥ sādhanasaṃsthitiḥ // 4.15  //
tat pakṣavacanaṃ vakturabhiprāyanivedane /
pramāṇaṃ saṃśayotpattestataḥ sākṣānna sādhanam // 4.16  //
sādhyasyaivābhidhānena pāramparyeṇa nāpyalam /
śaktasya sūcakaṃ hetuvaco 'śaktamapi svayam // 4.17  //
hetvarthaviṣayatvena tadaśaktoktirīritā /
śaktistasyāpi ceddhetuvacanasya pravarttanāt // 4.18  //
tatsaṃśayena jijñāsorbhavet prakaraṇāśrayaḥ /
vipakṣopagame 'yetat tulyamityanavasthiniḥ // 4.19  //
antaraṅgaṃ tu sāmarthya triṣu rūpeṣu saṃsthitam /
tatra smṛtisamādhānaṃ tadeacasyeva saṃsthitam // 4.20  //
akhyāpite hi viṣaye hetuvṛtterasambhavāt /
viṣayakhyāpanādeva siddhau cet tasya śaktatā // 4.21  //
uktamatra vināpyasmāt kṛtakaḥ śabda īdṛśāḥ /
sarve 'nityā it prokte 'pyarthāt tannāśadhīrbhavet // 4.22  //
anuktāvapi pakṣasya siddhepratibandhataḥ /
triṣvanyatamarūpasyaivānuktirnyū natoditā // 4.23  //
sādhyoktiṃ vā pratijñāṃ sa vadan doṣairna yujyate /
sādhanādhikṛtereva hetvābhāsāprasaṅgataḥ // 4.24  //
aviśeṣoktirapyekajātīye saṃśayāvahā /
anyathā sarvasādhyokteḥ pratijñātvaṃ prasajyate // 4.25  //
siddhokteḥ sādhanatvācca parasyāpi na duṣyati /
idānīṃ sādhyanirdeśaḥ sādhanāvayavaḥ katham // 4.26  //
sābhāsoktyādyupakṣepaparihāraviḍambanā /
asambaddhā tathā hyeṣa na nyāyya iti varṇitam // 4.27  //
gamyārthatve 'pi sādhyokterasammohāya lakṣaṇam /
taccuturlakṣaṇaṃ rūpanipāteṣu svayaṃpadaiḥ // 4.28  //
asiddhāsādhanārthoktavādyabhyupagatagrahaḥ /
anukto 'pīcchayā vyāptaḥ sādhya ātmārthavanmataḥ // 4.29  //
sarvānyeṣṭanivṛttāvapyāśaṅkāsthānavāraṇam /
vṛtto svayaṃśrutenāha kṛtā caiṣā tadarthikā // 4.30  //
viśeṣastadvyapekṣatvāt kathito dharmadharmiṇoḥ /
anuktāvapi vāñchāyā bhavet prakaraṇād gatiḥ // 4.31  //
ananvayo 'pi dṛṣṭānte doṣastasya yathoditam /
ātmā paraścet so 'siddhaḥ iti tatreṣṭaghātakṛt // 4.32  //
sādhanaṃ yadvivāde na nyastaṃ taccenna sādhyate /
kiṃ sādhyamanyathāniṣṭaṃ bhaved vaiphalyameva vā // 4.33  //
sadvitīyaprayogeṣu niranvayaviruddhate /
etena kathite sādhyaṃ sāmānyenātha sammatam // 4.34  //
tadevārthāntarābhāvād dehānāptau na sidhyati /
vācyaśūnyaṃ pralapatāṃ tadetajjāḍyavarṇitam // 4.35  //
tulyaṃ nāśe 'pi cecchabdaghaṭabhedena kalpane /
na siddhena vināśena tadvataḥ sādhanād dhvaneḥ // 4.36  //
tathārthāntarabhāve syāt tadvān kumbho 'pyanityatā /
viśiṣṭā dhvaninānveti no cennāyogavāraṇāt // 4.37  //
dvividho hi vyavacchedo viyogāparayogayoḥ /
vyavchedādayoge tu vārye nānanvayāgamaḥ // 4.38  //
sāmānyameva tatsādhyaṃ na ca siddhaprasādhanam /
viśiṣṭaṃ dharmiṇā tacca na niranvayadoṣavat // 4.39  //
etena dharmidharmābhyāṃ viśiṣṭau dharmadharmiṇau /
pratyākhyāto nirākurvan dharmiṇyevamasādhanāt // 4.40  //
samudāyāpavāho hi na dharmiṇi virudhyate /
sādhyaṃ yatastathā neṣṭaṃ sādhyo dharmo 'tra kevalaḥ // 4.41  //
ekasya dharmiṇaḥ śāstre nānādharmasthitāvapi /
sādhyaḥ syādātmanaiveṣṭa ityupāttā svayaṃśrutiḥ // 4.42  //
śāstrābhyupagamādeva sarvādānāt prabādhane /
tatraikasyāpi doṣaḥ syād yadi hetupratijñyoḥ // 4.43  //
śabdānāśe prasādhye syād gandhabhūguṇatākṣateḥ /
heturviriddho 'prakṛterno cedanyatra sā samā // 4.44  //
athātra dharmī prakṛtastatra śāstrārthabādhanam /
atha vādīṣṭatāṃ bruyād dharmidharmādisādhanaiḥ // 4.45  //
kaiścit prakaraṇairiccha bhavet sā gamyate ca taiḥ /
valāt taveccheyamiti vyaktamīśvaraceṣṭitam // 4.46  //
vadannakāryaliṅgāṃ tāṃ vyabhicāreṇa bādhyate /
anāntarīyake cārthe bādhite 'nyasya kā kṣati // 4.47  //
uktaṃ ca nāgamāpekṣamanumānaṃ svagocare /
siddhaṃ tena susiddhaṃ tanna tadā śāstramīkṣyate // 4.48  //
vādatyāgastadā syāccenna tadānabhyupāyataḥ /
upāyo hyabhyupāye 'yamanaṅgaṃ sa tadāpi san // 4.49  //
tadā viśuddhe viṣayadvaye śāstraparigraham /
cikirṣoḥ sa hi kālaḥ syāt tadā śāstreṇa bādhanam // 4.50  //
tadvirodhena cintāyāstatsiddhartheṣvayogataḥ /
tṛtīyasthānasaṃkrāntau nyāyyaḥ śāstraparigrahaḥ // 4.51  //
tatrāpi sādhyadharmasya nāntarīkabādhanam /
parihārya na cānyeṣāmanavasthāprasaṅgataḥ // 4.52  //
keneyaṃ sarvacintāṣu śāstraṃ grāhyamiti sthitiḥ /
kṛtedānīmasiddhāntairgrāhyo dhūmena nānalaḥ // 4.53  //
riktasya jantorjjātasya guṇadoṣamapaśyataḥ /
vilabdhā vata kenemo siddhāntaviṣamagrhāḥ // 4.54  //
yadi sādhana ekatra sarvaśāstraṃ nidarśane /
darśayet sādhanaṃ syādityeṣā lokottarā sthitiḥ // 4.55  //
asambaddhasya dharmasya kimasiddho na sidhyati /
hetustatsādhanāyoktaḥ kiṃ duṣṭastatra sidhyati // 4.56  //
dharmananupanīyaiva dṛṣṭānte dharmiṇo 'khilān /
vāgdhūmādejaṃno 'nveti caitanyadahanādikam // 4.57  //
svabhāvaṃ kāraṇaṃ cārtho vyabhicāreṇa sādhayan /
kasyacid vādabādhāyāṃ svabhāvānna nivartate // 4.58  //
prapadyamānaścānyastaṃ nāntarīyakamīpsitaiḥ /
sādhyārthairhetunā tena kathamapratipāditaḥ // 4.59  //
ukto 'nukto 'pi tena kathamapratipāditaḥ // 4.59  //
ukto 'nukto 'pi vā heturviroddhā vādino 'tra kim /
na hi tasyoktidoṣeṇa sa jātaḥ śāstrabādhanaḥ // 4.60  //
bādhakasyābhidhānācced doṣo yadi vadenna saḥ /
kinna bādheta so 'kurvannayuktaṃ kena duṣyati // 4.61  //
anyeṣu hetvābhāseṣu sveṣṭasyaivāprasādhanāt /
duṣyed vyarthābhidhānena nātra tasya prasādhanāt // 4.62  //
yadi kiñcit kvacicchastrena yuktaṃ pratiṣidhyate /
bruvāṇo yuktamapyanyaditi rājakulasthitiḥ // 4.63  //
sarvānarthān samīkṛtya vaktuṃ śakyaṃ na sādhanam /
sarvatra tenotsanneyaṃ sādhyasādhanasaṃsthitiḥ // 4.64  //
viruddhayorekadharmiṇyayogādastu bādhanam /
viruddhaikāntike nātra tadvadasti virodhitā // 4.65  //
abādhyabādhakatve 'pi tayoḥ śāstrārthaviplavāt /
asabhbadde 'pi bādhā cet syāt sarva sarvabādhanam // 4.66  //
sambandhastena tatraiva bādhanādasti cedasat /
hetoḥ sarvasya cintyatvāt svasādhye guṇadoṣayoḥ // 4.67  //
nāntarīyakatā sādhye sambandhaḥ seha nekṣyate /
kevalaṃ śāstrapīḍeti doṣaḥ sānyakṛte samā // 4.68  //
śāstrābhyupagamāt sādhyaḥ sāstradṛṣṭo 'khilo yadi /
pratijñā siddhadṛṣṭāntahetuvādḥ prasajyate // 4.69  //
uktayoḥ sādhanatvena no cedīpsitavādataḥ /
nyāyaprāptaṃ na sādhyatvaṃ vacanād vinivarttate // 4.70  //
anīpsitamasādhyaṃ ced vādinānyo 'pyanīpsitaḥ /
dharmo 'sādhyastadāsādhyaṃ bādhamānaṃ virodhi kim // 4.71  //
pakṣalakṣaṇabāhyārthaḥ svayaṃśabdo 'pyanarthakaḥ /
śāstre ṣvicchapravṛttyartho yadi śaṅkākutonviyam // 4.72  //
so 'niṣiddhaḥ pramāṇena gṛhṇān kena nivāryate /
niṣiddhaścet pramāṇena vācā kena pravartyate // 4.73  //
pūrvamapyeṣa siddhantaṃ svecchayaiva gṛhītavān /
kiñcidanyaṃ satu punargrahītuṃ labhate na kim // 4.74  //
dṛṣṭervipratipattīnāmatrākārṣīt svayaṃśrutim /
iṣṭākṣatimasādhyatvamanavasthāṃ ca darśayan // 4.75  //
samayāhitabhedasya parihāreṇa dharmiṇaḥ /
prasiddhasya gṛhītyarthā jagādanyaḥ svayaṃśrutim // 4.76  //
vicāraprastutereva prasiddhaḥ siddha āśrayaḥ /
svecchākalpitabhedeṣu padārtheṣvavivādataḥ // 4.77  //
asādhyatāmatha prāha siddhadeśena dharmiṇaḥ /
svarūpeṇaiva nirdeśya ityanenaiva tad gatam // 4.78  //
siddhasādhanarūpeṇa nirdeśasya hi sambhave /
sādhyatvenaiva nirdeśya itīdaṃ phalavad bhavet // 4.79  //
anumānasya sāmānyaviṣayatvaṃ ca varṇītam /
ihaivaṃ na hyanukte 'pi kiñcit pakṣe virudhyate // 4.80  //
kuryācced dharmiṇaṃ sādhyaṃ tataḥ kiṃ tanna śaktyate /
kasmāddhetvanvayābhāvānna ca doṣastayorapi // 4.81  //
uktarāvayavāpekṣo na doṣaḥ pakṣa iṣyate /
tathā hetvādidoṣo 'pi pakṣadoṣaḥ prasajyate // 4.82  //
sarvaiḥ pakṣasya bādhātastasmāt tanmātrasaṅginaḥ /
pakṣadoṣā matā nānye pratyakṣādivirodhavat // 4.83  //
hetvādilakṣaṇairvādhyaṃ muktvā pakṣasya lakṣaṇam /
ucyate parihārārthamavyāptivyatirekayoḥ // 4.84  //
svayannipātarūpākhyā vyatirekasya bādhikāḥ /
sahānirākṛteneṣṭaśrutiravyāptibādhanī // 4.85  //
sādhyābhyupagamaḥ pakṣalakṣaṇaṃ teṣvapakṣatā /
nirākṛte bādhanataḥ śeṣe 'lakṣaṇavṛttitaḥ // 4.86  //
svayamiṣṭābhidhānena gatārthe 'pyavadhāraṇe /
kṛtyāntenābhisambandhāduktaṃ kālāntaracchide // 4.87  //
ihānaṅgamiṣerniṣṭhā tenepsitapade punaḥ /
aṅgameva tayāsiddhahetvādi pratiṣidhyate // 4.88  //
avācakatvāccāyuktaṃ teneṣṭaṃ svayamātmanā /
anapekṣyākhilaṃ śāstraṃ tadvādīṣṭasya sādhyatā // 4.89  //
tenānabhīṣṭasaṃsṛṣṭasyesyāpi hi bādhane /
yathāsādhyamabādhātaḥ pakṣahetū na duṣyataḥ // 4.90  //
aniṣiddhaḥ pramāṇābhyāṃ sa copagama iṣyate /
sandigdhe hetuvacanād vyasto hetoranāśrayaḥ // 4.91  //
anumānasya bhedena sā bādhoktā caturvidhā /
tatrābhyupāyaḥ kāryāṅgaṃ svabhāvāṅgaṃ jagatsthitiḥ // 4.92  //
ātmāparodhābhimato bhūtaniścayayuktavāk /
āptaḥ svavacanaṃ śastraṃ caikamuktaṃ samatvataḥ // 4.93  //
yathātmano 'pramāṇatve vacanaṃ na pravarttate /
śāstrasiddhe tathā nārthe vicārastadanāśraye // 4.94  //
tatprastāvāśrayatve hi śāstraṃ bādhakamityamum /
vaktumartha svavācāsya sahoktiḥ sāmyadṛṣṭaye // 4.95  //
udāharaṇamapyatra sadṛśaṃ tena varṇitam /
pramāṇānāmabhāve hi śāstravācorayogataḥ // 4.96  //
svavāgvirodhe vispaṣṭamudāharaṇamāgame /
diṅmātradarśanam tatra pretyadharmo 'sukhapradaḥ // 4.97  //
śāstriṇo 'pyatadālambe viruddhoktau tu vastuni /
na bādhā pratibandhaḥ syāt tulyakakṣatayā tayoḥ // 4.98  //
yathā svavāci taccāsya tadā svavacanātmakam /
tayoḥ pramāṇaṃ yasyāsti tat syādanyasya bādhakam // 4.99  //
pratijñāmanumānaṃ vā pratijñāpetayuktikā /
yathārtha vā bādheta kathamanyathā // 4.100  //
prāmāṇyamāgamānāṃ ca prāgeva vinivāritam /
abhyupāyavicāreṣu tasmād doṣo 'yamiṣyate // 4.101  //
tasmād viṣayabhedasya darśanārtha pṛthak kṛtaḥ /
anumānābahirbhūto 'pyabhyupāyaḥ prabādhanāt // 4.102  //
anyathātiprasaṅgaḥ syād vyarthatā vā pṛthakkṛteḥ /
bhedo vāṅmātravacane pratibandhaḥ svavācyapi // 4.103  //
tenābhyupagamācchāstra pramāṇaṃ sarvavastuṣu /
bādhakam yadi necchet sa bādhakaṃ kiṃ punarbhavet // 4.104  //
svavāgvirodheabhedaḥ syāt svavākśāstravirodhayoḥ /
puruṣecchākṛtā cāsya paripūrṇā pramāṇatā // 4.105  //
tasmāt prasiddheṣvartheṣu śāstratyāge 'pi na kṣatiḥ /
paroikṣeṣvāgamāniṣṭo na cintaiva pravarttate // 4.106  //
virodhodbhāvanaprāyā parīkṣāpyatra tadyathā /
adharmamūlaṃ rāgādi snānaṃ cādharmanāśanām // 4.107  //
śāstraṃ yatsiddhayā yuktyā svavācā ca na bādhyate /
dṛṣṭe 'dṛṣṭe 'pi tadgrāhyamiti cintā pravartyate // 4.108  //
artheṣvapratiṣiddhatvāt puruṣecchānurodhinaḥ /
iṣṭaśabdābhidheyasyāpto 'trākṣatavāg janaḥ // 4.109  //
uktaḥ prasiddhaśabdena dharmastadvyavahārajaḥ /
pratyakṣādimitā mānaśrutyāropeṇa sucitāḥ // 4.110  //
tadāśrayabhuvāmicchānurodhādaniṣedhinām /
kṛtānāmakṛtānāṃ ca yogyaṃ viśvaṃ svabhāvataḥ // 4.111  //
arthamātrānurodhinyā bhāvinyā bhūtayāpi vā /
bādhyate pratirundhānaḥ śabdayogyatayātayā // 4.112  //
tadyogyatābalādeva vastuto ghaṭito dhvaniḥ /
sarvo 'syāmapratīte 'pi tasmiṃstatsiddhatā tataḥ // 4.113  //
asādharaṇatā na syāt bādhāhetorihānyathā /
tanniṣedho 'numānāt syācchabdārthe 'nakṣavṛttitaḥ // 4.114  //
asādhāraṇatā tatra hetūnāṃ yatra nānvayi /
sattvamityapyudāhāro hetorevaṃ kuto mataḥ // 4.115  //
saṃketasaṃśrayāḥ śabdāḥ sa cecchāmātrasaṃśrayaḥ /
nāsiddhiḥ śabdasiddhanāmiti śābdaprasiddhivāk // 4.116  //
anumānaprasiddheṣu viruddhāvyabhicāriṇaḥ /
abhāvaṃ darśayatyevaṃ pratīreranumātvataḥ // 4.117  //
atha vā bru vato lokasyānumābhāva ucyate /
kiṃ tena bhinnaviṣayā pratītiranumānataḥ // 4.118  //
tenānumānād vastūnāṃ sadasatānurodhinaḥ /
bhinnasyātadvaśā vṛttistadicchājeti sūcitam // 4.119  //
candratāṃ śaśino 'nicchan kāṃ pratītiṃ sa vāñchati /
iti taṃ pratyadṛṣṭāntaṃ tadasādhāraṇaṃ matam // 4.120  //
nodāharaṇamevekamadhikṛtyedamucyate /
lakṣaṇatvāt tathā vṛkṣo dhātrītyuktau ca bādhanāt // 4.121  //
atrāpi loke dṛṣṭatvāt karpūrarajatādiṣu /
samayād vartamānasya kāsādhāraṇatāpi vā // 4.122  //
yadi tasya kvacit sidhyet siddhaṃ vastubalena tat /
pratītisiddhopagame 'śaśinyapyanivāraṇam // 4.123  //
tasya bastuni siddhasya śaśinyapyanivāraṇam /
tadvastvabhāve śaśini vāraṇe 'pi na duṣyati // 4.124  //
tasmādavastuniyatasaṃketabalabhāvinām /
yogyāḥ padārthā dharmāṇāmicchāyā aniridhanāt // 4.125  //
tāṃ yogyatāṃ virundhānaṃ saṃketāpratiṣedhajā /
pratihanti pratītyākhyā yogyatāviṣaye 'numā // 4.126  //
śabdānāmarthamiyamaḥ saṃketānuvidhāyinām /
netyanenoktamatraiṣāṃ pratiṣedho virudhyate // 4.127  //
naimittikyāḥ śruterarthamartha vā pāramārthikam /
śabdānāṃ pratirundhāno 'bādhanārho hi varṇitaḥ // 4.128  //
tasmād viṣayabhedasya darśānāya pṛthakkṛtā /
anumānābahirbhū tā pratītirapi pūrvavat // 4.129  //
siddhayoḥ pṛthagākhyāne darśayaṃśca prayojanam /
ete sahetuke prāha nānumādhyakṣabādhane // 4.130  //
atrāpyadhyakṣabādhāyāṃ nānārūpatayā dhvanau /
prasiddhasya śrutau rūpaṃ yadeva pratibhāsate // 4.131  //
advayaṃ śabalābhāsasyādṛṣterbuddhijanmanaḥ /
tadarthārthoktirasyeva kṣepe 'dhyakṣeṇa bādhanam // 4.132  //
tadeva rūpaṃ tatrārthaḥ śeṣa vyāvṛttilakṣaṇam /
avastubhūtaṃ sāmānyamatastannākṣagocaraḥ // 4.133  //
tena sāmānyadharmāṇāmapratyakṣatvasiddhitaḥ /
pratikṣepe 'pyabādheti śrāvaṇoktyā prakāśitam // 4.134  //
sarvathāvācyarūpatvāt siddhyā tasya samāśrayāt /
bādhanāt tadbalenoktaḥ śrāvaṇenākṣagocaraḥ // 4.135  //
sarvatra vādino dharmo yaḥ svasādhyatayepsitaḥ /
taddharmavati bādhā syānnānyadharmeṇa dharmiṇi // 4.136  //
anyathāsyoparodhaḥ ko bādhite 'nyatra dharmiṇi /
gatārthe lakṣaṇenāsmin svadharmivacanaṃ punaḥ // 4.137  //
bādhāyāṃ dharmiṇo 'pi syād bādhetyasya prasiddhaye /
āśrayasya virodhana tadāśritāvirodhanāt // 4.138  //
anyathaivaṃvidho dharmaḥ sādhya ityabhidhānataḥ /
tadbādhāmeva manyeta svadharmigrahaṇaṃ tataḥ // 4.139  //
nanvetadapyarthaśiddhaṃ satyaṃ kecittu dharmiṇaḥ /
kevalasyoparodhe 'pi doṣavattamupāgatāḥ // 4.140  //
yathā parairanutpādyāpūrvarūpaṃ na khādikam /
sakṛcchabdādyahetutvādityukte prāha dūṣakaḥ // 4.141  //
tadvad vastusvabhāvo 'san dharmī vyomādirityapi /
naivamiṣṭasya sādhyasya bādhā kācana vidyate // 4.142  //
dvayasyāpi hi sādhyatve sādhyadharmoparodhi yat /
bādhanaṃ dharmiṇāstatra bādhetyetena varṇitam // 4.143  //
tathaiva dharmiṇo 'pyatra sādhyatvāt kevalasya na /
yadyevamatra bādhā syāt nānyānutpādyaśaktikaḥ // 4.144  //
sakṛcchabdādyahetutvāt sukhādiriti pūrvavat /
virodhitā bhavedatra heturaikāntiko yadi // 4.145  //
kramakrīyanityatayoravirodhād vipakṣataḥ /
vyāvṛtteḥ saṃśayānnāyaṃ śeṣavad bheda iṣyate // 4.146  //
svayamiṣṭo yato dharmaḥ sādhyastasmāt tadāśrayaḥ /
bādhyo na kevalo nānyasaṃśrayo veti sūcitam // 4.147  //
svayaṃ śrutyānyadharmāṇāṃ bādhā bādheti kathyate /
tathā svadharmiṇānyastadharmiṇo 'pīti kathyate // 4.148  //
sarvasādhanadoṣeṇa pakṣa evoparodhyate /
tathāpi pakṣadoṣatvaṃ pratijñāmātrabhāvinaḥ // 4.149  //
uttarāvayāpekṣo yo doṣaḥ so 'nubadhyate /
tenetyuktamato pakṣadoṣo 'siddhāśrayādikaḥ // 4.150  //
dharmidharmaviśeṣāṇāṃ svarūpasya ca dharmiṇaḥ /
bādhā sādhyāṅgabhūtānāmanenaivopadarśitā // 4.151  //
tatrodāhṛtidiṅmātramucyate 'rthasya dṛṣṭaye /
dravyalakṣaṇayukto 'nyaḥ saṃyoge 'rtho 'sti dṛṣṭibhāk // 4.152  //
adṛśyasya viśiṣṭasya pratijñā niṣprayojanā /
iṣṭo hyavayavī kārya dṛṣṭvādṛśyeṣvasambhavi // 4.153  //
aviśiṣṭasya cānyasya sādhane siddhasādhanam //
gurutvādhogatī syātāṃ yadyasya syāt tulānatiḥ // 4.154  //
tannirguṇakriyastasmāt samavāyi na kāraṇam /
tata eva na dṛśyo 'sāvadṛṣṭeḥ kāryarūpayoḥ // 4.155  //
tadbādhānyaviśeṣasya nāntarīyakabhāvinaḥ /
āsūkṣmād dravyamālāyāstolyatvādaṃśupātavat // 4.156  //
dravyāntaragurutvasya gatirnetyaparo 'bravīt /
tasya krameṇaṃ saṃyukte pāṃśurāśau sakṛd yute // 4.157  //
bhedaḥ syād gaurave tasmāt pṛthak saha ca tolite /
suvarnamāṣakādīnāṃ saṃkhyāsāmyaṃ na yujyate // 4.158  //
sarṣapādā mahārāśeruttarottaravṛddhimat /
gauravaṃ kāryamālāyā yadi naivopalabhyate // 4.159  //
ā sarṣapād gauravaṃ tu durlakṣitamanalpakam /
tolyaṃ tatkāraṇaṃ kāryagauravānupalakṣaṇāt // 4.160  //
nanvadṛṣṭoṃ 'śuvat so 'rtho na ca tatkāryamīkṣyate /
gurutvāgativat sarvatadguṇānupalakṣaṇāt // 4.161  //
māṣakāderanādhikyam anatiḥ sopalakṣaṇam /
yathāsvamakṣeṇādṛṣṭe rūpādāvadhikādhike // 4.162  //
abhyupāyaḥ svavāgādyabādhāyāḥ sambhavena tu /
udāharaṇamapyanyadiśā gamyaṃ yathoktyā // 4.163  //
trikālaviṣayatvāt tu kṛtyānāmatathātmakam /
tathā paraṃ prati nyastaṃ sādhyaṃ neṣṭaṃ tadāpi tat // 4.164  //
pratyayanādhikāre tu sarvāsiddhavarodhinī /
yasmāt sādhyaśrutirneṣṭaṃ viśeṣamavalambate // 4.165  //
tenāprasiddhadṛṣṭāntahetudāharaṇaṃ kṛtam /
anyathā śaśaśrṛṅgādau sarvāsiddhe 'pi sādhyatā // 4.166  //
sarvasya cāprasiddhatvāt kathañcit tena na kṣamāḥ /
karmādibhedopakṣepaparihāravivecane // 4.167  //
prāgasiddhasvabhāvatvāt sādhyo 'vayava ityasat /
tulyā siddhāntatā te hi yenopagamalakṣaṇāḥ // 4.168  //
samudāyasya sādhyatve 'pyanyonyasya viśeṣaṇam /
sādhyaṃ dvayaṃ tadāsiddhaṃ hetudṛṣṭāntalakṣaṇam // 4.169  //
asambhavāt sādhyaśabdo dharmivṛttiryadīṣyate /
śāstreṇālaṃ yathāyogaṃ loka eva pravarttatām // 4.170  //
sādhanākhyānasāmarthyāt tadarthe sādhyatā matā /
hetvādivacanairvyāpteranāśaṃkyaṃ ca sādhanam // 4.171  //
pūrvāvadhāraṇe tena pratijñālakṣaṇābhidhā /
byarthā vyaptiphalā soktiḥ sāmarthyād gamyate tataḥ // 4.172  //
viruddhateṣṭāsambandho 'nupakārasahāsthitī /
evaṃ sarvāṅgadoṣāṇāṃ pratijñādoṣatā bhavet // 4.173  //
pakṣadoṣaḥ parāpekṣo neti ca pratipāditam /
iṣṭāsambhavyasiddhaśca sa eva syānnirākṛtaḥ // 4.174  //
anityatvasahetutve śabda evaṃ prakīrttayet /
daṣṭāntākhyānato 'nyat kimastyatrārthānudarśanam // 4.175  //
viśeṣabhinnāmākhyāya sāmānyasyānuvartane /
na tadvyāptiḥ phalaṃ vā kiṃ sāmānyenānuvartane // 4.176  //
syānnirākaraṇaṃ śabde sthitenaivetyato 'bravīt /
viruddhaviṣaye 'nyasmin vadannāhānyatāṃ śruteḥ // 4.177  //
sa ca bhedāpratikṣepāt sāmānyānāṃ na vidyate /
vṛkṣo na śiṃśapaiveti yathā prakaraṇe kvacit // 4.178  //
sarvaśruterekavṛttiniṣedhaḥ syānna ceyatā /
so 'savaḥ sarvabhedānāmatattve tadasambhavāt // 4.179  //
jñāpyajñāpakayorbhedāt dharmiṇo hetubhāvinaḥ /
asiddherjāpakatvasya dharmyasiddhaḥ svasādhane // 4.180  //
dharmadharmivivekasya sarvabhāveṣvasiddhitaḥ /
sarvatra doṣastulyaścenna saṃvṛttyā viśeṣataḥ // 4.181  //
paramārthavicāreṣu tathābhūtāprasiddhitaḥ /
tattvānyatvaṃ padārtheṣu sāṃvṛteṣu niṣidhyate // 4.182  //
anumānānumeyārthavyahārasthitistviyam /
bhedaṃ pratyayasaṃsiddhamavalambya ca kalpyate // 4.183  //
yathāsvaṃ bhedaniṣṭheṣū pratyayeṣū vivekinaḥ /
dharmī dharmāśca bhāsante vyavahārastadāśrayaḥ // 4.184  //
vyavahāropanīto 'tra sa evāśliṣṭabhedadhīḥ /
sādhyaḥ sādhanatāṃ nītastenāsiddhaḥ prakāśitaḥ // 4.185  //
bhedasāmānyayordharmabhedādaṃgāṃgitā tataḥ /
yathānityaḥ prayatnotthaḥ pratyatnotthatayā dhvaniḥ // 4.186  //
pakṣāṅgatve 'pyabādhatvānnāsiddhirbhinnadharmiṇi /
yathāśvo na viṣāṇitvādeṣa piṇḍo viṣāṇavān // 4.187  //
sādhyakālāṅgatā vā na nivṛtterupalakṣya tat /
viśeṣo 'pi pratijñārtho dharmabhedānna yujyate // 4.188  //
pakṣadharmaprabhedena sukhagrahaṇasiddhaye /
hetuprakaraṇārthasya sūtrasaṃkṣepa ucyate // 4.189  //
ayogaṃ yogamaparairatyantāyogameva ca /
vyavacchinatti dharmasya nipāto vyatirecakaḥ // 4.190  //
viśeṣaṇaviśeṣyābhyāṃ kriyayā ca sahoditaḥ /
vivakṣāto 'prayoge 'pi sarvo 'rtho 'yaṃ pratīyate // 4.191  //
vyavacchedaphalaṃ vākyaṃ yataścaitro dhanurdharaḥ /
pārtho dhanurdharo nīlaṃ sarojamiti vā yathā // 4.192  //
pratiyogivyacchedastatrāpyartheṣu gamyate /
tathā prasiddheḥ samārthyās vivakṣānugamād dhvaneḥ // 4.193  //
tadayogavyavacchedād dharmī dharmaviśeṣaṇam /
tadviśiṣṭatayā dharmo na niranvayadoṣabhāk // 4.194  //
svabhāvakāryasiddhyartha dvau dvau hetuviparyayau /
vivādād bhedasāmānye śeṣo vyāvṛttisādhanaḥ // 4.195  //
na hi svabhāvādanyena vyāptirgamyasya kāraṇe /
sambhavād vyabhicārasya dvidhāvṛtiphalaṃ tataḥ // 4.196  //
prayatnānantaraṃ jñānaṃ prāk sato niyamena na /
tasyāvṛtyakṣaśabdeṣu sarvathānupayogataḥ // 4.197  //
kadācintirapekṣasya kāryākṛtivirodhataḥ /
kādācitkaphalaṃ siddhaṃ talliṅgaṃ jñānamīdṛśam // 4.198  //
etāvataiva siddhe 'pi svabhāvasya pṛthak kṛtiḥ /
kāryeṇa saha nirdeśe mā jñāsīt sarvamīdṛśam // 4.199  //
vyutpattyarthā ca hetūktiruktārthānumitau kṛtā /
atra prabheda ākhyātaḥ lakṣaṇaṃ tu na bhidyate // 4.200  //
tenātra kāryaliṅgena svabhāvo 'pyekadeśabhāk /
sadṛśodāhṛtiścātaḥ pratyatnād vyaktijanmanaḥ // 4.201  //
yannāntarīkā sattā yo vātmanyavibhāgavān /
sa tenāvyabhicārī syādityartha tatprabhedanam // 4.202  //
saṃyogyādiṣu yeṣvasti pratoibandho na tādṛśaḥ /
na te hetava ityuktaṃ vyabhicārasya sambhavāt // 4.203  //
sati vā pratibandhe 'stu sa eva gatisādhanaḥ /
niyamo hyavinābhāvo niyataśca na sādhanam // 4.204  //
ekāntikatvaṃ vyāvṛtteravinābhāva ucyate /
tacca nāpratibaddheṣu tata evānvayasthitiḥ // 4.205  //
svātmatve hetubhāve vā siddhe hi vyatirekitā /
sidhyedato 'viśeṣe na vyatirekā na vānvayaḥ // 4.206  //
adṛṣṭimātramādāya kevalaṃ vyatirekitā /
ukto 'naikāntikastasmādanyathā gamako bhaveta // 4.207  //
prāṇādyabhāvo nairātmyavyāpīti vinivarttane /
ātmano vinivartteta prāṇādiryadi tacca na // 4.208  //
anyasya vinivṛttyānyavinivṛtterayogataḥ /
tadātmā tatprasūtiścet natad ātmopalambhane // 4.209  //
tasyopalabdhāvagatāvagatau ca prasidhyati /
te cātyantaparokṣasya dṛṣṭyadṛṣṭī na sidhyataḥ // 4.210  //
anyatrādṛṣṭarūpasya ghaṭādau neti vā kutaḥ /
ajñātavyatirekasya vyāvṛttervyāpitā kutaḥ // 4.211  //
prāṇādeśca kvacid dṛṣṭyā sattvāsattvaṃ pratīyate /
tathātmā yadi dṛśyeta sattvāsattvaṃ pratīyate // 4.212  //
yasya hetorabhāvena ghaṭe prāṇo dṛśyate /
dehe 'pi yadyasau na syād yukto dehe na sambhavaḥ // 4.213  //
bhinne 'pi kiñcit sādharmyād yadi tattvaṃ pratīyate /
prameyatvād ghaṭādīnāṃ sātmatvaṃ kinna mīyate // 4.214  //
aniṣṭeścet pramāṇaṃ hi sarveṣṭīnāṃ nibandhanam /
bhāvābhāvavyavasthāṃ kaḥ kartu tena vinā prabhuḥ // 4.215  //
smṛtīcchāyatnajaḥ prāṇanimeṣādistadudbhavaḥ /
viṣayendriyacittebhyaḥ tāḥ svajātisamudbhavāḥ // 4.216  //
anyonyapratyayāpekṣā anvayavyatirekabhāk /
etāvatyābhāvo 'yamanavasthānyakalpane // 4.217  //
śrāvaṇatvena tat tulyaṃ prāṇādi vyabhicārataḥ /
na tasya vyabhicāritvād vyatireke 'pi cet katham // 4.218  //
nāsādhyādeva viśleṣastasya nanvevamucyate /
sādhye 'nuvṛttyabhāvo 'rthāt tasyānyatrāpyasau samaḥ // 4.219  //
asādhyādeva viccheda iti sādhye 'stitocyate /
arthāpattyāta evoktamekenobhayadarśanam // 4.220  //
īdṛgavyabhicāro 'to 'nanvayiṣu na sidhyati /
pratiṣedhaniṣedhaśca vidhānāt kīdṛśo 'paraḥ // 4.221  //
nivṛttirnāsataḥ sādhyādasādhyeṣveva no tataḥ /
neti saiva nivṛttiḥ kiṃ nivṛtterasato matā // 4.222  //
nivṛttyabhāvastu bidhirvastubhāvo 'sato 'pi san /
vastvabhāvastu nāstīti paśya bāndhyavijṛmbhitam // 4.223  //
nivṛttiryadi tasminna hetorvṛttiḥ kimiṣyate /
sāpi na pratiṣedho 'yaṃ nivṛttiḥ kiṃ niṣidhyate // 4.224  //
vidhānaṃ pratiṣedhaṃ ca muktvā śābdo 'sti nāparaḥ /
vyavahāraḥ sa cāsatsu neti prāptātra mūkatā // 4.225  //
satāṃ ca na niṣedho 'sti so 'satsu ca na vidyate /
jagatyanena nyāyena nañarthaḥ pralayaṃ gataḥ // 4.226  //
deśakālaniṣedhaśced yathāsti sa niṣidhyate /
na thā na yathā so 'sti tathāpi na niṣidhyate // 4.227  //
tasmādāśritya śabdārtha bhāvābhāvasamāśram /
abāhyāśrayamatreṣṭaṃ sarva vidhiniṣedhanam // 4.228  //
tābhyāṃ sa dharmi sambaddhaḥ khyātyabhavo 'pi tādṛśaḥ /
śabdapravṛtterastīti so 'pīṣṭo vyavahārabhāk // 4.229  //
anyathā syāt padārthānāṃ vidhānapratiṣedhane /
ekadharmasya sarvātmavidhānaprariṣedhanam // 4.230  //
anānātmatayā bhede nānāvidhiniṣedhavat /
ekadharmiṇyasaṃhāro vidhānapratiṣedhayoḥ // 4.231  //
ekadharmiṇamuddiśya nānādharmasamāśrayam /
vidhāvekasya tadbhājāmivānyeṣāmupekṣakam // 4.232  //
niṣedhe tadviviktaṃ ca tadanyeṣāmapekṣakam /
vyavahāramasatyārtha prakalpayati dhīryathā // 4.233  //
taṃ tathaivāvikalpārthabhedāśrayamupāgatāḥ /
anādivāsanodbhūtaṃ bādhante 'rtha na laukikam // 4.234  //
tatphalo 'tatphalaścārthe bhinna ekastatastataḥ /
taistairupaplavairnītaḥ sañcayāpacayairiva // 4.235  //
atadvānapi sambandhāt kutaścidupanīyate /
dṛṣṭiṃ bhedāśrayaiste 'pi tasmādajñātaviplavāḥ // 4.236  //
sattāsādhanavṛtteśca sandigdhaḥ syādasanna saḥ /
asatvaṃ cābhyupagamādapramānaṃ na yujyate // 4.237  //
asato vyatireke 'pi sapakṣād vinivarttanam /
sandigghaṃ tasya sandehād vipakṣād vinivarttanam // 4.238  //
ekatra niyame siddhe sidhyatyanyanivarttanam /
dvairāśye sati dṛṣṭeṣu syāddṛṣṭe 'pi saṃśayaḥ // 4.239  //
avyaktivyāpino 'pyarthāḥ santi tajjātibhāvinaḥ /
kvacinna niyamo 'dṛṣṭyā pārthivālohalekhyavat // 4.240  //
bhāve virodhasyādṛṣṭe kaḥ sandehaṃ nivārayet /
kvacid viniyamāt ko 'nyastatkāryātmatayā sa ca // 4.241  //
narātmyādapi tenāsya sandigdhaṃ vinivartanam /
astu nāma tathāpyātmā nānairātmyāt prasidhyati // 4.242  //
yenāsau vyatirekasya nābhāvaṃ bhāvamicchati /
yathā nāvyatireke 'pi prāṇādirna sapakṣataḥ // 4.243  //
sapakṣāvyatirekī ceddheturheturatonvayī /
nānvyyavyatirekī cedanairātmyaṃ na sātmakam // 4.244  //
yannāntarīyakaḥ svātmā yasya siddhaḥ pravṛttiṣu /
nivarttakaḥ sa evātaḥ pravṛttau ca pravartakaḥ // 4.245  //
nāntarīyakatā sā ca sādhanaṃ sadhapekṣate /
kāryedṛṣṭiradṛṣṭiśca kāryakāraṇatā hi sā // 4.246  //
arthāntarasya tadbhāve bhāvāniyamato 'gatiḥ /
abhāvāsambhavāt teṣāmabhāve nityabhāvinaḥ // 4.247  //
kāryasvabhāvabhedānāṃ kāraṇebhyaḥ samudbhavāt /
tairvinā bhavato 'nyasmāt tajjaṃ rūpaṃ kathaṃ bhavet // 4.248  //
sāmagrīśaktibhedāddhi vastūnāṃ viśvarūpatā /
sā cenna bhedikā prāptamekarūpamidaṃ jagat // 4.249  //
bhedakābhedakatve syād vyāhatā bhinnarūpatā /
ekasya nānārūpatve dve rūpe pāvaketarau // 4.250  //
tat tasyā jananaṃ rūpamanyasya yadi saiva sā /
na tasyā jananaṃ rūpaṃ tadasyāḥ sambhavet katham // 4.251  //
tataḥ svabhāvau niyatāvanyonyaṃ hetukāryayoḥ /
tasmāt svadṛṣṭāviva tad dṛṣṭe kārye 'pi gamyate // 4.252  //
ekaṃ kathamanekasmāt kledavad dugdhavāriṇaḥ /
dravaśakteḥ yataḥ kledaḥ sā tvekaiva dvayorapi // 4.253  //
bhinnābhinnaḥ kimasyātmā bhinno 'tha dravatā katham /
abhinnetyucyate buddhestadrūpāyā abhedataḥ // 4.254  //
tadvad bhede 'pi dahano dahanapratyayāśrayaḥ /
yenāṃśenādadhad dhūmaṃ tenāṃśena tathā gatiḥ // 4.255  //
dahanapratyayāṅgādevānyāpekṣāt samudbhavāt /
dhūmo 'tadvyabhicārīti tadvat kārya tathāparam // 4.256  //
dhūmendhanavikārāṅgatāpade dahanasthiteḥ /
anagnicedadhūmo 'sau sa dhūmaścet sa pāvakaḥ // 4.257  //
nāntarīyakatā jñeyā yathāsvaṃ hetvapekṣayā /
svabhāvasya yathoktaṃ prāg vināśakṛtakatvayoḥ // 4.258  //
ahetutvagatinyāyaḥ sarvo 'yaṃ vyatirekiṇaḥ /
abhyūhyaḥ śrāvaṇātvokteḥ kṛtāyāḥ sāmyadṛṣṭaye // 4.259  //
hetusvabhāvanuvṛtyaivārthanivṛttivarṇanāt /
sandehahetutākhyātyā dṛśye 'rthe seti sūcitam // 4.261  //
anaṅgīkṛtavastvaṃśo niṣedhaḥ sādhyate 'nayā /
vastunyapi tu pūrvābhyāṃ paryudāso vidhānataḥ // 4.262  //
tatropalabhyeṣvastitvamupalabdherna cāparam /
ityajñjñāpanāyaikānupākhyodāhṛtirmatā // 4.263  //
viṣayāsattvatastra viṣayi pratiṣidhyate /
jñānābhidhānasandehaṃ yathā dāhādapāvakaḥ // 4.264  //
tathānyā nopalabhyeṣu nāstitānupalambhabhanāt /
tajjñānaśabdāḥ sādhyante tadbhāvāt tannibandhanāḥ // 4.265  //
siddho hi vyavahāro 'yaṃ dṛśyādṛṣṭāvasanniti /
tasyāḥ siddhāvasandigdhau tatkāyatve 'pi dhīdhvanī // 4.266  //
vidyamāne 'pi viṣaye mohādatrānanubruvan /
kevalaṃ siddhasādharmyāt smāryate samayaṃ paraḥ // 4.267  //
kāryakāraṇatā yadvat sādhyate dṛṣṭyadṛṣṭitaḥ /
kāryādiśabdā hi tayorvyavahārāya kalpitāḥ // 4.268  //
kāraṇāt kāryasaṃsiddhiḥ svabhāvāntargamādiyam /
hetuprebhedākhyāne na darśitodāhṛtiḥ pṛthak // 4.269  //
ekopalambhānubhavādidaṃ nopalabhe iti /
buddherupalabhe veti kalpikāyāḥ samudbhavaḥ // 4.270  //
viśeṣo gamyate 'rthānāṃ viśiṣṭādeva vedanāt /
stathābhūtātmasampattirbhedadhīheturasya ca // 4.271  //
tasmāt svato dhiyorbhedasiddhistābhyāṃ tadarthayoḥ /
anyathā hyanavasthāto bhedaḥ sighyenna kasyacit // 4.272  //
viśiṣṭarūpānubhavādanyathānyanirākriyā /
tadviśiṣṭopalambho 'taḥ tasyāpyanupalambhanam // 4.273  //
tasmādanupalambho 'yaṃ svayaṃ pratyakṣato gataḥ /
svamātravṛttergamakastabhāvavyavasthiteḥ // 4.274  //
anyathārthasya nāstitvaṃ gamyate 'nupalambhataḥ /
upalambhasya nāstitvamanyenetyanabasthitiḥ // 4.275  //
adṛśye niścayāyogāt sthitiranyatra bādhyate /
yathāliṅgo 'nyasattveṣu vikalpādirna sidhyati // 4.276  //
aniścayaphalā hyeṣā nālaṃ vyāvṛttisādhane /
ādyādhikriyate hetorniścitenaiva sādhane // 4.277  //
tasyāḥ svayaṃ prayogeṣu svarūpaṃ vā prayujyate /
arthabādhanarūpaṃ vā bhāve bhāvādabhāvataḥ // 4.278  //
anyonyabhedasiddhervā dhrū vabhāvabimāśavat /
pramāṇāntarabādhād vā sāpekṣadhru vabhāvavat // 4.279  //
hetvantarasamutthasya sannidhau niyataḥ kutaḥ /
bhāvahetubhavatve kiṃ pāramparyapariśramaiḥ // 4.280  //
nāśanaṃ janayitvānyaṃ sa hetustasya nāśakaḥ /
tameva naśvaraṃ bhāvaṃ janayed yadi kiṃ bhavet // 4.281  //
ātmopakārakaḥ kaḥ syāt tasya siddhatmanaḥ sataḥ /
nātmopakārakaḥ kaḥ syāt tena yaḥ samapekṣyate // 4.282  //
anapekṣaśca kiṃ bhāvo 'tathābhūtaḥ kadācana /
yathā na kṣepabhāgiṣṭaḥ sa evodbhūtanāśakaḥ // 4.283  //
kṣaṇamapyanapekṣatve bhāvo bhāvasya neti cet /
bhāvo hi sa tathā bhūto 'bhāva bhāvastathā katham // 4.284  //
ye 'parāpekṣatadbhāvāstadbhāvaniyatā hi te /
asambhavadvibandhā ca samagrī kāryakarmaṇi // 4.285  //
