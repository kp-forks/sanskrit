#Author:Rūpagosvāmin
#Text:Haribhaktirasāmṛtasindhu
#Data entry:Jagadananda Das
#Edition:The 1984 reprint of Haridas Das's edition.
#Notes:Hyphens removed with "(?<![-\s])-(?![-\s]/$)".

||śrīśrībhaktirasāmṛtasindhuḥ
||[1] bhagavadbhaktibhedanirūpakaḥ pūrvavibhāgaḥ
||[1.1] sāmānyabhaktiḥ prathamalaharī
||śrīśrīrādhāgovindadevau vijayete
akhilarasāmṛtamūrtiḥ prasṛmararuciruddhatārakāpāliḥ /
kalitaśyāmālalito rādhāpreyān vidhur jayati // 1,1.1 //
hṛdi yasya preraṇayā pravartito 'haṃ varākarūpo 'pi /
tasya hareḥ padakamalaṃ vande caitanyadevasya // 1,1.2 //
viśrāmamandiratyā tasya sanātanatanor madīśasya /
bhaktirasāmṛtasindhur bhavatu sadāyam pramodāya // 1,1.3 //
bhaktirasāmṛtasindhau carataḥ paribhūtakālajālabhiyaḥ /
bhaktamakarān aśīlitamuktinadīkān namasāmi // 1,1.4 //
mīmāṃsakabaḍavāgneḥ kaṭhinām api kuṇṭhayann asau /
sphuratu sanātana suciraṃ tava bhaktirasāmṛtāmbhodhiḥ // 1,1.5 //
bhaktirasasya prastutir akhilajagaṅmaṅgalaprasaṅgasya /
ajñenāpi mayāsya kriyate suhṛdām pramodāya // 1,1.6 //
etasya bhagavadbhaktirasāmṛtapayonidheḥ /
catvārah khalu vakṣyante bhāgāḥ pūrvādayaḥ kramāt // 1,1.7 //
tatra pūrve vibhāge 'smin bhaktibhedanirūpake /
anukrameṇa vaktavyaṃ laharīṇāṃ catuṣṭayam // 1,1.8 //
ādyā sāmānyabhaktyāḍhyā dvitīyā sādhanānvitā /
bhāvāśritā tṛtīyā ca turyā premanirūpikā // 1,1.9 //
tatrādau suṣṭhu vaiśiṣṭyam asyāḥ kathayituṃ sphuṭam /
lakṣaṇaṃ kriyate bhakter uttamāyāḥ satāṃ matam // 1,1.10 //
anyābhilāṣitāśūnyaṃ jñānakarmādyanāvṛtam /
ānukūlyena kṛṣṇānuśīlanaṃ bhaktir uttamā // 1,1.11 //
yathā śrīnāradapañcarātre--
sarvopādhivinirmuktaṃ tatparatvena nirmalam /
hṛṣīkeṇa hṛṣīkeśasevanaṃ bhaktir ucyate // 1,1.12 //
śrībhāgavatasya tṛtīyaskandhe ca --
ahaituky avyavahitā yā bhaktiḥ puruṣottame // 1,1.13 //
sālokyasārṣṭisāmīpyasārūpyaikatvam apy uta /
dīyamānaṃ na gṛhṇanti vinā matsevanaṃ janāḥ // 1,1.14 //
sa eva bhaktiyogākhya ātyantika udāhṛtaḥ // 1,1.15 //
sālokyetyādipadyasthabhaktotkarṣaṇirūpaṇam /
bhakter viśuddhatāvyaktyā lakṣaṇe paryavasyati // 1,1.16 //
kleśaghnī śubhadā mokṣalaghutākṛt sudurlabhā /
sāndrānandaviśeṣātmā śrīkṛṣṇākarṣiṇī ca sā // 1,1.17 //
tatrāsyāḥ kleśaghnatvam - kleśās tu pāpaṃ tadbījam avidyā ceti te tridhā // 1,1.18 //
tatra pāpam-- aprārabdhaṃ bhavet pāpaṃ prārabdhaṃ ceti tad dvidhā // 1,1.19 //
tatra aprārabdhaharatvam, yathā ekaḍaśe --
yathāgniḥ susamiddhārciḥ karoty edhāṃsi bhasmasāt /
tathā madviṣayābhaktir uddhavaināṃsi kṛtsnaśaḥ // 1,1.20 //
prārabdhaharatvam, yathā tṛtīye --
yannāmadheyaśravaṇānukīrtanād yatprahavaṇad yatsmaraṇād api kvacit /
śvādo 'pi sadyaḥ savanāya kalpate kutaḥ punas te bhagavan nu darśanāt // 1,1.21 //
durjātir eva savanāyogyatve kāraṇam matam /
durjātyārambhakaṃ pāpaṃ yat syāt prārabdham eva tat // 1,1.22 //
padmapurāne ca--
aprārabdhaphalaṃ pāpaṃ kūṭaṃ bījaṃ phalonmukham /
krameṇaiva pralīyeta viṣṇubhaktiratātmanām // 1,1.23 //
bījaharatvam, yathā ṣaṣṭhe --
tais tāny aghāni pūyante tapodānavratādibhiḥ /
nādharmajaṃ tadhṛdayaṃ tad apīśāṅghrisevayā // 1,1.24 //
avidyāharatvam, yathā caturthe --
yatpādapaṅkajapalāśavilāsabhaktyā karmāśayaṃ grathitam udgrathayanti santaḥ /
tadvan na riktamatayo yatayo 'pi ruddhasrotogaṇās tam araṇaṃ bhaja vāsudevam // 1,1.25 //
pādme ca--
kṛtānuyātrāvidyābhir haribhaktir anuttamā /
avidyāṃ nirdahaty āśu dāvajvāleva pannagīm // 1,1.26 //
śubhadatvam--
śubhāni prīṇanaṃ sarvajagatām anuraktatā /
sadguṇāḥ sukham ityādīny ākhyātāni manīṣibhiḥ // 1,1.27 //
tatra jagatprīṇanādidvayapradatvam, yathā pādme--
yenārcito haris tena tarpitāni jaganty api /
rajyanti jantavas tatra jangamāḥ sthāvarā api // 1,1.28 //
sadguṇādipradatvam, yathā pañcame --
yasyāsti bhaktir bhagavaty akiñcanā sarvair guṇais tatra samāsate surāḥ /
harāv abhaktasya kuto mahadguṇā
manorathenāsati dhāvato bahiḥ // 1,1.29 //
sukhapradatvam-- sukhaṃ vaiṣayikaṃ brāhmam aiśvaraṃ ceti tat tridhā // 1,1.30 //
yathā tantre--
siddhayaḥ paramāścaryā bhuktir muktiś ca śāśvatī /
nityaṃ ca paramānando bhaved govindabhaktitaḥ // 1,1.31 //
yathā haribhaktisudhodaye ca--
bhūyo 'pi yāce deveśa tvayi bhaktir dṛḍhāstu me /
yā mokṣāntacaturvarga phaladā sukhadā latā // 1,1.32 //
mokṣalaghutākṛt--
manāg eva prarūḍhāyāṃ hṛdaye bhagavādratau /
puruṣārthās tu catvārās tṛṇāyante samantataḥ // 1,1.33 //
yathā śrīnāradapañcarātre-- 
haribhaktimahādevyāḥ sarvā muktyādisiddhayaḥ /
bhuktyaś cādbhutās tasyāś ceṭikāvad anuvratāḥ // 1,1.34 //
iti /
sudurlabhā--
sādhanaughair anāsangair alabhyā sucirād api /
hariṇā cāśvadeyeti dvidhā sā syāt sudurlabhā // 1,1.35 //
tatra ādyā, yathā tāntre--
jñānataḥ sulabhā muktir bhuktir yajñādipuṇyataḥ /
seyaṃ sādhanasāhasrair haribhaktiḥ sudurlabhā // 1,1.36 //
dvitīyā, yathā pañcamaskandhe --
rājan patir gurur alaṃ bhavatāṃ yadūnāṃ daivaṃ priyaḥ kulapatiḥ kva ca kiṅkaro vaḥ /
astv evam aṅga bhajatāṃ bhagavān mukundo muktiṃ dadāti karhicit sma na bhaktiyogam // 1,1.37 //
sāndrānandaviśeṣātmā--
brahmānando bhaved eṣa cet parārddhaguṇīkṛtaḥ /
naiti bhaktisukhāmbhodheḥ paramāṇutulām api // 1,1.38 //
yathā, haribhaktisudhodaye--
tvatsākṣātkaraṇāhlādaviśuddhābdhisthitasya me /
sukhāni goṣpadāyante brāhmāṇy api jagadguro // 1,1.39 //
tathā bhāvārthadīpikāyāṃ ca--
tvatkathāmṛtapāthodhau viharanto mahāmudaḥ /
kurvanti kṛtinaḥ kecit caturvargaṃ tṛṇopamam // 1,1.40 //
śrīkṛṣṇākarṣiṇī--
kṛtvā hariṃ premabhājaṃ priyavargasamanvitam /
bhaktir vaśīkarotīti śrīkṛṣṇākarṣiṇī matā // 1,1.41 //
yathā ekādaśe --
na sādhyati mām yogo na sāṅkhyaṃ dharma uddhava /
na svādhyāyas tapas tyāgo yathā bhaktir mamorjitā // 1,1.42 //
saptame ca nāradoktau--
yūyaṃ nṛloke bata bhūribhāgā lokaṃ punānā munayo 'bhiyanti /
yeṣāṃ gṛhān āvasatīti sākṣād guḍhaṃ paraṃ brahma manuṣyaliṅgam // 1,1.43 //
agrato vakṣyamāṇāyās tridhā bhakter anukramāt /
dviśaḥ ṣaḍbhiḥ padair etan māhātyaṃ parikīrtitam // 1,1.44 //
kiṃ ca--
svalpāpi rucir eva syād bhaktitattvāvabodhikā /
yuktis tu kevalā naiva yad asyā apratiṣṭhatā // 1,1.45 //
tatra prācīnair apy uktam--
yatnenāpādito 'py arthaḥ kuśalair anumātṛbhiḥ /
abhiyuktatarair anyair anyathaivopapādyate // 1,1.46 //
iti śrī śrī bhaktirasāmṛtasindhau pūrvabhāge bhaktisāmānya laharī prathamā
dvitīyā laharī sādhanabhaktiḥ sā bhaktiḥ sādhanaṃ bhāvaḥ premā ceti tridhoditā // 1,2.1 //
tatra sādhanabhaktiḥ -
kṛtisādhyā bhavet sādhyabhāvā sā sādhanābhidhā /
nityasiddhasya bhāvasya prākaṭyaṃ hṛdi sādhyatā // 1,2.2 //
sā bhaktiḥ saptamaskandhe bhaṅgyā devarṣiṇoditā // 1,2.3 //
yathā saptame -- tasmāt kenāpy upāyena manaḥ kṛṣṇe niveśayet // 1,2.4 //
iti /
vaidhī rāgānugā ceti sā dvidhā sādhanābhidhā // 1,2.5 //
tatra vaidhī--
yatra rāgānavāptatvāt pravṛttir upajāyate /
śāsanenaiva śāstrasya sā vaidhī bhaktir ucyate // 1,2.6 //
yatha, dvitīye --
tasmād bhārata sarvātmā bhagavān īśvaro hariḥ /
śrotavyaḥ kīrtitavyaś ca smartavyaś cecchatābhayam // 1,2.7 //
pādme ca--
smartavyaḥ satataṃ viṣṇur vismartavyo na jātucit /
sarve vidhiniṣedhāḥ syur etayor eva kiṅkarāḥ // 1,2.8 //
ity asau syād vidhir nityaḥ sarvavarṇāśramādiṣu /
nityatve 'py asya nirṇītam ekādaśyādivatphalam // 1,2.9 //
yathā, ekādāśe tu vyaktam evoktam--
mukha bāhūrupādebhyaḥ puruṣasyāśramaiḥ saha /
catvāro jajñire varṇā guṇair viprādayaḥ pṛthak // 1,2.10 //
ya eṣāṃ puruṣaṃ sākṣād ātmaprabhavam īśvaram /
na bhajanty avajānanti sthānād bhraṣṭāḥ patanty adhaḥ // 1,2.11 //
tat phalaṃ ca, tatraiva --
evaṃ kriyāyogapathaiḥ pumān vaidikatāntrikaiḥ /
arcann ubhyataḥ siddhiṃ matto vindaty abhīpsitām // 1,2.12 //
pañcarātre ca--
surarṣe vihitā śāstre harim uddiśya yā kriyā /
saiva bhaktir iti proktā tayā bhaktiḥ parā bhavet // 1,2.13 //
tatra adhikārī--
yaḥ kenāpy atibhāgyena jātaśraddho 'sya sevane /
nātisakto na vairāgyabhāg asyām adhikāry asau // 1,2.14 //
yathaikādaśe --
yadṛcchayā matkathādau jātaśraddho 'stu yaḥ pumān /
na nirviṇṇo nātisakto bhaktiyogo 'sya siddhidaḥ // 1,2.15 //
uttamo madhyamaś ca syāt kaniṣṭhaś ceti sa tridhā // 1,2.16 //
tatra uttamaḥ--
śāstre yuktau ca nipuṇaḥ sarvathā dṛḍhaniścayaḥ /
prauḍhaśraddho 'dhikārī yaḥ sa bhaktāv uttamo mataḥ // 1,2.17 //
tatra madhyamaḥ-- yaḥ śāstrādiṣv anipuṇaḥ śraddhāvān sa tu madhyamaḥ // 1,2.18 //
tatra kaniṣṭhaḥ-- yo bhavet komalaśraddhaḥ sa kaniṣṭho nigadyate // 1,2.19 //
tatra gītādiṣūktānāṃ caturṇām adhikāriṇām /
madhye yasmin bhagavatah kṛpā syāt tatpriyasya vā // 1,2.20 //
sa kṣīṇatattadbhāvaḥ syāc chuddhabhaktyadhikāravān /
yathebhaḥ śaunakādiś ca dhruvaḥ sa ca catuḥsanaḥ // 1,2.21 //
bhuktimuktispṛhā yāvat piśācī hṛdi vartate /
tāvad bhaktisukhasyātra katham abhyudayo bhavet // 1,2.22 //
tatrāpi ca viśeṣeṇa gatim aṇvīm anicchataḥ /
bhaktir hṛtamanaḥprāṇān premṇā tān kurute janān // 1,2.23 //
tathā ca, tṛtīye --
tair darśanīyāvayavair udāravilāsahāsekṣitavāmasūktaiḥ /
hṛtātmano hṛtaprāṇāṃś ca bhaktir anicchato me gatim aṇvīṃ prayuṅkte // 1,2.24 //
śrī kṛṣṇacaraṇāmbhojasevānirvṛtacetasām /
eṣāṃ mokṣāya bhaktānāṃ na kadācit spṛhā bhavet // 1,2.25 //
yathā tatraiva, śrīmaduddhavoktau --
ko nv īśa te pādasarojabhājāṃ sudurlabho 'rtheṣu caturṣv apīha /
tathāpi nāhaṃ pravṛṇomi bhūman bhavatpadāmbhojaniṣevaṇotsukaḥ // 1,2.26 //
tatraiva, śrīkapiladevoktau --
naikātmatāṃ me spṛhayanti kecin matpādasevābhiratā madīhāḥ /
ye 'nyonyato bhāgavatāḥ prasajya sabhājayante mama pauruṣāṇi // 1,2.27 //
tatraiva --
sālokyasārṣṭisāmīpya- sārūpyaikatvam apy uta /
dīyamānaṃ na gṛhṇanti vinā matsevanaṃ janāḥ // 1,2.28 //
caturthe śrīdhruvoktau --
yā nirvṛtis tanubhṛtāṃ tava pādapadmadhyānād bhavajjanakathāśravaṇena vā syāt /
sā brahmaṇi svamahimany api nātha mā bhūt kiṃ tv antakāsilulitāt patatāṃ vimānāt // 1,2.29 //
tatraiva śrīmadādirājoktau --
na kāmaye nātha tad apy ahaṃ kvacin na yatra yuṣmaccaraṇāmbujāsavaḥ /
mahattamāntarhṛdayān mukhacyuto vidhatsva karṇāyutam eṣa me varaḥ // 1,2.30 //
pañcame śrīśukoktau --
yo dustyajān kṣitisutasvajanārthadārān prārthyāṃ śriyaṃ suravaraiḥ sadayāvalokām /
naicchan nṛpas taducitaṃ mahatāṃ madhudviṭsevānuraktamanasām abhavo 'pi phalguḥ // 1,2.31 //
ṣaṣṭhe śrīvṛtroktau --
na nākapṛṣṭhaṃ na ca pārameṣṭhyaṃ na sārvabhaumaṃ na rasādhipatyam /
na yogasiddhīr apunarbhavaṃ vā samañjasa tvā virahayya kāṅkṣe // 1,2.32 //
tatraiva śrīrudroktau --
nārāyaṇaparāḥ sarve na kutaścana bibhyati /
svargāpavarganarakeṣv api tulyārthadarśinaḥ // 1,2.33 //
tatraiva indroktau --
ārādhanaṃ bhagavata īhamānā nirāśiṣaḥ /
ye tu necchanty api paraṃ te svārthakuśalāḥ smṛtāḥ // 1,2.34 //
saptame prahlādoktau --
tuṣṭe ca tatra kim alabhyam ananta ādye kiṃ tair guṇavyatikarād iha ye svasiddhāḥ /
dharmādayaḥ kim aguṇena ca kāṅkṣitena sāraṃ juṣāṃ caraṇayor upagāyatāṃ naḥ // 1,2.35 //
tatraiva śakroktau --
pratyānītāḥ parama bhavatā trāyatā naḥ svabhāgā daityākrāntaṃ hṛdayakamalaṃ tadgṛhaṃ pratyabodhi /
kālagrastaṃ kiyad idam aho nātha śuśrūṣatāṃ te muktis teṣāṃ na hi bahumatā nārasiṃhāparaiḥ kim // 1,2.36 //
aṣṭame śrīgajendroktau --
ekāntino yasya na kañcanārthaṃ vāñchanti ye vai bhagavatprapannāḥ /
atyadbhutaṃ taccaritaṃ sumaṅgalaṃ gāyanta ānandasamudramagnāḥ // 1,2.37 //
navame śrīvaikuṇṭhanāthoktau --
matsevayā pratītaṃ te sālokyādicatuṣṭayam /
necchanti sevayā pūrṇāḥ kuto 'nyat kālaviplutam // 1,2.38 //
śrīdaśame nāgapatnīstutau --
na nākapṛṣṭhaṃ na ca sārvabhaumaṃ na pārameṣṭhyaṃ na rasādhipatyam /
na yogasiddhīr apunarbhavaṃ vā vāñchanti yatpādarajaḥprapannāḥ // 1,2.39 //
tatraiva śrīvedastutau --
duravagamātmatattvanigamāya tavāttatanoś caritamahāmṛtābdhiparivartapariśramaṇāḥ /
na parilaṣanti kecid apavargam apīśvara te caraṇasarojahaṃsakulasaṅgavisṛṣṭagṛhāḥ // 1,2.40 //
ekādaśe śrībhagavaduktau --
na kiñcit sādhavo dhīrā bhaktā hy ekāntino mama /
vāñchanty api mayā dattaṃ kaivalyam apunarbhavam // 1,2.41 //
tathā --
na pārameṣṭhyaṃ na mahendradhiṣṇyaṃ na sārvabhaumaṃ na rasādhipatyam /
na yogasiddhīr apunarbhavaṃ vā mayy arpitātmecchati mad vinānyat // 1,2.42 //
dvādaśe śrīrudroktau --
naivecchaty āśiṣaḥ kvāpi brahmarṣir mokṣam apy uta /
bhaktiṃ parāṃ bhagavati labdhavān puruṣe 'vyaye // 1,2.43 //
padmapurāṇe ca kārttikamāhātmye --
varaṃ deva mokṣaṃ na mokṣāvadhiṃ vā na cānyaṃ vṛṇe 'haṃ vareśād apīha /
idaṃ te vapur nātha gopālabālaṃ sadā me manasy avirāstāṃ kim anyaiḥ // 1,2.44 //
kuverātmajau baddhamūrtyaiva yadvat tvayā mocitau bhaktibaddhau kṛtau ca /
tathā premabhaktiṃ svakāṃ me prayaccha na mokṣe graho me 'sti dāmodareha // 1,2.45 //
hayaśīrṣīyaśrīnārāyaṇavyūhastave ca--
na dharma kāmam arthaṃ vā mokṣaṃ vā varadeśvara /
prārthaye tava pādābje dāsyam evābhikāmaye // 1,2.46 //
tatraiva--
punaḥ punar varān ditsur viṣṇur muktiṃ na yācitaḥ /
bhaktir eva vṛtā yena prahlādaṃ taṃ namāmy ahaṃ // 1,2.47 //
yadṛcchayā labdham api viṣṇor dāśarathes tu yaḥ /
naicchan mokṣaṃ vinā dāsyaṃ tasmai hanumate namaḥ // 1,2.48 //
ata eva prasiddham śrīhanumadvākyam--
bhavabandhacchide tasyai spṛhayāmi na muktaye /
bhavān prabhur ahaṃ dāsa iti yatra vilupyate // 1,2.49 //
śrīnārada pañcarātre ca jitantestotre--
dharmārthakāmamokṣeṣu necchā mama kadācana /
tvatpādapañkajasyādho jīvitaṃ dīyataṃ mama // 1,2.50 //
mokṣasālokyasārūpyān prārthaye na dharādhara /
icchāmi hi mahābhāga kāruṇyaṃ tava suvrata // 1,2.51 //
ataeva śrībhāgavate ṣaṣṭhe --
muktānām api siddhānāṃ nārāyaṇaparāyaṇaḥ /
sudurlabhaḥ praśāntātmā koṭiṣv api mahāmune // 1,2.52 //
prathame ca śrīdharmarājamātuḥ stutau --
tathā paramahaṃsānāṃ munīnām amalātmanām /
bhaktiyogavidhānārthaṃ kathaṃ paśyema hi striyaḥ // 1,2.53 //
tatraiva śrīsūtoktau --
ātmārāmāś ca munayo nirgranthā apy urukrame /
kurvanty ahaitukīṃ bhaktim itthambhūtaguṇo hariḥ // 1,2.54 //
atra tyājyatayaivoktā muktiḥ pañcavidhāpi cet /
sālokyādis tathāpy atra bhaktyā nātivirudhyate // 1,2.55 //
sukhaiśvaryottarā seyaṃ premasevottarety api /
sālokyādir dvidhā tatra nādyā sevājuṣaṃ matā // 1,2.56 //
kintu premaikamādhuryajuṣa ekāntino harau /
naivāṅgīkurvate jātu muktiṃ pañcavidhām api // 1,2.57 //
tatrāpy ekāntināṃ śreṣthā govindahṛtamānasāḥ /
yeṣāṃ śrīśaprasādo 'pi mano hartuṃ na śaknuyāt // 1,2.58 //
siddhāntatas tv abhede 'pi śrīśakṛṣṇasvarūpayoḥ /
rasenotkṛṣyate kṛṣṇarūpam eṣā rasasthitiḥ // 1,2.59 //
śāstrataḥ śrūyate bhaktau nṛmātrasyādhikāritā /
sarvādhikāritāṃ māghasnānasya bruvatā yataḥ /
dṛṣtāntitā vaśiṣṭhena haribhaktir nṛpaṃ prati // 1,2.60 //
yathā pādme - sarve 'dhikāriṇo hy atra haribhaktau yathā nṛpa // 1,2.61 //
kāśīkhaṇḍe ca tathā--
antyajā api tadrāṣṭre śaṅkhacakrāṅkadhāriṇaḥ /
samprāpya vaiṣṇavīṃ dīkṣāṃ dīkṣitā iva sambabhuḥ // 1,2.62 //
api ca--
ananuṣṭhānato doṣo bhaktyaṅgānāṃ prajāyate /
na karmaṇām akaraṇād eṣa bhaktyadhikāriṇām // 1,2.63 //
niṣiddhācārato daivāt prāyaścittaṃ tu nocitam /
iti vaiṣṇavaśāstrāṇāṃ rahasyaṃ tadvidāṃ matam // 1,2.64 //
yathaikādaśe --
sve sve 'dhikāre yā niṣṭhā sā guṇaḥ parikīrtitaḥ /
viparyayas tu doṣaḥ syād ubhayor eṣa niścayaḥ // 1,2.65 //
prathame --
tyaktvā svadharmaṃ caraṇāmbujam harer bhajann apakvo 'tha patet tato yadi /
yatra kva vābhadram abhūd amuṣya kiṃ ko vārtha āpto 'bhajatāṃ svadharmataḥ // 1,2.66 //
ekādaśe --
ājñāyaiva guṇān doṣān mayādiṣṭān api svakān /
dharmān santyajya yaḥ sarvān māṃ bhajet sa ca sattamaḥ // 1,2.67 //
tatraiva --
devarṣibhūtāptanṝṇāṃ pitṝṇāṃ na kiṅkaro nāyam ṛṇī ca rājan /
sarvātmanā yaḥ śaraṇaṃ śaraṇyaṃ gato mukundaṃ parihṛtya kartam // 1,2.68 //
śrībhagavadgītāsu --
sarvadharman parityājya mām ekaṃ śaraṇaṃ vraja /
ahaṃ tvāṃ sarvapāpebhyo mokṣayiṣyāmi mā sucaḥ // 1,2.69 //
agastyasaṃhitāyām--
yathā vidhiniṣedhau tu muktaṃ naivopasarpataḥ /
tathā na spṛśato rāmopāsakaṃ vidhipūrvakam // 1,2.70 //
ekādaśe eva --
svapādamulaṃ bhajataḥ priyasya tyaktāny abhāvasya hariḥ pareśaḥ /
vikarma yac cotpatitaṃ kathañcid dhunoti sarvaṃ hṛdi sanniviṣṭaḥ // 1,2.71 //
haribhaktivilāse 'syā bhakter aṅgāni lakṣaśaḥ /
kintu tāni prasiddhāni nirdiśyante yathāmati // 1,2.72 //
atra aṅgalakṣaṇam -
āśritāvāntarānekabhedaṃ kevalam eva vā /
ekaṃ karmātra vidvadbhir ekaṃ bhaktyaṅgam ucyate // 1,2.73 //
atha aṅgāni--
gurupādāśrayas tasmāt kṛṣṇadīkṣādiśikṣaṇam /
viśrambheṇa guroḥ sevā sādhuvartmānuvartanam // 1,2.74 //
saddharmapṛcchā bhogādityāgaḥ kṛṣṇasya hetave /
nivāso dvārakādau ca gaṅgāder api sannidhau // 1,2.75 //
vyāvahāreṣu sarveṣu yāvadarthānuvartitā /
harivāsarasammāno dhātryaśvatthādigauravam // 1,2.76 //
eṣām atra daśāṅgānāṃ bhavet prārambharupatā // 1,2.77 //
saṅgatyāgo vidūreṇa bhagavadvimukhair janaiḥ /
śiṣyādyananubandhitvaṃ mahārambhādyanudyamaḥ // 1,2.78 //
bahugranthakalābhyāsavyākhyāvādavivarjanam // 1,2.79 //
vyāvahāre 'py akārpaṇyaṃ śokādyavaśavartitā // 1,2.80 //
anyadevān avajñā ca bhūtānudvegadāyitā /
sevānāmāparādhānām udbhavābhāvakāritā // 1,2.81 //
kṛṣṇatadbhaktavidveṣavinindādyasahiṣṇutā /
vyatirekatayāmīṣāṃ daśānāṃ syād anuṣṭhitīḥ // 1,2.82 //
asyās tatra praveśāya dvāratve 'py aṅgaviṃśateḥ /
trayāṃ pradhānam evoktaṃ gurupādāśrayādikam // 1,2.83 //
dhṛtir vaiṣṇavacihṇānāṃ harer nāmākṣarasya ca /
nirmālyādeś ca tasyāgre tāṇḍavaṃ daṇḍavannatiḥ // 1,2.84 //
abhyutthānam anuvrajyā gatiḥ sthāne parikramaḥ /
arcanaṃ paricaryā ca gītaṃ saṅkīrtanaṃ japaḥ // 1,2.85 //
vijñaptiḥ stavapāṭhaś ca svādo naivedyapādyayoḥ /
dhūpamālyādisaurabhyaṃ śrīmūrteḥ spṛṣṭir īkṣaṇam // 1,2.86 //
ārātrikotsavādeś ca śravaṇaṃ tatkṛpekṣaṇam /
smṛtir dhyānaṃ tathā dāsyaṃ sakhyam ātmanivedanam // 1,2.87 //
nijapriyopaharaṇaṃ tadarthe 'khilaceṣṭitam /
sarvathā śaraṇāpattis tadīyānāṃ ca sevanam // 1,2.88 //
tadīyās tulasīśāstramathurāvaiṣṇavādayaḥ /
yathāvaibhavasāmagrī sadgoṣṭhībhir mahotsavaḥ // 1,2.89 //
ūrjādaro viśeṣeṇa yātrā janmadinādiṣu /
śraddhā viśeṣataḥ prītiḥ śrīmūrter aṅghrisevane // 1,2.90 //
śrīmadbhāgavatārthānām āsvādo rasikaiḥ saha /
sajātīyāśaye snigdhe sādhau saṅgaḥ svato vare // 1,2.91 //
nāmasaṅkīrtanaṃ śrīmathurāmaṇḍale sthitiḥ // 1,2.92 //
aṅgānāṃ pañcakasyāsya pūrvaṃ vilikhitasya ca /
nikhilaśraiṣṭhyabodhāya punar apy atra kīrtanam // 1,2.93 //
iti kāyahṛṣīkāntaḥkaraṇānām upāsanāḥ // 1,2.94 //
catuḥṣaṣṭiḥ pṛthak sāṅghātikabhedāt kramādināḥ // 1,2.95 //
athārṣānumatenaiṣām udāharaṇam īryate // 1,2.96 //
1 - tatra gurupādāśrayo, yathā ekādaśe --
tasmād guruṃ prapadyeta jijñāsuḥ śreya uttamam /
śābde pare ca niṣṇātaṃ brahmaṇy upaśamāśrayam // 1,2.97 //
2 - śrīkṛṣṇadīkṣādiśikṣaṇaṃ, yathā tatraiva --
tatra bhāgavatān dharmān śikṣed gurvātmadaivataḥ /
amāyayānuvṛttyā yais tuṣyed ātmātmado hariḥ // 1,2.98 //
3 - viśrambheṇa guroḥ sevā, yathā tatraiva --
ācāryaṃ māṃ vijānīyān nāvamanyeta karhicit /
na martyabuddhyāsūyeta sarvadevamayo guruḥ // 1,2.99 //
4 - sādhuvartmānuvartanam, yathā skānde--
sa mṛgyaḥ śreyasāṃ hetuḥ panthāḥ santāpavarjitaḥ /
anvāptaśramaṃ pūrve yena santaḥ pratasthire // 1,2.100 //
brahmayāmale ca--
śrutismṛtipurāṇādipañcarātravidhiṃ vinā /
aikāntikī harer bhaktir utpātāyaiva kalpate // 1,2.101 //
bhaktir aikāntikī veyam avicārāt pratīyate /
vastutas tu tathā naiva yad aśāstrīyatekṣyate // 1,2.102 //
5 - saddharmapṛcchā, yathā nāradīye--
acirād eva sarvārthaḥ sidhyaty eṣām abhīpsitaḥ /
saddharmasyāvabodhāya yeṣāṃ nirbandhinī matiḥ // 1,2.103 //
6 - kṛṣṇārthe bhogādityāgo, yathā pādme 
harim uddiśya bhogāni kāle tyaktavatas tava /
viṣṇulokasthitā sampadalolā sā pratīkṣate // 1,2.104 //
7 - dvārakādinivāso, yathā skānde--
saṃvatsaraṃ vā ṣaṇmāsān māsaṃ māsārdham eva vā /
dvārakāvāsinaḥ sarve narā nāryaś caturbhujāḥ // 1,2.105 //
ādipadena puruṣottamavāsaś ca, yathā brāhme--
aho kṣetrasya māhātmyaṃ samantād daśayojanam /
diviṣṭhā yatra paśyanti sarvān eva caturbhujān // 1,2.106 //
gaṅgādivāso, yathā prathame --
yā vai lasacchrītulasīvimiśrakṛṣṇāṅghrireṇvabhyadhikāmbunetrī /
punāti seśān ubhayatra lokān kas tāṃ na seveta mariṣyamāṇaḥ // 1,2.107 //
8-- yāvadarthānuvartitā, yathā nāradīye--
yāvatā syāt svanirvāhaḥ svīkuryāt tāvad arthavit /
ādhikye nyūnatāyāṃ ca cyavate paramārthataḥ // 1,2.108 //
9 - harivāsarasammāno, yathā brahmavaivarte--
sarvapāpapraśamanaṃ puṇyam ātyantikaṃ tathā /
govindasmāraṇaṃ nṝṇām ekadaśyām upoṣaṇam // 1,2.109 //
10 - dhātryaśvatthādigauravam, yathā skānde--
aśvatthatulasīdhātrīgobhūmisuravaiṣṇavāḥ /
pūjitāḥ praṇatāḥ dhyātāḥ kṣapayanti nṝṇām agham // 1,2.110 //
11 - atha śrīkṛṣṇavimukhajanasaṃtyāgo, yathā kātyāyanasaṃhitāyām--
varaṃ hutavahajvālāpañjarāntarvyavasthitiḥ /
na śauricintāvimukhajanasaṃvāsavaiśasam // 1,2.111 //
viṣṇurahasye ca--
āliṅganaṃ varaṃ manye vyālavyāghrajalaukasām /
na saṅgaḥ śalyayuktānāṃ nānādevaikasevinām // 1,2.112 //
12 - 13 - 14 - śiṣyānanubanddhitvāditrayaṃ, yathā saptame --
na śiṣyān anubadhnīta granthān naivābhyased bahūn /
na vyākhyām upayuñjīta nārambhān ārabhet kvacit // 1,2.113 //
15 - vyāvahāre 'py akārpaṇyaṃ, yathā pādme--
alabdhe vā vinaṣṭe vā bhakṣyācchādanasādhane /
aviklavamatir bhūtvā harim eva dhiyā smaret // 1,2.114 //
16-- śokādyavaśavartitā, yathā tatraiva-- śokāmarṣādibhir bhāvair ākrāntaṃ yasya mānasam / kathaṃ tatra mukundasya sphūrtisambhāvanā bhavet // 1,2.115 / //
17- anyadevānajñā, yathā tatraiva--
harir eva sadārādhyaḥ sarvadeveśvareśvaraḥ /
itare brahmarudrādyā nāvajñeyāḥ kadācana // 1,2.116 //
18- bhūtānudvegadāyitā, yathā mahābhārate--
piteva putraṃ karuṇo nodvejayati yo janam /
viśuddhasya hṛṣīkeśas tūrṇaṃ tasya prasīdati // 1,2.117 //
19 - sevānāmāparādhānāṃ varjanaṃ, yathā vārāhe--
mamārcanāparādhā ye kīrtyante vasudhe mayā /
vaiṣṇavena sadā te tu varjanīyāḥ prayatnataḥ // 1,2.118 //
pādme ca--
sarvāparādhakṛd api mucyate harisaṃśrayaḥ /
harer apy aparādhān yaḥ kuryād dvipadapāṃśulaḥ // 1,2.119 //
nāmāśrayaḥ kadācit syāt taraty eva sa nāmataḥ /
nāmno hi sarvasuhṛdo hy aparādhāt pataty adhaḥ // 1,2.120 //
20- tannindādy asahiṣṇutā, yathā śrīdaśame --
nindāṃ bhagavataḥ śrṇvaṃs tatparasya janasya vā /
tato nāpaiti yaḥ so 'pi yāty adhaḥ sukṛtāc cyutaḥ // 1,2.121 //
21 - atha vaiṣṇavacihṇadhṛtiḥ, yathā pādme--
ye kaṇṭhalagnatulasīnalinākṣāmālā ye bāhumūlaparicihṇitaśaṅkhacakrāḥ /
ye vā lalāṭaphalake lasadūrdhvapuṇḍrās te vaiṣṇavā bhuvanam āśu pavitrayanti // 1,2.122 //
22 - nāmākṣaradhṛtiḥ, yathā skānde--
harināmākṣarayutaṃ bhāle gopīmṛḍaṅkitam /
tulasīmālikoraskaṃ spṛśeyur na yamodbhaṭāḥ // 1,2.123 //
pādme ca--
kṛṣṇanāmākṣarair gātram aṅkayec candanādinā /
sa lokapāvano bhutvā tasya lokam avāpnuyāt // 1,2.124 //
23 - nirmālyadhṛtiḥ, yathā ekādaśe --
tvayopayuktasraggandhavāso 'laṅkāracarcitāḥ /
ucchiṣṭabhojino dāsās tava māyāṃ jayemahi // 1,2.125 //
skānde ca--
kṛṣṇottīrṇaṃ tu nirmālyaṃ yasyāṅgaṃ spṛśate mune /
sarvarogais tathā pāpair mukto bhavati nārada // 1,2.126 //
24 - agre tāṇḍavaṃ, yathā dvārakāmāhātmye--
yo nṛtyati prahṛṣṭātmā bhāvair bahuṣu bhaktitaḥ /
sa nirdahati pāpāni manvantaraśateṣv api // 1,2.127 //
tathā śrīnāradoktau ca--
nṛtyatāṃ śrīpater agre tālikāvādanair bhṛśam /
uḍḍīyante śarīrasthāḥ sarve pātakapakṣiṇaḥ // 1,2.128 //
25-- daṇḍavannatiḥ, yathā nāradīye--
eko 'pi kṛṣṇāya kṛtaḥ praṇāmo daśāśvamedhāvabhṛthair na tulyaḥ /
daśāśvamedhī punar eti janma kṛṣṇapraṇāmī na punarbhavāya // 1,2.129 //
26 - abhyūtthānaṃ, yathā brahmāṇḍe--
yān ārūḍhaṃ puraḥ prekṣya samāyāntaṃ janārdanam /
abhyutthānaṃ naraḥ kurvan pātayet sarvakilbiṣam // 1,2.130 //
27 - anuvrajyā, yathā bhaviṣyottare--
rathena saha gacchanti pārśvataḥ pṛṣṭhato 'grataḥ /
viṣṇunaiva samāḥ sarve bhavanti śvapadādayaḥ // 1,2.131 //
28 - sthāne gatiḥ-- sthānaṃ tīrthaṃ gṛhaṃ cāsya tatra tīrthe gatir yathā // 1,2.132 //
purāṇāntare--
saṃsāramarukāntāranistārakaraṇakṣamau /
slāghyau tāv eva caraṇau yau hares tīrthagāminau // 1,2.133 //
ālaye ca, yathā haribhaktisudhodaye--
pravīśann ālayaṃ viṣṇor darśanārthaṃ subhaktimān /
na bhūyaḥ praviśen mātuḥ kukṣikārāgṛhaṃ sudhīḥ // 1,2.134 //
29 - parikramo, yathā tatraiva--
viṣṇuṃ pradakṣinīkurvan yas tatrāvartate punaḥ /
tad evāvartanaṃ tasya punar nāvartate bhave // 1,2.135 //
skānde ca caturmāsyamāhātmye--
caturvāraṃ bhramībhis tu jagat sarvaṃ carācaram /
krāntaṃ bhavati viprāgrya tattīrthagamanādikam // 1,2.136 //
30 - atha arcanam--
śuddhinyāsādipūrvāṅgakarmanirvāhapūrvakam /
arcanam tūpacārāṇāṃ syān mantreṇopapādanam // 1,2.137 //
tad, yathā daśame --
svargāpavargayoḥ puṃsāṃ rasāyāṃ bhuvi sampadām /
sarvāsām api siddhīnāṃ mūlaṃ tāccaraṇārcanaṃ // 1,2.138 //
viṣṇurahasye ca--
śrīviṣṇor arcanaṃ ye tu prakurvanti narā bhuvi /
te yānti śāśvataṃ viṣṇor ānandaṃ paramaṃ padam // 1,2.139 //
31 - paricaryā--
paricaryā tu sevopakaraṇādipariṣkriyā /
tathā prakīrṇakacchatravāditrādyair upāsanā // 1,2.140 //
yathā nāradīye--
muhūrtaṃ vā muhūrtārdhaṃ yas tiṣṭhed dharimandire /
sa yāti paramaṃ sthānaṃ kim u śuśrūṣaṇe ratāḥ // 1,2.141 //
yathā caturthe --
yatpādasevābhirucis tapasvinām aśeṣajanmopacitaṃ malaṃ dhiyaḥ /
sadyaḥ kṣiṇoty anvaham edhatī satī yathā padāṅguṣṭhaviniḥsṛtā sarit // 1,2.142 //
aṅgāni vividhāny eva syuḥ pūjāparicaryayoḥ /
na tāni likhitāny atra granthabāhulyabhītitaḥ // 1,2.143 //
32 - atha gītaṃ, yathā laiṅge--
brāhmaṇo vāsudevākhyaṃ gāyamāno 'niśaṃ param /
hareḥ sālokyam āpnoti rudragānādhikaṃ bhavet // 1,2.144 //
33 - atha saṃkīrtanam-- nāmalīlāguṇadīnām uccairbhāṣā tu kīrtanam // 1,2.145 //
tatra nāmakīrtanam, yathā viṣṇudharme--
kṛṣṇeti maṅgalaṃ nāma yasya vāci pravartate /
bhasmībhavanti rājendra mahāpātakakoṭayaḥ // 1,2.146 //
līlākīrtanam, yathā saptame --
so 'haṃ priyasya suhṛdaḥ paradevatāyā līlākathās tava nṛsiṃha viriñcagītāḥ /
añjas titarmy anugṛṇan guṇavipramukto durgāṇi te padayugālayahaṃsasaṅgaḥ // 1,2.147 //
guṇakīrtanam, yathā prathame --
idaṃ hi puṃsas tapasaḥ śrutasya vā sviṣṭasya sūktasya ca buddhidattayoḥ /
avicyuto 'rthaḥ kavibhir nirūpito yad uttamaḥślokaguṇānuvarṇanam // 1,2.148 //
34 - atha japaḥ mantrasya sulaghūccāro japa ity abhidhīyate // 1,2.149 //
yathā pādme--
kṛṣṇāya nama ity eṣa mantraḥ sarvārthasādhakaḥ /
bhaktānāṃ japatāṃ bhūpa svargamokṣaphalapradaḥ // 1,2.150 //
35 - atha vijñaptiḥ, yathā skānde--
harim uddiśya yat kiñcit kṛtaṃ vijñāpanaṃ girā /
mokṣadvārārgalān mokṣas tenaiva vihitas tava // 1,2.151 //
samprārthanātmikā dainyabodhikā lālasāmayī /
ity ādir vividhā dhīraiḥ kṛṣṇe vijñaptir īritā // 1,2.152 //
tatra samprārthanātmikā, yathā pādme--
yuvatīnāṃ yathā yūni yūnāṃ ca yuvatau yathā /
mano 'bhiramate tadvan mano 'bhiramatāṃ tvayi // 1,2.153 //
dainyabodhikā, yathā tatraiva--
mattulyo nāsti pāpātmā nāparādhī ca kaścana /
parihāre 'pi lajjā me kiṃ brūve puruṣottama // 1,2.154 //
lālasāmayī, yathā śrīnāradapañcarātre--
kadā gambhīrayā vācā śriyā yukto jagatpate /
cāmaravyagrahastaṃ mām evaṃ kurv iti vakṣyasi // 1,2.155 //
yathā vā--
kadāhaṃ yamunātīre nāmāni tava kīrtayan /
udbāṣpaḥ puṇḍarīkākṣa racayiṣyāmi tāṇḍavam // 1,2.156 //
36 - atha stavapāṭhaḥ-- proktā manīṣibhir gītāstavarājādayaḥ stavāḥ // 1,2.157 //
yathā skānde--
śrīkṛṣṇastavaratnaughair yeṣāṃ jihvā tv alaṅkṛtā /
namasyā munisiddhānāṃ vandanīyā divaukasām // 1,2.158 //
nārasiṃhe ca--
stotraiḥ stavaś ca devāgre yaḥ stauti madhusūdanam /
sarvapāpavinirmukto viṣṇulokam avāpnuyāt // 1,2.159 //
37 - atha naivedyāsvādo, yathā pādme--
naivedyam annaṃ tulasīvimiśraṃ vīśeṣataḥ pādajalena siktam /
yo 'śnāti nityaṃ purato murāreḥ prāpṇoti yajñāyutakoṭipuṇyam // 1,2.160 //
38 - atha pādyāsvādo, yathā tatraiva--
na dānaṃ na havir yeṣāṃ svādhyāyo na surārcanam /
te 'pi pādodakaṃ pītvā prayānti paramāṃ gatim // 1,2.161 //
39 - atha dhūpasaurabhyam, yathā haribhaktisudhodaye--
āghrāṇaṃ yad dharer dattadhūpocchiṣṭasya sarvataḥ /
tadbhavavyāladaṣṭānāṃ nasyaṃ karma viṣāpaham // 1,2.162 //
atha mālyasaurabhyaṃ, yathā tantre--
praviṣṭe nāsikārandhre harer nirmālyasaurabhe /
sadyo vilayam āyāti pāpapañjarabandhanam // 1,2.163 //
agastyasaṃhitāyāṃ ca--
āghrāṇaṃ gandhapuṣpāder arcitasya tapodhana /
viśuddhiḥ syād anantasya ghrāṇasyehābhidhīyate // 1,2.164 //
40 - atha śrīmūrteḥ sparśanaṃ, yathā viṣṇudharmottare--
spṛsṭvā viṣṇor adhiṣṭhānaṃ pavitraḥ śraddhayānvitaḥ /
pāpabandhair vinirmuktaḥ sarvān kāmān avāpnuyāt // 1,2.165 //
41 - atha śrīmūrter darśanam, yathā vārāhe--
vṛndāvane tu govindaṃ ye paśyanti vasundhare /
na te yamapuraṃ yānti yānti puṇyakṛtāṃ gatim // 1,2.166 //
42 - ārātrikadarśanaṃ, yathā skānde--
koṭayo brahmahatyānām agamyāgamakoṭayaḥ /
dahaty ālokamātreṇa viṣṇoḥ sārātrikaṃ mukham // 1,2.167 //
utsavadarśanaṃ, yathā bhaviṣyottare--
rathasthaṃ ye nirīkṣante kautikenāpi keśavam /
devatānāṃ gaṇāḥ sarve bhavanti śvapacādayaḥ // 1,2.168 //
ādiśabdena pūjādarśanaṃ, yathāgneye-- pūjitaṃ pūjyamānaṃ vā yaḥ paśyed bhaktito harim // 1,2.169 //
43 - atha śravaṇam śravaṇaṃ nāmacaritaguṇādīnāṃ śrutir bhavet // 1,2.170 //
tatra nāmaśravaṇaṃ, yathā gāruḍe--
saṃsārasarpadaṣṭanaṣṭaceṣṭaikabheṣajam /
kṛṣṇeti vaiṣṇavaṃ mantraṃ śrutvā mukto bhaven naraḥ // 1,2.171 //
caritraśravaṇaṃ, yathā caturthe --
tasmin mahanmukharitā madhubhiccaritrapīyūṣaśeṣasaritaḥ paritaḥ sravanti /
tā ye pibanty avitṛṣo nṛpa gāḍhakarṇais tān na spṛśanty aśanatṛḍbhayaśokamohāḥ // 1,2.172 //
guṇaśravaṇaṃ, yathā dvādaśe --
yas tūttamaḥślokaguṇānuvādaḥ saṅgīyate 'bhīkṣṇam amaṅgalaghnaḥ /
tam eva nityaṃ śṛṇuyād abhīkṣṇaṃ kṛṣṇe 'malāṃ bhaktim abhīpsamānaḥ // 1,2.173 //
atha tatkṛpekṣaṇaṃ, yathā daśame --
tat te 'nukampāṃ susamīkṣamāṇo bhuñjāna evātmakṛtaṃ vipākam /
hṛdvāgvapurbhir vidadhan namas te jīveta yo muktipade sa dāyabhāk // 1,2.174 //
atha smṛtiḥ-- yathā kathaṃ cinmanasā sambandhaḥ smṛtir ucyate // 1,2.175 //
yathā viṣṇupurāṇe --
smṛte sakalakalyāṇabhājanaṃ yatra jāyate /
puruṣaṃ tam ajaṃ nityaṃ vrajāmi śaraṇaṃ harim // 1,2.176 //
yathā ca pādme--
prayāṇe cāprayāṇe ca yannāma smaratāṃ nṝṇām /
sadyo naśyati pāpaugho namas tasmai cidātmane // 1,2.177 //
atha dhyānam-- dhyānam rupaguṇakrīḍāsevādeḥ suṣṭhu cintanam // 1,2.178 //
tatra rūpadhyānaṃ, yathā nārasiṃhe--
bhagavaccaraṇadvandvadhyānaṃ nirdvandvam īritam /
pāpino 'pi prasaṅgena vihitaṃ suhitaṃ param // 1,2.179 //
guṇadhyānaṃ, yathā viṣṇudharme--
ye kurvanti sadā bhaktyā guṇānusmaraṇaṃ hareḥ /
prakṣīṇakaluṣaughās te praviśanti hareḥ padam // 1,2.180 //
krīdādhyānaṃ, yathā padme--
sarvamādhuryasārāṇi sarvādbhutamayāni ca /
dhyāyan hareś caritrāṇi lalitāni vimucyate // 1,2.181 //
sevādhyānaṃ, yathā purāṇāntare--
mānasenopacārena paricarya hariṃ sadā /
pare vāṅmanasā'gamyaṃ taṃ sākṣāt pratipedire // 1,2.182 //
atha dāsyam-- dāsyaṃ karmārpaṇaṃ tasya kaiṅkaryam api sarvathā // 1,2.183 //
tatra ādyaṃ yathā skānde--
tasmin samarpitaṃ karma svābhāvikam apīśvare /
bhaved bhāgavato dharmas tatkarma kimutārpitam // 1,2.184 //
karma svābhāvikaṃ bhadraṃ japadhyānārcanādi ca /
itīdaṃ dvividhaṃ kṛṣṇe vaiṣṇavair dāsyam arpitam // 1,2.185 //
mṛduśraddhasya kathitā svalpā karmādhikāritā /
tadarpitaṃ harau dāsyam iti kaiścid udīryate // 1,2.186 //
dvitiyaṃ, yathā nāradīye--
īhā yasya harer dāsye karmaṇā manasā girā /
nikhilāsv apy avasthāsu jīvanmuktaḥ sa ucyate // 1,2.187 //
atha sakhyam-- viśvāso mitravṛttiś ca sakhyaṃ dvividham īritam // 1,2.188 //
tatra ādyaṃ, yathā mahābhārate--
pratijñā tava govinda na me bhaktaḥ praṇaśyati /
iti saṃsmṛtya saṃsmṛtya prāṇān saṃdhārayāmy aham // 1,2.189 //
tathā ekādaśe ca--
tribhuvanavibhavahetave 'py akuṇṭhasmṛtir ajitātmasurādibhir vimṛgyāt /
na calati bhagavatpadāravindāl lavanimiṣārdham api yaḥ sa vaiṣṇavāgryaḥ // 1,2.190 //
śraddhāmātrasya tadbhaktāv adhikāritvahetutā /
aṅgatvam asya viśvāsaviśeṣasya tu keśave // 1,2.191 //
dvitīyaṃ, yathā agastyasaṃhitāyām--
paricaryā parāḥ kecit prāsādeṣu ca śerate /
manuṣyam iva taṃ draṣṭuṃ vyāvahartuṃ ca bandhuvat // 1,2.192 //
rāgānugāṅgatāsya syād vidhimārgānapekṣatvāt /
mārgadvayena caitena sādhyā sakhyaratir matā // 1,2.193 //
atha ātmanivedanaṃ, yathā ekādaśe --
martyo yadā tyaktasamastakarmā niveditātmā vicikīrṣito me /
tadāmṛtatvaṃ pratipadyamāno mayātmabhuūyāyā ca kalpate vai // 1,2.194 //
artho dvidhātmaśabdasya paṇḍitair upapāyate /
dehyahantāspadaṃ kaiścid dehaḥ kaiścin mamatvabhāk // 1,2.195 //
tatra dehī, yathā yāmunācāryastotre --
vapurādiṣu yo 'pi ko 'pi vā guṇato 'sāni yathā tathāvidhaḥ /
tad ayaṃ tava pādapadmayor aham adyaiva mayā samarpitaḥ // 1,2.196 //
deho, yathā bhaktiviveke--
cintāṃ kuryān na rakṣāyai vikrītasya yathā paśoḥ /
tathārpayan harau dehaṃ viramed asya rakṣanāt // 1,2.197 //
duṣkaratvena virale dve sakhyātmanivedane /
keṣāṃcid eva dhīrāṇāṃ labhate sādhanārhatām // 1,2.198 //
atha nijapriyopaharaṇaṃ, yathā ekādaśe --
yad yad iṣṭatamaṃ loke yac cātipriyam ātmanaḥ /
tat tan nivedayen mahyaṃ tad ānantyāya kalpate // 1,2.199 //
atha tadarthe 'khilaceṣṭitaṃ, yathā pañcarātre--
laukikī vaidikī vāpi yā kriyā kriyate mune /
harisevānukūlaiva sā kāryā bhaktim icchatā // 1,2.200 //
atha śaraṇāpattiḥ, yathā haribhaktivilāse --
tavāsmīti vadan vācā tathaiva manasā vidan /
tatsthānam āśritas tanvā modate śaraṇāgataḥ // 1,2.201 //
śrīnārasiṃhe ca--
tvāṃ prapanno 'smi śaraṇaṃ devadeva janārdana /
iti yaḥ śaraṇaṃ prāptas taṃ kleśād uddharāmy aham // 1,2.202 //
53-- atha tadīyānāṃ sevanam / tulāsyaḥ, yathā skānde--
yā dṛṣṭā nikhilāghasaṅgaśamanī spṛṣṭā vapuḥpāvanī rogāṇām abhivanditā nirasanī siktāntakatrāsinī /
pratyāsattividhāyinī bhagavataḥ kṛṣṇasya saṃropitā nyastā taccaraṇe vimuktiphaladā tasyai tulasyai namaḥ // 1,2.203 //
tathā ca tatraiva--
dṛṣtā spṛṣṭā tathā dhyātā kīrtitā namitā stutā /
ropitā sevitā nityaṃ pūjitā tulasī śubhā // 1,2.204 //
navadhā tulasīṃ devīṃ ye bhajanti dine dine /
yugakoṭisahasrāṇi te vasanti harer gṛhe // 1,2.205 //
54-- atha śāstrasya, śāstram atra samākhyātaṃ yad bhaktipratipādakam // 1,2.206 //
yathā skānde--
vaiṣṇavāni tu śāstrāṇī ye śṛṇvanti paṭhanti ca /
dhanyās te mānavā loke tesāṃ kṛṣṇaḥ prasīdati // 1,2.207 //
vaiṣṇavāni tu śāstrāṇī ye 'rcayanti gṛhe narāḥ /
sarvapāpavinirmuktā bhavanti suravanditāḥ // 1,2.208 //
tiṣṭhate vaiṣṇavaṃ śāstraṃ likhitaṃ yasya mandire /
tatra nārāyaṇo devaḥ svayaṃ vasati nārada // 1,2.209 //
tathā śrībhāgavate dvādaśe ca--
sarvavedāntasāraṃ hi śrībhāgavatam iṣyate /
tadrasāmṛtatṛptasya nānyatra syād ratiḥ kvacit // 1,2.210 //
55-- atha mathurāyāḥ, yathā ādivārāhe--
mathurāṃ ca parityajya yo 'nyatra kurute ratim /
mūḍho bhramati saṃsāre mohitā mama māyayā // 1,2.211 //
brahmāṇḍe ca--
trailokyavartitīrthānāṃ sevanād durlabhā hi yā /
parānandamayī siddhir mathurāsparṣamātrataḥ // 1,2.212 //
śrutā smṛtā kīrtitā ca vāñchitā prekṣitā gatā /
spṛṣṭā śritā sevitā ca mathurābhīṣṭadā nṛṇām /
iti khyātaṃ purāṇeṣu na vistārabhiyocyate // 1,2.213 //
56--atha vaiṣṇavānāṃ sevanaṃ, yathā pādme --
ārādhanānāṃ sarveṣāṃ viṣṇor ārādhanaṃ param /
tasmāt parataraṃ devi tadīyānāṃ samarcanam // 1,2.214 //
tṛtīye ca--
yatsevayā bhagavataḥ kūṭasthasya madhudviṣaḥ /
ratirāso bhavet tīvraḥ pādayor vyasanārdanaḥ // 1,2.215 //
skānde ca--
śaṅkhacakrāṅkitatanuḥ śirasā mañjarīdharaḥ /
gopīcandanaliptāṅgo dṛṣtaś cet tadaghaṃ kutaḥ // 1,2.216 //
prathame ca--
yeṣāṃ saṃsmaraṇāt puṃsāṃ sadyaḥ śuddhyanti vai gṛhāḥ /
kiṃ punar darśanasparśapādaśaucāsanādibhiḥ // 1,2.217 //
ādīpurāṇe--
ye me bhaktajanāḥ pārtha na me bhaktāś ca te janāḥ /
madbhaktānāṃ ca ye bhaktās te me bhaktatamā matāḥ // 1,2.218 //
yāvanti bhagavadbhakter aṅgāni kathitānīha /
prāyas tāvanti tadbhaktabhakter api budhā viduḥ // 1,2.219 //
57 - atha yathāvaibhavamahotsavo, yathā pādme--
yaḥ karoti mahīpāla harer gehe mahotsavam /
tasyāpi bhavati nityaṃ hariloke mahotsava // 1,2.220 //
58 - atha ūrjādaro, yathā pādme--
yathā dāmodaro bhaktavatsalo vidito janaiḥ /
tasyāyaṃ tādṛśo māsaḥ svalpam apy urukārakaḥ // 1,2.221 //
tatrāpi mathurāyāṃ viśeṣo, yathā tatraiva--
bhuktiṃ muktiṃ harir dadyād arcito 'nyatra sevinām /
bhaktiṃ tu na dadāty eva yato vaśyakarī hareḥ // 1,2.222 //
sā tv añjasā harer bhaktir labhyate kārttike naraiḥ /
mathurāyāṃ sakṛd api śrīdāmodarasevanāt // 1,2.223 //
59-- atha śrījanmadinayātrā, yathā bhaviṣyottare--
yasmin dine prasūteyaṃ devakī tvāṃ janārdana /
taddinaṃ brūhi vaikuṇṭha kurmas te tatra cotsavam /
tena samyakprapannānāṃ prasādaṃ kuru keśavaḥ // 1,2.224 //
60-- atha śrīmūrteranghrisevane prītiḥ, yathā ādipurāṇe--
mama nāmasadāgrāhī mama sevāpriyaḥ sadā /
bhaktis tasmai pradātavyā na tu muktiḥ kadācana // 1,2.225 //
61-- atha śrībhāgavatārthāsvādo, yathā prathame --
nigamakalpatarorgalitaṃ phalaṃ śukamukhād amṛtadravasaṃyutam /
pibata bhāgavataṃ rasam ālayaṃ muhur aho rasikā bhuvi bhāvukāḥ // 1,2.226 //
tathā dvitīye ca--
pariniṣṭhito 'pi nairguṇye uttamaḥślokalīlayā /
gṛhitacetā rājarṣe ākhyānaṃ yad adhītavān // 1,2.227 //
62--atha sajātīyāśayasnigdhaśrībhagavadbhaktasaṅgo, yathā prathame --
tulayāma lavenāpi na svargaṃ nāpunarbhavam /
bhagavatsaṅgisaṅgasya martyānāṃ kimutāśiṣaḥ // 1,2.228 //
haribhaktisudhodaye ca--
yasya yatsaṅgatiḥ puṃso maṇivat syāt sa tadguṇaḥ /
svakūlarddhyai tato dhīmān svayūthyān eva saṃśrayet // 1,2.229 //
63-- atha śrīnāma saṃkīrtanaṃ, yathā dvitīye --
etan nirvidyamānānām icchatām akutobhayam /
yogināṃ nṛpa nirṇītaṃ harer nāmānukīrtanaṃ // 1,2.230 //
ādipurāṇe ca--
gītvā ca mama nāmāni vicaren mama sannidhau /
iti bravīmi te satyaṃ krīto 'haṃ tasya cārjuna // 1,2.231 //
pādme ca--
yena janmasahasrāṇi vāsudevo niṣevitaḥ /
tanmukhe harināmāni sadā tiṣṭhanti bhārata // 1,2.232 //
yatas tatraiva ca--
nāma cintāmaṇiḥ kṛṣṇaś caitanyarasavigrahaḥ /
pūrṇaḥ śuddho nityamukto 'bhinnatvān nāmanāminoḥ // 1,2.233 //
ataḥ śrīkṛṣṇanāmādi na bhaved grāhyaṃ indriyaiḥ /
sevonmukhe hi jihvādau svayam eva sphuraty adaḥ // 1,2.234 //
64 - atha śrīmathurāmaṇḍale sthitiḥ, yathā pādme--
anyeṣu puṇyatīrtheṣu muktir eva mahāphalam /
muktaiḥ prārthyā harer bhaktir mathurāyāṃ tu labhyate // 1,2.235 //
trivargadā kāmināṃ yā mumukṣūṇāṃ ca mokṣadā /
bhaktīcchor bhaktidā kas tāṃ mathurāṃ nāśrayed budhaḥ // 1,2.236 //
aho madhupurī dhanyā vaikuṇṭhāc ca garīyasī /
dinam ekaṃ nivāsena harau bhaktiḥ prajāyate // 1,2.237 //
durūhādbhutavīrye 'smin śraddhā dūre 'stu pañcake /
yatra svalpo 'pi sambandhaḥ saddhiyāṃ bhāvajanmane // 1,2.238 //
tatra śrīmurtiḥ yathā--
smerāṃ bhaṅgītrayaparicitāṃ sācivistīrṇadṛṣṭiṃ vaṃśīnyastādharakiśalayām ujjvalāṃ candrakeṇa /
govindākhyāṃ haritanum itaḥ keśitīrthopakaṇṭhe mā prekṣiṣṭhās tava yadi sakhe bandhusange 'sti raṅgaḥ // 1,2.239 //
śrībhāgavataṃ yathā--
śaṅke nītāḥ sapadi daśamaskandhapadyāvalīnāṃ varṇāḥ karṇādhvani pathi katāmānupurvyād bhavadbhiḥ /
haṃho dimbhāḥ paramaśubhadān hanta dharmārthakāmān yad garhantaḥ sukhamayam amī mokṣam apy ākṣipanti // 1,2.240 //
kṛṣṇabhakto yathā--
dṛgambhobhir dhautaḥ pulakapatalī maṇḍitatanuḥ skhalann antaḥphullo dadhad atipṛthuṃ vepathum api /
dṛśoḥ kakṣāṃ yāvan mama sa puruṣaḥ ko 'py upayayau na jāte kiṃ tāvan matir iha gṛhe nābhiramate // 1,2.241 //
nāma yathā--
yadavadhi mama śītā vaiṇikenānugītā śrutipatham aghaśatror nāmāgāthā prayātā /
anavakalitapūrvāṃ hanta kām apy avasthāṃ tadavadhi dadhadantarmānasaṃ śāmyatīva // 1,2.242 //
śrī mathurāmaṇḍalaṃ, yathā--
taṭabhuvi kṛtakāntiḥ śyāmalā yās taṭinyāḥ sphuṭitanavakadambālambikūjaddvirephā /
niravadhimadhurimṇā maṇḍiteyaṃ kathaṃ me manasi kam api bhāvaṃ kānanaśrīs tanoti // 1,2.243 //
alaukikapadārthānām acintyā śaktir īdṛśī /
bhāvaṃ tadviṣayaṃ cāpi yā sahaiva prakāśayet // 1,2.244 //
keṣāṃcit kvacid aṅgānāṃ yat kṣudraṃ śrūyate phalaṃ /
bahirmukhapravṛttyaitat kintu mukhyaṃ phalaṃ ratiḥ // 1,2.245 //
saṃmataṃ bhaktivijñānāṃ bhaktyaṅgatvaṃ na karmaṇām // 1,2.246 //
yatha caikādaśe --
tāvat karmāṇi kurvīta na nirvidyeta yāvatā /
matkathāśravaṇādau vā śraddhā yāvan na jāyate // 1,2.247 //
jñānavairāgyayor bhaktipraveśāyopayogitā /
īṣat prathamam eveti nāṅgatvam ucitaṃ tayoḥ // 1,2.248 //
yad ubhe cittakāṭhinyahetū prāyaḥ satāṃ mate /
sukumārasvabhāveyaṃ bhaktis taddhetur īritā // 1,2.249 //
yathā tatraiva --
tasmān madbhaktiyuktasya yogino vai madātmanaḥ /
na jñānaṃ na ca vairāgyaṃ prāyaḥ śreyo bhaved iha // 1,2.250 //
kintu jñānaviraktyādisādhyaṃ bhaktyaiva sidhyati // 1,2.251 //
yathā tatraiva --
yat karmabhir yat tapasā jñānavairāgya taś ca yat /
yogena dāna dharmeṇa śreyobhir itarair api // 1,2.252 //
sarvaṃ madbhaktiyogena madbhakto labhate 'njasā /
svargāpavargaṃ maddhāma kathañcid yadi vāñchati // 1,2.253 //
rucim udvahatas tatra janasya bhajane hareḥ /
viṣayeṣu gariṣṭho 'pi rāgaḥ prāyo vilīyate // 1,2.254 //
anāsaktasya viṣayān yathārham upayuñjataḥ /
nirbandhaḥ kṛṣṇasambandhe yuktaṃ vairāgyam ucyate // 1,2.255 //
prāpañcikatayā buddhyā harisambandhivastunaḥ /
mumukṣubhiḥ parityāgo vairāgyaṃ phalgu kathyate // 1,2.256 //
proktena lakṣaṇenaiva bhaktir adhikṛtasya ca /
aṅgatve suniraste 'pi nityādyakhilakarmaṇāṃ // 1,2.257 //
jnānasyādhyātmikasyāpi vairagyasya ca phalgunaḥ /
spaṣṭatārthaṃ punar api tad evedaṃ nirākṛtaṃ // 1,2.258 //
dhanaśiṣyādibhir dvārair yā bhaktir upapādyate /
vidūratvād uttamatāhānyā tasyāś ca nāṅgatā // 1,2.259 //
viśeṣaṇatvam evaiṣāṃ saṃśrayanty adhikāriṇām /
vivekādīny ato 'mīṣām api nāṅgatvam ucyate // 1,2.260 //
kṛṣṇonmukhaṃ svayaṃ yānti yamāḥ śaucādayas tathā /
ity eṣāṃ ca na yuktā syād bhaktyaṅgāntarapātitā // 1,2.261 //
yathā skānde--
ete na hy adbhutā vyādha tavāhiṃsādayo guṇāḥ /
haribhaktau pravṛttā ye na te syuḥ paratāpinaḥ // 1,2.262 //
tatraiva--
antaḥśuddhir bahiḥśuddhis tapaḥśāntyadayas tathā /
amī guṇāḥ prapadyante harisevābhikāminām // 1,2.263 //
sā bhaktir ekamukhyāṇgāśritānaikāṅgi kātha vā /
svavāsanānusāreṇa niṣṭhātaḥ siddhikṛd bhavet // 1,2.264 //
tatra ekāṅgā, yathā granthāntare --
śrī viṣṇoḥ śravaṇe parīkṣid abhavad vaiyāsakiḥ kīrtane prahlādaḥ smaraṇe tadaṅghribhajane lakṣmīḥ pṛthuḥ pūjane /
akrūras tv abhivandane kapipatir dāsye 'tha sakhye 'rjunaḥ sarvasvātmanivedane balir abhūt kṛṣṇāptir eṣāṃ parā // 1,2.265 //
anekāṅgā, yathā navame --
sa vai manaḥ kṛṣṇapadāravindayor vacāṃsi vaikuṇṭhaguṇānuvarṇane /
karau harer mandiramārjanādiṣu śrutiṃ cakārācyutasatkathodaye // 1,2.266 //
mukundaliṅgālayadarśane dṛśau tadbhṛtyagātrasparśe 'ṅgasaṅgamam /
ghrāṇaṃ ca tatpādasarojasaurabhe śrīmattulasyā rasanāṃ tadarpite // 1,2.267 //
pādau hareḥ kṣetrapadānusarpaṇe śiro hṛṣīkeśapadābhivandane /
kāmaṃ ca dāsye na tu kāmakāmyayā yathottamaḥślokajanāśraya ratiḥ // 1,2.268 //
śāstroktayā prabalayā tattanmaryādayānvitā /
vaidhi bhaktir iyaṃ kaiścan maryādāmārga ucyate // 1,2.269 //
atha rāgānugā--
virājantīm abhivyaktāṃ vrajavāsī janādiṣu /
rāgātmikām anusṛtā yā sā rāgānugocyate // 1,2.270 //
rāgānugāvivekārtham ādau rāgātmikocyate // 1,2.271 //
iṣṭe svārasikī rāgaḥ paramāviṣṭatā bhavet /
tanmayī yā bhaved bhaktiḥ sātra rāgātmikoditā // 1,2.272 //
sā kāmarūpā sambandharūpā ceti bhaved dvidhā // 1,2.273 //
tathā hi saptame --
kāmād dveṣād bhayāt snehād yathā bhaktyeśvare manaḥ /
āveśya tad aghaṃ hitvā bahavas tadgatiṃ gatāḥ // 1,2.274 //
gopyaḥ kāmād bhayāt kaṃso dveṣāc caidyādayo nṛpāḥ /
sambandhād vṛṣṇayaḥ snehād yūyaṃ bhaktyā vayaṃ vibho // 1,2.275 //
iti //
ānukūlyaviparyāsād bhītidveṣau parāhatau /
snehasya sakhyavācitvād vaidhabhaktyanuvartitā // 1,2.276 //
kiṃ vā premābhidhāyitvān nopayogo 'tra sādhane /
bhaktyā vayam iti vyaktaṃ vaidhī bhaktir udīritā // 1,2.277 //
yadarīṇāṃ priyāṇāṃ ca prāpyam ekam ivoditam /
tad brahmakṛṣṇayor aikyāt kiraṇārkopamājuṣoḥ // 1,2.278 //
brahmaṇy eva layaṃ yānti prāyeṇa ripavo hareḥ /
kecit prāpyāpi sārūpyābhāsaṃ majjanti tatsukhe // 1,2.279 //
tathā ca brahmāṇḍa purāṇe--
siddhalokas tu tamasaḥ pāre yatra vasanti hi /
siddhā brahmasukhe magnā daityāś ca hariṇa hatāḥ // 1,2.280 //
rāgabandhena kenāpi taṃ bhajanto vrajanty amī /
aṅghripadmasudhāḥ premarūpās tasya priyā janāḥ // 1,2.281 //
tathā hi śrīdaśame --
nibhṛtamarunmano 'kṣadṛḍhayogayujo hṛdi yan munaya upāsate tadarayo 'pi yayuḥ smaraṇāt /
striya uragendrabhogabhujadaṇḍaviṣaktadhiyo vayam api te samāḥ samadṛśo 'ṅghrisarojasudhāḥ // 1,2.282 //
tatra rūpā--
sā kāmarūpā sambhogatṛṣṇāṃ yā nayati svatām /
yad asyāṃ kṛṣṇasaukhyārtham eva kevalam udyamaḥ // 1,2.283 //
iyaṃ tu vrajadevīṣu suprasiddhā virājate /
āsāṃ premaviśeṣo 'yaṃ prāptaḥ kām api mādhurīṃ /
tattatkrīḍānidānatvāt kāma ity ucyate budhaiḥ // 1,2.284 //
tathā ca tantre-- premaiva goparāmāṇāṃ kāma ity agamat prathām // 1,2.285 //
ity uddhavādayo 'py etaṃ vāñchati bhagavatpriyāḥ // 1,2.286 //
kāmaprāyā ratiḥ kintu kubjāyām eva sammatā // 1,2.287 //
tatra sambandharūpā--
sambandharūpā govinde pitṛtvādyābhimānitā /
atropalakṣaṇatayā vṛṣṇīnāṃ vallavā matāḥ /
yadaiśyajñānaśūnyatvād eṣāṃ rāge pradhānatā // 1,2.288 //
kāmasambandharūpe te premamātrasvarūpake /
nityasiddhāśrayatayā nātra samyag vicārite // 1,2.289 //
rāgātmikāyā dvaividhyād dvidhā rāgānugā ca sā /
kāmānugā ca sambandhānugā ceti nigadyate // 1,2.290 //
tatra adhikārī--
rāgātmikaikaniṣṭhā ye vrajavāsijanādayaḥ /
teṣāṃ bhāvāptaye lubdho bhaved atrādhikāravān // 1,2.291 //
tattadbhāvādimādhurye śrute dhīr yad apekṣate /
nātra śāstraṃ na yuktiṃ ca tallobhotpattilakṣaṇam // 1,2.292 //
vaidhabhaktyadhikārī tu bhāvāvirbhavanāvadhi /
atra śāstraṃ tathā tarkam anukūlam apekṣate // 1,2.293 //
kṛṣṇaṃ smaran janaṃ cāsya preṣṭhaṃ nijasamīhitam /
tattatkathārataś cāsau kuryād vāsaṃ vraje sadā // 1,2.294 //
sevā sādhakarūpeṇa siddharūpeṇa cātra hi /
tadbhāvalipsunā kāryā vrajalokānusārataḥ // 1,2.295 //
śravaṇotkīrtanādīni vaidhabhaktyuditāni tu /
yāny aṅgāni ca tāny atra vijñeyāni manīṣibhiḥ // 1,2.296 //
tatra kāmānugā-- kāmānugā bhavet tṛṣṇā kāmarūpānugāminī // 1,2.297 //
sambhogecchāmayī tattadbhāvecchātmeti sā dvidhā // 1,2.298 //
kelitātparyavaty eva sambhogecchāmayī bhavet /
tadbhāvecchātmikā tāsām bhāvamādhuryakāmitā // 1,2.299 //
śrīmūrter mādhurīṃ prekṣya tattallīlāṃ niśamya vā /
tadbhāvākāṇkṣiṇo ye syus teṣu sādhanatānayoḥ /
purāṇe śruyate pādme puṃsam api bhaved iyam // 1,2.300 //
yathā--
purā maharṣayaḥ sarve daṇḍakāraṇyavāsinaḥ /
dṛṣṭvā rāmaṃ hariṃ tatra bhoktum aicchan suvigraham // 1,2.301 //
te sarve strītvam āpannāḥ samudbhūtāś ca gokule /
hariṃ samprāpya kāmena tato muktā bhavārṇavāt // 1,2.302 //
riraṃsāṃ suṣṭhu kurvan yo vidhimārgeṇa sevate /
kevalenaiva sa tadā mahiṣītvam iyāt pure // 1,2.303 //
tathā ca mahākaurme--
agniputrā mahātmānas tapasā strītvam āpire /
bhartāraṃ ca jagadyoniṃ vāsudevam ajaṃ vibhum // 1,2.304 //
atha sambandhānugā--
sā sambandhānugā bhaktiḥ procyate sadbhir ātmani /
yā pitṛtvādisambandhamananāropanātmikā // 1,2.305 //
lubdhair vātsalyasakhyādau bhaktiḥ kāryātra sādhakaiḥ /
vrajendrasubalādīnāṃ bhāvaceṣṭitamudrayā // 1,2.306 //
tathā hi śruyate śāstre kaścit kurupurīsthitaḥ /
nandasūnor adhiṣṭhānaṃ tatra putratayā bhajan /
nāradasyopadeśena siddho 'bhūd vṛddhavardhakiḥ // 1,2.307 //
ataeva nārāyaṇavyūhastave--
patiputrasuhṛdbhrātṛpitṛvan maitravad dharim /
ye dhyāyanti sadodyuktās tebhyo 'pīha namo namaḥ // 1,2.308 //
kṛṣṇatadbhaktakāruṇyamātralābhaikahetukā /
puṣṭimārgatayā kaiścid iyaṃ rāgānugocyate // 1,2.309 //
iti śrīśrībhaktirasāmṛtasindhau purvavibhāge sādhanabhaktilaharīdvitiyā //
||[1.3] atha bhāvaḥ
śuddhasattvaviśeṣātmā premasūryāṃśusāmyabhāk /
rucibhiś cittamāsṛṇyakṛd asau bhāva ucyate // 1,3.1 //
tathā hi tantre--
premṇas tu prathamāvasthā bhāva ity abhidhīyate /
sāttvikāḥ svalpamātrāḥ syur atrāśrupulakādayaḥ // 1,3.2 //
sa yathā padmapurāṇe--
dhyāyaṃ dhyāyaṃ bhagavataḥ pādāmbujayugaṃ tadā /
īṣadvikriyamāṇātmā sārdradṛṣtir abhūd asau // 1,3.3 //
āvirbhūya manovṛttau vrajanti tatsvarūpatāṃ /
svayaṃprakāśarūpāpi bhāsamānā prākāśyavat // 1,3.4 //
vastutaḥ svayam āsvādasvarūpaiva ratis tv asau /
kṛṣṇādikarmakāsvādahetutvaṃ pratipadyate // 1,3.5 //
sādhanābhiniveśena kṛṣṇatadbhaktayos tathā /
prasādenātidhanyānāṃ bhāvo dvedhābhijāyate /
ādyas tu prāyikas tatra dvitīyo viralodayaḥ // 1,3.6 //
tatra sādhanābhiniveśajaḥ vaidhīrāgānugāmārgabhedena parikīrtitaḥ /
dvividhaḥ khalu bhāvo 'tra sādhanābhiniveśajaḥ // 1,3.7 //
sādhanābhiniveśas tu tatra niṣpādayan rucim /
harāv āsaktim utpādya ratiṃ saṃjanayaty asau // 1,3.8 //
tatra ādyo -- tatrānvahaṃ kṛṣṇakathāḥ pragāyatām anugraheṇāśṛṇavaṃ manoharāḥ / tāḥ śraddhayā me 'nupadaṃ viśṛṇvataḥ priyaśravasy aṅga mamābhavad ratiḥ // 1,3.9 //
iti /
ratyā tu bhāva evātra na tu premābhidhīyate /
mama bhaktiḥ pravṛtteti vakṣyate sa yad agrataḥ // 1,3.10 //
yathā tatraiva --
itthaṃ śaratprāvṛṣikāv ṛtū harer viśṛṇvato me 'nusavaṃ yaśo 'malam /
saṅkīrtyamānaṃ munibhir mahātmabhir bhaktiḥ pravṛttātma rajastamopahā // 1,3.11 //
tṛtīye ca --
satāṃ prasaṅgān mama vīryasaṃvido bhavanti hṛtkarṇarasāyanāḥ kathāḥ /
tajjoṣaṇād āśv apavargavartmani śraddhā ratir bhaktir anukramiṣyati // 1,3.12 //
purāṇe nātyaśāstre ca dvayos tu ratibhāvayoḥ /
samānārthatayā hy atra dvayam aikyena lakṣitam // 1,3.13 //
dvitīyo, yathā pādme--
itthaṃ manorathaṃ bālā kurvatī nṛtya utsukā /
hariprītyā ca tāṃ sarvāṃ rātrim evātyavāhayat // 1,3.14 //
atha śrikṛṣṇatadbhaktaprasādajaḥ sādhanena vinā yas tu sahasaivābhijāyate /
sa bhāvaḥ kṛṣṇatadbhaktaprasādaja itīyate // 1,3.15 //
atha śrīkṛṣṇaprasādajaḥ-- prasādā vācikālokadānahārdādayo hareḥ // 1,3.16 //
tatra vācikaprasādajaḥ, yathā nāradīye--
sarvamaṇgalamūrdhanyā pūrṇānandamayī sadā /
dvijendra tava mayy astu bhaktir avyābhicāriṇī // 1,3.17 //
ālokadānajaḥ, yathā skānde--
adṛṣṭapūrvam ālokya kṛṣṇaṃ jāṅgalavāsinaḥ /
viklidyadantarātmano dṛṣṭiṃ nākraṣṭum īśire // 1,3.18 //
hārdaḥ-- prasāda āntaro yaḥ syāt sa hārda iti kathyate // 1,3.19 //
yathā śukasaṃhitāyāṃ--
mahābhāgavato jātaḥ putras te bādarāyaṇa /
vinopāyair upeyābhūd viṣṇubhaktir ihoditā // 1,3.20 //
atha tadbhaktaprasādajaḥ, yathā saptame --
guṇair alam asaṅkhyeyair mahātmyaṃ tasya sūcyate /
vāsudeve bhagavati yasya naisargikī ratiḥ // 1,3.21 //
nāradasya prasādena prahlāde śudhavāsanā /
nisargaḥ saiva tenātra ratir naisargikī matā // 1,3.22 //
skānde ca--
aho dhanyo 'si devarṣe kṛpayā yasya tatkṣaṇāt /
nīco 'py utpulako lebhe lubdhako ratim acyute // 1,3.23 //
bhaktānāṃ bhedataḥ seyaṃ ratiḥ pañcavidhā matā /
agre vivicya vaktavyā tena nātra prapañcyate // 1,3.24 //
kṣāntir avyarthakālatvaṃ viraktir mānaśunyatā /
āśābandhaḥ samutkaṇṭhā nāmagāne sadā ruciḥ // 1,3.25 //
āsaktis tadguṇākhyāne prītis tadvasatisthale /
ity ādayo 'nubhāvāḥ syur jātabhāvāṅkure jane // 1,3.26 //
tatra kṣāntiḥ-- kṣobhahetāv api prāpte kṣāntir akṣubhitātmatā // 1,3.27 //
yathā prathame --
taṃ mopayātaṃ pratiyantu viprā gaṅgā ca devī dhṛtacittam īśe /
dvijopasṛṣṭaḥ kuhakas takṣako vā daśatv alaṃ gāyata viṣṇugāthāḥ // 1,3.28 //
atha avyārthakālatvaṃ, yathā haribhaktisudhodaye--
vāgbhiḥ stuvanto manasā smarantas tanvā namanto 'py aniśaṃ na tṛptāḥ /
bhaktāḥ sravannetrajalāḥ samagram āyur harer eva samarpayanti // 1,3.29 //
atha viraktiḥ-- viraktir indriyārthānāṃ syād arocakatā svayaṃ // 1,3.30 //
yathā pañcame --
yo dustyajān dārasutān suhṛd rājyaṃ hṛdispṛśaḥ /
jahau yuvaiva malavad uttamaḥślokalālasaḥ // 1,3.31 //
atha mānaśūnyatā-- utkṛṣṭatve 'py amānitvaṃ kathitā mānaśūnyatā // 1,3.32 //
yathā pādme--
harau ratiṃ vahann eṣa narendrāṇāṃ śikhāmaṇiḥ /
bhikṣām aṭann aripure śvapākam api vandate // 1,3.33 //
atha āśābandhaḥ-- āśābandho bhagavataḥ prāptisambhāvanā dṛḍhā // 1,3.34 //
yathā śrīmatprabhupādānāṃ--
na premā śravaṇādibhaktir api vā yogo 'thavā vaiṣṇavo jñānaṃ vā śubhakarma vā kiyad aho sajjātir apy asti vā /
hīnārthādhikasādhake tvayi tathāpy acchedyamūlā satī he gopījanavallabha vyathayate hā hā madāśaiva mām // 1,3.35 //
atha samutkaṇṭhā-- samutkaṇṭhā nijābhīṣṭalābhāya gurulubdhatā // 1,3.36 //
atha kṛṣṇakarṇāmṛte --
ānamrām asitabhruvor upacitam akṣīṇapakṣmāṅkureṣv ālolām anurāgiṇor nayanayor ārdrāṃ mṛdau jalpite /
ātāmrām adharāmṛte madakalām amlāna vaṃśīsvaneṣv āśāste mama locanaṃ vrajaśiśormūrtiṃ jaganmohinīm // 1,3.37 //
atha nāmagāne sadā ruciḥ, yathā--
rodanabindumarandasyandidṛgindīvarādya govinda /
tava madhurasvarakaṇṭhī gāyati nāmāvalīṃ bālā // 1,3.38 //
tadguṇākhyāne āsāktiḥ, yathā kṛṣṇakarṇāmṛte --
mādhuryād api madhuraṃ manmathatā tasya kim api kaiśoram /
capalyād api capalaṃ ceto bata harati hanta kiṃ kurmaḥ // 1,3.39 //
tad vasatisthale prītiḥ, yathā padyāvalyām --
atrāsīt kila nandasadma śakaṭasyātrābhavad bhañjanaṃ bandhacchedakaro 'pi dāmabhir abhūd baddho 'tra dāmodaraḥ /
itthaṃ māthuravṛddhavaktravigalatpīyūṣadhārāṃ pibann ānandāśrudharaḥ kadā madhupurīṃ dhanyaś cariṣyāmy aham // 1,3.40 //
api ca--
vyaktaṃ masṛṇitevāntar lakṣyate ratilakṣaṇam /
mumukṣuprabhṛtīnāṃ ced bhaved eṣā ratir na hi // 1,3.41 //
vimuktākhilatarṣair yā muktir api vimṛgyate /
yā kṛṣṇenātigopyāśu bhajadbhyo 'pi na dīyate // 1,3.42 //
sā bhuktimuktikāmatvāc chuddhāṃ bhaktim akurvatām /
hṛdaye sambhavaty eṣāṃ kathaṃ bhāgavatī ratiḥ // 1,3.43 //
kintu bālacamatkārakarī taccihnavīkṣayā /
abhijñena subodho 'yaṃ ratyābhāsaḥ prakīrtitaḥ // 1,3.44 //
pratibimbas tathā cchāyā ratyābhāso dvidhā mataḥ // 1,3.45 //
tatra pratibimbaḥ--
aśramābhīṣṭanirvāhī ratilakṣaṇalakṣitaḥ /
bhogāpavargasaukhyāṃśavyañjakaḥ pratibimbakaḥ // 1,3.46 //
daivāt sadbhaktasaṅgena kīrtanādyanusāriṇām /
prāyaḥ prasannamanasāṃ bhogamokṣādi rāgiṇām // 1,3.47 //
keṣāṃcit hṛdi bhāvendoḥ pratibimba udañcati /
tadbhaktahṛnnabhaḥsthasya tatsaṃsargaprabhāvataḥ // 1,3.48 //
atha chāyā--
kṣudrakautūhalamayī cañcalā duḥkhahāriṇī /
rateś chāyā bhavet kiṃcit tatsādṛśyāvalambinī // 1,3.49 //
haripriyakriyākāladeśapātrādisaṅgamāt /
apy ānuṣaṅgikād eṣa kvacid ajñeṣv apīkṣyate // 1,3.50 //
kintu bhāgyaṃ vinā nāsau bhāvacchāyāpy udañcati /
yad abhyudayataḥ kṣemaṃ tatra syād uttarottaram // 1,3.51 //
haripriyajanasyaiva prasādabharalābhataḥ /
bhāvābhāso 'pi sahasā bhāvatvam upagacchati // 1,3.52 //
tasminn evāparādhena bhāvābhāso 'py anuttamaḥ /
krameṇa kṣayam āpnoti khasthaḥ pūrṇaśaśī yathā // 1,3.53 //
kiṃ ca--
bhāvo 'py abhāvam āyāti kṛṣṇapreṣṭhāparādhataḥ /
ābhāsatāṃ ca śanakair nyūnajātīyatām api // 1,3.54 //
gāḍhāsaṅgāt sadāyāti mumukṣau supratiṣṭhite /
ābhāsatām asau kiṃ vā bhajanīyeśabhāvatām // 1,3.55 //
ata eva kvacit teṣu navyabhakteṣu dṛśyate /
kṣaṇam īśvarabhāvo 'yaṃ nṛtyādau muktipakṣagaḥ // 1,3.56 //
sādhanekṣāṃ vinā yasminn akasmād bhāva īkṣyate /
vighnasthagitam atrohyaṃ prāgbhavīyaṃ susādhanaṃ // 1,3.57 //
lokottaracamatkārakārakaḥ sarvaśaktidaḥ /
yaḥ prathīyān bhaved bhāvaḥ sa tu kṛṣṇaprasādajaḥ // 1,3.58 //
jane cej jātabhāve 'pi vaiguṇyam iva dṛśyate /
kāryā tathāpi nāsūyā kṛtārthaḥ sarvathaiva saḥ // 1,3.59 //
yathā nārasiṃhe--
bhagavati ca harāv ananyacetā bhṛśam alino 'pi virājate manuṣyaḥ /
na hi śaśakaluṣacchaviḥ kadācit timiraparābhavatām upaiti candraḥ // 1,3.60 //
ratir aniśanisargoṣṇaprabalatarānandapūrarūpaiva /
uṣmāṇam api vamantī sudhāṃśukoṭer api svādvī // 1,3.61 //
iti śrīśrī bhaktirasāmṛtasindhau purvavibhāge bhāvabhaktilaharī tṛtīyā //
||[1.4] atha premā
samyaṅmasṛṇitasvānto mamatvātiśayāṅkitaḥ /
bhāvaḥ sa eva sāndrātmā budhaiḥ premā nigadyate // 1,4.1 //
yathā pañcarātre--
ananyamamatā viṣṇau mamatā premasaṅgatā /
bhaktir ity ucyate bhīṣmaprahlādoddhavanāradaiḥ // 1,4.2 //
bhaktiḥ premocyate bhīṣmamukhyair yatra tu saṅgatā /
mamatānyamamatvena varjitety atra yojanā // 1,4.3 //
bhāvottho 'tiprasādotthaḥ śrīharer iti sa dvidhā // 1,4.4 //
tatra bhāvotthaḥ--
bhāva evāntaraṅgāṇamaṅgānāmanusevayā /
ārūḍhaḥ paramotkarṣam bhāvottaḥ parikīrtitaḥ // 1,4.5 //
tatra vaidhabhāvottho, yathaikādaśe --
evaṃvrataḥ svapriyanāmakīrtyā jātānurāgo drutacitta uccaiḥ /
hasaty atho roditi rauti gāyaty unmādavan nṛtyati lokabāhyaḥ // 1,4.6 //
rāgānugīyabhāvottho, yathā pādme--
na patiṃ kāmayet kañcid brahmacaryasthitā sadā /
tameva mūrtiṃ dhyāyantī candrakantirvarānanā // 1,4.7 //
śrīkṛṣṇagāthāṃ gāyantī romāṇcodbhedalakṣaṇā /
asminmanvantare snigdhā śrīkṛṣṇapriyavartayā // 1,4.8 //
atha harer atiprasādotthaḥ-- harer atiprasādo 'yaṃ saṅgadānādir ātmanaḥ // 1,4.9 //
yathaikādaśe --
te nādhītaśrutigaṇā nopāsitamahattamāḥ /
avratātaptatapasaḥ matsaṅgān mām upāgatāḥ // 1,4.10 //
māhātmyajñānayuktaś ca kevalaś ceti sa dvidhā // 1,4.11 //
atha ādyo, yathā pañcarātre--
māhātmyajñānayuktas tu sudṛḍhaḥ sarvato 'dhikaḥ /
sneho bhaktir iti proktas tayā sārṣṭyādinānyathā // 1,4.12 //
kevalo, yathā tatraiva-- manogatir avicchinnā harau premapariplutā / abhisandhivinirmuktā bhaktirviṣṇuvaśaṅkarī // 1,4.13 //
iti /
mahimajñānayuktaḥ syād vidhimārgānusāriṇām /
rāgānugāśritānāṃ tu prāyaśaḥ kevalo bhavet // 1,4.14 //
ādau śraddhā tataḥ sādhusaṅgo 'tha bhajanakriyā /
tato 'narthanivṛttiḥ syāt tato niṣṭhā rucis tataḥ // 1,4.15 //
athāsaktis tato bhāvas tataḥ premābhyudañcati /
sādhakānām ayaṃ premnaḥ prādurbhāve bhavet kramaḥ // 1,4.16 //
dhanyasyāyaṃ navaḥ premā yasyonmīlati cetasi /
antarvāṇībhir apy asya mudrā suṣṭhu sudurgamā // 1,4.17 //
ataeva śrīnāradapañcarātre, yathā--
bhāvonmatto hareḥ kiñcin na veda sukham ātmanaḥ /
dukhaṃ ceti maheśāni paramānanda āplutaḥ // 1,4.18 //
premṇa eva vilāsatvād vairalyāt sādhakeṣv api /
atra snehādayo bhedā vivicya na hi śaṃsitāḥ // 1,4.19 //
śrīmatprabhupadāmbhojaiḥ sarvā bhāgavatāmṛte /
vyaktīkṛtāsti gūḍhāpi bhaktisiddhāntamādhurī // 1,4.20 //
gopālarūpaśobhāṃ dadhad api raghunāthabhāvavistārī /
tuṣyatu sanātanātmā prathamavibhāge sudhāmbunidheḥ // 1,4.21 //
iti śrīśrībhaktirasāmṛtasindhau pūrvavibhāge premabhaktilaharīcaturthī
iti śrīśrībhaktirasāmṛtasindhau rasopayogisthāyibhāvopapādano nāma pūrvavibhāgaḥ samāptaḥ
||[2]
sāmānyabhagavadbhaktirasanirūpako
dakṣiṇavibhāgaḥ
||[2.1] vibhāvākhyā prathamalaharī
prabalam ananyaśrayiṇā niṣevitaḥ sahajarūpeṇa /
aghadamano mathurāyāṃ sadā sanātanatanur jayati // 2,1.1 //
rasāmṛtābdher bhāge 'smin dvitīye dakṣiṇābhidhe /
sāmānyabhagavadbhaktirasas tāvad udīryate // 2,1.2 //
asya pañca laharyaḥ syur vibhāvākhyāgrimā matā /
dvitīyā tv anubhāvākhyā tṛtīyā sāttvikābhidhā /
vyabhicāryabhidhā turyā sthāyisaṃjñā ca pañcamī // 2,1.3 //
athāsyāḥ keśavarater lakṣitāyā nigadyate /
sāmagrīparipoṣena paramā rasarūpatā // 2,1.4 //
vibhāvair anubhāvaiś ca sāttvikair vyabhicāribhiḥ /
svādyatvaṃ hṛdi bhaktānām ānītā śravaṇādibhiḥ /
eṣā kṛṣṇaratiḥ sthāyī bhāvo bhaktiraso bhavet // 2,1.5 //
prāktany ādhunikī cāsti yasya sadbhaktivāsanā /
eṣa bhaktirasāsvādas tasyaiva hṛdi jāyate // 2,1.6 //
bhaktinirdhūtadoṣāṇāṃ prasannojjvalacetasām /
śrībhāgavataraktānāṃ rasikāsaṅgaraṅgiṇām // 2,1.7 //
jīvanībhūtagovindapādabhaktisukhaśriyām /
premāntaraṅgabhūtāni kṛtyāny evānutiṣṭhatām // 2,1.8 //
bhaktānāṃ hṛdi rājantī saṃskārayugalojjvalā /
ratir ānandarūpaiva nīyamānā tu rasyatām // 2,1.9 //
kṛṣṇādibhir vibhāvādyair gatair anubhavādhvani /
prauḍhānandacamatkārakāṣṭhām āpadyate parām // 2,1.10 //
kintu premā vibhāvādyaiḥ svalpair nīto 'py aṇīyasīm /
vibhāvanādyavasthāṃ tu sadya āsvādyatāṃ vrajet // 2,1.11 //
atra vibhāvādisāmānyalakṣaṇam--
ye kṛṣṇabhaktamuralīnādādyā hetavo rateḥ /
kāryabhūtāḥ smitādyāś ca tathāṣṭau stabdhatādayaḥ // 2,1.12 //
nirvedādyāḥ sahāyāś ca te jñeyā rasabhāvane /
vibhāvā anubhāvāś ca sāttvikā vyabhicāriṇaḥ // 2,1.13 //
tatra vibhāvāḥ--
tatra jñeyā vibhāvās tu ratyāsvādanahetavaḥ /
te dvidhālambanā eke tathaivoddīpanāḥ pare // 2,1.14 //
tad uktam agnipurāṇe --
vibhāvyate hi ratyādir yatra yena vibhāvyate /
vibhāvo nāma sa dvedhālambanoddīpanātmakaḥ // 2,1.15 //
tatra ālambanāḥ--
kṛṣṇaś ca kṛṣṇabhaktāś ca budhair ālambanā matāḥ /
ratyāder viṣayatvena tathādhāratayāpi ca // 2,1.16 //
tatra śrīkṛṣṇaḥ--
nāyakānāṃ śiroratnaṃ kṛṣṇas tu bhagavān svayam /
yatra nityatayā sarve virājante mahāguṇāḥ /
so 'nyarūpasvarūpābhyām asminn ālambano mataḥ // 2,1.17 //
tatra anyarūpeṇa, yathā--
hanta me katham udeti savatse, vatsapālapaṭale ratir atra /
ity aniścitamatir baladevo, vismayastimitamūrtir ivāsīt // 2,1.18 //
atha svarūpam-- āvṛtaṃ prakaṭaṃ ceti svarūpaṃ kathitaṃ dvidhā // 2,1.19 //
tatra āvṛtam-- anyaveśādinācchannaṃ svarūpaṃ proktam āvṛtam // 2,1.20 //
tena, yathā--
māṃ snehayati kim uccair, mahileyaṃ dvārakāvarodhe 'tra /
āṃ viditaṃ kutukārthī, vanitāveśo hariś carati // 2,1.21 //
prakaṭasvarūpeṇa, yathā--
ayaṃ kambugrīvaḥ kamalakamanīyākṣipaṭimā tamālaśyāmāṅgadyutir atitarāṃ chatritaśirāḥ /
daraśrīvatsāṅkaḥ sphuradaridarādyaṅkitakaraḥ karoty uccair modaṃ mama madhuramūrtir madhuripuḥ // 2,1.22 //
atha tadguṇāḥ--
ayaṃ netā suramyāṅgaḥ sarvasallakṣaṇānvitaḥ /
ruciras tejasā yukto balīyān vayasānvitaḥ // 2,1.23 //
vividhādbhutabhāṣāvit satyavākyaḥ priyaṃ vadaḥ /
vāvadūkaḥ supāṇḍityo buddhimān pratibhānvitaḥ // 2,1.24 //
vidagdhaś caturo dakṣaḥ kṛtajñaḥ sudṛḍhavrataḥ /
deśakālasupātrajñaḥ śāstracakṣuḥ śucir vaśī // 2,1.25 //
sthiro dāntaḥ kṣamāśīlo gambhīro dhṛtimān samaḥ /
vadānyo dhārmikaḥ śūraḥ karuṇo mānyamānakṛt // 2,1.26 //
dakṣiṇo vinayī hrīmān śaraṇāgatapālakaḥ /
sukhī bhaktasuhṛt premavaśyaḥ sarvaśubhaṅkaraḥ // 2,1.27 //
pratāpī kīrtimān raktalokaḥ sādhusamāśrayaḥ /
nārīgaṇamanohārī sarvārādhyaḥ samṛddhimān // 2,1.28 //
varīyān īśvaraś ceti guṇās tasyānukīrtitāḥ /
samudrā iva pañcāśad durvigāhā harer amī // 2,1.29 //
jīveṣu ete vasanto 'pi bindubindutayā kvacit /
paripūrṇatayā bhānti tatraiva puruṣottame // 2,1.30 //
tathā hi pādme pārvatyai śitikaṇṭhena tadguṇāḥ /
kandarpakoṭilāvaṇya ity ādyāḥ parikīrtitāḥ // 2,1.31 //
eta eva guṇāḥ prāyo dharmāya vanamālinaḥ /
pṛthivyā prathamaskandhe prathayāñcakrire sphuṭam // 2,1.32 //
yathā prathame --
satyaṃ śaucaṃ dayā kṣāntis tyāgaḥ santoṣa ārjavam /
śamo damas tapaḥ sāmyaṃ titikṣoparatiḥ śrutam // 2,1.33 //
jñānaṃ viraktir aiśvaryaṃ śauryaṃ tejo balaṃ smṛtiḥ /
svātantryaṃ kauśalaṃ kāntir dhairyaṃ mārdavam eva ca // 2,1.34 //
prāgalbhyaṃ praśrayaḥ śīlaṃ saha ojo balaṃ bhagaḥ /
gāmbhīryaṃ sthairyam āstikyaṃ kīrtir māno 'nahaṅkṛtiḥ // 2,1.35 //
ime cānye ca bhagavan nityā yatra mahāguṇāḥ /
prārthyā mahattvam icchadbhir na viyanti sma karhicit // 2,1.36 //
atha pañcaguṇā ye syur aṃśena giriśādiṣu // 2,1.37 //
sadā svarūpasamprāptaḥ sarvajño nityanūtanaḥ /
saccidānandasāndrāṅgaḥ sarvasiddhiniṣevitaḥ // 2,1.38 //
athocyante guṇāḥ pañca ye lakṣmīśādivartinaḥ /
avicintyamahāśaktiḥ koṭibrahmāṇḍavigrahaḥ // 2,1.39 //
avatārāvalībījaṃ hatārigatidāyakaḥ /
ātmārāmagaṇākarṣīty amī kṛṣṇe kilādbhutāḥ // 2,1.40 //
sarvādbhutacamatkāra- līlākallolavāridhiḥ /
atulyamadhurapremamaṇḍitapriyamaṇḍalaḥ // 2,1.41 //
trijaganmānasākarṣimuralīkalakūjitaḥ /
asamānordhvarūpaśrīvismāpitacarācaraḥ // 2,1.42 //
līlāpremṇā priyādhikyaṃ mādhuryaṃ veṇurūpayoḥ /
ity asādhāraṇaṃ proktaṃ govindasya catuṣṭayam // 2,1.43 //
evaṃ guṇāś caturbhedāś catuḥṣaṣṭir udāhṛtāḥ /
sodāharaṇam eteṣāṃ lakṣaṇaṃ kriyate kramāt // 2,1.44 //
tatra suramyāṅgaḥ-- ślāghyāṅgasanniveśo yaḥ suramyāṅgaḥ sa kathyate // 2,1.45 //
yathā--
mukhaṃ candrākāraṃ karabhanibham urudvayam idaṃ bhujau stambhārambhau sarasijavareṇyaṃ karayugam /
kavāṭābhaṃ vakṣaḥsthalam aviralaṃ śroṇiphalakaṃ parikṣāmo madhyaḥ sphurati murahantur madhurimā // 2,1.46 //
 sarvasallakṣaṇānvitaḥ-- tanau guṇottham aṅkottham iti sallakṣaṇaṃ dvidhā // 2,1.47 //
tatra guṇottham-- guṇotthaṃ syād guṇair yogo raktatātuṅgatādibhiḥ // 2,1.48 //
yathā--
rāgaḥ saptasu hanta ṣaṭsv api śiśor aṅgeṣv alaṃ tuṅgatā visāras triṣu kharvatā triṣu tathā gambhīratā ca triṣu /
dairghyaṃ pañcasu kiṃ ca pañcasu sakhe samprekṣyate sūkṣmatā dvātriṃśadvaralakṣaṇaḥ katham asau gopeṣu sambhāvyate // 2,1.49 //
aṅkottham-- rekhāmayaṃ rathāṅgādi syād aṅkotthaṃ karādiṣu // 2,1.50 //
yathā--
karayoḥ kamalaṃ tathā rathāṅgaṃ sphuṭarekhāmayam ātmajasya paśya /
padapallavayoś ca vallavendra dhvajavajrāṅkuśamīnapaṅkajāni // 2,1.51 //
 ruciraḥ-- saundaryeṇa dṛgānandakārī rucira ucyate // 2,1.52 //
yathā tṛtīye --
yad dharmasūnor bata rājasūye nirīkṣya dṛksvastyayanaṃ trilokaḥ /
kārtsnyena cādyeha gataṃ vidhātur arvāksṛtau kauśalam ity amanyata // 2,1.53 //
yathā vā--
aṣṭānāṃ danujabhidaṅgapaṅkajānām ekasmin katham api yatra ballavīnām /
lolākṣibhramaratatiḥ papāta tasmān notthātuṃ dyutimadhupaṅkilāt kṣamāsīt // 2,1.54 //
 tejasā yuktaḥ tejo dhāma prabhāvaś cety ucyate dvividhaṃ budhaiḥ // 2,1.55 //
tatra dhāma-- dīptirāśir bhaved dhāma // 2,1.56 //
yathā--
ambaramaṇinikurambaṃ viḍambayann api marīcikulaiḥ /
harivakṣasi ruciniviḍe maṇirāḍ ayam uḍur iva sphurati // 2,1.57 //
prabhāvaḥ-- prabhāvaḥ sarvajitsthitiḥ // 2,1.58 //
yathā--
dūratas tam avalokya mādhavaṃ komalāṅgam api raṅgamaṇḍale /
parvatodbhaṭabhujāntaro 'py asau kaṃsamallanivahaḥ sa vivyathe // 2,1.59 //
 balīyān-- prāṇena mahatā pūrṇo balīyān iti kathyate // 2,1.60 //
yathā--
paśya vindhyagirito 'pi gariṣṭhaṃ daityapuṅgavam udagram ariṣṭam /
tulakhaṇḍam iva piṇḍitam ārāt puṇḍarīkanayano vinunoda // 2,1.61 //
yathā vā--
vāmas tāmarasākṣasya bhujadaṇḍaḥ sa pātu vaḥ /
krīḍākandukatāṃ yena nīto govardhano giriḥ // 2,1.62 //
 vayasānvitaḥ--
vayaso vividhatve 'pi sarvabhaktirasāśrayaḥ /
dharmī kiśora evātra nityanānāvilāsavān // 2,1.63 //
yathā--
tadātvābhivyaktīkṛtataruṇimārambharabhasaṃ smitaśrīnirdhūtasphuradamalarākāpatimadam /
darodañcatpañcāśuganavakalāmeduram idaṃ murārer mādhuryaṃ manasi madirākṣīr madayati // 2,1.64 //
 vividhādbhutabhāṣāvit--
vividhādbhutabhāṣāvit sa prokto yas tu kovidaḥ /
nānādeśyāsu bhāṣāsu saṃskṛte prākṛteṣu ca // 2,1.65 //
yathā--
vrajayuvatiṣu śauriḥ śaurasenīṃ surendre praṇataśirasi saurīṃ bhāratīm ātanoti /
ahaha paśuṣu kīreṣv apy apabhraṃsarūpāṃ katham ajani vidagdhaḥ sarvabhāṣāvalīṣu // 2,1.66 //
 satyavākyaḥ-- syān nānṛtaṃ vaco yasya satyavākyaḥ sa kathyate // 2,1.67 //
yathā--
pṛthe tanayapañcakaṃ prakaṭam arpayiṣyāmi te raṇorvaritam ity abhūt tava yathārtham evoditam /
ravir bhavati śītalaḥ kumudabandhur apy uṣṇalas tathāpi na murāntaka vyabhicariṣṇur uktis tava // 2,1.68 //
yathā vā--
gūḍho 'pi veṣeṇa mahīsurasya harir yathārthaṃ magadhendram ūce /
saṃsṛṣṭam ābhyāṃ saha pāṇḍavābhyāṃ māṃ viddhi kṛṣṇaṃ bhavataḥ sapatnam // 2,1.69 //
 priyaṃvadaḥ-- jane kṛtāparādhe 'pi sāntvavādī priyaṃvadaḥ // 2,1.70 //
yathā--
kṛtavyalīke 'pi na kuṇḍalīndra tvayā vidheyā mayi doṣadṛṣṭiḥ /
pravāsyamāno 'si surārcitānāṃ paraṃ hitāyādya gavāṃ kulasya // 2,1.71 //
 vāvadūkaḥ--
śrutipreṣṭhoktir akhilavāgguṇānvitavāg api /
iti dvidhā nigadito vāvadūko manīṣibhiḥ // 2,1.72 //
tatra ādyo, yathā--
aśliṣṭakomalapadāvalimañjulena pratyakṣarakṣaradamandasudhārasena /
sakhyaḥ samastajanakarṇarasāyanena nāhāri kasya hṛdayaṃ haribhāṣitena // 2,1.73 //
dvitīyo, yathā--
prativādicittaparivṛttipaṭur jagadekasaṃśayavimardakarī /
pramitākṣarādyavividhārthamayī harivāg iyaṃ mama dhinoti dhiyaḥ // 2,1.74 //
 supaṇḍityaḥ--
vidvān nītijña ity eṣa supaṇḍityo dvidhā mataḥ /
vidvān akhilavidyāvin nītijñas tu yathārhakṛt // 2,1.75 //
tatra ādyo, yathā--
yaṃ suṣṭhu pūrvaṃ paricarya gauravāt pitāmahādyambudharaiḥ pravartitāḥ /
kṛṣṇārṇavaṃ kāśyagurukṣamābhūtas tam eva vidyāsaritaḥ prapedire // 2,1.76 //
yathā vā--
āmnāyaprathitānvayā smṛtimatī bāḍhaṃ ṣaḍaṅgojjvalā nyāyenānugatā purāṇasuhṛdā mīmāṃsayā maṇḍitā /
tvāṃ labdhāvasarā cirād gurukule prekṣya svasaṅgārthinaṃ vidyā nāma vadhūś caturdaśaguṇā govinda śuśrūyate // 2,1.77 //
dvitīyo, yathā--
mṛtyus taskaramaṇḍale sukṛtināṃ vṛnde vasantānilaḥ kandarpo ramaṇīṣu durgatakule kalyāṇakalpadrumaḥ /
indur bandhugaṇe vipakṣapaṭale kālāgnirudrākṛtiḥ śāsti svastidhurandharo madhupurīṃ nītyā madhūnāṃ patiḥ // 2,1.78 //
 buddhimān-- medhāvī sūkṣmadhīś ceti procyate buddhimān dvidhā // 2,1.79 //
tatra medhāvī, yathā--
avantipuravāsinaḥ sadanam etya sāndīpaner guror jagati darśayan samayam atra vidyārthinām /
sakṛn nigadamātrataḥ sakalam eva vidyākulaṃ dadhau hṛdayamandire kim api citravan mādhavaḥ // 2,1.80 //
sūkṣmadhīḥ, yathā--
yadubhir ayam avadhyo mleccharājas tad enaṃ taralatamasi tasmin vidravann eva neṣye /
sukhamayanijanidrābhañjanadhvaṃsidṛṣṭir jharamuci mucukundaḥ kandare yatra śete // 2,1.81 //
 pratibhānvitaḥ-- sadyo navanavollekhijñānaṃ syāt pratibhānvitaḥ // 2,1.82 //
yathā padyāvalyāṃ --
vāsaḥ samprati keśava kva bhavato mugdhekṣaṇe nanv idaṃ vāsaṃ brūhi śaṭha prakāmasubhage tvadgātrasaṃsargataḥ /
yāminyām uṣitaḥ kva dhūrta vitanur muṣṇāti kiṃ yāminī śaurir gopavadhūṃ chalaiḥ parihasann evaṃvidhaiḥ pātu vaḥ // 2,1.83 //
 vidagdhaḥ-- kalāvilāsadigdhātmā vidagdha iti kīrtyate // 2,1.84 //
yathā--
gītaṃ gumphati tāṇḍavaṃ ghaṭayati brūte prahelīkramaṃ veṇuṃ vādayate srajaṃ viracayaty ālekhyam abhyasyati /
nirmāti svayam indrajālapaṭalīṃ dyūte jayaty unmadān paśyoddāmakalāvilāsavasatiś citraṃ hariḥ krīḍati // 2,1.85 //
 caturaḥ-- caturo yugapadbhūrisamādhānakṛd ucyate // 2,1.86 //
yathā--
pārāvatīviracanena gavāṃ kalāpaṃ gopāṅganāgaṇam apāṅgataraṅgitena /
mitrāṇi citratarasaṅgaravikrameṇa dhinvann ariṣṭabhayadena harir vireje // 2,1.87 //
 dakṣaḥ-- duṣkare kṣiprakārī yas taṃ dakṣaṃ paricakṣate // 2,1.88 //
yathā śrīdaśame --
yāni yodhaiḥ prayuktāni śastrāstrāṇi kurūdvaha /
haris tāny acchinat tīkṣṇaiḥ śarair ekaikaśastribhiḥ // 2,1.89 //
yathā vā--
aghahara kuru yugmībhūya nṛtyaṃ mayaiva tvam iti nikhilagopīprārthanāpūrtikāmaḥ /
atanuta gatilīlālāghavormiṃ tathāsau dadṛśur adhikam etās taṃ yathā svasvapārśve // 2,1.90 //
 kṛtajñaḥ-- kṛtajñaḥ syād abhijño yaḥ kṛtasevādikarmaṇām // 2,1.91 //
yathā mahābhārate --
ṛṇam etat pravṛddhaṃ me hṛdayān nāpasarpati /
yad govindeti cukrośa kṛṣṇā māṃ dūravāsinam // 2,1.92 //
yathā vā--
anugatim atipūrvaṃ cintayann ṛkṣamauler akuruta bahumānaṃ śaurir ādāya kanyām /
katham api kṛtam alpaṃ vismaren naiva sādhuḥ kim uta sa khalu sādhuśreṇicūḍāgraratnam // 2,1.93 //
 sudṛḍhavrataḥ-- pratijñāniyamau yasya satyau sa sudṛḍhavrataḥ // 2,1.94 //
tatra satyapratijño, yathā harivaṃśe --
na devagandharvagaṇā na rākṣasā na cāsurā naiva ca yakṣapannagāḥ /
mama pratijñām apahantum udyatā mune samarthāḥ khalu satyam astu te // 2,1.95 //
yathā vā--
sahelam ākhaṇḍalapāṇḍuputrau vidhāya kaṃsārir apārijātau /
nijapratijñāṃ saphalāṃ dadhānaḥ satyāṃ ca kṛṣṇāṃ ca sukhām akārṣīt // 2,1.96 //
satyaniyamo, yathā--
girer uddharaṇaṃ kṛṣṇa duṣkaraṃ karma kurvatā /
madbhaktaḥ syān na duḥkhīti svavrataṃ vivṛtaṃ tvayā // 2,1.97 //
 deśakālasupātrajñaḥ-- deśakālasupātrajñas tattadyogyakriyākṛtiḥ // 2,1.98 //
yathā--
śarajjyotsnātulyaḥ katham api paro nāsti samayas trilokyām ākṛīḍaḥ kvacid api na vṛndāvanasamaḥ /
na kāpy ambhojākṣī vrajayuvatikalpeti vimṛśan mano me sotkaṇṭhaṃ muhur ajani rāsotsavarase // 2,1.99 //
 śāstracakṣuḥ-- śāstrānusārikarmā yaḥ śāstracakṣuḥ sa kathyate // 2,1.100 //
yathā--
abhūt kaṃsaripor netraṃ śāstram evārthadṛṣṭaye /
netrāmbujaṃ tu yuvatīvṛndān mādāya kevalam // 2,1.101 //
 śuciḥ--
pāvanaś ca viśuddheś cety ucyate dvividhaḥ śuciḥ /
pāvanaḥ pāpanāśī syād viśuddhas tyaktadūsaṇaḥ // 2,1.102 //
tatra pāvano, yathā pādme--
taṃ nirvyājaṃ bhaja guṇanidhe pāvanaṃ pāvanānāṃ śraddhārajyanmatir atitarām uttamaḥślokamaulim /
prodyann antaḥkaraṇakuhare hanta yannāmabhānor ābhāso 'pi kṣapayati mahāpātakadhvāntarāśim // 2,1.103 //
viśuddho, yathā--
kapaṭaṃ ca haṭhaś ca nācyute bata satrājiti nāpy adīnatā /
katham adya vṛthā syamantaka prasabhaṃ kaustubhasakhyam icchasi // 2,1.104 //
 vaśī vaśī jitendriyaḥ proktaḥ // 2,1.105 //
yathā prathame --
uddāmabhāvapiśunāmalavalguhāsavrīḍāvalokanihato madano 'pi yāsām /
saṃmuhya cāpam ajahāt pramadottamās tā yasyendriyaṃ vimathituṃ kuhakair na śekuḥ // 2,1.106 //
 sthiraḥ āphalodayakṛt sthiraḥ // 2,1.107 //
yathā,
nirvedam āpa na vanabhramaṇe murārir nācintayad vyasanam ṛkṣavilapraveśe /
āhṛtya hanta maṇim eva puraṃ prapede syād udyamaḥ kṛtadhiyāṃ hi phalodayāntaḥ // 2,1.108 //
 dāntaḥ-- sa dānto duḥsaham api yogyaṃ kleśaṃ saheta yaḥ // 2,1.109 //
yathā--
gurum api guruvāsakleśam avyājabhaktyā harir ajagaṇadantaḥ komalāṅgo 'pi nāyam /
prakṛtir atidurūhā hanta lokottarāṇāṃ kim api manasi citraṃ cintyamānā tanoti // 2,1.110 //
 kṣamāśīlaḥ kṣamāśīlo 'parādhānāṃ sahanaḥ parikīrtyate // 2,1.111 //
yathā māghakāvye --
prativācam adatta keśavaḥ śapamānāya na cedibhūbhṛte /
anahuṅkurute ghanadhvaniḥ na hi gomāyurutāni keśarī // 2,1.112 //
yathā vā yāmunācāryastotre --
raghuvara yad abhūs tvaṃ tādṛśo vāyasasya praṇata iti dayālur yac ca caidyasya kṛṣṇa /
pratibhavam aparāddhur mugdha sāyujyado 'bhūr vada kim apadam āgas tasya te 'sti kṣamāyāḥ // 2,1.113 //
 gambhīraḥ-- durvibodhāśayo yas tu sa gambhīraḥ itīryate // 2,1.114 //
yathā--
vṛndāvane varātiḥ stutibhir nitarām upāsyamāno 'pi /
śakto na harir vidhinā ruṣṭas tuṣṭo 'thavā jñātum // 2,1.115 //
yathā vā--
unmado 'pi harir navyarādhāpraṇayasīdhunā /
abhijñenāpi rāmeṇa lakṣito 'yam avikriyaḥ // 2,1.116 //
 dhṛtimān-- pūrṇaspṛhaś ca dhṛtimān śāntaś ca kṣobhakāraṇe // 2,1.117 //
tatra ādyo--
svīkurvann api nitarāṃ yaśaḥpriyatvaṃ kaṃsārir magadhapater vadhaprasiddhām /
bhīmāya svayam atulām adatta kīrtiṃ kiṃ lokottaraguṇaśālinām apekṣyam // 2,1.118 //
dvitīyo, yathā--
ninditasya damaghoṣasūnunā sambhrameṇa munibhiḥ stutasya ca /
rājasūyasadasi kṣitīśvaraiḥ kāpi nāsya vikṛtir vitarkitā // 2,1.119 //
 samaḥ-- rāgadveṣavimukto yaḥ samaḥ sa kathito budhaiḥ // 2,1.120 //
yathā śrīdaśame --
nyāyyo hi daṇḍaḥ kṛtakilbiṣe 'smiṃs tavāvatāraḥ khalanigrahāya /
ripoḥ sutānām api tulyadṛṣṭer dhatse damaṃ phalam evānuśaṃsan // 2,1.121 //
yathā vā--
ripur api yadi śuddho maṇḍanīyas tavāsau yaduvara yadi duṣṭo daṇḍanīyaḥ suto 'pi /
na punar akhilabhartuḥ pakṣapātojjhitasya kvacid api viṣamaṃ te ceṣṭitaṃ jāghaṭīti // 2,1.122 //
 vadānyaḥ-- dānavīro bhaved yas tu sa vadānyo nigadyate // 2,1.123 //
yathā--
sarvārthināṃ bāḍham abhīṣṭapūrtyā vyarthīkṛtāḥ kaṃsanisūdanena /
hriyeva cintāmaṇikāmadhenukalpadrumā dvāravatīṃ bhajanti // 2,1.124 //
yathā vā--
yeṣāṃ ṣoḍaśapūritā daśaśatī svāntaḥpurāṇāṃ tathā cāṣṭāśliṣṭaśataṃ vibhāti paritas tatsaṅkhyapatnīyujām /
ekaikaṃ prati teṣu tarṇakabhṛtāṃ bhūṣājuṣām anvahaṃ gṛṣṭīnāṃ yugapac ca baddham adadād yas tasya vā kaḥ samaḥ // 2,1.125 //
 dhārmikaḥ-- kurvan kārayate dharmaṃ yaḥ sa dhārmika ucyate // 2,1.126 //
yathā--
pādaiś caturbhir bhavatā vṛṣasya guptasya gopendra tathābhyavardhi /
svairaṃ carann eva yathā trilokyām adharmasparśāṇi haṭhāj jaghāsa // 2,1.127 //
yathā vā--
vitāyamānair bhavatā makhotkarair ākṛṣyamāṇeṣu patiṣv anāratam /
mukunda khinnaḥ surasubhruvāṃ gaṇas tavāvatāraṃ navamaṃ namasyati // 2,1.128 //
 śūraḥ-- utsāhī yudhi śūro 'straprayoge ca vicakṣaṇaḥ // 2,1.129 //
tatra ādyo, yathā--
pṛthusamarasaro vigāhya kurvan dviṣadaravindavane vihāracaryām /
sphurasi taralabāhudaṇḍaśuṇḍas tvam aghavidāraṇa vāraṇendralīlaḥ // 2,1.130 //
dvitīyo, yathā--
kṣaṇād akṣauhiṇīvṛnde jarāsandhasya dāruṇe /
dṛṣṭaḥ ko 'py atra nādaṣṭo hareḥ praharaṇāhibhiḥ // 2,1.131 //
 karuṇaḥ-- paraduḥkhāsaho yas tu karuṇaḥ sa nigadyate // 2,1.132 //
yathā--
rājñām agādhagatibhir magadhendrakārāduḥkhāndhakārapaṭalaiḥ svayam andhitānām /
akṣīṇi yaḥ sukhamayāni ghṛṇī vyatānīd vṛnde tam adya yadunandanapadmabandhum // 2,1.133 //
yathā vā--
skhalannayanavāribhir viracitābhiṣekaśriye tvarābharataraṅgataḥ kavalitātmavisphūrtaye /
niśāntaśaraśāyinā surasaritsutena smṛteḥ sapadyavaśavartmaṇo bhagavataḥ kṛpāyai namaḥ // 2,1.134 //
 mānyamānakṛt-- gurubrāhmaṇavṛddhādipūjako mānyamānakṛt // 2,1.135 //
yathā--
abhivādya guroḥ padāmbujaṃ pitaraṃ pūrvajam apy athānataḥ /
harir añjalinā tathā girā yaduvṛddhānanamatkramādayam // 2,1.136 //
 dakṣiṇaḥ-- sauśīlyasaumyacarito dakṣiṇaḥ kīrtyate budhaiḥ // 2,1.137 //
yathā--
bhṛtyasya paśyati gurūn api nāparādhān sevāṃ manāg api kṛtāṃ bahudhābhyupaiti /
āviṣkaroti piśuneṣv api nābhyasūyāṃ śīlena nirmalamatiḥ puruṣottamo 'yam // 2,1.138 //
 vinayī-- auddhatyaparihārī yaḥ kathyate vinayīty asau // 2,1.139 //
yathā māghakāvye --
avaloka eṣa nṛpateḥ sudūrato rabhasād rathād avatarītum icchataḥ /
avatīrṇavān prathamam ātmanā harir vinayaṃ viśeṣayati sambhrameṇa saḥ // 2,1.140 //
 hrīmān--
jñāte 'smararahasye 'nyaiḥ kriyamāṇe stave 'thavā /
śālīnatvena saṅkocaṃ bhajan hrīmān udīryate // 2,1.141 //
yathā lalitamādhave --
darodañcadgopīstanaparisaraprekṣaṇabhayāt karotkampād īṣac calati kila govardhanagirau /
bhayārtair ārabdhastutir akhilagopaiḥ smitamukhaṃ puro dṛṣṭvā rāmaṃ jayati namitāsyo madhuripuḥ // 2,1.142 //
 śaraṇāgatapālakaḥ-- pālayan śaraṇāpannān śaraṇāgatapālakaḥ // 2,1.143 //
yathā--
jvara parihara vitrāsaṃ tvam atra samare kṛtāparādhe 'pi /
sadyaḥ prapadyamāne yad indavati yādavendro 'yam // 2,1.144 //
 sukhī-- bhoktā ca duḥkhagandhair apy aspṛṣṭaś ca sukhī bhavet // 2,1.145 //
tatra ādyo, yathā--
ratnālaṅkārabhāras tava dhanadamano rājyavṛttyāpy alabhyaḥ svapne dambholipāṇer api duradhigamaṃ dvāri tauryatrikaṃ ca /
pārśve gaurīgariṣṭhāḥ pracuraśaśikalāḥ kāntasarvāṅgabhājaḥ sīmantinyaś ca nityaṃ yaduvara bhuvane kas tvadanyo 'sti bhogī // 2,1.146 //
dvitīyo, yathā--
na hāniṃ na mlāniṃ nijagṛhakṛtyavyasanitāṃ na ghoraṃ nodghūrṇāṃ na kila kadanaṃ vetti kim api /
varāṅgībhiḥ sāṅgīkṛtasuhṛdanaṅgābhir abhito harir vṛndāraṇye param aniśam uccair viharati // 2,1.147 //
 bhaktasuhṛt-- susevyo dāsabandhuś ca dvidhā bhaktasuhṛn mataḥ // 2,1.148 //
tatra ādyo, yathā viṣṇudharme--
tulasīdalamātreṇa jalasya culukena ca /
vikrīṇīte svam ātmānaṃ bhaktebhyo bhaktavatsalaḥ // 2,1.149 //
dvitīyo, yathā prathame --
svanigamam apahāya matpratijñām ṛtam adhikartum avapluto rathasthaḥ /
dhṛtarathacaraṇo 'bhyayāc caladgur harir iva hantum ibhaṃ gatottarīyaḥ // 2,1.150 //
 premavaśyaḥ-- priyatvamātravaśyo yaḥ premavaśyo bhaved asau // 2,1.151 //
yathā śrīdaśame --
sakhyuḥ priyasya viprarṣer aṅgasaṅgātinirvṛtaḥ /
prīto vyamuñcad adhvindūn netrābhyāṃ puṣkarekṣaṇaḥ // 2,1.152 //
yathā vā tatraiva --
svamātuḥ svinnagātrāyā visrastakavarasrajaḥ /
dṛṣṭvā pariśramaṃ kṛṣṇaḥ kṛpayāsīt svabandhane // 2,1.153 //
 sarvaśubhaṅkaraḥ-- sarveṣāṃ hitakārī yaḥ sa syāt sarvaśubhaṅkaraḥ // 2,1.154 //
yathā--
kṛtāḥ kṛtārthā munayo vinodaiḥ khalakṣayeṇākhiladhārmikāś ca /
vapurvimardena khalāś ca yuddhe na kasya pathyaṃ hariṇā vyadhāyi // 2,1.155 //
 pratāpī-- pratāpī pauruṣodbhūtaśatrutāpi prasiddhibhāk // 2,1.156 //
yathā--
bhavataḥ pratāpatapane bhuvanaṃ kṛṣṇa pratāpayati /
ghorāsuraghukānāṃ śaraṇam abhūt kandarātimiram // 2,1.157 //
 kīrtimān-- sādguṇyair nirmalaiḥ khyātaḥ kīrtimān iti kīrtyate // 2,1.158 //
yathā--
tvadyaśaḥkumudabandhukaumudī śubhrabhāvam abhito nayanty api /
nandanandana kathaṃ nu nirmame kṛṣṇabhāvakalilaṃ jagattrayam // 2,1.159 //
yathā vā lalitamādhave --
bhītā rudraṃ tyajati girijā śyāmam aprekṣya kaṇṭhaṃ śubhraṃ dṛṣṭvā kṣipati vasanaṃ vismito nīlavāsāḥ /
kṣīraṃ matvā śrapayati yamīnīram ābhīrikotkā gīte dāmodarayaśasi te vīṇayā nāradena // 2,1.160 //
 raktalokaḥ-- pātraṃ lokānurāgāṇāṃ raktalokaṃ vidur budhāḥ // 2,1.161 //
yathā prathame -- yarhy ambujākṣāpasasāra bho bhavān
kurūn madhūn vātha suhṛddidṛkṣayā
tatrābdakoṭipratimaḥ kṣaṇo bhaved raviṃ vinākṣṇor iva nas tavācyuta // 2,1.162 //
yathā vā--
āśīs tathyā jaya jaya jayety āvirāste munīnāṃ devaśreṇīstutikalakalo meduraḥ prādurasti /
harṣād ghoṣaḥ sphurati parito nāgarīṇāṃ garīyān ke vā raṅgasthalabhuvi harau bhejire nānurāgam // 2,1.163 //
 sādhusamāśrayaḥ-- sadekapakṣapātī yaḥ sa syāt sādhusamāśrayaḥ // 2,1.164 //
yathā--
puruṣottama ced avātariṣyad bhuvane 'smin na bhavān bhuvaḥ śivāya /
vikaṭāsuramaṇḍalān na jāne sujanānāṃ bata kā daśābhaviṣyat // 2,1.165 //
 nārīgaṇamanohārī-- nārīgaṇamanohārī sundarīvṛndamohanaḥ // 2,1.166 //
yathā śrīdaśame --
śrutamātro 'pi yaḥ strīṇāṃ prasahyākarṣate manaḥ /
urugāyorugīto vā paśyantīnāṃ ca kiṃ punaḥ // 2,1.167 //
yathā vā--
tvaṃ cumbako 'si mādhava lohamayī nūnam aṅganājātiḥ /
dhāvati tatas tato 'sau yato yataḥ krīḍayā bhramasi // 2,1.168 //
 sarvārādhyaḥ-- sarveṣām agrapūjyo yaḥ sa sarvārādhya ucyate // 2,1.169 //
yathā prathame --
munigaṇanṛpavaryasaṅkule 'ntaḥsadasi yudhiṣṭhirarājasūya eṣām /
arhaṇam upapeda īkṣaṇīyo mama dṛśigocara eṣa āvir ātmā // 2,1.170 //
 samṛddhimān-- mahāsampattiyukto yo bhaved eṣa samṛddhimān // 2,1.171 //
yathā--
ṣaṭpañcāśadyadukulabhuvāṃ koṭayas tvāṃ bhajante varṣanty aṣṭau kim api nidhayaś cārthajātaṃ tavāmī /
śuddhāntaś ca sphurati navabhir lakṣitaḥ saudhalakṣmair lakṣmīṃ paśyan muradamana te nātra citrāyate kaḥ // 2,1.172 //
yathā vā kṛṣṇakarṇāmṛte --
cintāmaṇiś caraṇabhūṣaṇam aṅganānāṃ śṛṅgārapuṣpataravas taravaḥ surāṇām /
vṛndāvane vrajadhanaṃ nanu kāmadhenuvṛndāni ceti sukhasindhur aho vibhūtiḥ // 2,1.173 //
 varīyān-- sarveṣām atimukhyo yaḥ sa varīyān itīryate // 2,1.174 //
yathā--
brahmann atra purudviṣā saha puraḥ pīṭhe niṣīda kṣaṇaṃ tuṣṇīṃ tiṣṭha surendra cāṭubhir alaṃ vārīśa dūrībhava /
ete dvāri muhuḥ kathaṃ suragaṇāḥ kurvanti kolāhalaṃ hanta dvāravatīpater avasaro nādyāpi niṣpadyate // 2,1.175 //
 īśvaraḥ-- dvidheśvaraḥ svatantraś ca durlaṅghyājñaś ca kīrtyate // 2,1.176 //
tatra svatantro, yathā--
kṛṣṇaḥ prasādam akarod aparādhyate 'pi pādāṅkam eva kila kāliyapannagāya /
na brahmaṇe dṛśam api stuvate 'py apūrvaṃ sthāne svatantracarito nigamair nuto 'yam // 2,1.177 //
durlaṅghyājño, yathā tṛtīye --
svayaṃ tv asāmyātiśayas tryadhīśaḥ svārājyalakṣmyāptasamastakāmaḥ /
baliṃ haradbhiś ciralokapālaiḥ kirīṭakoṭyeḍitapādapīṭhaḥ // 2,1.178 //
yathā vā--
navye brahmāṇḍavṛnde sṛjati vidhigaṇaḥ sṛṣṭaye yaḥ kṛtājño rudraughaḥ kālajīrṇe kṣayam avatanute yaḥ kṣayāyānuśiṣṭaḥ /
rakṣāṃ viṣṇusvarūpā vidadhati taruṇe rakṣiṇo ye tvadaṃśāḥ kaṃsāre santi sarve diśi diśi bhavataḥ śāsane 'jāṇḍanāthāḥ // 2,1.179 //
atha sadāsvarūpasamprāptaḥ-- sadāsvarūpasamprāpto māyākāryavaśīkṛtaḥ // 2,1.180 //
yathā prathame --
etad īśanam īśasya prakṛtistho 'pi tadguṇaiḥ /
na yujyate sadātmasthair yathā buddhis tadāśrayā // 2,1.181 //
 sarvajñaḥ--
paracittasthitaṃ deśakālādyantaritaṃ tathā /
yo jānāti samastārthaḥ sa sarvajño nigadyate // 2,1.182 //
yathā prathame --
yo no jugopa vana etya durantakṛcchrād durvāsaso 'riracitād ayutāgrabhug yaḥ /
śākānnaśiṣṭam upayujya yatas trilokīṃ tṛptām amaṃsta salile vinimagnasaṅghaḥ // 2,1.183 //
 nityanūtanaḥ--
sadānubhūyamāno 'pi karoty ananubhūtavat /
vismayaṃ mādhurībhir yaḥ sa prokto nityanūtanaḥ // 2,1.184 //
yathā prathame --
yadyapy asau pārśvagato rahogatas tathāpi tasyāṅghriyugaṃ navaṃ navam /
pade pade kā virameta tatpadāc calāpi yac chrīr na jahāti karhicit // 2,1.185 //
yathā vā lalitamādhave --
kulavaratanudharmagrāvavṛndāni bhindan sumukhi niśitadīrghāpāṅgaṭaṅkacchaṭābhiḥ /
yugapad ayam apūrvaḥ kaḥ puro viśvakarmā marakatamaṇilakṣair goṣṭhakakṣāṃ cinoti // 2,1.186 //
 saccidānandasāndrāṅgaḥ-- saccidānandasāndrāṅgaś cidānandaghanākṛtiḥ // 2,1.187 //
yathā--
kleśe kramāt pañcavidhe kṣayaṃ gate yadbrahmasaukhyaṃ svayam asphurat param /
tad vyarthayan kaḥ purato narākṛtiḥ śyāmo 'yam āmodabharaḥ prakāśate // 2,1.188 //
yathā va brahmasaṃhitāyām ādipuruṣarahasye --
yasya prabhā prabhavato jagadaṇḍakoṭikoṭiṣv aśeṣavasudhādi vibhūtibhinnam /
tad brahma niṣkalam anantam aśeṣabhūtaṃ govindam ādipuruṣaṃ tam ahaṃ bhajāmi // 2,1.189 //
ataḥ śrīvaiṣṇavaiḥ sarvaśrutismṛtinidarśanaiḥ /
tad brahma śrībhagavato vibhūtir iti kīrtyate // 2,1.190 //
tathā hi yāmunācāryastotre --
yadaṇḍāntaragocaraṃ ca yad daśottarāṇy āvaraṇāni yāni ca /
guṇāḥ pradhānaṃ puruṣaḥ paraṃ padaṃ parātparaṃ brahma ca te vibhūtayaḥ // 2,1.191 //
 sarvasiddhiniṣevitaḥ-- svavaśākhilasiddhiḥ syāt sarvasiddhiniṣevitaḥ // 2,1.192 //
yathā--
daśabhiḥ siddhasakhībhir vṛtā mahāsiddhayaḥ kramād aṣṭau /
aṇimādayo labhante nāvasaraṃ dvāri kṛṣṇasya // 2,1.193 //
 atha avicintyamahāśaktiḥ--
divyasargādikartṛtvaṃ brahmarudrādimohanam /
bhaktaprārabdhavidhvaṃsa ity ādy acintyaśaktitā // 2,1.194 //
tatra divyasargādikartṛtvaṃ, yathā--
āsīc chāyādvitīyaḥ prathamam atha vibhur vatsaḍimbhādidehān aṃśenāṃśena cakre tad anu bahucaturbāhutāṃ teṣu tene /
vṛttas tattvādivītair atha kam alabhavaiḥ stūyamāno 'khilātmā tāvad brahmāṇḍasevyaḥ sphuṭam ajani tato yaḥ prapadye tam īśam // 2,1.195 //
brahmarudrādimohanaṃ, yathā--
mohitaḥ śiśukṛtau pitāmaho hanta śambhur api jṛmbhito raṇe /
yena kaṃsaripuṇādya tatpuraḥ ke mahendra vibudhā bhavadvidhāḥ // 2,1.196 //
bhaktaprārabdhavidhvaṃso, yathā śrīdaśame --
guruputram ihānītaṃ nijakarmanibandhanam /
ānayasva mahārāja macchāsanapuraskṛtaḥ // 2,1.197 //
ādiśabdena durghaṭaghaṭanāpi--
api janiparihīnaḥ sūnur ābhīrabhartur vibhur api bhujayugmotsaṅgaparyāptamūrtiḥ /
prakaṭitabahurūpo 'py ekarūpaḥ prabhur me dhiyam ayam avicintyānantaśaktir dhinoti // 2,1.198 //
 koṭibrahmāṇḍavigrahaḥ--
agaṇyajagadaṇḍāḍhyaḥ koṭibrahmāṇḍavigrahaḥ /
iti śrīvigrahasyāsya vibhutvam anukīrtitam // 2,1.199 //
yathā tatraiva --
kvāhaṃ tamomahadahaṃkhacarāgnivārbhūsaṃveṣṭitāṇḍaghaṭasaptavitastikāyaḥ /
kvedṛgvidhāvigaṇitāṇḍaparāṇucaryāvātādhvaromavivarasya ca te mahitvam // 2,1.200 //
yathā vā--
tattvair brahmāṇḍam āḍhyaṃ surakulabhuvanaiś cāṅkitaṃ yojanānāṃ pañcāśatkoṭyakharvakṣitikhacitam idaṃ yac ca pātālapūrṇam /
tādṛgbrahmāṇḍalakṣāyutaparicayabhāg ekakakṣaṃ vidhātrā dṛṣṭaṃ yasyātra vṛndāvanam api bhavataḥ kaḥ stutau tasya śaktaḥ // 2,1.201 //
 avatārāvalībījam avatārāvalībījam avatārī nigadyate // 2,1.202 //
yathā śrīgītagovinde --
vedān uddharate jaganti vahate bhūgolam udbibhrate daityaṃ dārayate baliṃ chalayate kṣatrakṣayaṃ kurvate /
paulastyaṃ jayate halaṃ kalayate kāruṇyam ātanvate mlecchān mūrcchayate daśākṛtikṛte kṛṣṇāya tubhyaṃ namaḥ // 2,1.203 //
 hatārigatidāyakaḥ-- muktidātā hatārīṇāṃ hatārigatidāyakaḥ // 2,1.204 //
yathā--
parābhavaṃ phenilavaktratāṃ ca bandhaṃ ca bhītiṃ ca mṛtiṃ ca kṛtvā /
pavargadātāpi śikhaṇḍamaule tvaṃ śātravāṇām apavargado 'si // 2,1.205 //
yathā vā--
citraṃ murāre suravairipakṣas tvayā samantād anubaddhayuddhaḥ /
amitravṛndāny avibhidya bhedaṃ mitrasya kurvann amṛtaṃ prayāti // 2,1.206 //
 ātmārāmagaṇākarṣī-- ātmārāmagaṇākarṣīty etad vyaktārtham eva hi // 2,1.207 //
yathā--
pūrṇaparamahaṃsaṃ māṃ mādhava līlāmahauṣadhir ghrātā /
kṛtvā bata sāraṅgaṃ vyadhita kathaṃ sārase tṛṣitam // 2,1.208 //
athāsādharaṇaguṇacatuṣke-- līlāmādhuryaṃ--
yathā bṛhadvāmane--
santi yadyapi me prājyā līlās tās tā manoharāḥ /
na hi jāne smṛte rāse mano me kīdṛśaṃ bhavet // 2,1.209 //
yathā vā--
parisphuratu sundaraṃ caritram atra lakṣmīpates tathā bhuvananandinas tadavatāravṛndasya ca /
harer api camatkṛtiprakaravardhanaḥ kintu me bibharti hṛdi vismayaṃ kam api rāsalīlārasaḥ // 2,1.210 //
 premṇā priyādhikyam, yathā śrīdaśame --
aṭati yad bhavān ahni kānanaṃ truṭir yugāyate tvām apaśyatām /
kuṭilakuntalaṃ śrīmukhaṃ ca te jaḍa udīkṣitāṃ pakṣmakṛt dṛśām // 2,1.211 //
yathā vā--
brahmarātritatir apy aghaśatro sā kṣaṇārdhavad agāt tava saṅge /
hā kṣaṇārdham api vallavikānāṃ brahmarātritativad virahe 'bhūt // 2,1.212 //
 veṇumādhuryam, yathā tatraiva --
savanaśas tadupadhārya sureśāḥ śakraśarvaparameṣṭhipurogāḥ /
kavaya ānatakandharacittāḥ kaśmalaṃ yayur aniścitatattvāḥ // 2,1.213 //
yathā vā vidagdhamādhave --
rundhann ambubhṛtaś camatkṛtiparaṃ kurvan muhus tumburuṃ dhyānād antarayan sanandanamukhān vismerayan vedhasam /
autsukyāvalibhir baliṃ caṭulayan bhogīndram āghūrṇayan bhindann aṇḍakaṭāhabhittim abhito babhrāma vaṃśīdhvaniḥ // 2,1.214 //
 rūpamādhuryaṃ, yathā tṛtīye --
yan martyalīlaupayikaṃ svayogamāyābalaṃ darśayatā gṛhītam /
vismāpanaṃ svasya ca saubhagarddheḥ paraṃ padaṃ bhūṣaṇabhūṣaṇāṅgam // 2,1.215 //
śrīdaśame ca --
kā stry aṅga te kalapadāyatamūrcchitena saṃmohitā'ryapadavīṃ na calet trilokyām /
trailokyasaubhagam idaṃ ca nirīkṣya rūpaṃ yad godvijadrumamṛgān pulakāny abibhrat // 2,1.216 //
yathā vā, lalitamādhave --
aparikalitapūrvaḥ kaś camatkārakārī sphurati mama garīyān eṣa mādhuryapūraḥ /
ayam aham api hanta prekṣya yaṃ lubdhacetāḥ sarabhasam upabhoktuṃ kāmaye rādhikeva // 2,1.217 //
samastavividhāścaryakalyāṇaguṇavāridheḥ /
guṇānām iha kṛṣṇasya diṅmātram upadarśitam // 2,1.218 //
yathā ca śrīdaśame --
guṇātmanas te 'pi guṇān vimātuṃ hitāvatīrṇasya ka īśire 'sya /
kālena yair vā vimitāḥ sukalpair bhūpāṃśavaḥ khe mihikā dyubhāsaḥ // 2,1.219 //
nityaguṇo vanamālī, yad api śikhāmaṇir aśeṣanetṝṇām /
bhaktāpekṣikam asya, trividhatvaṃ likhyate tad api // 2,1.220 //
hariḥ pūrṇatamaḥ pūrṇataraḥ pūrṇa iti tridhā /
śreṣṭhamadhyādibhiḥ śabdair nāṭye yaḥ paripaṭhyate // 2,1.221 //
prakāśitākhilaguṇaḥ smṛtaḥ pūrṇatamo budhaiḥ /
asarvavyañjakaḥ pūrṇataraḥ pūrṇo 'lpadarśakaḥ // 2,1.222 //
kṛṣṇasya pūrṇatamatā vyaktābhūd gokulāntare /
pūrṇatā pūrṇataratā dvārakāmathurādiṣu // 2,1.223 //
sa punaś caturvidhaḥ syād dhīrodāttaś ca dhīralalitaś ca /
dhīrapraśāntanāmā tathaiva dhīroddhataḥ kathitaḥ // 2,1.224 //
bahuvidhaguṇakriyāṇām āspadabhūtasya padmanābhasya /
tattallīlābhedād virudhyate na hi caturvidhāḥ // 2,1.225 //
tatra dhīrodāttaḥ--
gambhīro vinayī kṣantā karuṇaḥ sudṛḍhavrataḥ /
akatthano gūḍhagarvo dhīrodāttaḥ susattvabhṛt // 2,1.226 //
yathā--
vīraṃmanyamadaprahārihasitaṃ dhaureyam ārtoddhṛtau nirvyūḍhavratam unnatakṣitidharoddhāreṇa dhīrākṛtim /
mayy uccaiḥ kṛtakilbiṣe 'pi madhuraṃ stutyā muhur yantritaṃ prekṣya tvāṃ mama durvitarkyahṛdayaṃ dhīr gīś ca na spandate // 2,1.227 //
gambhīratvādisāmānyaguṇā yad iha kīrtitāḥ /
tad eteṣu tadādhikyapratipādanahetave // 2,1.228 //
idaṃ hi dhīrodāttatvaṃ pūrvaiḥ proktaṃ raghūdvahe /
tattadbhaktānusāreṇa tathā kṛṣṇe vilokyate // 2,1.229 //
dhīralalitaḥ--
vidagdho navatāruṇyaḥ parihāsaviśāradaḥ /
niścinto dhīralalitaḥ syāt prāyaḥ preyasīvaśaḥ // 2,1.230 //
yathā--
vācā sūcitaśarvarīratikalāprāgalbhyayā rādhikāṃ vrīḍākuñcitalocanāṃ viracayann agre sakhīnām asau /
tadvakṣoruhacitrakelimakarīpāṇḍityapāraṃ gataḥ kaiśoraṃ saphalīkaroti kalayan kuñje vihāraṃ hariḥ // 2,1.231 //
govinde prakaṭaṃ dhīralalitatvaṃ pradarśyate /
udāharanti nāṭyajñāḥ prāyo 'tra makaradhvajam // 2,1.232 //
dhīraśāntaḥ--
śamaprakṛtikaḥ kleśasahanaś ca vivecakaḥ /
vinayādiguṇopeto dhīraśānta udīryate // 2,1.233 //
yathā--
vinayamadhuramūrtir mantharasnigdhatāro vacanapaṭimabhaṅgīsūcitāśeṣanītiḥ /
abhidadhad iha dharmaṃ dharmaputropakaṇṭhe dvijapatir iva sākṣāt prekṣyate kaṃsavairī // 2,1.234 //
yudhiṣṭhirādiko dhīrair dhīraśāntaḥ prakīrtitaḥ // 2,1.235 //
dhīroddhataḥ--
mātsaryavān ahaṅkārī māyāvī roṣaṇaś calaḥ /
vikatthanaś ca vidvadbhir dhīroddhata udāhṛtaḥ // 2,1.236 //
yathā--
āḥ pāpin yavanendra dardura punar vyāghuṭya sadyas tvayā vāsaḥ kutracid andhakūpakuharakroḍe 'dya nirmīyatām /
helottānitadṛṣṭimātrabhasitabrahmāṇḍāṇḍaḥ puro jāgarmi tvadupagrahāya bhujagaḥ kṛṣṇo 'tra kṛṣṇābhidhaḥ // 2,1.237 //
dhīroddhatas tu vidvadbhir bhīmasenādir ucyate // 2,1.238 //
mātsaryādyāḥ pratīyante doṣatvena yad apy amī /
līlāviśeṣaśālitvān nirdoṣe 'tre guṇāḥ smṛtāḥ // 2,1.239 //
yathā vā--
ambhobhārabharapraṇamrajaladabhrāntiṃ vitanvann asau ghorāḍambaraḍambaraḥ suvikuṭām utkṣipya hastārgalām /
durvāraḥ paravāraṇaḥ svayam ahaṃ labdho 'smi kṛṣṇaḥ puro re śrīdāmakuraṅgasaṅgarabhuvo bhaṅgaṃ tvam aṅgīkuru // 2,1.240 //
mitho virodhino 'py atra kecin nigaditā guṇāḥ /
harau niraṅkuśaiśvaryāt ko 'pi na syād asambhavaḥ // 2,1.241 //
tathā ca kaurme--
asthūlaś cāṇuś caiva sthūlo 'ṇuś caiva sarvataḥ /
avarṇaḥ sarvataḥ proktaḥ śyāmo raktāntalocanaḥ /
aiśvaryayogād bhagavān viruddhārtho 'bhidhīyate // 2,1.242 //
tathāpi doṣāḥ parame naivāhāryāḥ kathañcana /
guṇā viruddhā apy ete samāhāryāḥ samantataḥ // 2,1.243 //
mahāvārāhe ca--
sarve nityāḥ śāśvatāś ca dehās tasya parātmanaḥ /
hānopādānarahitā naiva prakṛtijāḥ kvacit // 2,1.244 //
paramānandasandohā jñānamātrāś ca sarvataḥ /
sarve sarvaguṇaiḥ pūrṇāḥ sarvadoṣavivarjitāḥ // 2,1.245 //
vaiṣṇavatantre 'pi--
aṣṭādaśamahādoṣai rahitā bhagavattanuḥ /
sarvaiśvaryamayī satyavijñānānandarūpiṇī // 2,1.246 //
aṣṭādaśamahādoṣāḥ, yathā viṣṇuyāmale--
mohas tandrā bhramo rukṣarasatā kāma ulbaṇaḥ /
lolatā madamātsarye hiṃsā khedapariśramau // 2,1.247 //
asatyaṃ krodha ākāṅkṣā āśaṅkā viśvavibhramaḥ /
viṣamatvaṃ parāpekṣā doṣā aṣṭādaśoditāḥ // 2,1.248 //
itthaṃ sarvāvatārebhyas tato 'py atrāvatāriṇaḥ /
vrajendranandane suṣṭhu mādhuryabhara īritaḥ // 2,1.249 //
tathā ca brahmasaṃhitāyām ādipuruṣarahasye --
yasyaikaniśvasitakālam athāvalambya jīvanti lomabilajā jagadaṇḍanāthāḥ /
viṣṇur mahān sa iha yasya kalāviśeṣo govindam ādipuruṣaṃ tam ahaṃ bhajāmi // 2,1.250 //
athāṣṭāv anukīrtyante sadguṇatvena viśrutāḥ /
maṅgalālaṅkriyārūpāḥ sattvabhedās tu pauruṣāḥ // 2,1.251 //
śobhā vilāso mādhuryaṃ māṅgalyaṃ sthairyatejasī /
lalitaudāryam ity ete sattvabhedās tu pauruṣāḥ // 2,1.252 //
tatra śobhā--
nīce dayādhike spardhā śauryotsāhau ca dakṣatā /
satyaṃ ca vyaktim āyāti yatra śobheti tāṃ viduḥ // 2,1.253 //
yathā--
svargadhvaṃsaṃ vidhitsur vrajabhuvi kadanaṃ suṣṭhu vīkṣyātivṛṣṭyā nīcān ālocya paścān namuciripumukhānūḍhakāruṇyavīciḥ /
aprekṣya svena tulyaṃ kam api nijaruṣām atra paryāptipātraṃ bandhūn ānandayiṣyann udaharatu hariḥ satyasandho mahādrim // 2,1.254 //
vilāsaḥ--
vṛṣabhasyeva gambhīrā gatir dhīraṃ ca vīkṣaṇam /
sasmitaṃ ca vaco yatra sa vilāsa itīryate // 2,1.255 //
yathā--
mallaśreṇyām avinayavatīṃ mantharāṃ nyasya dṛṣṭiṃ vyādhunvāno dvipa iva bhuvaṃ vikramāḍambareṇa /
vāgārambhe smitaparimalaiḥ kṣālayan mañcakakṣāṃ tuṅge raṅgasthalaparisare sārasākṣaḥ sasāra // 2,1.256 //
mādhuryam-- tan mādhuryaṃ bhaved yatra ceṣṭādeḥ spṛhaṇīyatā // 2,1.257 //
yathā--
varām adhyāsīnas taṭabhuvam avaṣṭambharucibhiḥ kadambaiḥ prālambaṃ pravalitavilambaṃ viracayan /
prapannāyām agre mihiraduhitus tīrthapadavīṃ kuraṅgīnetrāyāṃ madhuripur apāṅgaṃ vikirati // 2,1.258 //
māṅgalyam-- māṅgalyaṃ jagatām eva viśvāsāspadatā matā // 2,1.259 //
yathā--
anyāyyaṃ na harāv iti vyapagatadvārārgalā dānavā rakṣī kṛṣṇa iti pramattam abhitaḥ krīḍāsu raktāḥ surāḥ /
sākṣī vetti sa bhaktim ity avanatavrātāś ca cintojjhitāḥ ke viśvambhara na tvadaṅghriyugale viśrambhitāṃ bhejire // 2,1.260 //
sthairyam-- vyavasāyād acalanaṃ sthairyaṃ vighnākulād api // 2,1.261 //
yathā--
pratikule 'pi saśūle, śive śivāyāṃ niraṃśukāyāṃ ca /
vyalunād eva mukundo vindhyāvalinandanasya bhujān // 2,1.262 //
tejaḥ-- sarvacittāvagāhitvaṃ tejaḥ sadbhir udīryate // 2,1.263 //
yathā śrīdaśame --
mallānām aśanir nṝṇāṃ naravaraḥ strīṇāṃ smaro mūrtimān gopānāṃ svajano 'satāṃ kṣitirbhujāṃ śāstā svapitroḥ śiśuḥ /
mṛtyur bhojapater virāḍ aviduṣāṃ tattvaṃ paraṃ yogināṃ vṛṣṇīnāṃ paradevateti vidito raṅgaḥ gataḥ sāgrajaḥ // 2,1.264 //
yathā-- tejo budhair avajñāder asahiṣṇutvam ucyate // 2,1.265 //
yathā--
ākruṣṭe prakaṭaṃ didaṇḍayiṣuṇā caṇḍena raṅgasthale nande cānakadundubhau ca purataḥ kaṃsena viśvadruhā /
dṛṣṭiṃ tatra surārimṛtyukulaṭāsamparkadūtīṃ kṣipan mañcasyopari sañcukurdiṣur asau paśyācyutaḥ prāñcati // 2,1.266 //
lalitam-- śṛṅgārapracurā ceṣṭā yatra taṃ lalitaṃ viduḥ // 2,1.267 //
yathā--
vidhatte rādhāyāḥ kucamukulayoḥ kelimakarīṃ kareṇa vyagrātmā sarabhasam asavyena rasikaḥ /
ariṣṭe sāṭopaṃ kaṭu ruvati savyena vihasann udañcadromāñcaṃ racayati ca kṛṣṇaḥ parikaram // 2,1.268 //
audāryam-- ātmādyarpaṇakāritvam audāryam iti kīrtyate // 2,1.269 //
yathā--
vadānyaḥ ko bhaved atra vadānyaḥ puruṣottamāt /
akiñcanāya yenātmā nirguṇāyāpi dīyate // 2,1.270 //
sāmānyā nāyakaguṇāḥ sthiratādyā yad apy amī /
tathāpi pūrvataḥ kiñcid viśeṣāt punar īritāḥ // 2,1.271 //
athāsya sahāyāḥ--
asya gargādayo dharme yuyudhānādayo yudhi /
uddhavādyās tathā mantre sahāyāḥ parikīrtitāḥ // 2,1.272 //
atha kṛṣṇabhaktāḥ-- tadbhāvabhāvitasvāntāḥ kṛṣṇabhaktā itīritāḥ // 2,1.273 //
yo satyavākya ity ādyā hrīmān ity antimā guṇāḥ /
proktāḥ kṛṣṇe 'sya bhakteṣu te vijñeyā manīṣibhiḥ // 2,1.274 //
te sādhakāś ca siddhāś ca dvividhāḥ parikīrtitāḥ // 2,1.275 //
tatra sādhakāḥ--
utpannaratayaḥ samyaṅ nairvighnyam anupāgatāḥ /
kṛṣṇasākṣātkṛtau yogyāḥ sādhakāḥ parikīrtitāḥ // 2,1.276 //
yathaikādaśe --
īśvare tadadhīneṣu bāliśeṣu dviṣatsu ca /
premamaitrīkṛpopekṣā yaḥ karoti sa madhyamaḥ // 2,1.277 //
yathā vā--
siktāpy aśrujalotkareṇa bhagavadvārtānadījanmanā tiṣṭhaty eva bhavāgnihetir iti te dhīmann alaṃ cintayā /
hṛdvyomany amṛtaspṛhāharakṛpāvṛṣṭeḥ sphuṭaṃ lakṣyate nediṣṭaḥ pṛthuromatāṇḍavabharāt kṛṣṇāmbudhasyodgamaḥ // 2,1.278 //
bilvamaṅgalatulyā ye sādhakās te prakīrtitāḥ // 2,1.279 //
atha siddhāḥ--
avijñātākhilakleśāḥ sadā kṛṣṇāśritakriyāḥ /
siddhāḥ syuḥ santatapremasaukhyāsvādaparāyaṇāḥ // 2,1.280 //
samprāptasiddhayaḥ siddhā nityasiddhāś ca te tridhā // 2,1.281 //
tatra samprāptasiddhayaḥ-- sādhanaiḥ kṛpayā cāsya dvidhā samprāptasiddhayaḥ // 2,1.282 //
tatra sādhanasiddhāḥ, yathā tṛtīye --
yac ca vrajanty animiṣām ṛṣabhānuvṛttyā dūre yamā hy upari naḥ spṛhaṇīyaśīlāḥ /
bhartur mithaḥ suyaśasaḥ kathanānurāgavaiklavyabāṣpakalayā pulakīkṛtāṅgāḥ // 2,1.283 //
yathā vā--
ye bhaktiprabhaviṣṇutākavalitakleśormayaḥ kurvate dṛkpāte 'pi ghṛṇāṃ kṛtapraṇatiṣu prāyeṇa mokṣādiṣu /
tān premaprasarotsavastavakitasvāntān pramodāśrubhir nirdhautāsyataṭān muhuḥ pulakino dhanyān namaskurmahe // 2,1.284 //
mārkaṇḍeyādayaḥ proktāḥ sādhanaiḥ prāptasiddhayaḥ // 2,1.285 //
atha kṛpāsiddhāḥ, yathā śrīdaśame --
nāsāṃ dvijātisaṃskāro na nivāso gurāv api /
na tapo nātmamīmāṃsā na śaucaṃ na kriyāḥ śubhāḥ // 2,1.286 //
athāpi hy uttamaḥśloke kṛṣṇe yogeśvareśvare /
bhaktir dṛḍhā na cāsmākaṃ saṃskārādimatām api // 2,1.287 //
yathā vā--
na kācid abhavad guror bhajanayantraṇe 'bhijñatā na sādhanavidhau ca te śramalavasya gandho 'py abhūt /
gato 'si caritārthatāṃ paramahaṃsamṛgyaśriyā mukundapadapadmayoḥ praṇayasīdhuno dhārayā // 2,1.288 //
kṛpāsiddhā yajñapatnīvairocaniśukādayaḥ // 2,1.289 //
atha nityasiddhāḥ--
ātmakoṭiguṇaṃ kṛṣṇe premāṇaṃ paramaṃ gatāḥ /
nityānandaguṇāḥ sarve nityasiddhā mukundavat // 2,1.290 //
yathā pādme śrībhagavatsatyabhāmādevīsaṃvāde--
atha brahmādidevānāṃ tathā prārthanayā bhuvaḥ /
āgato 'haṃ gaṇāḥ sarve jātās te 'pi mayā saha // 2,1.291 //
ete hi yādavāḥ sarve madgaṇā eva bhāmini /
sarvadā matpriyā devi mattulyaguṇaśālinaḥ // 2,1.292 //
tathā ca śrīdaśame --
aho bhāgyam aho bhāgyaṃ nandagopavrajaukasām /
yanmitraṃ paramānandaṃ pūrṇaṃ brahma sanātanam // 2,1.293 //
tatraiva --
dustyajaś cānurāgo 'smin sarveṣāṃ no vrajaukasām /
nanda te tanaye 'smāsu tasyāpy autpattikaḥ katham // 2,1.294 //
sanātanaṃ mitram iti tasyāpy autpattikaḥ katham /
sneho 'smāsv iti caiteṣāṃ nityapreṣṭhatvam āgatam // 2,1.295 //
ity ataḥ kathitā nityapriyā yādavavallavāḥ /
eṣāṃ laukikavacceṣṭā līlā muraripor iva // 2,1.296 //
tathā hi pādmottarakhaṇḍe--
yathā saumitribharatau yathā saṅkarṣaṇādayaḥ /
tathā tenaiva jāyante nijalokād yadṛcchayā // 2,1.297 //
punas tenaiva gacchanti tatpadaṃ śāśvataṃ param /
na karmabandhanaṃ janma vaiṣṇavānāṃ ca vidyate // 2,1.298 //
ye proktāḥ pañcapañcāśat kramāt kaṃsaripor guṇāḥ /
te cānye cāpi siddheṣu siddhidatvādayo matāḥ // 2,1.299 //
bhaktās tu kīrtitāḥ śāntās tathā dāsasutādayaḥ /
sakhāyo guruvargāś ca preyasyaś ceti pañcadhā // 2,1.300 //
atha uddīpanāḥ--
uddīpanās tu te proktā bhāvam uddīpayanti ye /
te tu śrīkṛṣṇacandrasya guṇāś ceṣṭāḥ prasādhanam // 2,1.301 //
smitāṅgasaurabhe vaṃśaśṛṅganūpurakambavaḥ /
padāṅkakṣetratulasībhaktatadvāsarādayaḥ // 2,1.302 //
tatra guṇāḥ-- guṇās tu trividhāḥ proktāḥ kāyavāṅmānasāśrayāḥ // 2,1.303 //
tatra kāyikāḥ-- vayaḥsaundaryarūpāṇi kāyikāmṛdutādayaḥ // 2,1.304 //
guṇāḥ svarūpam evāsya kāyikādyā yadapy amī /
bhedaṃ svīkṛtya varṇyante tathāpy uddīpanā iti // 2,1.305 //
atas tasya svarūpasya syād ālambanataiva hi /
uddīpanatvam eva syād bhūṣaṇādes tu kevalam // 2,1.306 //
eṣām ālambanatvaṃ ca tathoddīpanatāpi ca // 2,1.307 //
tatra vayaḥ-- vayaḥ kaumārapaugaṇḍakaiśoram iti tat tridhā // 2,1.308 //
kaumāraṃ pañcamābdāntaṃ paugaṇḍaṃ daśamāvadhi /
āṣoḍaśāc ca kaiśoraṃ yauvanaṃ syāt tataḥ param // 2,1.309 //
aucityāt tatra kaumāraṃ vaktavyaṃ vatsale rase /
paugaṇḍaṃ preyasi tattatkhelādiyogataḥ // 2,1.310 //
śraiṣṭhyam ujjvala evāsya kaiśorasya tathāpy adaḥ /
prāyaḥ sarvarasaucityād atrodāhriyate kramāt // 2,1.311 //
ādyaṃ madhyaṃ tathā śeṣaṃ kaiśoraṃ trividhaṃ bhavet // 2,1.312 //
tatra ādyam--
varṇasyojjvalatā kāpi netrānte cāruṇacchaviḥ /
romāvaliprakaṭatā kaiśore prathame sati // 2,1.313 //
tathā--
harati śitimā ko 'py aṅgānāṃ mahendramaṇiśriyaṃ praviśati dṛśor ante kāntir manāg iva lohinī /
sakhi tanu- ruhāṃ rājiḥ sūkṣmā darāsya virohate sphurati suṣamā navyedānīṃ tanau vanamālinaḥ // 2,1.314 //
vaijayantīśikhaṇḍādinaṭapravaraveśatā /
vaṃśīmadhurimā vastraśobhā cātra paricchadaḥ // 2,1.315 //
yathā śrīdaśame --
barhāpīḍaṃ naṭavaravapuḥ karṇayoḥ karṇikāraṃ bibhradvāsaḥ kanakakapiśaṃ vaijayantīṃ ca mālām /
randhrān veṇor adharasudhayā pūrayan gopavṛndair vṛndāraṇyaṃ svapadaramaṇaṃ prāviśad gītakīrtiḥ // 2,1.316 //
kharatātra nakhāgrāṇāṃ dhanur āndolitā bhruvoḥ /
radānāṃ rañjanaṃ rāgacūrṇair ity ādi ceṣṭitam // 2,1.317 //
yathā--
navaṃ dhanur ivātanor naṭadaghadviṣor bhrūyugaṃ śarālir iva śāṇitā nakhararājir agre kharā /
virājati śarīriṇī ruciradantalekhāruṇā na kā sakhi samīkṣaṇād yuvatir asya vitrasyati // 2,1.318 //
tanmohanatā, yathā--
kartuṃ mugdhāḥ svayam acaṭunā na kṣamante 'bhiyogaṃ na vyādātuṃ kvacid api jane vaktram apy utsahante /
dṛṣṭvā tās te navamadhurimasmeratāṃ mādhavārtāḥ svaprāṇebhyas trayam udasṛjann adya toyāñjalīnām // 2,1.319 //
atha madhyamam--
ūrudvayasya bāhvoś ca kāpi śrīr urasas tathā /
mūrter mādhurimādyaṃ ca kaiśore sati madhyame // 2,1.320 //
yathā--
spṛhayati kariśuṇḍādaṇḍanāyoruyugmaṃ garuḍamaṇikavāṭīsakhyam icchaty uraś ca /
bhujayugam api dhitsaty argalāvarganindām abhinavataruṇimnaḥ prakrame keśavasya // 2,1.321 //
mukhaṃ smitavilāsāḍhyaṃ vibhramottarale dṛśau /
trijaganmohanaṃ gītam ity ādir iha mādhurī // 2,1.322 //
yathā--
anaṅganayacāturīparicayottaraṅge dṛśau mukhāmbujam udañcitasmitavilāsaramyādharam /
acañcalakulāṅganāvrataviḍambisaṅgītakaṃ hares taruṇimāṅkure sphurati mādhurī kāpy abhūt // 2,1.323 //
vaidagdhīsāravistāraḥ kuñjakelimahotsavaḥ /
ārambho rāsalīlāder iha ceṣṭādisauṣṭhavam // 2,1.324 //
yathā--
vyaktālaktapadaiḥ kvacit pariluṭhatpiñchāvataṃsaiḥ kvacit talpair vicyutakāñcibhiḥ kvacid asau vyākīrṇakuñjotkarā /
prodyanmaṇḍalabandhatāṇḍavaghaṭālakṣmollasatsaikatā govindasya vilāsavṛndam adhikaṃ vṛndāṭavī śaṃsati // 2,1.325 //
tanmohanatā, yathā--
vidūrān mārāgniṃ hṛdayaravikānte prakaṭayann udasyan dharmenduṃ vidadhad abhito rāgapaṭalam /
kathaṃ hā nas trāṇaṃ sakhi mukulayan bodhakumudaṃ tarasvī kṛṣṇābbhre madhurimabharārko 'bhyudayate // 2,1.326 //
atha śeṣam--
pūrvato 'py adhikotkarṣaṃ bāḍham aṅgāni bibhrati /
trivalivyaktir ity ādyaṃ kaiśore carame sati // 2,1.327 //
yathā--
marakatagirer gaṇḍagrāvaprabhāhararakṣasaṃ śatamakhamaṇistambhārambhapramāthibhujadvayam /
tanutaraṇijāvīcicchāyāviḍambibalitrayaṃ madanakadalīsādhiṣṭhoruṃ smarāmy asurāntakam // 2,1.328 //
tanmādhuryaṃ, yathā--
daśārdhaśaramādhurīdamanadakṣayāṅgaśriyā vidhūnitavadhūdhṛtiṃ varakalāvilāsāspadam /
dṛgañcalacamatkṛtikṣapitakhañjarīṭadyutiṃ sphurattaruṇimodgamaṃ taruṇi paśya pītāmbaram // 2,1.329 //
idam eva hareḥ prājñair navayauvanam ucyate // 2,1.330 //
atra gokuladevīnāṃ bhāvasarvasvaśālitā /
abhūtapūrvakandarpatantralīlotsavādayaḥ // 2,1.331 //
yathā--
kāntābhiḥ kalahāyate kvacid ayaṃ kandarpalekhān kvacit kīrair arpayati kvacid vitanute krīḍābhisārodyamam /
sakhyā bhedayati kvacit smarakalāṣāḍguṇyavān īhate sandhiṃ kvāpy anuśāsti kuñjanṛpatiḥ śṛṅgārarājyottamam // 2,1.332 //
tanmohanatā, yathā--
karṇākarṇi sakhījanena vijane dūtīstutiprakriyā patyur vañcanacāturī guṇanikā kuñjaprayāṇe niśi* /
vādhiryaṃ guruvāci veṇuvirutāv utkarṇateti vratān kaiśoreṇa tavādya kṛṣṇa guruṇā gaurīgaṇaḥ paṭhyate // 2,1.333 //
 
netuḥ svarūpam evoktaṃ kaiśoram iha yadyapi /
nānākṛtiprakaṭanāt tathāpy uddīpanaṃ matam // 2,1.334 //
bālye 'pi navatāruṇyaprākaṭyaṃ kvacit /
tan nātirasavāhitvān na rasajñair udāhṛtam // 2,1.335 //
atha saundaryam-- bhavet saundaryam aṅgānāṃ sanniveśo yathocitam // 2,1.336 //
yathā--
mukhaṃ te dīrghākṣaṃ marakatataṭīpīvaram uro bhujadvandvaṃ stambhadyutisuvalitaṃ pārśvayugalam /
parikṣīṇo madhyaḥ prathimalaharīhāri jaghanaṃ na kasyāḥ kaṃsāre harati hṛdayaṃ paṅkajadṛśaḥ // 2,1.337 //
atha rūpam-- vibhūṣaṇaṃ vibhūṣyaṃ syād yena tad rūpam ucyate // 2,1.338 //
yathā--
kṛṣṇasya maṇḍanatatir maṇikuṇḍalādyā nītāṅgasaṅgatim alaṅkṛtaye varāṅgi /
śaktā babhūva na manāg api tadvidhāne sā pratyuta svayam analpam alaṅkṛtāsīt // 2,1.339 //
atha mṛdutā-- mṛdutā komalasyāpi saṃsparśāsahatocyate // 2,1.340 //
yathā--
ahaha navāmbudakānter amuṣya sukumāratā kumārasya /
api navapallavasaṅgād aṅgāny aparajya śīryanti // 2,1.341 //
ye nāyakaprakaraṇe vācikā mānasās tathā /
guṇāḥ proktānta evātra jñeyā uddīpanā budhaḥ // 2,1.342 //
ceṣṭā-- ceṣṭā rāsādilīlāḥ syus tathā duṣṭavadhādayaḥ // 2,1.343 //
tatra rāso, yathā--
nṛtyadgopanitambinīkṛtaparīrambhasya rambhādibhir gīrvāṇībhir anaṅgaraṅgavivaśaṃ sandṛśyamānaśriyaḥ /
krīḍātāṇḍavapaṇḍitasya paritaḥ śrīpuṇḍarīkākṣa te rāsārambharasārthino madhurimā cetāṃsi naḥ karṣati // 2,1.344 //
duṣṭavadho, yathā lalitamādhave --
śambhur vṛṣaṃ nayati mandarakandarāntar mlānaḥ salīlam api yatra śiro dhunāne /
āḥ kautukaṃ kalaya kelilavād ariṣṭaṃ taṃ duṣṭapuṅgavam asau harir unmamātha // 2,1.345 //
atha prasādhanam-- kathitaṃ vasanākalpamaṇḍanādyaṃ prasādhanam // 2,1.346 //
tatra vasanam--
navārkaraśmikāśmīraharitālādisannibham /
yugaṃ catuṣkaṃ bhūyiṣṭhaṃ vasanaṃ trividhaṃ hareḥ // 2,1.347 //
tatra yugam-- paridhānaṃ sasaṃvyānaṃ yugarūpam udīritam // 2,1.348 //
yathā stavāvalyāṃ mukundāṣṭake --
kanakanivahaśobhānandi pītaṃ nitambe tadupari navaraktaṃ vastram itthaṃ dadhānaḥ /
priyam iva kila varṇaṃ rāgayuktaṃ priyāyāḥ praṇayatu mama netrābhīṣṭapūrtiṃ mukundaḥ // 2,1.349 //
catuṣkam-- catuṣkaṃ kañcukoṣṇīṣatundabandhāntarīyakam // 2,1.350 //
yathā--
smerāsyaḥ parihitapāṭalāmbaraśrīś channāṅgaḥ puraṭarucorukañcakena /
uṣṇīṣaṃ dadhad aruṇaṃ dhaṭīṃ ca citrāḥ kaṃsārir vahati mahotsave mudaṃ naḥ // 2,1.351 //
bhūyiṣṭham--
khaṇḍitākhaṇḍitaṃ bhūri naṭaveśakriyocitam /
anekavarṇaṃ vasanaṃ bhūyiṣṭhaṃ kathitaṃ budhaiḥ // 2,1.352 //
yathā--
akhaṇḍitavikhaṇḍitaiḥ sitapiśaṅganīlāruṇaiḥ paṭaiḥ kṛtayathocitaprakaṭasanniveśojjvalaḥ /
ayaṃ karabharāṭprabhaḥ pracuraraṅgaśṛṅgāritaḥ karoti karabhoru me ghanarucir mudaṃ mādhavaḥ // 2,1.353 //
atha ākalpaḥ--
keśabandhanam ālepo mālācitraviśeṣakaḥ /
tāmbūlakelipadmādir ākalpaḥ parikīrtitaḥ // 2,1.354 //
syāj jūṭaḥ kavarī cūḍā veṇī ca kacabandhanam /
pāṇḍuraḥ karburaḥ pīta ity ālepas tridhā mataḥ // 2,1.355 //
mālā tridhā vaijayantī ratnamālā vanasrajaḥ /
asyā vaikakṣakāpīḍaprālambādyā bhidā matāḥ // 2,1.356 //
makarīpatrabhaṅgāḍhyaṃ citraṃ pītasitāruṇam /
tathā viśeṣako 'pi syād anyad ūhyaṃ svayaṃ budhaiḥ // 2,1.357 //
yathā--
tāmbūlasphuradānanendur amalaṃ dhaṃmillam ullāsayan bhakticchedalasatsughṛṣṭaghusṛṇālepaśriyā peśalaḥ /
tuṅgoraḥsthalapiṅgalasrag alikabhrājiṣṇupatrāṅguliḥ śyāmāṅgadyutir adya me sakhi dṛśor dugdhe mudaṃ mādhavaḥ // 2,1.358 //
atha maṇḍanam--
kirīṭaṃ kuṇḍale hāraś catuṣkī valayormayaḥ /
keyūranūpurādyaṃ ca ratnamaṇḍanam ucyate // 2,1.359 //
yathā--
kāñcī citrā mukuṭam atulaṃ kuṇḍale hārihīre hāras tāro valayam amalaṃ candrācāruś catuṣkī /
ramyā cormir madhurimapūre nūpure cety aghārer aṅgair evābharaṇapaṭalī bhūṣitā dogdhi bhūṣām // 2,1.360 //
kusumādikṛtaṃ cedaṃ vanyamaṇḍanam īritam /
dhātuk ptaṃ tilakaṃ patrabhaṅgalatādikam // 2,1.361 //
atha smitaṃ, yathā kṛṣṇakarṇāmṛte --
akhaṇḍanirvāṇarasapravāhair vikhaṇḍitāśeṣarasāntarāṇi /
ayantritodvāntasudhārṇavāni jayanti śītāni tava smitāni // 2,1.362 //
atha aṅgasaurabhaṃ, yathā--
parimalasarid eṣā yad vahantī samantāt pulakayati vapur naḥ kāpy apūrvā munīnām /
madhuripur uparāge tadvinodāya manye kurubhuvam anavadyāmodasindhur viveśa // 2,1.363 //
atha vaṃśaḥ--
dhyānaṃ balāt paramahaṃsakulasya bhindan nindan sudhāmadhurimāṇam adhīradharmā /
kandarpaśāsanadhurāṃ muhur eṣa śaṃsan vaṃśīdhvanir jayati kaṃsanisūdanasya // 2,1.364 //
eṣa tridhā bhaved veṇumuralīvaṃśikety api // 2,1.365 //
tatra veṇuḥ--
pāvikākhyo bhaved veṇur dvādaśāṅguler dairghyabhāk /
sthaulye 'ṅguṣṭhamitaḥ ṣaḍbhir eṣa randhraiḥ samanvitaḥ // 2,1.366 //
muralī--
hastadvayamitāyāmā mukharandhrasamanvitā /
catuḥsvaracchidrayuktā muralī cārunādinī // 2,1.367 //
vaṃśī--
ardhāṅgulāntaronmānaṃ tārādivivarāṣṭakam /
tataḥ sārdhāṅgulād yatra mukharandhraṃ tathāṅgulam // 2,1.368 //
śiro vedāṅgulaṃ pucchaṃ tryaṅgulaṃ sā tu vaṃśikā /
navarandhrā smṛtā saptadaśāṅgulamitā budhaiḥ // 2,1.369 //
daśāṅgulāntarā syāc cet sā tāramukharandhrayoḥ /
mahānandeti vyākhyātā tathā saṃmohinīti ca // 2,1.370 //
bhavet sūryāntarā sā cet tata ākarṣiṇī matā /
ānandinī tadā vaṃśī bhaved indrāntarā yadi // 2,1.371 //
gopānāṃ vallabhā seyaṃ vaṃśulīti ca viśrutā /
kramān maṇimayī haimī vaiṇavīti tridhā ca sā // 2,1.372 //
atha śṛṅgam--
śṛṅgaṃ tu gavalaṃ hemanibaddhāgrimapaścimam /
ratnajālasphuranmadhyaṃ mandraghoṣābhidhaṃ smṛtam // 2,1.373 //
yathā--
tārāvalī veṇubhujaṅgamena tārāvalīlāgaralena daṣṭā /
viṣāṇikānādapayo nipīya viṣāṇi kāmaṃ dviguṇīcakāra // 2,1.374 //
atha nūpuraṃ, yathā--
aghamardanasya sakhi nūpuradhvaniṃ niśamayya sambhṛtagabhīrasambhramā /
aham īkṣaṇottaralitāpi nābhavaṃ bahir adya hanta guravaḥ puraḥ sthitāḥ // 2,1.375 //
atha kambuḥ-- kambus tu dakṣiṇāvartaḥ pāñcajanyatayocyate // 2,1.376 //
yathā--
amararipuvadhūṭībhrūṇahatyāvilāsī tridivapurapurandhrīvṛndanāndīkaro 'yam /
bhramati bhuvanamadhye mādhavādhmātadhāmnaḥ kṛtapulakakadambaḥ kamburājasya nādaḥ // 2,1.377 //
atha padāṅkaḥ, yathā śrīdaśame --
taddarśanāhlādavivṛddhasambhramaḥ premṇordhvaromāśrukalākulekṣaṇaḥ /
rathād avaskandya sa teṣv aceṣṭata prabhor amūny aṅghrirajāṃsy aho iti // 2,1.378 //
yathā vā--
kalayata harir adhvanā sakhāyaḥ sphuṭam amunā yamunātaṭīm ayāsīt /
harati padatatir yadakṣiṇī me dhvajakuliśākuśapaṅkajāṅkiteyam // 2,1.379 //
atha kṣetram, yathā--
harikelibhuvāṃ vilokanaṃ bata dūre 'stu sudurlabhaśriyām /
mathurety api karṇapaddhatiṃ praviśan nāma mano dhinoti naḥ // 2,1.380 //
atha tulasī, yathā bilvamaṅgale --
ayi paṅkajanetramaulimāle tulasīmañjari kiñcid arthayāmi /
avabodhaya pārthasārathes tvaṃ caraṇābjaśaraṇābhilāṣiṇaṃ mām // 2,1.381 //
atha bhakto, yathā caturthe --
vijñāya tāv uttamagāyakiṅkarāv abhyutthitaḥ sādhvasavismṛtakramaḥ /
nanāma nāmāni gṛṇan madhudviṣaḥ pārṣatpradhānāv iti saṃhatāñjaliḥ // 2,1.382 //
yathā vā--
subala bhujabhujaṅgaṃ nyasya tuṅge tavāṃse smitavilasadapāṅgaḥ prāṅgaṇe bhrājamānaḥ /
nayanayugam asiñcad yaḥ sudhāvīcibhir naḥ kathaya sa dayitas te kvāyam āste vayasyaḥ // 2,1.383 //
atha tadvāsaro, yathā--
adbhutā bahavaḥ santu bhagavatparvavāsarāḥ /
āmodayati māṃ dhanyā kṛṣṇabhādrapadāṣṭamī // 2,1.384 //
iti śrīśrībhaktirasāmṛtasindhau dakṣiṇavibhāge bhaktirasasāmānyanirūpaṇe vibhāvalaharī prathamā /
dakṣiṇavibhāgaḥ
||[2.2] anubhāvākhyā dvitīyalaharī
anubhāvās tu cittasthabhāvānām avabodhakāḥ /
te bahir vikriyā prāyāḥ proktā udbhāsvarākhyayā // 2,2.1 //
nṛtyaṃ viluṭhitaṃ gītaṃ krośanaṃ tanumoṭanam /
huṅkāro jṛmbhaṇaṃ śvāsabhūmā lokānapekṣitā /
lālāsravo 'ṭṭahāsaś ca ghūrṇāhikkādayo 'pi ca // 2,2.2 //
te śītāḥ kṣepaṇāś ceti yathārthākhyā dvidhoditāḥ /
śītāḥ syur gītajṛmbhādyā nṛtyādyāḥ kṣepaṇābhidhāḥ // 2,2.3 //
tatra nṛtyaṃ, yathā--
muralīkhuralīsudhākiraṃ harivaktrendum avekṣya kampitaḥ /
gaṇane sagaṇeśaḍiṇḍimadhvanibhis tāṇḍavam āśrito haraḥ // 2,2.4 //
viluṭhitaṃ, yathā tṛtīye 
kaccid budhaḥ svastyanamīva āste śvaphalkaputro bhagavatprapannaḥ /
yaḥ kṛṣṇapādāṅkitamārgapāṃsuṣv aceṣṭata premavibhinnadhairyaḥ // 2,2.5 //
yathā vā--
navānurāgeṇa tavāvaśāṅgī vanasragāmodam avāpya mattā /
vrajāṅgane sā kaṭhine luṭhantī gātraṃ sugātrī vraṇayāñcakāra // 2,2.6 //
gītaṃ, yathā--
rāgaḍambarakarambitacetāḥ kurvatī tava navaṃ guṇagānam /
gokulendra kurute jalatāṃ sā rādhikādyadṛṣadāṃ suhṛdāṃ ca // 2,2.7 //
krośanaṃ, yathā--
harikīrtanajātavikriyaḥ sa vicukrośa tathādya nāradaḥ /
acirān narasiṃhaśaṅkayā danujā yena dhṛtā vililyire // 2,2.8 //
yathā vā--
urarīkṛtakākur ākulā kararīva vrajarājananda /
muralītaralīkṛtāntarā muhur ākrośad ihādya sundarī // 2,2.9 //
tanumoṭanaṃ, yathā--
kṛṣṇanāmani mudopavīṇite prīṇite manasi vaiṇiko muniḥ /
udbhaṭaṃ kim api moṭayan vapus troṭayaty akhilayajñasūtrakam // 2,2.10 //
huṅkāro, yathā--
vaiṇavadhvanibhir udbhramaddhiyaḥ śaṅkarasya divi huṅkṛtisvanaḥ /
dhvaṃsayann api muhuḥ sa dānavaṃ sādhuvṛndam akarot sadā navam // 2,2.11 //
jṛmbhaṇam, yathā--
vistṛtakumudavane 'sminn udayati pūrṇe kalānidhau purataḥ /
tava padmini mukhapadmaṃ bhajate jṛmbhām aho citram // 2,2.12 //
śvāsabhūmā, yathā--
upasthite citrapaṭāmbudāgame vivṛddhatṛṣṇā lalitākhyacātakī /
niḥśvāsajhañjhāmarutāpavāhitaṃ kṛṣṇāmbudākāram avekṣya cukṣubhe // 2,2.13 //
lokānapekṣitā, yathā śrīdaśame --
aho paśyata nārīṇām api kṛṣṇe jagadgurau /
durantabhāvaṃ yo 'vidhyan mṛtyupāśān gṛhābhidhān // 2,2.14 //
yathā vā padyāvalyām -- parivadatu jano yathā tathā vā
nanu mukharo na vayaṃ vicārayāmaḥ
harirasamadirā madātimattā bhuvi viluṭhāma naṭāma nirviśāma // 2,2.15 //
lālāsravo, yathā--
śaṅke premabhujaṅgena daṣṭaḥ kaṣṭaṃ gato muniḥ /
niścalasya yad etasya lālā sravati vaktrataḥ // 2,2.16 //
aṭṭahāsaḥ-- hāsād bhinno 'ṭṭahāso 'yaṃ cittavikṣepasambhavaḥ // 2,2.17 //
yathā--
śaṅke ciraṃ keśavakiṅkarasya cetas taṭe bhaktilatā praphullā /
yenādhituṇḍasthalam aṭṭahāsaprasūnapuñjāś caṭulaṃ skhalanti // 2,2.18 //
ghūrṇā, yathā--
dhruvam agharipur ādadhāti vātyāṃ nanu murali tvayi phutkṛticchalena /
kim ayam itarathā dhvanir vighūrṇanaṃ sakhi tava ghūrṇayati vrajāmbujākṣīḥ // 2,2.19 //
hikkā, yathā--
na putri racayauṣadhaṃ visṛja romam atyuddhataṃ mudhā priyasakhīṃ prati tvam aśivaṃ kim āśaṅkase /
haripraṇayavikriyākulatayā bruvāṇā muhur varākṣi harir ity asau vitanute 'dya hikkābharam // 2,2.20 //
vapurutphullatāraktodgamādyāḥ syuḥ pare 'pi ye /
atīvaviralatvāt te naivātra parikīrtitāḥ // 2,2.21 //
iti śrīśrībhaktirasāmṛtasindhau dakṣiṇavibhāge bhaktirasasāmānyanirūpaṇe 'nubhāvalaharī dvitīyā /
dakṣiṇavibhāgaḥ
||[2.3] sāttvikākhyā tṛtīyalaharī
kṛṣnasambandhibhiḥ sākṭāt kiñcid vā vyavadhānataḥ /
bhāvaiś cittam ihākrāntaṃ sattvam ity ucyate budhaiḥ // 2,3.1 //
sattvād asmāt samutpannā ye ye bhāvās te tu sāttvikāḥ /
snigdhā digdhās tathā rukṣā ity amī trividhā matāḥ // 2,3.2 //
tatra snigdhāḥ-- snigdhās tu sāttvikā mukhyā gauṇāś ceti dvidhā matāḥ // 2,3.3 //
tatra mukhyāḥ--
ākramān mukhyayā ratyā mukhyāḥ syuḥ sāttvikā amī /
vijñeyaḥ kṛṣṇasambandhaḥ sākṣād evātra sūribhiḥ // 2,3.4 //
yathā--
kundair mukundāya mudā sṛjantī srajāṃ varāṃ kundaviḍambidantī /
babhūva gāndharvarasena veṇor gāndharvikā spandanaśūnyagātrī // 2,3.5 //
mukhyaḥ stambho 'yam itthaṃ te jñeyāḥ svedādayo 'pi ca // 2,3.6 //
atha gauṇāḥ--
ratyākramaṇataḥ proktā gauṇās te gauṇabhūtayā /
atra kṛṣṇasya sambandhaḥ syāt kiñcid vyavadhānataḥ // 2,3.7 //
yathā--
svavilocanacātakāmbude puri nīte puruṣottame purā /
atitāmramukhī sagadgadaṃ nṛpam ākrośati gokuleśvarī // 2,3.8 //
 imau gauṇau vaivarṇyasvarabhedau /
atha digdhāḥ--
ratidvayavinābhūtair bhāvair manasa ākramāt /
jane jātaratau digdhās te ced ratyanugāminaḥ // 2,3.9 //
yathā--
pūtanām iha niśāmya niśāyāṃ sā niśāntaluṭhadudbhaṭagātrīm /
kampitāṅgalatikā vrajarājñī putram ākulamatir vicinoti // 2,3.10 //
kampo ratyanugāmitvād asau digdha itīryate // 2,3.11 //
rukṣāḥ--
madhurāścaryatadvārtotpannair mudvismayādibhiḥ /
jātā bhaktopame rukṣā ratiśūnye jane kvacit // 2,3.12 //
yathā--
bhogaikasādhanajuṣā ratigandhaśūnyaṃ svaṃ ceṣṭayā hṛdayam atra vivṛṇvato 'pi /
ullāsinaḥ sapadi mādhavakeligītais tasyāṅgam utpulakitaṃ madhurais tadāsīt // 2,3.13 //
rukṣa eṣa romāñcāḥ--
rukṣo 'yaṃ ratiśūnyatvād romāñcaṃ kathito budhaiḥ /
mumukṣuprabhṛtau pūrvaṃ yo ratābhyāsa īritaḥ // 2,3.14 //
cittaṃ sattvībhavat prāṇe nyasyaty ātmānam udbhaṭam /
prāṇas tu vikriyāṃ gacchan dehaṃ vikṣobhayaty alam /
tadā stambhādayo bhāvā bhaktadehe bhavanty amī // 2,3.15 //
te stambhasvedaromāñcāḥ svarabhedo 'tha vepathuḥ /
vaivarṇyam aśru pralaya ity aṣṭau sāttvikāḥ smṛtāḥ // 2,3.16 //
catvāri kṣmādibhūtāni prāṇo jātv avalambate /
kadācit svapradhānaḥ san dehe carati sarvataḥ // 2,3.17 //
stambhaṃ bhūmisthitaḥ prāṇas tanoty aśrujalāśrayaḥ /
tejasthaḥ svedavaivarṇye pralayaṃ viyadāśrayaḥ // 2,3.18 //
svastha eva kramān mandamadhyatīvratvabhedabhāk /
romāñcakampavaivarṇyāṇy atra trīṇi tanoty asau // 2,3.19 //
bahir antaś ca vikṣobhavidhāyitvād ataḥ sphuṭam /
proktānubhāvatāmīṣāṃ bhāvatā ca manīṣibhiḥ // 2,3.20 //
tatra stambhaḥ--
stambho harṣabhayāścaryaviṣādāmarṣasambhavaḥ /
tatra vāgādirāhityaṃ naiścalyaṃ śūnyatādayaḥ // 2,3.21 //
tatra harṣād, yathā tṛtīye --
yasyānurāgaplutahāsarāsalīlāvalokapratilabdhamānāḥ /
vrajastriyo dṛgbhir anupravṛttadhiyo 'vatasthuḥ kila kṛtyaśeṣāḥ // 2,3.22 //
bhayād, yathā--
girisannibhamallacakraruddhaṃ purataḥ prāṇaparārdhataḥ parārdhyam /
tanayaṃ jananī samīkṣya śuṣyan nayanā hanta babhūva niścalāṅgī // 2,3.23 //
āścaryād, yathā śrīdaśame --
tato 'tikutukodvṛtya- stimitaikādaśendriyaḥ /
taddhāmnābhūd ajas tūṣṇīṃ pūrdevyantīva putrikā // 2,3.24 //
yathā vā--
śiśoḥ śyāmasya paśyantī śailam abhraṃlihaṃ kare /
tatra citrārpitevāsīd goṣṭhī goṣṭhanivāsinām // 2,3.25 //
viṣādād, yathā--
bakasodaradānavodare pūrataḥ prekṣya viśantam acyutam /
diviṣannikaro viṣaṇṇadhīḥ prakaṭaṃ citrapaṭāyate divi // 2,3.26 //
amarṣād, yathā--
kartum icchati muradviṣe puraḥ patrimokṣam akṛpe kṛpīsute /
satvaro 'pi ripuniṣkraye ruṣā niṣkriyaḥ kṣaṇam abhūt kapidhvajaḥ // 2,3.27 //
atha svedaḥ-- svedo harṣabhayakrodhādijaḥ kledakaras tanoḥ // 2,3.28 //
tatra harṣād, yathā--
kim atra sūryātapam ākṣipantī mugdhākṣi cāturyam urīkaroṣi /
jñātaṃ puraḥ prekṣya saroruhākṣaṃ svinnāsi bhinnā kusumāyudhena // 2,3.29 //
bhayād, yathā--
kutukād abhimanyuveṣiṇaṃ harim ākruśya girā pragalbhayā /
viditākṛtir ākulaḥ kṣaṇād ajani svinnatanuḥ sa raktakaḥ // 2,3.30 //
krodhād, yathā--
yajñasya bhaṅgād ativṛṣṭikāriṇaṃ samīkṣya śakraṃ saruṣo garutmataḥ /
ghanopariṣṭād api tiṣṭhatas tadā nipetur aṅgād ghananīrabindavaḥ // 2,3.31 //
atha romāñcaḥ--
romāñco 'yaṃ kilāścaryaharṣotsāhabhayādijaḥ /
romṇām abhyudgamas tatra gātrasaṃsparśanādayaḥ // 2,3.32 //
tatra āścaryād, yathā--
ḍimbhasya jṛmbhāṃ bhajatas trīlokīṃ vilokya vailakṣyavatī mukhāntaḥ /
babhūva goṣṭhendrakuṭumbinīyaṃ tanuruhaiḥ kuḍmalitāṅgayaṣṭiḥ // 2,3.33 //
harṣād, yathā śrīdaśame --
kiṃ te kṛtaṃ kṣiti tapo bata keśavāṅghrisparśotsavotpulakitāṅgaruhair vibhāsi /
apy aṅghrisambhava urukramavikramād vā āho varāhavapuṣaḥ parirambhaṇena // 2,3.34 //
utsāhād, yathā--
śṛṅgaṃ kelir aṇārambhe raṇayaty aghamardane /
śrīdāmno yoddhukāmasya reme romāñcitaṃ vapuḥ // 2,3.35 //
bhayād, yathā--
viśvarūpadharam adbhutākṛtiṃ prekṣya tatra puruṣottamaṃ puraḥ /
arjunaḥ sapadi śuṣyadānanaḥ śiśriye vikaṭakaṇṭakāṃ tanum // 2,3.36 //
atha svarabhedaḥ--
visādavismayāmarṣaharṣabhītyādisambhavam /
vaisvaryaṃ svarabhedaḥ syād eṣa gadgadikādikṛt // 2,3.37 //
tatra viṣādād, yathā--
vrajarājñi rathāt puro hariṃ svayam ity ardhaviśīrṇajalpayā /
hriyam eṇadṛśā gurāv api ślathayantyā kila roditā sakhī // 2,3.38 //
vismayād, yathā śrīdaśame --
śanair athotthāya vimṛjya locane mukundam udvīkṣya vinamrakandharaḥ /
kṛtāñjaliḥ praśrayavān samāhitaḥ savepathur gadgadayailatelayā // 2,3.39 //
amarṣād, yathā tatraiva --
preṣṭhaṃ priyetaram iva pratibhāṣamāṇaṃ kṛṣṇaṃ tadarthavinivartitasarvakāmāḥ /
netre vimṛjya ruditopahate sma kiñcit saṃrambhagadgadagiro 'bruvatānuraktāḥ // 2,3.40 //
harṣād, yathā tatraiva -- hṛṣyattanūruho bhāvapariklinnātmalocanaḥ //
girā gadgadayāstauṣīt sattvam ālambya sātvataḥ /
praṇamya mūrdhnāvahitaḥ kṛtāñjalipuṭaḥ śanaiḥ // 2,3.41 //
bhīter, yathā--
tvayy arpitaṃ vitara veṇum iti pramādī śrutvā madīritam udīrṇavivarṇabhāvaḥ /
tūrṇaṃ babhūva gurugadgadaruddhakaṇṭhaḥ patrī mukunda tad anena sa hārito 'sti // 2,3.42 //
atha vepathuḥ-- vitrāsāmarṣaharṣādyair vepathur gātralaulyakṛt // 2,3.43 //
tatra vitrāsena, yathā--
śaṅkhacūḍam adhirūḍhavikramaṃ prekṣya vistṛtabhujaṃ jighṛkṣayā /
hā vrajendratanayetivādinī kampasampadam adhatta rādhikā // 2,3.44 //
amarṣeṇa, yathā--
kṛṣṇādhikṣepajātena vyākulo nakulāmbujaḥ /
cakampe drāg amarṣeṇa bhūkampe girirāḍ iva // 2,3.45 //
harṣeṇa, yathā--
vihasasi kathaṃ hatāśe paśya bhayenādya kampamānāsmi /
cañcalam upasīdantaṃ nivāraya vrajapates tanayam // 2,3.46 //
atha vaivarṇyam--
viṣādaroṣabhītyāder vaivarṇyaṃ varṇavikriyā /
bhāvajñair atra mālinyakārśyādyāḥ parikīrtitāḥ // 2,3.47 //
tatra viṣādād, yathā--
śvetīkṛtākhilajanaṃ viraheṇa tavādhunā /
gokulaṃ kṛṣṇa devarṣeḥ śvetadvīpabhramaṃ dadhe // 2,3.48 //
roṣād, yathā--
kaṃsaśatrum abhiyuñjataḥ puro vīkṣya kaṃsasahajān udāyudhān /
śrībalasya sakhi tasya ruṣyataḥ prodyadindunibham ānanaṃ babhau // 2,3.49 //
bhīter, yathā--
rakṣite vrajakule bakāriṇā parvataṃ varamudasya līlayā /
kālimā balaripor mukhe bhavann ūcivān manasi bhītim utthitām // 2,3.50 //
viṣāde śvetimā proktā dhausaryaṃ kālimā kvacit /
roṣe tu raktimā bhītyāṃ kālimā kvāpi śuklimā // 2,3.51 //
raktimā lakṣyate vyakto harṣodreke 'pi kutracit /
atrāsārvatrikatvena naivāsyodāhṛtiḥ kṛtā // 2,3.52 //
atha aśru--
harṣaroṣaviṣādādyair aśru netre jalodgamaḥ /
harṣaje 'śruṇi śītatvam auṣṇyaṃ roṣādisambhave /
sarvatra nayanakṣobharāgasaṃmārjanādayaḥ // 2,3.53 //
atra harṣeṇa, yathā--
govindaprekṣaṇākṣepibāṣpapūrābhivarṣiṇam /
uccair anindad ānandam aravindavilocanā // 2,3.54 //
roṣeṇa, yathā harivaṃśe --
tasyāḥ susrāva netrābhyāṃ vāri praṇayakopajam /
kuśeśayapalāśābhyām avaśyāyajalaṃ yathā // 2,3.55 //
yathā vā--
bhīmasya cedīśavadhaṃ vidhitso reje 'śruvisrāvi ruṣoparaktam /
udyanmukhaṃ vārikaṇāvakīrṇaṃ sāndhyatviṣā grastam ivendubimbam // 2,3.56 //
viṣādena, yathā śrīdaśame --
padā sujātena nakhāruṇaśriyā bhuvaṃ likhanty aśrubhir añjanāsitaiḥ /
āsiñcatī kuṅkumarūṣitau stanau tasthāv adhomukhy atiduḥkharuddhavāk // 2,3.57 //
atha pralayaḥ--
pralayaḥ sukhaduḥkhābhyāṃ ceṣṭājñānanirākṛtiḥ /
atrānubhāvāḥ kathitā mahīnipatanādayaḥ // 2,3.58 //
tatra sukhena, yathā--
milantaṃ harim ālokya latāpuñjād atarkitam /
jñaptiśūnyamanā reje niścalāṅgī vrajāṅganā // 2,3.59 //
duḥkhena, yathā śrīdaśame --
anyāś ca tadanudhyānanivṛttāśeṣavṛttayaḥ /
nābhyajānan imaṃ lokam ātmalokaṃ gatā iva // 2,3.60 //
sarve hi sattvamūlatvād bhāvā yadyapi sāttvikāḥ /
tathāpy amīṣāṃ sattvaikamūlatvāt sāttvikaprathā // 2,3.61 //
sattvasya tāratamyāt prāṇatanukṣobhatāratamyaṃ syāt /
tata eva tāratamyaṃ sarveṣāṃ sāttvikānāṃ syāt // 2,3.62 //
dhūmāyitās te jvalitā dīptā uddīptasaṃjñitāḥ /
vṛddhiṃ yathottaraṃ yāntaḥ sāttvikāḥ syuś caturvidhāḥ // 2,3.63 //
sā bhūrikālavyāpitvaṃ bahvaṅgavyāpitā'pi ca /
svarūpeṇa tathotkarṣa iti vṛddhis tridhā bhavet // 2,3.64 //
tatra netrāmbuvaisvaryavarjānām eva yujyate /
bahvaṅgavyāpitāmīṣāṃ tayoḥ kāpi viśiṣṭatā // 2,3.65 //
tatrāśrūṇāṃ dṛgaucchūnyakāritvam avadātatā /
tathā tārātivaicitrīvailakṣaṇyavidhāyitā /
vaisvarṇyasya tu bhinnatve kauṇṭhyavyākulatādayaḥ // 2,3.66 //
bhinnatvaṃ sthānavibhraṃśaḥ kauṇṭhyaṃ syāt sannakaṇṭhatā /
vyākulatvaṃ tu nānoccanīcaguptaviluptatā // 2,3.67 //
prāyo dhūmāyitā eva rukṣās tiṣṭhanti sāttvikāḥ /
snigdhās tu prāyaśaḥ sarve caturdhaiva bhavanty amī // 2,3.68 //
mahotsavādivṛtteṣu sadgoṣṭhītāṇḍavādiṣu /
jvalanty ullāsinaḥ kvāpi te rukṣā api kasyacit // 2,3.69 //
sarvānandacamatkārahetur bhāvo varo ratiḥ /
ete hi tadvinābhāvān na camatkāritāśrayāḥ // 2,3.70 //
tatra dhūmāyitāḥ--
advitīyā amī bhāvā athavā sadvitīyakāḥ /
īṣadvyaktā apahnotuṃ śakyā dhūmāyitā matāḥ // 2,3.71 //
yathā--
ākarṇayann aghaharām aghavairikīrtiṃ pakṣmāgramiśraviralāśrur abhūt purodhāḥ /
yaṣṭā darocchvasitalomakapolam īṣatprasvinnanāsikam uvāha mukhāravindam // 2,3.72 //
atha jvalitāḥ--
te dvau trayo vā yugapad yāntaḥ suprakaṭāṃ daśām /
śakyāḥ kṛcchreṇa nihnotuṃ jvalitā iti kīrtitāḥ // 2,3.73 //
yathā--
na guñjām ādātuṃ prabhavati karaḥ kampataralo dṛśau sāsre piñchaṃ na paricinutaṃ satvarakṛti /
kṣamāv ūrū stabdhau padam api na gantuṃ tava sakhe vanād vaṃśīdhvāne parisaram avāpte śravaṇayoḥ // 2,3.74 //
yathā vā--
niruddhaṃ bāṣpāmbhaḥ katham api mayā gadgadagiro hriyā sadyo gūḍhāḥ sakhi vighaṭito vepathur api /
giridroṇyāṃ veṇau dhvanati nipuṇair iṅgitamaye tathāpy ūhāñcakre mama manasi rāgaḥ parijanaiḥ // 2,3.75 //
atha dīptāḥ--
prauḍhāṃ tricaturā vyaktiṃ pañca vā yugapadgatāḥ /
saṃvarītum aśakyās te dīptā dhīrair udāhṛtāḥ // 2,3.76 //
yathā--
na śaktim upavīṇane ciram adhatta kampākulo na gadgadaniruddhavāk prabhur abhūd upaślokane /
kṣamo 'jani na vīkṣaṇe vigaladaśrupuraḥ puro madhudviṣi parisphuraty avaśammūrtir āsīn muniḥ // 2,3.77 //
yathā vā--
kim unmīlaty asre kusumajarajo gañjasi mudhā saromāñce kampe himam anilam ākrośasi kutaḥ /
kim ūrustambhe vā vanaviharaṇaṃ dvekṣi sakhi te nirābādhā rādhe vadati madanādhiṃ svarabhidā // 2,3.78 //
atha uddīptāḥ--
ekadā vyaktim āpannāḥ pañcaṣāḥ sarva eva vā /
ārūḍhā paramotkarṣam uddīptā iti kīrtitāḥ // 2,3.79 //
yathā--
adya svidyati vepate pulakibhir nispandatām aṅgakair dhatte kākubhir ākulaṃ vilapati mlāyaty analpoṣmabhiḥ /
stimyaty ambubhir ambakastavakitaiḥ pītāmbaroḍḍāmaraṃ sadyas tadviraheṇa muhyati muhur goṣṭhādhivāsī janaḥ // 2,3.80 //
uddīptā eva sūddiptā mahābhāve bhavanty amī /
sarva eva parāṃ koṭiṃ sāttvikā yatra bibhrati // 2,3.81 //
kiṃ ca-- athātra sāttvikābhāsā vilikhyante caturvidhāḥ // 2,3.82 //
ratyābhāsabhavās te tu sattvābhāsabhavās tathā /
niḥsattvāś ca pratīpāś ca yathāpūrvam amī varāḥ // 2,3.83 //
tatra ādyāḥ-- mumukṣupramukheṣv ādyā ratyābhāsāt puroditāt // 2,3.84 //
yathā--
vārāṇasīnivāsī kaścid ayaṃ vyāharan hareś caritam /
yatigoṣṭhyām utpulakaḥ siñcati gaṇḍadvayīm asraiḥ // 2,3.85 //
atha sattvābhāsabhavāḥ--
mudvismayāder ābhāsaḥ prodyan jātyā ślathe hṛdi /
sattvābhāsa iti proktaḥ sattvābhāsabhavās tataḥ // 2,3.86 //
yathā--
jaranmīmāṃsakasyāpi śṛṇvataḥ kṛṣṇavibhramam /
hṛṣṭāyamānamanaso babhūvotpulakaṃ vapuḥ // 2,3.87 //
yathā vā--
mukundacaritāmṛtaprasaravarṣiṇas te mayā kathaṃ kathanacāturīmadhurimā gurur varṇyatām /
muhūrtam atadarthino 'pi viṣayiṇo 'pi yasyānanān niśamya vijayaṃ prabhor dadhati bāṣpadhārām amī // 2,3.88 //
atha niḥsattvāḥ--
nisargapicchilasvānte tadabhyāsapare 'pi ca /
sattvābhāsaṃ vināpi syuḥ kvāpy aśrupulakādayaḥ // 2,3.89 //
yathā--
niśamayato haricaritaṃ na hi sukhaduḥkhādayo 'sya hṛdi bhāvāḥ /
anabhiniveśāj jātā katham asravad asram aśrāntam // 2,3.90 //
prakṛtyā śithilaṃ yeṣāṃ manaḥ picchilam eva vā /
teṣv eva sāttvikābhāsaḥ prāyaḥ saṃsadi jāyate // 2,3.91 //
atha pratīpāḥ-- hitād anyasya kṛṣṇasya pratīpāḥ krudbhayādibhiḥ // 2,3.92 //
tatra krudhā, yathā harivaṃśe --
tasya prasphuritauṣṭhasya raktādharataṭasya ca /
vaktraṃ kaṃsasya roṣeṇa raktasūryāyate tadā // 2,3.93 //
bhayena, yathā--
mlānānanaḥ kṛṣṇam avekṣya raṅge siṣveda mallas tv adhibhālaśukti /
muktiśriyāṃ suṣṭhu puro milantyām atyādarāt pādyam ivājahāra // 2,3.94 //
yathā vā--
pravācyamāne purataḥ purāṇe niśamya kaṃsasya bhayātirekam /
pariplavāntaḥkaraṇaḥ samantāt parimlānamukhas tadāsīt // 2,3.95 //
nāsty arthaḥ sāttvikābhāsakathane ko 'pi yadyapi /
sāttvikānāṃ vivekāya dik tathāpi pradarśitā // 2,3.96 //
iti śrīśrībhaktirasāmṛtasindhau dakṣiṇavibhāge bhaktirasasāmānyanirūpaṇe sāttvikalaharī tṛtīyā /
||[2.4] vyabhicāryākhyā caturthalaharī
athocyante trayastriṃśadbhāvā ye vyabhicāriṇaḥ /
viśeṣeṇābhimukhyena caranti sthāyinaṃ prati // 2,4.1 //
vāgaṅgasattvasūcyā jñeyās te vyabhicāriṇaḥ /
sañcārayanti bhāvasya gatiṃ sañcāriṇo 'pi // 2,4.2 //
unmajjanti nimajjanti sthāyiny amṛtavāridhau /
ūrmivad vardhayanty enaṃ yānti tadrūpatāṃ ca te // 2,4.3 //
nirvedo 'tha viṣādo dainyaṃ glāniśramau ca madagarvau /
śaṅkātrāsāvegā unmādāpasmṛtī tathā vyādhiḥ // 2,4.4 //
moho mṛtir ālasyaṃ jāḍyaṃ vrīḍāvahitthā ca /
smṛtir atha vitarkacintāmatidhṛtayo harṣa utsukatvaṃ ca // 2,4.5 //
augryam arṣāsūyāś cāpalyaṃ caiva nidrā ca /
suptir bodha itīme bhāvā vyabhicāriṇaḥ samākhyātāḥ // 2,4.6 //
tatra nirvedaḥ--
mahārtiviprayogerṣyāsadvivekādikalpitam /
svāvamānanam evātra nirveda iti kathyate /
atra cintāśruvaivarṇyadainyaniḥśvasitādayaḥ // 2,4.7 //
tatra mahārtyā, yathā--
hanta dehahatakaiḥ kim amībhiḥ pālitair viphalapuṇyaphalair naḥ /
ehi kāliyahrade viṣavahnau svaṃ kuṭumbini haṭhāj juhavāma // 2,4.8 //
viprayogeṇa, yathā--
asaṅgamān mādhavamādhurīṇām apuṣpite nīrasatāṃ prayāte /
vṛndāvane śīryati hā kuto 'sau prāṇity apuṇyaḥ subalo dvirephaḥ // 2,4.9 //
yathā vā, dānakelikaumudyām --
bhavatu mādhavajalpam aśṛṇvatoḥ śravaṇayor alam aśravaṇir mama /
tam avilokayator avilocaniḥ sakhi vilocanayoś ca kilānayoḥ // 2,4.10 //
īrṣyayā, yathā harivaṃśe satyādevīvākyam--
stotavyā yadi tāvat sā nāradena tavāgrataḥ /
durbhago 'yaṃ janas tatra kim artham anuśabditaḥ // 2,4.11 //
sadvivekena, yathā śrīdaśame --
mamaiṣa kālo 'jita niṣphalo gato rājyaśriyonnaddhamadasya bhūpateḥ /
martyātmabuddheḥ sutadārakoṣabhūṣv āsajjamānasya durantacintayā // 2,4.12 //
amaṅgalam api procya nirvedaṃ prathamaṃ muniḥ /
mene 'muṃ sthāyinaṃ śānta iti jalpanti kecana // 2,4.13 //
atha viṣādaḥ--
iṣṭānavāptiprārabdhakāryāsiddhivipattitaḥ /
aparādhādito 'pi syād anutāpo viṣaṇṇatā // 2,4.14 //
atropāyasahāyānusandhiś cintā ca rodanam /
vilāpaśvāsavaivarṇyamukhaśoṣādayo 'pi ca // 2,4.15 //
tatra iṣṭānavāptito, yathā--
jarāṃ yātā mūrtir mama vivaśatāṃ vāg api gatā manovṛttiś ceyaṃ smṛtividhuratāpaddhatim agāt /
aghadhvaṃsin dūre vasatu bhavadālokanaśaśī mayā hanta prāpto na bhajanarucer apy avasaraḥ // 2,4.16 //
prārabdhakāryāsiddheḥ, yathā--
svapne mayādya kusumāni kilāhṛtāni yatnena tair viracitā vanamālikā ca /
yāvan mukundahṛdi hanta nidhīyate sā hā tāvad eva tarasā virarāma nidrā // 2,4.17 //
vipattiteḥ, yathā--
katham anāyi pure mayakā sutaḥ katham asau na nigṛhya gṛhe dhṛtaḥ /
amum aho bata dantividhuntudo vidhuritaṃ vidhum atra vidhitsati // 2,4.18 //
aparādhāt, yathā śrīdaśame -- paśyeśa me 'nāryam ananta ādye
parātmani tvayy api māyimāyini
māyāṃ vitatyekṣitum ātmavaibhavaṃ hy ahaṃ kiyān aiccham ivārcir agnau // 2,4.19 //
yathā vā--
syamantakam ahaṃ hṛtvā gato ghorāsyam antakam /
karavai taraṇīṃ kāṃ vā kṣipto vaitaraṇīyam anu // 2,4.20 //
atha dainyam--
duḥkhatrāsāparādhādyair anaurjityaṃ tu dīnatā /
cāṭukṛnmāndyamālinyacintāṅgajaḍimādikṛt // 2,4.21 //
tatra duḥkhena, yathā śrīdaśame --
ciram iha vṛjinārtas tapyamāno 'nutāpair avitṛṣaṣaḍamitro labdhaśāntiḥ kathaṅcit /
śaraṇada samupetas tvatpadābjaṃ parātmann abhayam ṛtam aśokaṃ pāhi māpannam īśa // 2,4.22 //
trāsena, yathā prathame --
abhidravati mām īśa śaras taptāyaso vibho /
kāmaṃ dahatu māṃ nātha mā me garbho nipātyatām // 2,4.23 //
aparādhena, yathā śrīdaśame -- ataḥ kṣamasvācyuta me rajobhuvo
hy ajānatas tvatpṛthagīśamāninaḥ
ajāvalepāndhatamo 'ndhacakṣuṣa eṣo 'nukampyo mayi nāthavān iti // 2,4.24 //
ādyaśabdena lajjayāpi, yathā tatraiva --
mā'nayaṃ bhoḥ kṛthās tvāṃ tu nandagopasutaṃ priyam /
jānīmo 'ṅga vrajaślāghyaṃ dehi vāsāṃsi vepitāḥ // 2,4.25 //
atha mlāniḥ--
ojaḥ somātmakaṃ dehe balapuṣṭikṛd asya tu /
kṣayāccham ādhiratyādyair glānir niṣprāṇatā matā /
kampāṅgajāḍyavaivarṇyakārśyadṛgbhramaṇādikṛt // 2,4.26 //
tatra śrameṇa, yathā--
āghūrṇanmaṇivalayojjvalaprakoṣṭhā goṣṭhāntarmadhuripukīrtinartitauṣṭhī /
lolākṣī dadhikalasaṃ viloḍayantī kṛṣṇāya klamabharaniḥspṛhā babhūva // 2,4.27 //
yathā vā--
gumphituṃ nirupamāṃ vanasrajaṃ cāru puṣpapaṭalaṃ vicinvatī /
durgame klamabharātidurbalā kānane kṣaṇam abhūn mṛgekṣaṇā // 2,4.28 //
ādhinā, yathā--
sā rasavyatikareṇa vihīnā kṣīṇajīvanatayoccalahaṃsā /
mādhavādya viraheṇa tavāmbā śuṣyati sma sarasī śucineva // 2,4.29 //
ratyā, yathā rasasudhākare --
atiprayatnena ratāntatāntā kṛṣṇena talpāvaropitā sā /
ālambya tasyaiva karaṃ kareṇa jyotsnākṛtānandam alindam āpa // 2,4.30 //
atha śramaḥ--
adhvanṛtyaratādyutthaḥ khedaḥ śrama itīryate /
nidrāsvedāṅgasaṃmardajṛmbhāśvāsādibhāg asau // 2,4.31 //
atha adhvano, yathā--
kṛtāgasaṃ putram anuvrajantī vrajājirāntar vrajarājarājñī /
pariskhalatkuntalabandhaneyaṃ babhūva gharmāmbukarambitāṅgī // 2,4.32 //
nṛtyādeḥ, yathā--
vistīryottaralitahāram aṅgahāraṃ saṅgītonmukhamukharair vṛtaḥ suhṛdbhiḥ /
asvidyad viracitanandasūnur vā kurvāṇas taṭabhuvi tāṇḍavāni rāmaḥ // 2,4.33 //
ratād, yathā śrīdaśame --
tāsām ativihāreṇa śrāntānāṃ vadanāni saḥ /
prāmṛjat karuṇaḥ premṇā śantamenāṅga pāṇinā // 2,4.34 //
atha madaḥ--
vivekahara ullāso madaḥ sa dvividho mataḥ /
madhupānabhavo 'naṅgavikriyābharajo 'pi ca /
gatyaṅgavāṇīskhalanadṛgghūrṇāraktimādikṛt // 2,4.35 //
tatra madhupānabhavo, yathā lalitamādhave --
bile kva nu vililyire nṛpapipīlikāḥ pīḍitāḥ pinasmi jagadaṇḍakaṃ nanu hariḥ krudhaṃ dhāsyati /
śacīgṛhakuraṅga re hasasi kiṃ tvam ity unnadann udeti madaḍambaraskhalitacūḍam agre halī // 2,4.36 //
yathā vā prācām --
bhabhabhramati medinī lalalandate candramāḥ kṛkṛṣṇa vavada drutaṃ hahahasanti kiṃ vṛṣṇayaḥ /
sisīdhu mumumuñca me papapapānapātre sthitaḥ madaskhalitam ālapan haladharaḥ śriyaḥ vaḥ kriyāt // 2,4.37 //
uttamas tu madāc chete madhyo hasati pāyati /
kaniṣṭhaḥ krośati svairaṃ puruṣaṃ vakti roditi // 2,4.38 //
mado 'pi trividhaḥ proktas taruṇādiprabhedataḥ /
atra nātyupayogitvād vistārya na hi varṇitaḥ // 2,4.39 //
anaṅgavikriyābharajo, yathā--
vrajapatisutam agre vikṣya bhugnībhavadbhrūr bhramati hasati rodity āsyam antardadhāti /
pralapati muhur ālīṃ vandate paśya vṛnde navamadanamadāndhā hanta gāndharvikeyam // 2,4.40 //
atha garvaḥ--
saubhāgyarūpatāruṇyaguṇasarvottamāśrayaiḥ /
iṣṭalābhādinā cānyahelanaṃ garva īryate // 2,4.41 //
atra solluṇṭhavacanaṃ līlānuttaradāyitā /
svāṅgekṣā nihnavo 'nyasya vacanāśravaṇādayaḥ // 2,4.42 //
tatra saubhāgyena, yathā śrīkṛṣṇakarṇāmṛte --
hastam utkṣipya yāto 'si balāt kṛṣṇa kim adbhutam /
hṛdayād yadi niryāsi pauruṣaṃ gaṇayāmi te // 2,4.43 //
rūpatāruṇyena, yathā--
yasyāḥ svabhāvamadhurāṃ pariṣevya mūrtiṃ dhanyā babhūva nitarām api yauvanaśrīḥ /
seyaṃ tvayi vrajavadhūśatabhuktamukte dṛkpātam ācaratu kṛṣṇa kathaṃ sakhī me // 2,4.44 //
guṇena, yathā--
gumphantu gopāḥ kusumaiḥ sugandhibhir dāmāni kāmaṃ dhṛtarāmaṇīyakaiḥ /
nidhāsyate kintu satṛṣṇam agrataḥ kṛṣṇo madīyāṃ hṛdi vismitaḥ srajam // 2,4.45 //
sarvottamāśrayeṇa, yathā śrīdaśame tathā na te mādhava tāvakāḥ kvacid
bhraśyanti mārgāt tvayi baddhasauhṛdāḥ
tvayābhiguptā vicaranti nirbhayā vināyakānīkapamūrdhasu prabho // 2,4.46 //
iṣṭalābhena, yathā--
vṛndāvanendra bhavataḥ paramaṃ prasādam āsādya nanditamatir muhur uddhato 'smi /
āśaṃsate munimanorathavṛttimṛgyāṃ vaikuṇṭhanāthakaruṇām api nādya cetaḥ // 2,4.47 //
atha śaṅkā--
svīyacauryāparādhādeḥ parakrauryāditas tathā /
svāniṣṭotprekṣaṇaṃ yat tu sā śaṅkety abhidhīyate /
atrāsyaśoṣavaivarṇyadikprekṣālīnatādayaḥ // 2,4.48 //
tatra cauryād, yathā--
satarṇakaṃ ḍimbhakadambakaṃ haran sadambham ambhoruhasambhavas tadā /
tirobhaviṣyan haritaś calekṣaṇair aṣṭābhir aṣṭau haritaḥ samīkṣate // 2,4.49 //
yathā vā--
syamantakaṃ hanta vamantam arthaṃ nihnutya dūre yad ahaṃ prayātaḥ /
avadyam adyāpi tad eva karma śarmāṇi citte mama nirbhinatti // 2,4.50 //
aparādhād, yathā--
tadavadhi malino 'si nandagoṣṭhe yadavadhi vṛṣṭim acīkaraḥ śacīśa /
śṛṇu hitam abhitaḥ prapadya kṛṣṇaṃ śriyam aviśaṅkam alaṅkuru tvam aindrīm // 2,4.51 //
parakrauryeṇa, yathā padyāvalyām --
prathayati na tathā mamārtim uccaiḥ sahacari vallavacandraviprayogaḥ /
kaṭubhir asuramaṇḍalaiḥ parīte danujapater nagare yathāsya vāsaḥ // 2,4.52 //
śaṅkā tu pravarastrīṇāṃ bhīrutvād bhayakṛd bhavet // 2,4.53 //
atha trāsaḥ--
trāsaḥ kṣobho hṛdi taḍidghorasattvogranisvanaiḥ /
pārśvasthālambaromāñcakampastambhabhramādikṛt // 2,4.54 //
tatra taḍitā, yathā--
bāḍhaṃ niviḍayā sadyas taḍitā tāḍitekṣaṇaḥ /
rakṣa kṛṣṇeti cukrośa ko 'pi gopīstanandhayaḥ // 2,4.55 //
ghorasattvena, yathā--
adūram āseduṣi vallavāṅganā svaṃ puṅgavīkṛtya surāripuṅgave /
kṛṣṇabhrameṇāśu taraṅgadaṅgikā tamālam āliṅgya babhūva niścalā // 2,4.56 //
ugranisvanena, yathā--
ākarṇya karṇapadavīvipadaṃ yaśodā visphūrjitaṃ diśi diśi prakaṭaṃ vṛkāṇām /
yāmān nikāmacaturā caturaḥ svaputraṃ sā netracatvaracaraṃ ciram ācacāra // 2,4.57 //
gātrotkampī manaḥkampaḥ sahasā trāsa ucyate /
pūrvāparavicārotthaṃ bhayaṃ trāsāt pṛthag bhavet // 2,4.58 //
atha āvegaḥ--
cittasya sambhramo yaḥ syād āvego 'yaṃ sa cāṣṭadhā /
priyāpriyānalamarudvarṣotpātagajāritaḥ // 2,4.59 //
priyotthe pulakaḥ sāntvaṃ cāpalyābhyudgamādayaḥ /
apriyotthe tu bhūpātavikrośabhramaṇādayaḥ // 2,4.60 //
vyatyastagatikampākṣimīlanāsrādayo 'gnije /
vātaje 'jāvṛtikṣipragatidṛṅmārjanādayaḥ // 2,4.61 //
vṛṣṭijo dhāvanacchatragātrasaṅkocanādikṛt /
autpāte mukhavaivarṇyavismayo 'kaṇṭhitādayaḥ // 2,4.62 //
gāje palāyanotkampatrāsapṛṣṭhekṣaṇādayaḥ /
arijo varmaśastrādigrahāpasaraṇādikṛt // 2,4.63 //
atra priyadarśanajo, yathā--
prekṣya vṛndāvanāt putram āyāntaṃ prasnutastanī /
saṅkulā pulakair āsīd ākulā gokuleśvarī // 2,4.64 //
priyaśravaṇajo, yathā śrīdaśame --
śrutvācyutam upāyātaṃ nityaṃ taddarśanotsukāḥ /
tatkathākṣiptamanaso babhūvur jātasambhramāḥ // 2,4.65 //
apriyadarśanajo, yathā--
kim idaṃ kim idaṃ kim etad uccair iti ghoradhvanighūrṇitā lapantī /
niśi vakṣati vīkṣya pūtanāyās tanayaṃ bhrāmyati sambhramād yaśodā // 2,4.66 //
apriyaśravaṇajo, yathā--
niśamya putraṃ kraṭatos taṭānte mahījayor madhyagam ūrdhvanetrā /
ābhīrarājñī hṛdi sambhrameṇa biddhā vidheyaṃ na vidāñcakāra // 2,4.67 //
agnijo, yathā--
dhīr vyagrājani naḥ samastasuhṛdāṃ tāṃ prāṇarakṣāmaṇiṃ gavyā gauravataḥ samīkṣya niviḍe tiṣṭhantam antarvane /
vahniḥ paśya śikhaṇḍaśekhara kharaṃ muñcann akhaṇḍadhvaniṃ dīrghābhiḥ suradīrghikāmbulaharīm arcibhir ācāmati // 2,4.68 //
vātajo, yathā--
pāṃśuprārabdhaketau bṛhadaṭavikuṭonmāthiśauṭīryapuñje bhāṇḍīroddaṇḍaśākhābhujatatiṣu gate tāṇḍavācāryacaryām /
vātavrāte karīṣaṅkaṣataraśikhare śārkare jhātkariṣṇau kṣauṇyām aprekṣya putraṃ vrajapatigṛhiṇī paśya sambambhramīti // 2,4.69 //
varṣajo, yathā śrīdaśame --
atyāsārātivātena paśavo jātavepanāḥ /
gopā gopyaś ca śītārtā govindaṃ śaraṇaṃ yayuḥ // 2,4.70 //
yathā vā--
samam urukarakābhir dantiśuṇḍāsapiṇḍāḥ pratidiśam iha goṣṭhe vṛṣṭidhārāḥ patanti /
ajaniṣata yuvāno 'py ākulās tvaṃ tu bālaḥ sphuṭam asi tadagārān mā sma bhūr niryiyāsuḥ // 2,4.71 //
utpātajo, yathā--
kṣitir ativipulā ṭalaty akasmād upari ghuranti ca hanta ghoram ulkāḥ /
mama śiśur ahidūṣitārkaputrītaṭam aṭatīty adhunā kim atra kuryām // 2,4.72 //
gājo, yathā--
apasarāpasara tvarayā gurur mudirasundara he purataḥ karī /
mradimavīkṣaṇatas tava naś calaṃ hṛdayam āvijate purayoṣitām // 2,4.73 //
gajena duṣṭasattvo 'nyaḥ paśvādir upalakṣyate // 2,4.74 //
yathā vā--
caṇḍāṃśos turagān saṭāgranaṭanair āhatya vidrāvayan drāg andhaṅkaraṇaḥ surendrasudṛśāṃ goṣṭhoddhūtaiḥ pāṃśubhiḥ /
pratyāsīdatu matpuraḥ suraripur garvāndham arvākṛtir dragiṣṭhe muhur atra jāgrati bhuje vyagrāsi mātaḥ katham // 2,4.75 //
arijo, yathā lalitamādhave --
sthūlas tālabhujān natir giritaṭīvakṣāḥ kva yakṣādhamaḥ kvāyaṃ bālatamālakandalamṛduḥ kandarpakāntaḥ śiśuḥ /
nāsty anyaḥ sahakāritāpaṭur iha prāṇī na jānīmahe hā goṣṭheśvari kīdṛg adya tapasāṃ pākas tavonmīlati // 2,4.76 //
yathā vā tatraiva --
saptiḥ saptī ratha iha rathaḥ kuñjaro me tūṇas tūṇo dhanur uta dhanur bhoḥ kṛpāṇī kṛpāṇī /
kā bhīḥ kā bhīr ayam ayam ahaṃ hā tvaradhvaṃ tvaradhvaṃ rājñaḥ putrī bata hṛtahṛtā kāminā vallavena // 2,4.77 //
āvegābhāsa evāyaṃ parāśrayatāpi cet /
nāyakotkarṣabodhāya tathāpy atra nidarśitaḥ // 2,4.78 //
atha unmādaḥ-- unmādo hṛdbhramaḥ prauḍhānandāpadvirahādijaḥ // 2,4.79 //
atrāṭṭahāso naṭanaṃ saṅgītaṃ vyarthaceṣṭitam /
pralāpadhāvanakrośaviparītakriyādayaḥ // 2,4.80 //
tatra prauḍhānandād, yathā karṇāmṛte --
rādhā punātu jagad acyutadattacittā manthānakaṃ vidadhatī dadhiriktapātre /
yasyāḥ stanastavakacañcalalocanālir devo 'pi ruddhahṛdayo dhavalaṃ dudoha // 2,4.81 //
āpado, yathā--
paśūn api kṛtāñjalir namati māntrikā ity alaṃ tarūn api cikitsakā iti viṣauṣadhaṃ pṛcchati /
hradaṃ bhujagabhairavaṃ hari hari praviṣṭe harau vrajendragṛhiṇī muhur bhramamayīm avasthāṃ gatā // 2,4.82 //
virahād, yathā śrīdaśame --
gāyantya uccair amum eva saṃhatā vicikyur unmattakavad vanād vanam /
papracchur ākāśavad antaraṃ bahir bhūteṣu santaṃ puruṣaṃ vanaspatīn // 2,4.83 //
unmādaḥ pṛthag ukto 'yaṃ vyādhiṣv antarbhavann api /
yat tatra vipralambhādau vaicitrīṃ kurute parām // 2,4.84 //
adhirūḍhe mahābhāve mohanatvam upāgate /
avasthāntaram āpto 'sau divyonmāda itīryate // 2,4.85 //
atha apasmāraḥ--
duḥkhotthadhātuvaiṣamyādyudbhūtaś cittaviplavaḥ /
apasmāro 'tra patanaṃ dhāvanāsphoṭanabhramāḥ /
kampaḥ phenasrutir bāhukṣepaṇavikrośanādayaḥ // 2,4.86 //
yathā--
phenāyate pratipadaṃ kṣipate bhujormim āghūrṇate luṭhati kujati līyate ca /
ambā tavādya virahe ciram amburājabeleva vṛṣṇitilaka vrajarājarājñī // 2,4.87 //
yathā vā--
śrutvā hanta hataṃ tvayā yadukulottaṃsātra kaṃsāsuraṃ daityas tasya suhṛttamaḥ pariṇatiṃ ghorāṃ gataḥ kām api /
lālāphenakadambacumbitamukhaprāntas taraṅgadbhujo ghūrṇann arṇavasīmni maṇḍalatayā bhrāmyan na viśrāmyati // 2,4.88 //
unmādavad iha vyādhiviśeṣo 'py eṣa varṇitaḥ /
parāṃ bhayānakābhāse yat karoti camatkṛtim // 2,4.89 //
atha vyādhiḥ--
doṣodrekaviyogādyair vyādhayo ye jvarādayaḥ /
iha tatprabhavo bhāvo vyādhir ity abhidhīyate /
atra stambhaḥ ślathāṅgatvaśvāsottāpaklamādayaḥ // 2,4.90 //
yathā--
tava ciraviraheṇa prāpya pīḍām idānīṃ dadhadurujaḍimāni dhmāpitāny aṅgakāni /
śvasitapavanadhāṭīghaṭṭitaghrāṇavāṭaṃ luṭhati dharaṇipṛṣṭhe goṣṭhavāṭīkuṭumbam // 2,4.91 //
atha mohaḥ--
moho hṛnmūḍhatā harṣād viśleṣād bhayatas tathā /
viṣādādeś ca tatra syād dehasya patanaṃ bhuvi /
śūnyendriyatvaṃ bhramaṇaṃ tathā niśceṣṭatāmayaḥ // 2,4.92 //
tatra harṣād, yathā śrīdaśame --
itthaṃ sma pṛṣṭaḥ sa tu bādarāyaṇis tatsmāritānantahṛtākhilendriyaḥ /
kṛcchrāt punar labdhabahirdṛśiḥ śanaiḥ pratyāha taṃ bhāgavatottamottamam // 2,4.93 //
yathā vā--
nirucchvasitarītayo vighaṭitākṣipakṣmakriyā nirīhanikhilendriyāḥ pratinivṛttacidvṛttayaḥ /
avekṣya kurumaṇḍale rahasi puṇḍarīkekṣaṇaṃ vrajāmbujadṛśo 'bhajan kanakaśālabhañjīśriyam // 2,4.94 //
viśleṣād, yathā haṃsadūte --
kadācit khedāgniṃ vighaṭayitum antargatam asau sahālībhir lebhe taralitamanā yāmunataṭīm /
cirād asyāś cittaṃ paricitakuṭīrakalanād avasthā tastāra sphuṭam atha suṣupteḥ priyasakhī // 2,4.95 //
bhayād, yathā--
mukundam āviṣkṛtaviśvarūpaṃ nirūpayan vānaravaryaketuḥ /
karāravindāt purataḥ skhalantaṃ na gāṇḍīvaṃ khaṇḍitadhīr viveda // 2,4.96 //
viṣādād, yathā śrīdaśame --
kṛṣṇaṃ mahābakagrastaṃ dṛṣṭvā rāmādayo 'rbhakāḥ /
babhūvur indriyāṇīva vinā prāṇaṃ vicetasaḥ // 2,4.97 //
asyānyatrātmaparyante syāt sarvatraiva mūḍhatā /
kṛṣṇasphūrtiviśeṣas tu na kadāpy atra līyate // 2,4.98 //
atha mṛtiḥ--
viṣādavyādhisantrāsasamprahāraklamādibhiḥ /
prāṇatyāgo mṛtis tasyām avyaktākṣarabhāṣaṇam /
vivarṇagātratāśvāsamāndyahikkādayaḥ kriyāḥ // 2,4.99 //
yathā--
anullāsaśvāsā muhur asaralottānitadṛśo vivṛṇvantaḥ kāye kim api navavaivarṇyam abhitaḥ /
harer nāmāvyaktīkṛtam alaghuhikkālaharībhiḥ prajalpantaḥ prāṇān jahati mathurāyāṃ sukṛtinaḥ // 2,4.100 //
yathā vā--
viramadalaghukaṇṭhodghoṣaghutkāracakrā kṣaṇavighaṭitatāmyaddṛṣṭikhadyotadīptiḥ /
harimihiranipītaprāṇagāḍhāndhakārā kṣayam agamad akasmāt pūtanā kālarātriḥ // 2,4.101 //
prāyo 'tra maraṇāt pūrvā cittavṛttir mṛtir matā /
mṛtir atrānubhāvaḥ syād iti kenacid ucyate /
kintu nāyakavīryārthaṃ śatrau maraṇam ucyate // 2,4.102 //
atha ālasyam--
sāmarthyasyāpi sadbhāve kriyānunmukhatā hi yā /
tṛptiśramādisambhūtā tadālasyam udīryate // 2,4.103 //
atrāṅgabhajo jṛmbhā ca kriyā dveṣo 'kṣimardanam /
śayyāsanaikapriyatā tandrānidrādayo 'pi ca // 2,4.104 //
tatra tṛpter, yathā--
viprāṇāṃ nas tathā tṛptir āsīd govardhanotsave /
nāśīrvāde 'pi gopendra yathā syāt prabhaviṣṇutā // 2,4.105 //
śramād, yathā--
suṣṭhu niḥsahatanuḥ subalo 'bhūt prītaye mama vidhāya niyuddham /
moṭayantam abhito nijam aṅgaṃ nāhavāya sahasāhvayatām amum // 2,4.106 //
atha jāḍyam--
jāḍyam apratipattiḥ syād iṣṭāniṣṭhaśrutīkṣaṇaiḥ /
virahādyaiś ca tanmohāt pūrvāvasthāparāpi ca /
atrānimiṣatā tūṣṇīmbhāvavismaraṇādayaḥ // 2,4.107 //
tatra iṣṭaśrutyā, yathā śrīdaśame --
gāvaś ca kṛṣṇamukhanirgataveṇugītapīyūṣam uttabhitakarṇapuṭaiḥ pibantyaḥ /
śāvāḥ snutastanapayaḥkavalāḥ sma tasthur govindam ātmani dṛśāśrukulāḥ spṛśantyaḥ // 2,4.108 //
aniṣṭaśrutyā, yathā--
ākalayya parivartitagotrāṃ keśavasya giram arpitaśalyām /
biddhadhīr adhikanirnimiṣākṣīlakṣmaṇā kṣaṇam avartata tūṣṇīm // 2,4.109 //
iṣṭekṣaṇena, yathā śrīdaśame --
govindaṃ gṛham ānīya devadeveśam ādṛtaḥ /
pūjāyāṃ nāvidat kṛtyaṃ pramādopahato nṛpaḥ // 2,4.110 //
aniṣṭekṣaṇena, yathā tatraiva --
yāvad ālakṣyate ketur yāvad reṇū rathasya ca /
anuprasthāpitātmāno lekhyānīvopalakṣitāḥ // 2,4.111 //
viraheṇa, yathā--
mukunda viraheṇa te vidhuritāḥ sakhāyaś cirād alaṅkṛtibhir ujjhitā bhuvi niviśya tatra sthitāḥ /
skhalanmalinavāsasaḥ śavalarukṣagātraśriyaḥ sphuranti khaladevaladvijagṛhe surārcā iva // 2,4.112 //
atha vrīḍā--
navīnasaṅgamākāryastavāvajñādinā kṛtā /
adhṛṣṭatā bhaved vrīḍā tatra maunaṃ vicintanam /
avaguṇṭhanabhūlekhau tathādhomukhatādayaḥ // 2,4.113 //
tatra navīnasaṅgamena, yathā padyāvalyām --
govinde svayam akaroḥ sarojanetre premāndhā varavapur arpaṇaṃ sakhi /
kārpaṇyaṃ na kuru darāvalokadāne vikrīte kariṇi kim aṅkuśe vivādaḥ // 2,4.114 //
akāryeṇa, yathā--
tvam avāg iha mā śiraḥ kṛthā vadanaṃ ca trapayā śacīpate /
naya kalpataruṃ na cec chacīṃ katham agre mukham īkṣayiṣyasi // 2,4.115 //
stavena, yathā--
bhūrisādguṇyabhāreṇa stūyamānasya śauriṇā /
uddhavasya vyarociṣṭa namrībhūtaṃ tadā śiraḥ // 2,4.116 //
avajñayā, yathā harivaṃśe satyādevīvākyam--
vasantakusumaiś citraṃ sadā raivatakaṃ girim /
priyā bhūtvā'priyā bhūtā kathaṃ drakṣyāmi taṃ punaḥ // 2,4.117 //
atha avahitthā-- avahitthākāraguptir bhaved bhāvena kenacit // 2,4.118 //
atrāṅgādeḥ parābhyūhasthānasya parigūhanam /
anyatrekṣā vṛthāceṣṭā vāgbhaṅgītyādayaḥ kriyāḥ // 2,4.119 //
tathā coktam-- anubhāvapidhānārtho 'vahitthaṃ bhāva ucyate // 2,4.120 //
tatra jaihmyena, yathā śrīdaśame --
sabhājayitvā tam anaṅgadīpanaṃ sahāsalīlekṣaṇavibhramabhruvā /
saṃsparśanenāṅkakṛtāṅghrihastayoḥ saṃstutya īṣat kupitā babhāṣire // 2,4.121 //
dākṣiṇyena, yathā--
sātrājitīsadanasīmani pārijāte nīte praṇītamahasā madhusūdanena /
drāghīyasīmani vidarbhabhuvas taderṣyāṃ sauśīlyataḥ kila na ko 'pi vidāmbabhūva // 2,4.122 //
hriyā, yathā prathame --
tam ātmajair dṛṣṭibhir antarātmanā durantabhāvāḥ parirebhire patim /
niruddham apy āsravad ambu netrayor vilajjatīnāṃ bhṛguvarya vaiklavāt // 2,4.123 //
jaihmyahrībhyāṃ, yathā--
kā vṛṣasyati taṃ goṣṭhabhujaṅgaṃ kulapālikā /
dūti yatra smṛte mūrtir bhītyā romāñcitā mama // 2,4.124 //
saujanyena, yathā--
gūḍhā gābhīryasampadbhir manogahvaragarbhagā /
prauḍhāpy asyā ratiḥ kṛṣṇe durvitarkā parair abhūt // 2,4.125 //
gauraveṇa, yathā--
govinde subalamukhaiḥ samaṃ suhṛdbhiḥ smerāsyaiḥ sphuṭam iha narma nirmimāṇe /
ānamrīkṛtavadanaḥ pramodamugdho yatnena smitam atha saṃvavāra patrī // 2,4.126 //
hetuḥ kaścid bhavet kaścid gopyaḥ kaścana gopanaḥ /
iti bhāvatrayasyātra viniyogaḥ samīkṣyate // 2,4.127 //
hetutvaṃ gopanatvaṃ ca gopyatvaṃ cātra sambhavet /
prāyeṇa sarvabhāvānām ekaśo 'nekaśo 'pi ca // 2,4.128 //
atha smṛtiḥ--
yā syāt pūrvānubhūtārthapratītiḥ sadṛśekṣayā /
dṛḍhābhyāsādinā vāpi sā smṛtiḥ parikīrtitā /
bhaved atra śiraḥkampo bhrūvikṣepādayo 'pi ca // 2,4.129 //
tatra sadṛśekṣaṇā, yathā--
vilokya śyāmam ambhodam ambhoruhavilocanā /
smāraṃ smāraṃ mukunda tvāṃ smāraṃ vikramam anvabhūt // 2,4.130 //
dṛḍhābhyāsena, yathā--
praṇidhānavidhim idānīm akurvato 'pi pramādato hṛdi me /
haripadapaṅkajayugalaṃ kvacit kadācit parisphurati // 2,4.131 //
atha vitarkaḥ--
vimarṣāt saṃśayādeś ca vitarkas tūha ucyate /
eṣa bhrūksepaṇaśiro 'ṅgulisañcālanādikṛt // 2,4.132 //
tatra vimarṣād, yathā vidagdhamādhave --
na jānīṣe mūrdhnaś cyutam api śikhaṇḍaṃ yad akhilaṃ na kaṇṭhe yan mālyaṃ kalayasi purastāt kṛtam api /
tad unnītaṃ vṛndāvanakuharalīlākalabha he sphuṭaṃ rādhānetrabhramaravara vīryonnatir iyam // 2,4.133 //
saṃśayāt, yathā--
asau kiṃ tāpiñcho na hi tadamalaśrīr iha gatiḥ payodaḥ kiṃ vāmaṃ na yad iha niraṅko himakaraḥ /
jaganmohārambhoddhūramadhuravaṃśīdhvanir ito dhruvaṃ mūrdhany adrer vidhumukhi mukundo viharati // 2,4.134 //
vinirṇayānta evāyaṃ tarka ity ūcire pare // 2,4.135 //
atha cintā--
dhyānaṃ cintā bhaved iṣṭānāptyaniṣṭāptinirmitam /
śvāsādhomukhabhūlekhavaivarṇyān nidratā iha /
vilāpottāpakṛśatābāṣpadainyādayo 'pi ca // 2,4.136 //
tatra iṣṭānāptyā, yathā śrīdaśame 
kṛtvā mukhāny avaśucaḥ śvasanena śuṣyad bimbādharāṇi caraṇena likhantyaḥ /
asrer upāttamasibhiḥ kucakuṅkumāni tasthur mṛjantya uruduḥkhabharāḥ sma tūṣṇīm // 2,4.137 //
yathā vā--
aratibhir atikramya kṣāmā pradoṣam adoṣadhīḥ katham api cirād adhyāsīnā praghāṇam aghāntaka /
vidhūritamukhī ghūrṇaty antaḥ prasūs tava cintayā kim ahaha gṛhaṃ krīḍālubdha tvayādya visasmare // 2,4.138 //
aniṣṭāptyā, yathā--
gṛhiṇi gahanayāntaścintayonnidranetrā glapaya na mukhapadmaṃ taptabāṣpaplavena /
nṛpapuram anuvindan gāndineyena sārdhaṃ tava sutam aham eva drāk parāvartayāmi // 2,4.139 //
atha matiḥ-- śāstrādīnāṃ vicārottham arthanirdhāraṇaṃ matiḥ // 2,4.140 //
atra kartavyakaraṇaṃ saṃśayabhramayoś chidā /
upadeśaś ca śiṣyāṇām ūhāpohādayo 'pi ca // 2,4.141 //
yathā pādme vaiśākhamāhātmye--
vyāmohāya carācarasya jagatas te te purāṇāgamās tāṃ tām eva hi devatāṃ paramikāṃ jalpantu kalpāvadhi /
siddhānte punar eka eva bhagavān viṣṇuḥ samastāgamavyāpāreṣu vivecanavyatikaraṃ nīteṣu niścīyate // 2,4.142 //
yathā vā śrīdaśame --
tvaṃ nyastadaṇḍamunibhir gaditānubhāva ātmātmadaś ca jagatām iti me vṛto 'si /
hitvā bhavadbhruva udīritakālavegadhvastāśiṣo 'bjabhavanākapatīn kuto 'nye // 2,4.143 //
atha dhṛtiḥ--
dhṛtiḥ syāt pūrṇatā jñānaduḥkhābhāvottamāptibhiḥ /
aprāptātītanaṣṭārthān abhisaṃśocanādikṛt // 2,4.144 //
tatra jñānena, yathā vairāgyaśatake bhartṛhariḥ--
aśnīmahi vayaṃ bhikṣām āśāvāso vasīmahi /
śayīmahi mahīpṛṣṭhe kurvīmahi kim īśvaraiḥ // 2,4.145 //
duḥkhābhāvena, yathā--
goṣṭhaṃ ramākeligṛhaṃ cakāsti gāvaś ca dhāvanti paraḥparārdhāḥ /
putras tathā dīvyati divyakarmā tṛptir mamābhūd gṛhamedhisaukhye // 2,4.146 //
uttamāptyā, yathā--
harilīlāsudhāsindhos taṭam apy adhitiṣṭhataḥ /
mano mama caturvargaṃ tṛṇāyāpi na manyate // 2,4.147 //
atha harṣaḥ--
abhīṣṭekṣaṇalābhādijātā cetaḥprasannatā /
harṣaḥ syād iha romāñcaḥ svedo 'śru mukhaphullatā /
āvegonmādajaḍatās tathā mohādayo 'pi ca // 2,4.148 //
tatra abhīṣṭekṣaṇena, yathā śrīviṣṇupurāṇe [vi.pu\r\n5.17.25]--
tau dṛṣṭvā vikasadvaktrasarojaḥ sa mahāmatiḥ /
pulakāñcitasarvāṅgas tadākrūro 'bhavan mune // 2,4.149 //
abhīṣṭalābhena, yathā śrīdaśame --
tatraikāṃsagataṃ bāhuṃ kṛṣṇasyotpalasaurabham /
candanāliptam āghrāya hṛṣṭaromā cucumba ha // 2,4.150 //
atha autsukyam--
kālākṣamatvam autsukyam iṣṭekṣāptispṛhādibhiḥ /
mukhaśoṣatvarācintāniḥśvāsasthiratādikṛt // 2,4.151 //
tatra iṣṭekṣāspṛhayā, yathā śrīdaśame 
prāptaṃ niśamya naralocanapānapātram autsukyaviślathitakeśadukūlabaddhāḥ /
sadyo visṛjya gṛhakarma patīṃś ca talpe draṣṭuṃ yayur yuvatayaḥ sma narendramārge // 2,4.152 //
yathā vā, stavāvalyāṃ śrīrādhikāṣṭake --
prakaṭitanijavāsaṃ snigdhaveṇupraṇādair drutagati harim ārāt prāpya kuñje smitākṣī /
śravaṇakuharakaṇḍuṃ tanvatī namravaktrā snapayati nijadāsye rādhikā māṃ kadā nu // 2,4.153 //
iṣṭāptispṛhayā, yathā--
narmakarmaṭhatayā sakhīgaṇe drāghayaty aghaharāgrataḥ kathām /
gucchakagrahaṇakaitavād asau gahvaraṃ drutapadakramaṃ yayau // 2,4.154 //
atha augryam--
aparādhaduruktyādi- jātaṃ caṇḍatvam ugratā /
vadhabandhaśiraḥkampabhartsanottāḍanādikṛt // 2,4.155 //
tatra aparādhād, yathā--
sphurati mayi bhujaṅgīgarbhaviśraṃsikīrtau viracayati madīśe kilbiṣaṃ kāliyo 'pi /
hutabhuji bata kuryāṃ jāṭhare vauṣaḍ enaṃ sapadi danujahantuḥ kintu roṣād bibhemi // 2,4.156 //
duruktito, yathā sahadevoktiḥ--
prabhavati vibudhānām agrimasyāgrapūjāṃ na hi danujaripor yaḥ prauṅdhakīrter visoḍhum /
kaṭutarayamadaṇḍoddaṇḍarocir mayāsau śirasi pṛthuni tasya nyasyate savyapādaḥ // 2,4.157 //
yathā vā baladevoktiḥ--
ratāḥ kila nṛpāsane kṣitipalakṣabhuktojjhite khalāḥ kurukulādhamāḥ prabhum ajāṇḍakoṭiṣv amī /
hahā bata viḍambanā śiva śivādya naḥ śṛṇvatāṃ haṭhād iha kaṭākṣayanty akhilavandyam apy acyutam // 2,4.158 //
atha amarṣaḥ-- adhikṣepāpamānādeḥ syād amarṣo 'sahiṣṇutā // 2,4.159 //
tatra svedaḥ śiraḥkampo vivarṇatvaṃ vicintanam /
upāyānveṣaṇākrośavaimukhyottāḍanādayaḥ // 2,4.160 //
tatra adhikṣepād, yathā vidagdhamādhave --
nirdhautānām akhiladharaṇīmādhurīṇāṃ dhūrīṇā kalyāṇī me nivasati vadhūḥ paśya pārśve navoḍhā /
antargoṣṭhe caṭula naṭayann atra netratribhāgaṃ niḥśaṅkas tvaṃ bhramasi bhavitā nākulatvaṃ kuto me // 2,4.161 //
apamānād, yathā padmoktiḥ--
kadambavanataskara drutam apehi kiṃ cāṭubhir jane bhavati madvidhe paribhavo hi nātaḥ paraḥ /
tvayā vrajamṛgīdṛśāṃ sadasi hanta candrāvalī varāpi yad ayogyayā sphuṭam adūṣi tārākhyayā // 2,4.162 //
ādiśabdād vañcanād api, yathā śrīdaśame --
patisutānvayabhārtṛbāndhavān ativilaṅghya te 'nty acyutāgatāḥ /
gatividas tavodgītamohitāḥ kitava yoṣitaḥ kas tyajen niśi // 2,4.163 //
atha asūyā--
dveṣaḥ parodaye 'sūyānyasaubhāgyaguṇādibhiḥ /
tatrerṣyānādarākṣepā doṣāropo guṇeṣv api /
apavṛttis tirovīkṣā bhruvor bhaṅguratādayaḥ // 2,4.164 //
tatra anyasaubhāgyena, yathā padyāvalyām --
mā garvam udvaha kapolatale cakāsti kṛṣṇasvahastalikhitā navamañjarīti /
anyāpi kiṃ na sakhi bhājanam īdṛśīnāṃ vairī na ced bhavati vepathur antarāyaḥ // 2,4.165 //
yathā vā śrīdaśame --
tasyā amūni naḥ kṣobhaṃ kurvanty uccaiḥ padāni yat /
yaikāpahṛtya gopīnāṃ raho bhuṅkte 'cyutādharam // 2,4.166 //
guṇena, yathā--
svayaṃ parājayaṃ prāptān kṛṣṇapakṣān vijitya naḥ /
baliṣṭhā balapakṣāś ced durbalāḥ ke tataḥ kṣitau // 2,4.167 //
atha cāpalyam--
rāgadveṣādibhiś cittalāghavaṃ cāpalaṃ bhavet /
tatrāvicārapāruṣyasvacchandācaraṇādayaḥ // 2,4.168 //
tatra rāgeṇa, yathā śrīdaśame --
śvo bhāvini tvam ajitodvahane vidarbhān guptaḥ sametya pṛtanāpatibhiḥ parītaḥ /
nirmathya caidyamagadheśabalaṃ prasahya māṃ rākṣasena vidhinodvaha vīryaśulkām // 2,4.169 //
dveṣeṇa, yathā--
vaṃśīpūreṇa kālindyāḥ sindhuṃ vindatu vāhitā /
guror api puro nīvīṃ yā bhraṃśayati subhruvām // 2,4.170 //
atha nidrā--
cintālasyanisargaklamādibhiś cittamīlanaṃ nidrā /
tatrāṅgabhaṅgajṛmbhājāḍyaśvāsākṣimīlanāni syuḥ // 2,4.171 //
tatra cintayā, yathā--
lohitāyati mārtaṇḍe veṇudhvanim aśṛṇvatī /
cintayākrāntahṛdayā nidadrau nandagehinī // 2,4.172 //
ālasyena, yathā--
dāmodarasya bandhanakarmabhir atiniḥsahāṅgalatikeyam /
daravighūrṇitottamāṅgā kṛtāṅgabhaṅgā vrajeśvarī sphurati // 2,4.173 //
nisargeṇa, yathā--
aghahara tava vīryaproṣitāśeṣacintāḥ parihṛtagṛhavāstudvārabandhānubaddhāḥ /
nijanijam iha rātrau prāṅganaṃ śobhayantaḥ sukham avicaladaṅgāḥ śerate paśya gopāḥ // 2,4.174 //
klamena, yathā--
saṅkrāntadhātucitrā suratānte sā nitāntatāntā'dya /
vakṣasi nikṣiptāṅgī harer viśākhā yayau nidrām // 2,4.175 //
yuktāsya sphūrtimātreṇa nirviśeṣeṇa kenacit /
hṛnmīlanāt puro 'vasthā nidrā bhakteṣu kathyate // 2,4.176 //
atha suptiḥ--
suptir nidrāvibhāvā syān nānārthānubhavātmikā /
indriyoparatiśvāsanetrasaṃmīlanādikṛt // 2,4.177 //
yathā--
kāmaṃ tāmarasākṣa kelivitatiḥ prāduṣkṛtā śaiśavī darpaḥ sarpapates tad asya tarasā nirdhūyatām uddhūraḥ /
ity utsvapnagirā cirād yadusabhāṃ vismāpayan smerayan niḥśvāsena darottaraṅgadudaraṃ nidrāṃ gato lāṅgalī // 2,4.178 //
atha bodhaḥ-- avidyāmohanidrāder dhvaṃsodbodhaḥ prabuddhatā // 2,4.179 //
tatra avidyādhvaṃsataḥ--
avidyādhvaṃsato bodho vidyodayapuraḥsaraḥ /
aśeṣakleśaviśrāntisvarūpāvagamādikṛt // 2,4.180 //
yathā--
vindan vidyādīpikāṃ svasvarūpaṃ buddhvā sadyaḥ satyavijñānarūpam /
niṣpratyūhas tat paraṃ brahma mūrtaṃ sāndrānandākāram anveṣayāmi // 2,4.181 //
mohadhvaṃsataḥ--
bodho mohakṣayāc chabdagandhasparśarasair hareḥ /
dṛgunmīlanaromāñcadharotthānādikṛd bhavet // 2,4.182 //
tatra śabdena, yathā--
prathamadarśanarūḍhasukhāvalīkavalitendriyavṛttir abhūd iyam /
aghabhidaḥ kila nāmny udite śrutau lalitayodamimīlad ihākṣiṇī // 2,4.183 //
gandhena, yathā--
aciram aghahareṇa tyāgataḥ srastagātrī vanabhuvi śavalāṅgī śāntaniḥśvāsavṛttiḥ /
prasarati vanamālā saurabhe paśya rādhā pulakitatanur eṣā pāṃśupuñjād udasthāt // 2,4.184 //
sparśena, yathā--
asau pāṇisparśo madhuramasṛṇaḥ kasya vijayī viśīryantyāḥ saurapulinavanam ālokya mama yaḥ /
durantām uddhūya prasabham abhito vaiśasamayīṃ drutaṃ mūrcchām antaḥ sakhi sukhamayīṃ pallavayati // 2,4.185 //
rasena, yathā--
antarhite tvayi balānuja rāsakelau srastāṅgayaṣṭir ajaniṣṭa sakhī visaṃjñā /
tāmbūlacarvitam avāpya tavāmbujākṣī nyastaṃ mayā mukhapuṭe pulakojjvalāsīt // 2,4.186 //
nidrādhvaṃsataḥ--
bodho nidrākṣayāt svapnanidrāpūrtisvanādibhiḥ /
tatrākṣimardanaṃ śayyāmokṣo 'ṅgavalanādayaḥ // 2,4.187 //
tatra svapnena, yathā--
iyaṃ te hāsaśrīr viramatu vimuñcāñcalam idaṃ na yāvadvṛddhāyai sphuṭam abhidadhe tvaccaṭulatām /
iti svapne jalpanty aciram avabuddhā gurum asau puro dṛṣṭvā gaurī namitamukhabimbā muhur abhūt // 2,4.188 //
nidrāpūrtyā, yathā--
dūtī cāgāt tadāgāraṃ jajāgāra ca rādhikā /
tūrṇaṃ puṇyavatīnāṃ hi tanoti phalam udyamaḥ // 2,4.189 //
svanena, yathā--
dūrād vidrāvayan nidrāmarālīr gopasubhruvām /
sāraṅgaraṅgadaṃ reje veṇuvāridagarjitam // 2,4.190 //
iti bhāvās trayastriṃśat kathitā vyabhicāriṇaḥ /
śreṣṭhamadhyakaniṣṭheṣu varṇanīyā yathocitam // 2,4.191 //
mātsaryodvegadambherṣyā viveko nirṇayas tathā /
klaibyaṃ kṣamā ca kutukam utkaṇṭhā vinayo 'pi ca // 2,4.192 //
saṃśayo dhārṣṭyam ity ādyā bhāvā ye syuḥ pare 'pi ca /
ukteṣv antarbhavantīti na pṛthaktvena darśitāḥ // 2,4.193 //
tathā hi--
asūyāyāṃ tu mātsaryaṃ trāse 'py udvega eva tu /
dambhas tathāvahitthāyām īrṣyāmarṣe matāv ubhau /
viveko nirṇayaś cemau dainye klaibyaṃ kṣamā dhṛtau // 2,4.194 //
autsukye kutukotkaṇṭhe lajjāyāṃ vinayas tathā /
saṃśayo 'ntarbhavet tarke tathā dhārṣṭyaṃ ca cāpale // 2,4.195 //
eṣāṃ sañcāribhāvānāṃ madhye kaścana kasyacit /
vibhāvaś cānubhāvaś ca bhaved eva parasparam // 2,4.196 //
nirvede tu yatherṣyāyā bhaved atra vibhāvatā /
asūyāyāṃ punas tasyā vyaktam uktānubhāvatā // 2,4.197 //
autsukyaṃ prati cintāyāḥ kathitātrānubhāvatā /
nidrāṃ prati vibhāvatvam evaṃ jñeyaḥ pare 'py amī // 2,4.198 //
eṣāṃ ca sāttvikānāṃ ca tathā nānākriyātateḥ /
kāryakāraṇabhāvas tu jñeyaḥ prāyeṇa lokataḥ // 2,4.199 //
nindāyās tu vibhāvatvaṃ vaivarṇyāmarṣayor matam /
asūyāyāṃ punas tasyāḥ kathitaivānubhāvatā // 2,4.200 //
prahārasya vibhāvatvaṃ saṃmohapralayau prati /
augryaṃ pratyanubhāvatvam evaṃ jñeyāḥ pare 'pi ca // 2,4.201 //
trāsanidrāśramālasyamadabhidbodhavarjinām /
sañcāriṇām iha kvāpi bhaved ratyanubhāvatā // 2,4.202 //
sākṣādrater na sambandhaḥ ṣaḍbhis trāsādibhiḥ saha /
syāt parasparayā kintu līlānuguṇatākṛte // 2,4.203 //
vitarkamatinirvedadhṛtīnāṃ smṛtiharṣayoḥ /
bodhabhiddainyasuptīnāṃ kvacid rativibhāvatā // 2,4.204 //
paratantrāḥ svatantrāś cety uktāḥ sañcāriṇo dvidhā // 2,4.205 //
tatra paratantrāḥ-- varāvaratayā proktāḥ paratantrā api dvidhā // 2,4.206 //
tatra varaḥ-- sākṣād vyavahitaś ceti varo 'py eṣa dvidhoditaḥ // 2,4.207 //
tatra sākṣāt-- mukhyām eva ratiṃ puṣṇan sākṣād ity abhidhīyate // 2,4.208 //
yathā--
tanuruhālī ca tanuś ca nṛtyaṃ tanoti me nāma niśamya yasya /
apaśyato māthuramaṇḍalaṃ tadvyarthena kiṃ hanta dṛśor dvayena // 2,4.209 //
atha vyavahitaḥ-- puṣṇāti yo ratiṃ gauṇīṃ sa vyavahito mataḥ // 2,4.210 //
yathā--
dhig astu me bhujadvandvaṃ bhīmasya parighopamam /
mādhavākṣepiṇaṃ duṣṭaṃ yat pinaṣṭi na cedipam // 2,4.211 //
nirvedaḥ krodhavaśyatvād ayaṃ vyavahito rateḥ // 2,4.212 //
atha avaraḥ-- rasadvayasyāpy aṅgatvam agacchann avaro mataḥ // 2,4.213 //
yathā--
lelihyamānaṃ vadanair jvaladbhir jaganti daṃṣṭrāsphuṭaduttamāṅgaiḥ /
avekṣya kṛṣṇaṃ dhṛtaviśvarūpaṃ na svaṃ viśuṣyan smarati sma jiṣṇuḥ // 2,4.214 //
ghorakriyādyanubhāvād ācchādya sahajāṃ ratim /
durvarāvirabhūd bhītir moho 'yaṃ bhīvaśas tataḥ // 2,4.215 //
atha svatantrāḥ--
sadaiva pāratantrye 'pi kvacid eṣāṃ svatantratā /
bhūpālasevakasyeva pravṛttasya karagrahe // 2,4.216 //
bhāvajñai ratiśūnyaś ca ratyanusparśanas tathā /
ratigandhiś ca te tredhā svatantrāḥ parikīrtitāḥ // 2,4.217 //
tatra ratiśūnyaḥ-- janeṣu ratiśūnyeṣu ratiśūnyo bhaved asau // 2,4.218 //
yathā śrīdaśame --
dhig janma nas trivṛdvidyāṃ dhig vrataṃ dhig bahujñatām /
dhik kulaṃ dhik kriyādīkṣāṃ vimukhā ye tv adhokṣaje // 2,4.219 //
atra svatantro nirvedaḥ /
tatra ratyanusparśanaḥ--
yaḥ svato ratigandhena vihīno 'pi prasaṅgataḥ /
paścād ratiṃ spṛśed eṣa ratyanusparśano mataḥ // 2,4.220 //
yathā--
gariṣṭhāriṣṭaṭaṅkārair vidhurā vadhirāyitā /
hā kṛṣṇa pāhi pāhīti cukrośābhīrabālikā // 2,4.221 //
 atra trāsaḥ /
atha ratigandhiḥ-- yaḥ svātantrye 'pi tadgandhaṃ ratigandhir vyanakti saḥ // 2,4.222 //
yathā--
pītāṃśukaṃ paricinomi dhṛtaṃ tvayāṅge saṅgopanāya na hi naptri vidhehi yatnam /
ity āryayā nigaditā namitottamāṅgā rādhāvaguṇṭhitamukhī tarasā tadāsīt // 2,4.223 //
 atra lajjā /
ābhāsaḥ punar eteṣām asthāne vṛttito bhavet /
prātikūlyam anaucityam asthānatvaṃ dvidhoditam // 2,4.224 //
tatra prātikūlyam-- vipakṣe vṛttir eteṣāṃ prātikūlyam itīryate // 2,4.225 //
yathā--
gopo 'py aśikṣitaraṇo 'pi tam aśvadaityaṃ hanti me hanta mama jīvitanirviśeṣam /
krīḍāvinirjitasurādhipater alaṃ me durjīvitena hatakaṃsanarādhipasya // 2,4.226 //
 atra nirvedasyābhāsaḥ /
yathā vā--
ḍuṇḍabho jalacaraḥ sa kāliyo goṣṭhabhūbhṛd api loṣṭrasodaraḥ /
tatra karma kim ivādbhutaṃ jane yena mūrkha jagadīśateryate // 2,4.227 //
 atrāsūyāyāḥ /
atha anaucityam--
asatyatvam ayogyatvam anaucityaṃ dvidhā bhavet /
aprāṇini bhaved ādyaḥ tiryagādiṣu cāntimam // 2,4.228 //
tatra aprāṇini, yathā--
chāyā na yasya sakṛd apy upasevitābhūt kṛṣṇena hanta mama tasya dhig astu janma /
mā tvaṃ kadamba vidhuro bhava kāliyāhiṃ mṛdnan kariṣyati hariś caritārthatāṃ te // 2,4.229 //
 atra nirvedasya /
tiraści, yathā--
adhirohatu kaḥ pakṣī kakṣām aparo mamādya medhyasya /
hitvāpi tārkṣyapaksaṃ bhajate pakṣaṃ harir yasya // 2,4.230 //
 atra garvasya /
vahamāneṣv api sadā jñānavijñānamādhurīm /
kadambādiṣu sāmānyadṛṣṭyābhāsatvam ucyate // 2,4.231 //
bhāvānāṃ kvacid utpattisandhiśāvalyaśāntayaḥ /
daśāś catasra etāsām utpattis tv iha sambhavaḥ // 2,4.232 //
yathā--
maṇḍale kim api caṇḍamarīcer lohitāyati niśamya yaśodā /
vaiṇavīṃ dhvanidhurām avidūre prasravastimitakañculikāsīt // 2,4.233 //
 atra harṣotpattiḥ /
yathā vā--
tvayi rahasi milantyāṃ sambhramanyāsabhugnāpy uṣasi sakhi tavālī mekhalā paśya bhāti /
iti vivṛtarahasye kuñcitabhrūr dṛśam anṛju kirantī rādhikā vaḥ punātu // 2,4.234 //
 atrāsūyotpattiḥ /
atha sandhiḥ-- sarūpayor bhinnayor vā sandhiḥ syād bhāvayor yutiḥ // 2,4.235 //
tatra sarūpayoḥ sandhiḥ-- sandhiḥ sarūpayos tatra bhinnahetūtthayor mataḥ // 2,4.236 //
yathā--
rākṣasīṃ niśi niśāmya niśānte gokuleśagṛhiṇī patitāṅgīm /
tatkucopari sutaṃ ca hasantaṃ hanta niścalatanuḥ kṣaṇam āsīt // 2,4.237 //
 atrāniṣṭeṣṭasaṃvīkṣākṛtayor jāḍyayor yutiḥ /
atha bhinnayoḥ-- bhinnayor hetunaikena bhinnenāpy upajātayoḥ // 2,4.238 //
atha ekahetujayoḥ, yathā--
durvāracāpalo 'yaṃ dhāvann antar bahiś ca goṣṭhasya /
śiśur akutaścid bhītir dhinoti hṛdayaṃ dunoti ca me // 2,4.239 //
 tatra harṣaśaṅkayoḥ /
tatra bhinnahetujayoḥ, yathā--
vilasantam avekṣya devakī sutam utphullavilocanaṃ puraḥ /
prabalām api mallamaṇḍalīṃ himam uṣṇaṃ ca jalaṃ dṛśor dadhe // 2,4.240 //
 atra harṣaviṣādayoḥ sandhiḥ /
ekena jāyamānānām anekena ca hetunā /
bahūnām api bhāvānāṃ sandhiḥ sphuṭam avekṣyate // 2,4.241 //
tatra ekahetujānāṃ, yathā--
niruddhā kālindītaṭabhuvi mukundena balinā haṭhād antaḥsmerāṃ taralataratārojjvalakalām /
abhivyaktāvajñām aruṇakuṭilāpāṅgasuṣamāṃ dṛśaṃ nyasyanty asmin jayati vṛṣabhānoḥ kulamaṇiḥ // 2,4.242 //
 atra harṣautsukyagarvāmarṣāsūyānāṃ sandhiḥ /
anekahetujānāṃ, yathā--
parihitaharihārā vīkṣya rādhā savitrīṃ nikaṭabhuvi tathāgre tarkabhāk smerapadmām /
harim api daradūre svāminaṃ tatra cāsīn mahasi vinatavakraprasphuramlānavaktrā // 2,4.243 //
 atra lajjāmarṣaharṣaviṣādānāṃ sandhiḥ /
atha śāvalyam-- śavalatvaṃ tu bhāvānāṃ saṃmardaḥ syāt parasparam // 2,4.244 //
yathā--
śaktaḥ kiṃ nāma kartuṃ sa śiśur ahaha me mitrapakṣānadhākṣīd ātiṣṭheyaṃ tam eva drutam atha śaraṇaṃ kuryur etan na vīrāḥ /
āṃ divyā mallagoṣṭhī viharati sa kareṇoddadhārādrivaryaṃ kuryām adyaiva gatvā vrajabhuvi kadanaṃ hā tataḥ kampate dhīḥ // 2,4.245 //
 atra garvaviṣādadainyamatismṛtiśaṅkāmarṣatrāsānāṃ śāvalyam /
yathā vā--
dhig dīrghe nayane mamāstu mathurā yābhyāṃ na sā prekṣyate vidyeyaṃ mama kiṅkarīkṛtanṛpā kālas tu sarvaṅkaraḥ /
lakṣmīkeligṛhaṃ gṛhaṃ mama hahā nityaṃ tanuḥ kṣīyate sadmany eva hariṃ bhajeya hṛdayaṃ vṛndāṭavī karṣati // 2,4.246 //
 atra nirvedagarvaśaṅkādhṛtiviṣādamatyautsukyānāṃ śāvalyam /
atha śāntiḥ-- atyārūḍhasya bhāvasya vilayaḥ śāntir ucyate // 2,4.247 //
yathā--
vidhuritavadanā vidūnabhāsas tam aghaharaṃ gahane gaveṣayantaḥ /
mṛdukalamuralīṃ niśamya śaile vrajaśiśavaḥ pulakojjvalā babhūvuḥ // 2,4.248 //
 atra viṣādaśāntiḥ /
śabdārtharasavaicitrī vāci kācana nāsti me /
yathākathañcid evoktaṃ bhāvodāharaṇaṃ param // 2,4.249 //
trayastriṃśad ime 'ṣṭau ca vakṣyante sthāyinaś ca ye /
mukhyabhāvābhidhās tv ekacatvāriṃśad amī smṛtāḥ // 2,4.250 //
śarīrendriyavargasya vikāraṇāṃ vidhāyakāḥ /
bhāvāvirbhāvajanitāś cittavṛttaya īritāḥ // 2,4.251 //
kvacit svābhāviko bhāvaḥ kaścid āgantukaḥ kvacit /
yas tu svābhāviko bhāvaḥ sa vyāpyāntarbahiḥsthitaḥ // 2,4.252 //
mañjiṣṭhādye yathā dravye rāgas tanmaya īkṣyate /
atra syān nāmamātreṇa vibhāvasya vibhāvatā // 2,4.253 //
etena sahajenaiva bhāvenānugatā ratiḥ /
ekarūpāpi yā bhakter vividhā pratibhāty asau // 2,4.254 //
āgantukas tu yo bhāvaḥ paṭādau raktimeva saḥ /
tais tair vibhāvair evāyaṃ dhīyate dīpyate 'pi ca // 2,4.255 //
vibhāvanādivaiśiṣṭyād bhaktānāṃ bhedatas tathā /
prāyeṇa sarvabhāvānāṃ vaiśiṣṭyam upajāyate // 2,4.256 //
vividhānāṃ tu bhaktānāṃ vaiśiṣṭyād vividhaṃ manaḥ /
mano 'nusārād bhāvānāṃ tāratamyaṃ kilodaye // 2,4.257 //
citte gariṣṭhe gambhīre mahiṣṭhe karkaśādike /
samyagunmīlitāś cāmī na lakṣyante sphuṭaṃ janaiḥ // 2,4.258 //
citte laghiṣṭhe cottāne kṣodiṣṭhe komalādike /
manāgunmīlitāś cāmī lakṣyante bahir ulbaṇāḥ // 2,4.259 //
gariṣṭhaṃ svarṇapiṇḍābhaṃ laghiṣṭhaṃ tulapiṇḍavat /
cittayugme 'tra vijñayā bhāvasya pavanopamā // 2,4.260 //
gambhīraṃ sindhuvac cittam uttānaṃ palvalādivat /
cittadvaye 'tra bhāvasya mahādriśikharopamā // 2,4.261 //
pattanābhaṃ mahiṣṭhaṃ syāt kṣodiṣṭhaṃ tu kuṭiravat /
cittayugme 'tra bhāvasya dīpenebhena vopamā // 2,4.262 //
karkaśaṃ trividhaṃ proktaṃ vajraṃ svarṇaṃ tathā jatu /
cittatraye 'tra bhāvasya jñeyā vaiśvānaropamā // 2,4.263 //
atyantakaṭhinaṃ vajram akutaścana mārdavam /
īdṛśaṃ tāpasādīnāṃ cittaṃ tāvad avekṣyate // 2,4.264 //
svarṇaṃ dravati bhāvāgnes tāpenātigarīyasā /
jatu dravatvam āyāti tāpaleśena sarvataḥ // 2,4.265 //
komalaṃ ca tridhaivoktaṃ madanaṃ navanītakam /
amṛtaṃ ceti bhāvo 'tra prāyaḥ sūryātapāyate // 2,4.266 //
draved atrādyayugalam ātapena yathāyatham /
dravībhūtaṃ svabhāvena sarvadaivāmṛtaṃ bhavet /
govindapreṣṭhavaryāṇāṃ cittaṃ syād amṛtaṃ kila // 2,4.267 //
kṛṣṇabhaktiviśeṣasya gariṣṭhatvādibhir guṇaiḥ /
samavetaṃ sadāmībhir dvitrair api mano bhavet // 2,4.268 //
kintu suṣṭhu mahiṣṭhatvaṃ bhāvo bāḍham upāgataḥ /
sarvaprakāram evedaṃ cittaṃ vikṣobhayaty alam // 2,4.269 //
yathā dānakelikaumudyām --
gabhīro 'py aśrāntaṃ duradhigamapāro 'pi nitarām ahāryāṃ maryādāṃ dadhad api harer āspadam api /
satāṃ stomaḥ premaṇy udayati samagre sthagayituṃ vikāraṃ na sphāraṃ jalanidhir ivendau prabhavati // 2,4.270 //
iti śrīśrībhaktirasāmṛtasindhau dakṣiṇavibhāge bhaktirasasāmānyanirūpaṇe vyabhicārilaharī caturthī //
 sthāyibhāvākhyā pañcamalaharī
aviruddhān viruddhāṃś ca bhāvān yo vaśatāṃ nayan /
surājeva virājeta sa sthāyī bhāva ucyate // 2,5.1 //
sthāyī bhāvo 'tra sa proktaḥ śrīkṛṣṇaviṣayā ratiḥ /
mukhyā gauṇī ca sā dvedhā rasajñaiḥ parikīrtitā // 2,5.2 //
tatra mukhyā--
śuddhasattvaviśeṣātmā ratir mukhyeti kīrtitā /
mukhyāpi dvividhā svārthā parārthā ceti kīrtyate // 2,5.3 //
tatra svārthā--
aviruddhaiḥ sphuṭaṃ bhāvaiḥ puṣṇāty ātmānam eva yā /
viruddhair duḥkhaglāniḥ sā svārthā kathitā ratiḥ // 2,5.4 //
atha parārthā---
aviruddhaṃ viruddhaṃ ca saṅkucantī svayaṃ ratiḥ /
yā bhāvam anugṛhṇāti sā parārthā nigadyate // 2,5.5 //
śuddhā prītis tathā sakhyaṃ vātsalyaṃ priyatety asau /
svaparārthyaiva sā mukhyā punaḥ pañcavidhā bhavet // 2,5.6 //
vaiśiṣṭyaṃ pātravaiśiṣṭyād ratir eṣopagacchati /
yathārkaḥ pratibimbātmā sphaṭikādiṣu vastuṣu // 2,5.7 //
tatra śuddhā--
sāmānyāsau tathā svacchā śāntiś cety ādimā tridhā /
eṣāṅgakampatānetrāmīlanonmīlanādikṛt // 2,5.8 //
tatra sāmānyā--
kañcid viśeṣam aprāptā sādhāraṇajanasya yā /
bālikadaiś ca kṛṣṇe syāt sāmānyā sā ratir matā // 2,5.9 //
yathā--
asmin mathurāvīthyām udayati madhure virocane purataḥ /
kathasva sakhe mradimānaṃ mānasamadanaṃ kim eti mama // 2,5.10 //
yathā vā--
trivarṣā bālikā seyaṃ varṣīyasi samīkṣyatām /
yā puraḥ kṛṣṇam ālokya huṅkurvaty abhidhāvati // 2,5.11 //
atha svacchā--
tattatsādhanato nānāvidhabhaktiprasaṅgataḥ /
sādhākānāṃ tu vaividhyaṃ yāntī svacchā ratir matā // 2,5.12 //
yadā yādṛśī bhakte syād āsaktis tādṛśaṃ tadā /
rūpaṃ sphaṭikavad dhatte svacchāsau tena kīrtitā // 2,5.13 //
yathā--
kvacit prabhur iti stuvan kvacana mitram ity uddhasan kvacit tanaya ity avan kvacana kānta ity ullasan /
kvacin manasi bhāvayan parama eṣa ātmety asāv abhūd vividhasevayā vividhavṛttir āryo dvijaḥ // 2,5.14 //
anācāntadhiyāṃ tattadbhāvaniṣṭhā sukhārṇave /
āryāṇām atiśuddhānāṃ prāyaḥ svacchā ratir bhavet // 2,5.15 //
atha śāntiḥ-- mānase nirvikalpatvaṃ śama ity abhidhīyate // 2,5.16 //
tatha coktam--
vihāya viṣayonmukhyaṃ nijānandasthitir yataḥ /
ātmanaḥ kathyate so 'tra svabhāvaḥ śama ity asau // 2,5.17 //
prāyaḥ śamapradhānānāṃ mamatāgandhavarjitā /
paramātmatayā kṛṣṇe jātā śāntaratir matā // 2,5.18 //
yathā--
devarṣivīṇayā pīte harilīlāmahotsave /
sanakasya tanau kampo brahmānubhavino 'py abhūt // 2,5.19 //
yathā vā--
harivallabhasevayā samantād aparavargānubhavaṃ kilāvadhīrya /
ghanasundaram ātmano 'py abhīṣṭaṃ paramaṃ brahma didṛkṣate mano me // 2,5.20 //
agrato vakṣyamāṇais tu svādaiḥ prītyādisaṃśrayaiḥ /
rater asyā asamparkād iyaṃ śuddheti bhaṇyate // 2,5.21 //
atha bhedatrayī hṛdyā rateḥ prītyādir īryate /
gāḍhānukūlatotpannā mamatvena sadāśritā // 2,5.22 //
kṛṣṇabhakteṣv anugrāhyasakhipūjyeṣv anukramāt /
trividheṣu trayī prītiḥ sakhyaṃ vatsalatety asau // 2,5.23 //
atra netrādiphullatvajṛmbhaṇodghūrṇanādayaḥ /
kevalā saṅkulā ceti dvividheyaṃ ratitrayī // 2,5.24 //
tatra kevalā--
ratyantarasya gandhena varjitā kevalā bhavet /
vrajānuge rasālādau śrīdāmādau vayasyake /
gurau ca vrajanāthādau krameṇaiva sphuraty asau // 2,5.25 //
tatra saṅkulā--
eṣāṃ dvayos trayāṇāṃ vā sannipātas tu saṅkulā /
udbhavādau ca bhīmādau mathurādau krameṇa sā /
yasyādhikyaṃ bhaved yatra sa tena vyapadiśyate // 2,5.26 //
atha prītiḥ--
svasmād bhavanti ye nyūnās te 'nugrāhyā harer matāḥ /
ārādhyatvātmikā teṣāṃ ratiḥ prītir itīritā // 2,5.27 //
tatrāsaktikṛd anyatra prītisaṃhāriṇī hy asau // 2,5.28 //
yathā mukundamālāyām 
divi vā bhuvi vā mamāstu vāso narake vā narakāntaka prakāmam /
avadhīritaśāradāravindau caraṇau te maraṇe 'pi cintayāmi // 2,5.29 //
atha sakhyam--
ye syus tulyā mukundasya te sakhāyaḥ satāṃ matāḥ /
sāmyād viśrambharūpaiṣāṃ ratiḥ sakhyam ihocyate /
parihāsaprahāsādikāriṇīyam ayantraṇā // 2,5.30 //
yathā--
māṃ puṣpitāraṇyadidṛkṣayāgataṃ nimeṣaviśleṣavidīrṇamānasāḥ /
te saṃspṛśantaḥ pulakāñcitaśriyo dūrād ahaṃpūrvikayādya remire // 2,5.31 //
yathā vā--
śrīdāmadorvilasitena kṛto 'si kāmaṃ dāmodara tvam iha darpadhurā daridraḥ /
sadyas tvayā tad api kathanam eva kṛtvā devyai hriye trayam adāyi jvalāñjalīnām // 2,5.32 //
atha vātsalyam--
guravo ye harer asya te pūjyā iti viśrutāḥ /
anugrahamayī teṣāṃ ratir vātsalyam ucyate /
idaṃ lālanabhavyāśīś cibukasparśanādikṛt // 2,5.33 //
yathā--
agrāsi yannirabhisandhivirodhabhājaḥ kaṃsasya kiṅkaragaṇair girito 'py udagraiḥ /
gās tatra rakṣitum asau gahane mṛdur me bālaḥ prayāty avirataṃ bata kiṃ karomi // 2,5.34 //
yathā vā--
sutam aṅgulibhiḥ snutastanī cibukāgre dadhatī dayārdradhīḥ /
samalālayad ālayāt puraḥ sthitibhājaṃ vrajarājagehinī // 2,5.35 //
mitho harer mṛgākṣyāś ca sambhogasyādikāraṇam /
madhurāparaparyāyā priyatākhyoditā ratiḥ /
asyāṃ kaṭākṣabhrūkṣepapriyavāṇīsmitādayaḥ // 2,5.36 //
yathā govindavilāse--
ciram utkuṇṭhitamanaso rādhāmuravairiṇoḥ ko 'pi /
nibhṛtanirīkṣaṇajanmā pratyāśāpallavo jayati // 2,5.37 //
yathottaram asau svādaviśeṣollāsamayy api /
ratir vāsanayā svādvī bhāsate kāpi kasyacit // 2,5.38 //
atha gauṇī--
vibhāvotkarṣajo bhāvaviśeṣo yo 'nugṛhyate /
saṅkucantyā svayaṃ ratyā sa gauṇī ratir ucyate // 2,5.39 //
hāso vismaya utsāhaḥ śokaḥ krodho bhayaṃ tathā /
jugupsā cety asau bhāvaviśeṣaḥ saptadhoditaḥ // 2,5.40 //
api kṛṣṇavibhāvatvam ādyaṣaṭkasya sambhavet /
syād dehādivibhāvatvaṃ saptamyās tu rater vaśāt // 2,5.41 //
hāsādāv atra bhinne 'pi śuddhasattvaviśeṣataḥ /
parārthāyā rater yogād ratiśabdaḥ prayujyate // 2,5.42 //
hāsottarā ratir yā syāt sā hāsaratir ucyate /
evaṃ vismayaratyādyā vijñeyā ratayaś ca ṣaṭ // 2,5.43 //
kañcit kālaṃ kvacid bhakte hāsādyāḥ sthāyitām amī /
ratyā cārukṛtā yānti tallīlādyanusārataḥ // 2,5.44 //
tasmād aniyatādhārāḥ sapta sāmayikā ime /
sahajā api līyante baliṣṭhena tiraskṛtāḥ // 2,5.45 //
kāpy avyabhicarantī sā svādhārān svasvarūpataḥ /
ratir ātyantikasthāyī bhāvo bhaktajane ' khile /
syur etasyā vinābhāvād bhāvāḥ sarve nirarthakāḥ // 2,5.46 //
vipakṣādiṣu yānto 'pi krodhādyāḥ sthāyitāṃ sadā /
labhante ratiśūnyatvān na bhaktirasayogyatām // 2,5.47 //
aviruddhair api spṛṣṭā bhāvaiḥ sañcāriṇo 'khilāḥ /
nirvedādyā vilīyante nārhanti sthāyitāṃ tataḥ // 2,5.48 //
ity ato matigarvādibhāvānāṃ ghaṭate na hi /
sthāyitā kaiścid iṣṭāpi pramāṇaṃ tatra tadvidaḥ // 2,5.49 //
sapta hāsādayas tv ete tais tair nītāḥ supuṣṭatām /
bhakteṣu sthāyitāṃ yānto rucir ebhyo vitanvate // 2,5.50 //
tathā coktam--
aṣṭānām eva bhāvānāṃ saṃskārādhāyitā matā /
tattiraskṛtasaṃskārāḥ pare na sthāyitocitāḥ // 2,5.51 //
tatra hāsaratiḥ--
cetovikāso hāsaḥ syād vāgveṣehādivaikṛtāt /
sa dṛgvikāsanasauṣṭhakapolaspandanādikṛt // 2,5.52 //
kṛṣṇasambandhiceṣṭotthaḥ svayaṃ saṅkucadātmanā /
pratyānugṛhyamāṇo 'yaṃ hāso hāsaratir bhavet // 2,5.53 //
yathā--
mayā dṛg api nārpitā sumukhi dadhni tubhyaṃ śape sakhī tava nirargalā tad api me mukhaṃ jighrati /
praśādhi tad imāṃ mudhā cchalitasādhum ity acyute vadaty ajani dūtikā hasitarodhane na kṣamā // 2,5.54 //
atha vismayaratiḥ--
lokottarārthavīkṣāder vismayaś cittavistṛtiḥ /
atra syur netravistārasādhūktipulakādayaḥ /
pūrvoktarītyā niṣpannaḥ sa vismayaratir bhavet // 2,5.55 //
yathā--
gavāṃ gopālānām api śiśugaṇaḥ pītavasano lasacchrīvatsāṅkaḥ pṛthubhujacatuṣkair dhṛtaruciḥ /
kṛtastotrārambhaḥ sa vidhibhir ajāṇḍālibhir alaṃ parabrahmollāsān vahati kim idaṃ hanta kim idam // 2,5.56 //
atha utsāharatiḥ--
stheyasī sādhubhiḥ ślāghyaphale yuddhādikarmaṇi /
satvarā mānasāsaktir utsāha iti kīrtyate // 2,5.57 //
kālānavekṣaṇaṃ tatra dhairyatyāgodyamādayaḥ /
siddhaḥ pūrvoktavidhinā sa utsāha ratir bhavet // 2,5.58 //
yathā--
kālindītaṭabhuvi patraśṛṅgavaṃśī nikvāṇair iha mukharīkṛtāmbarāyām /
visphūrjann aghadamanena yoddhukāmaḥ śrīdāmā parikaram udbhaṭaṃ babandha // 2,5.59 //
atha śokaratiḥ--
śokas tv iṣṭaviyogādyaiś cittakleśabharaḥ smṛtaḥ /
vilāpapātaniḥśvāsamukhaśoṣabhramādikṛt /
pūrvoktavidhinaivāyaṃ siddhaḥ śokaratir bhavet // 2,5.60 //
yathā śrīdaśame --
ruditam anu niśamya tatra gopyo bhṛśam anutaptadhiyo 'śrupūrṇamukhyaḥ /
rurudur anupalabhya nandasūnuṃ pavana upāratapāṃśuvarṣavege // 2,5.61 //
yathā vā--
avalokya phaṇīndrayantritaṃ tanayaṃ prāṇasahasravallabham /
hṛdayaṃ na vidīryati dvidhā dhig imāṃ martyatanoḥ kaṭhoratām // 2,5.62 //
atha krodharatiḥ--
prātikūlyādibhiś cittajvalanaṃ krodha īryate /
pāruṣyabhrūkuṭīnetralauhityādivikārakṛt // 2,5.63 //
evaṃ pūrvoktavatsiddhaṃ viduḥ krodharatiṃ budhāḥ /
dvidhāsau kṛṣṇatadvairibhāvatvena kīrtitā // 2,5.64 //
atha kṛṣṇavibhāvāḥ, yathā--
kaṇṭhasīmani harer dyutibhājaṃ rādhikāmaṇisaraṃ paricitya /
taṃ cireṇa jaṭilā vikaṭabhrūbhaṅgabhīmataradṛṣṭir dadarśa // 2,5.65 //
tadvairivibhāvāḥ, yathā--
atha kaṃsasahodarogradāve harim abhyudyati tīvrahetibhāji /
rabhasād alikāmbare pralambadviṣato 'bhūd bhrūkuṭīpayodarekhā // 2,5.66 //
atha bhayaratiḥ--
bhayaṃ cittāticāñcalyaṃ mantughorekṣaṇādibhiḥ /
ātmagopanahṛcchoṣavidravabhramaṇādikṛt // 2,5.67 //
niṣpannaṃ pūrvavad idaṃ budhā bhayaratiṃ viduḥ /
eṣāpi krodharativad dvividhā kathitā budhaiḥ // 2,5.68 //
tatra kṛṣṇavibhāvāḥ--
yācitaḥ paṭimabhiḥ syamantakaṃ śauriṇā sadasi gāndinīsutaḥ /
vastragūḍhamaṇir eṣa mūḍhadhīs tatra śuṣyadadharaḥ klamaṃ yayau // 2,5.69 //
duṣṭavibhāvajāḥ, yathā--
bhairavaṃ bruvati hanta hanta gokuladvāri vāridanibhe vṛṣāsure /
putraguptidhṛtayatnavaibhavā kampramūrtir abhavad vrajeśvarī // 2,5.70 //
atha jugupsāratiḥ--
jugupsā syād ahṛdyānubhavāc cittanimīlanam /
tatra niṣṭhīvanaṃ vaktrakūṇanaṃ kutsanādayaḥ /
rater anugrahāj jātā sā jugupsāratir matā // 2,5.71 //
yathā--
yadavadhi mama cetaḥ kṛṣṇapādāravinde navanavarasadhāmany udyataṃ rantum āsīt /
tadavadhi bata nārīsaṅgame smaryamāne bhavati mukhavikāraḥ suṣṭhuniṣṭhīvanaṃ ca // 2,5.72 //
ratitvāt prathamaikaiva sapta hāsādayas tathā /
ity aṣṭau sthāyino yāvad rasāvasthāṃ na saṃśritāḥ // 2,5.73 //
cet svatantrās trayastriṃśad bhaveyur vyabhicāriṇaḥ /
ihāṣṭau sāttvikāś caite bhāvākhyās tān asaṅkhyakāḥ // 2,5.74 //
kṛṣṇānvayād guṇātītaprauḍhānandamayā api /
bhānty amī triguṇotpannasukhaduḥkhamayā iva // 2,5.75 //
tatra sphuranti hrībodhotsāhādyāḥ sāttvikā iva /
tathā rājasavadgarvaharṣasuptihasādayaḥ /
viṣādadīnatāmohaśokādyās tāmasā iva // 2,5.76 //
prāyaḥ sukhamayāḥ śītā uṣṇā duḥkhamayā iha /
citreyaṃ paramānandasāndrāpy uṣṇā ratir matā // 2,5.77 //
śītair bhāvair baliṣṭhais tu puṣṭā śītāyate hy asau /
uṣṇais tu ratir atyuṣṇā tāpayantīva bhāsate // 2,5.78 //
ratir dvidhāpi kṛṣṇādyaiḥ śrutair avagataiḥ smṛtaiḥ /
tair vibhāvāditāṃ yadbhis tadbhakteṣu raso bhavet // 2,5.79 //
yathā dadhyādikaṃ dravyaṃ śarkarāmaricādibhiḥ /
saṃyojanaviśeṣeṇa rasālākhyo raso bhavet // 2,5.80 //
tad atra sarvathā sākṣāt kṛṣṇādyanubhavādbhutaḥ /
prauḍhānandacamatkāro bhaktaiḥ ko 'py anurasyate // 2,5.81 //
sa ratyādivibhāvādyair ekībhāvamayo 'pi san /
jñaptatattadviśeṣaś ca tattadudbhedato bhavet // 2,5.82 //
yathā coktam--
pratīyamānāḥ prathamaṃ vibhāvādyās tu bhāgaśaḥ /
gacchanto rasarūpatvaṃ militā yānty akhaṇḍatām // 2,5.83 //
yathā maricakhaṇḍāder ekībhāve prapānake /
udbhāsaḥ kasyacit kvāpi vibhāvādes tathā rase // 2,5.84 //
rate kāraṇabhūtā ye kṛṣṇakṛṣṇapriyādayaḥ /
stambhādyāḥ kārabhūtāś ca nirvedādyāḥ sahāyakāḥ // 2,5.85 //
hitvā kāraṇakāryādiśabdavācyatvam atra te /
rasodbodhe vibhāvādivyapadeśatvam āpnuyuḥ // 2,5.86 //
rates tu tattadāsvādaviśeṣāyātiyogyatām /
vibhāvayanti kurvantīty uktā dhīrair vibhāvakāḥ // 2,5.87 //
tāṃ cānubhāvayanty antas tadvanty āsvādanirbharām /
ity uktā anubhāvās te kaṭākṣādyāḥ sasāttvikāḥ // 2,5.88 //
sañcārayanti vaicitrīṃ nayante tāṃ tathāvidhām /
ye nirvedādayo bhāvās te tu sañcāriṇo matāḥ // 2,5.89 //
eteṣāṃ tu tathābhāve bhagavatkāvyanāṭyayoḥ /
sevām āhuḥ paraṃ hetuṃ kecit tatpakṣarāgiṇaḥ // 2,5.90 //
kintu tatra sudustarkamādhuryādbhutasampadaḥ /
rater asyāḥ prabhāvo 'yaṃ bhavet kāraṇam uttamam // 2,5.91 //
mahāśaktivilāsātmā bhāvo 'cintyasvarūpabhāk /
ratyākhyā ity ayaṃ yukto na hi tarkeṇa bādhitum /
bhāratādyuktir eṣā hi prāktanair apy udāhṛtā // 2,5.92 //
yathoktam udyamaparvaṇi [ma.bhā\r\n6.6.11]--
acintyāḥ khalu ye bhāvā na tāṃs tarkeṇa yojayet prakṛtibhyaḥ paraṃ yac ca tad acintyasya lakṣaṇam // 2,5.93 //
vibhāvatādīn ānīya kṛṣṇādīn mañjulā ratiḥ /
etair eva tathābhūtaiḥ svaṃ saṃvardhayati sphuṭam // 2,5.94 //
yathā svair eva salilaiḥ paripūrya balāhakān /
ratnālayo bhavaty ebhir vṛṣṭais tair eva vāridhiḥ // 2,5.95 //
nave ratyaṅkure jāte haribhaktasya kasyacit /
vibhāvatvādihetutvaṃ kiñcit tat kāvyanāṭyayoḥ // 2,5.96 //
harer īṣacchrutividhau rasāsvādaḥ satāṃ bhavet /
rater eva prabhāvo 'yaṃ hetus teṣāṃ tathākṛtau // 2,5.97 //
mādhuryādyāśrayatvena kṛṣṇādīṃs tanute ratiḥ /
tathānubhūyamānās te vistīrṇāṃ kurvate ratim // 2,5.98 //
atas tasya vibhāvādicatuṣkasya rater api /
atra sāhāyikaṃ vyaktaṃ mitho 'jasram avekṣyate // 2,5.99 //
kintv etasyāḥ prabhāvo 'pi vairūpye sati kuñcati /
vairūpyas tu vibhāvāder anaucityam udīryate // 2,5.100 //
alaukikyā prakṛtyeyaṃ sudurūhā rasasthitiḥ /
yatra sādhāraṇatayā bhāvāḥ sādhu sphuranty amī // 2,5.101 //
eṣāṃ svaparasambandhaniyamānirṇayo hi yaḥ /
sādhāraṇyaṃ tad evoktaṃ bhāvānāṃ pūrvasūribhiḥ // 2,5.102 //
tad uktaṃ śrībharatena-- śaktir asti vibhāvādeḥ kāpi sādhāraṇīkṛtau / pramātā tadabhedena svaṃ yayā pratipadyate // 2,5.103 //
iti /
duḥkhādayaḥ sphuranto 'pi jātu bhāntaḥ svīyatayā hṛdi /
prauḍhānandacamatkāracarvaṇām eva tanvate // 2,5.104 //
parāśrayatayāpy ete jātu bhāntaḥ sukhādayaḥ /
hṛdaye paramānandasandoham upacinvate // 2,5.105 //
sadbhāvaś ced vibhāvādeḥ kiñcinmātrasya jāyate /
sadyaś catuṣṭayākṣepāt pūrṇataivopapadyate // 2,5.106 //
kiṃ ca--
ratiḥ sthitānukāryeṣu laukikatvādihetubhiḥ /
rasaḥ syān neti nāṭyajñā yad āhur yuktam eva tat // 2,5.107 //
alaukikī tv iyaṃ kṛṣṇaratiḥ sarvādbhutādbhutā /
yoge rasaviśeṣatvaṃ gacchanty eva haripriye // 2,5.108 //
viyoge tv adbhutānandavivartatvaṃ dadhaty api /
tanoty eṣā pragāḍhārtibharābhāsatvam ūrjitā // 2,5.109 //
tatrāpi vallavādhīśanandanālambanā ratiḥ /
sāndrānandacamatkāraparamāvadhir iṣyate // 2,5.110 //
yatsukhaughalavāgastyaḥ pibaty eva svatejasā /
remaśamādhurīsākṣātkārānandābdhim apy alam // 2,5.111 //
kiṃ ca--
paramānandatādātmyād ratyāder asya vastutaḥ /
rasasya svaprakāśatvam akhaṇḍatvaṃ ca sidhyati // 2,5.112 //
pūrvam uktād dvidhā bhdedān mukhyagauṇatayā rateḥ /
bhaved bhaktiraso 'py eṣa mukhyagauṇatayā dvidhā // 2,5.113 //
pañcadhāpi rater aikyān mukhyas tv eka ihoditaḥ /
saptadhātra tathā gauṇa iti bhaktiraso 'ṣṭadhā // 2,5.114 //
tatra mukhyaḥ--
mukhyas tu pañcadhā śāntaḥ prītaḥ preyāṃś ca vatsalaḥ /
madhuraś cety amī jñeyā yathāpūrvam anuttamāḥ // 2,5.115 //
atha gauṇaḥ--
hāsyo 'dbhutas tathā vīraḥ karuṇo raudra ity api /
bhayānakaḥ sa bībhatsa iti gauṇaś ca saptadhā // 2,5.116 //
evaṃ bhaktiraso bhedād dvayor dvādaśadhocyate /
vastutas tu purāṇādau pañcadhaiva vilokyate // 2,5.117 //
śvetaś citro 'ruṇaḥ śoṇaḥ śyāmaḥ pāṇḍurapiṅgalau /
gauro dhūmras tathā raktaḥ kālo nītaḥ kramād amī // 2,5.118 //
kapilo mādhavopendrau nṛsiṃho nandanandanaḥ /
balaḥ kūrmas tathā kalkī rāghavo bhārgavaḥ kiriḥ /
mīna ity eṣu kathitāḥ kramād dvādaśa devatāḥ // 2,5.119 //
pūrter vikāravistāravikṣepakṣobhatas tathā /
sarvabhaktirasāsvādaḥ pañcadhā parikīrtitaḥ // 2,5.120 //
pūrtiḥ śānte vikāśas tu prītādiṣv api pañcasu /
vīre 'dbhute ca vistāro vikṣepaḥ karuṇograyoḥ /
bhayānake 'tha bībhatse kṣobho dhīrair udāhṛtaḥ // 2,5.121 //
akhaṇḍasukharūpatve 'py eṣām asti kvacit kvacit /
raseṣu gahanāsvādaviśeṣaḥ ko 'py anuttamaḥ // 2,5.122 //
pratīyamānā apy ajñair grāmyaiḥ sapadi duḥkhavat /
karuṇādyā rasāḥ prājñaiḥ prauḍhānandamayā matāḥ // 2,5.123 //
alaukikavibhāvatvaṃ nītebhyo ratilīlayā /
saduktyā ca sukhaṃ tebhyaḥ syāt suvyaktam iti sthitiḥ // 2,5.124 //
tathā ca nāṭyādau--
karuṇādāv api rase jāyate yat paraṃ sukham /
sucetasām anubhavaḥ pramāṇaṃ tatra kevalam // 2,5.125 //
sarvatra karuṇākhyasya rasasyaivopapādanāt /
bhaved rāmāyaṇādīnām anyathā duḥkhahetutā // 2,5.126 //
tathātve rāmapādābjapremakallolavāridhiḥ /
prītyā rāmāyaṇaṃ nityaṃ hanumān śṛṇuyāt katham // 2,5.127 //
api ca--
sañcārī syāt samāno vā kṛṣṇaratyāḥ suhṛdratiḥ /
adhikā puṣyamāṇā ced bhāvollāsā ratiḥ // 2,5.128 //
phalguvairāgyanirdagdhāḥ śuṣkajñānāś ca haitukāḥ /
mīmāṃsakā viśeṣeṇa bhaktyāsvādabahirmukhāḥ // 2,5.129 //
ity eṣa bhaktirasikaś caurād iva mahānidhiḥ /
jaranmīmāṃsakād rakṣyaḥ kṛṣṇabhaktirasaḥ sadā // 2,5.130 //
sarvathaiva durūho 'yam abhaktair bhagavadrasaḥ /
tatpādāmbujasarvasvair bhaktair evānurasyate // 2,5.131 //
vyatītya bhāvanāvartma yaś camatkārakārabhūḥ /
hṛdi sattvojjvale bāḍhaṃ svadate sa raso mataḥ // 2,5.132 //
bhāvanāyāḥ pade yas tu budhenānanyabuddhinā /
bhāvyate gāḍhasaṃskāraiś citte bhāvaḥ sa kathyate // 2,5.133 //
gopālarūpaśobhāṃ dadhad api raghunāthabhāvavistārī /
tuṣyatu sanātanātmā daikṣiṇavibhāge sudhāmbunidheḥ // 2,5.134 //
iti śrīśrībhaktirasāmṛtasindhau dakṣiṇavibhāge bhaktirasasāmānyanirūpaṇe sthāyibhāvalaharī pañcamī /
iti śrīśrībhaktirasāmṛtasindhau
sāmānyabhagavadbhaktirasanirūpako nāma dakṣiṇavibhāgaḥ samāptaḥ //
 mukhyabhaktirasanirūpakaḥ paścimavibhāgaḥ
 śāntibhaktirasākhyā prathamalaharī
dhṛtamugdharūpabhāro bhāgavatārpitapṛthupremā /
sa mayi sanātanamūrtis tanotu puruṣottamas tuṣṭim // 3,1.1 //
rasāmṛtābdher bhāge 'tra tṛtīye paścimābhidhe /
mukhyo bhaktirasaḥ pañcavidhaḥ śāntādīr īryate // 3,1.2 //
ato 'tra pāñcavidhyena laharyaḥ pañca kīrtitāḥ /
athāmī pañca lakṣyante rasāḥ śāntādayaḥ kramāt // 3,1.3 //
tatra śāntabhaktirasaḥ--
vakṣyamāṇair vibhāvādyaiḥ śamināṃ svādyatāṃ gataḥ sthāyī śāntiratir dhīraiḥ śāntabhaktirasaḥ smṛtaḥ // 3,1.4 //
prāyaḥ svasukhajātīyaṃ sukhaṃ syād atra yoginām /
kintv ātmasaukhyam aghanaṃ ghanaṃ tv īśam ayaṃ sukham // 3,1.5 //
tatrāpīśasvarūpānubhavasyaivoruhetutā /
dāsādivanmanojñatvalīlāder na tathā matā // 3,1.6 //
tatra ālambanāḥ-- caturbhujaś ca śāntāś ca asminn ālambanā matāḥ // 3,1.7 //
tatra caturbhujaḥ--
śyāmākṛtiḥ sphurati cārucaturbhujo 'yam ānandarāśir akhilātmasindhutaraṅgaḥ /
yasmin gate nayanayoḥ pathi nirjihīte pratyakpadāt paramahaṃsamuner mano 'pi // 3,1.8 //
saccidānandasāndrāṅga ātmārāmaśiromaṇiḥ /
paramātmā paraṃ brahma śamo dāntaḥ śucir vaśī // 3,1.9 //
sadā svarūpasamprāpto hatārigatidāyakaḥ /
vibhur ity ādi guṇavān asminn ālambano hariḥ // 3,1.10 //
atha śāntāḥ--
śāntāḥ syuḥ kṛṣṇatatpreṣṇhakāruṇyena ratiṃ gatāḥ /
ātmārāmās tadīyādhvabaddhaśraddhāś ca tāpasāḥ // 3,1.11 //
atha ātmārāmāḥ--
ātmārāmās tu sanakasanandamukhā matāḥ /
prādhānyāt sanakādīnāṃ rūpaṃ bhaktiś ca kathyate // 3,1.12 //
tatra rūpam--
te pañcaṣābdabālābhāś catvāras tejasojjvalāḥ /
gaurāṅgā vātavasanāḥ prāyeṇa sahacāriṇaḥ // 3,1.13 //
tatra ca bhaktiḥ--
samastaguṇavarjite karaṇataḥ pratīcīnatāṃ gate kim api vastuni svayam adīpi tāvat sukham /
na yāvad iyam adbhutā navatamālanīladyuter mukunda sukhacidghanā tava babhūva sākṣātkṛtiḥ // 3,1.14 //
atha tāpasāḥ--
bhaktir muktyaiva nirvighnety āttayuktaviraktatāḥ /
anujjhitamumukṣā ye bhajante te tu tāpasāḥ // 3,1.15 //
yathā--
kadā śailadroṇyāṃ pṛthulaviṭapikroḍavasatir vasānaḥ kaupīnaṃ racitaphalakandāśanaruciḥ /
hṛdi dhyāyaṃ dhyāyaṃ muhur iha mukundābhidham ahaṃ cidānandaṃ jyotiḥ kṣaṇam iva vineṣyāmi rajanīḥ // 3,1.16 //
bhaktātmārāmakaruṇā prapañcenaiva tāpasāḥ /
śāntākhyabhāvacandrasya hṛdākāśe kalāṃ śritāḥ // 3,1.17 //
atha uddīpanāḥ--
śrutir mahopaniṣadāṃ viviktasthānasevanam /
antarvṛttiviśeṣo 'sya sphūrtis tattvavivecanam // 3,1.18 //
vidyāśaktipradhānatvaṃ viśvarūpapradarśanam /
jñānibhaktena saṃsargo brahmasatrādayas tathā /
eṣv asādhāraṇāḥ proktā budhair uddīpanā amī // 3,1.19 //
atra mahopaniṣacchrutiḥ, yathā--
akleśāḥ kamalabhuvaḥ praviśya goṣṭhīṃ kurvantaḥ śrutiśirasāṃ śrutiṃ śrutajñāḥ /
uttuṅgaṃ yaduparasaṅgamāya raṅgaṃ yogīndrāḥ pulakabhṛto navāpy avāpuḥ // 3,1.20 //
pādābjatulasīgandhaḥ śaṅkhanādo muradviṣaḥ /
puṇyaśailaḥ śubhāraṇyaṃ siddhakṣetraṃ svarāpagā // 3,1.21 //
viṣayādikṣayiṣṇutvaṃ kālasyākhilahāritā /
ityādy uddīpanā sādhāraṇās teṣāṃ kilāśritaiḥ // 3,1.22 //
atha pādābjatulasīgandho, yathā tṛtīye --
tasyāravindanayanasya padāravindakiñjalkamiśratulasīmakarandavāyuḥ /
antargataḥ svavivareṇa cakāra teṣāṃ saṅkṣobham akṣarajuṣām api cittatanvoḥ // 3,1.23 //
atha anubhāvāḥ--
nāsāgranyastanetratvam avadhūtaviceṣṭitam /
yugamātrekṣitagatir jñānamudrāpradarśanam // 3,1.24 //
harer dviṣy api na dveṣo nātibhaktiḥ priyeṣv api /
siddhatāyās tathā jīvanmukteś ca bahumānitā // 3,1.25 //
nairapekṣyaṃ nirmamatā nirahaṅkāritā kathā /
maunam ity ādayaḥ śītāḥ syur asādhāraṇāḥ kriyāḥ // 3,1.26 //
tatra nāsāgranayanatvaṃ, yathā--
nāsikāgradṛg ayaṃ puro muniḥ spandabandhuraśirā virājate /
cittakandarataṭīm anākulām asya nūnam avagāhate hariḥ // 3,1.27 //
jṛmbhāṅgamoṭanaṃ bhakter upadeśo harer natiḥ /
stavādayaś ca dāsādyaiḥ śītāḥ sādhāraṇāḥ kriyāḥ // 3,1.28 //
tatra jṛmbhā, yathā--
hṛdayāmbare dhruvaṃ te bhāvāmbaramaṇir udeti yogīndra /
yad idaṃ vadanāmbhojaṃ jṛmbhām avalambate bhavataḥ // 3,1.29 //
atha sāttvikāḥ-- romāñcasvedakampādyāḥ sāttvikāḥ pralayaṃ vinā // 3,1.30 //
atha romāñco, yathā--
pāñcajanyajanito dhvanir antaḥ kṣobhayan sapadi biddhasamādhiḥ /
yogināṃ giriguhānilayānāṃ pudgale pulakapālim anaiṣīt // 3,1.31 //
eṣāṃ nirabhimānānāṃ śarīrādiṣu yoginām /
sāttvikās tu jvalanty eva na tu dīptā bhavanty amī // 3,1.32 //
atha sañcāriṇaḥ--
sañcārino 'tra nirvedo dhṛtir harṣo matiḥ smṛtiḥ /
viṣādotsukatāvegavitarkādyāḥ prakīrtitāḥ // 3,1.33 //
tatra nirvedo, yathā-- asmin sukhaghanamūrtau
paramātmani vṛṣṇipattane sphurati
ātmārāmatayā me vṛthā gato bata ciraṃ kālaḥ // 3,1.34 //
atha sthāyī-- atra śāntiratiḥ sthāyī samā sāndrā ca sā dvidhā // 3,1.35 //
tatra ādyā, yathā--
samādhau yoginas tasminn asamprajñātanāmani /
līlayā mayi labdhe 'sya babhūvotkampinī tanuḥ // 3,1.36 //
sāndrā, yathā--
sarvāvidyādhvaṃsato yaḥ samastād āvirbhūto nirvikalpe samādhau /
jāte sākṣād yādavendre sa vindan mayy ānandaḥ sāndratāṃ koṭidhāsīt // 3,1.37 //
śānto dvidhaiṣa pārokṣyasākṣātkāravibhedataḥ // 3,1.38 //
atha parokṣyaṃ, yathā--
prayāsyati mahattapaḥ saphalatāṃ kim aṣṭāṅgikā munīśvara purātanī paramayogacaryāpy asau /
narākṛtinavāmbudadyutidharaṃ paraṃ brahma me vilocanacamatkṛtiṃ kathaya kiṃ nu nirmāsyati // 3,1.39 //
yathā vā--
kṣetre kuroḥ kim api caṇḍakaroparāge sāndraṃ mahaḥ pathi vilocanayor yadāsīt /
tan nīradadyutijayi smarad utsukaṃ me na pratyagātmani mano ramate pureva // 3,1.40 //
sākṣātkāro, yathā--
paramātmatayātimedurād bata sākṣātkaraṇapramodataḥ /
bhagavann adhikaṃ prayojanaṃ katarad brahmavido 'pi vidyate // 3,1.41 //
yathā vā--
hṛṣṭaḥ kambupatisvanair bhuvi luṭhaccīrāñcalaḥ sañcalan mūrdhnā ruddhadṛgaśrubhiḥ pulakito drāg eṣa līnavrataḥ /
akṣṇor aṅganam añjanatviṣi parabrahmaṇy avāpte mudā mudrābhiḥ prakaṭīkaroty avamatiṃ yogī svarūpasthitau // 3,1.42 //
bhavet kadācit kutrāpi nandasūnoḥ kṛpābharaḥ /
prathamaṃ jñānaniṣṭho 'pi so 'traiva ratim udvahet // 3,1.43 //
yathā bilvamaṅgaloktiḥ--
advaitavīthīpathikair upāsyāḥ svānandasiṃhāsanalabdhadīkṣāḥ /
śaṭhena kenāpi vayaṃ haṭhena dāsīkṛtā gopavadhūviṭena // 3,1.44 //
tatkāruṇyaślathībhūtajñānasaṃskārasantatiḥ /
eṣa bhaktirasānandanipuṇaḥ syād yathā śukaḥ // 3,1.45 //
śamasya nirvikāratvān nāṭyajñair naiṣa manyate /
śāntyākhyāyā rater atra svīkārān na virudhyate // 3,1.46 //
śamo manniṣṭhatā buddher iti śrībhagavadvacaḥ* /
tanniṣṭhā durghaṭā buddher etāṃ śāntaratiṃ vinā // 3,1.47 //
 
kevalaśānto 'pi, śrīviṣṇudharmottare yathā--
nāsti yatra sukhaṃ duḥkhaṃ na dveṣo na ca matsaraḥ /
samaḥ sarveṣu bhūteṣu sa śāntaḥ prathito rasaḥ // 3,1.48 //
sarvathaivam ahaṅkārarahitatvaṃ vrajanti cet /
atrāntarbhāvam arhanti dharmavīrādayas tadā // 3,1.49 //
sthāyinam eke tu nirvedasthāyinaṃ pare /
śāntam eva rasaṃ pūrve prāhur ekam anekadhā // 3,1.50 //
nirvedo viṣaye sthāyi tattvajñānodbhavaḥ sa cet /
iṣṭāniṣṭaviyogāptikṛtas tu vyabhicāry asau // 3,1.51 //
iti śrīśrībhaktirasāmṛtasindhau paścimavibhāge mukhyabhaktirasapañcakanirūpaṇe śāntabhaktirasalaharī prathamā /
 prītibhaktirasākhyā dvitīyalaharī
śrīdharasvāmibhiḥ spaṣṭam ayam eva rasottamaḥ /
raṅgaprasaṅge sapremakākhyaḥ prakīrtitaḥ // 3,2.1 //
ratisthāyitayā nāmakaumudīkṛdbhir apy asau /
śāntatvenāyam evāddhā sudevādyaiś ca varṇitaḥ // 3,2.2 //
ātmocitair vibhāvādyaiḥ prītir āsvādanīyatām /
nītā cetasi bhaktānāṃ prītibhaktiraso mataḥ // 3,2.3 //
anugrāhyasya dāsatvāl lālyatvād apy ayaṃ dvidhā /
bhidyate sambhramaprīto gauravaprīta ity api // 3,2.4 //
dāsābhimānināṃ kṛṣṇe syāt prītiḥ sambhramottarā /
pūrvavat puṣyamāṇo 'yaṃ sambhramaprīta ucyate // 3,2.5 //
tatra ālambanāḥ-- hariś ca tasya dāsāś ca jñeyā ālambanā iha // 3,2.6 //
tatra hariḥ--
ālambano 'smin dvibhujaḥ kṛṣṇo gokulavāsiṣu /
anyatra dvibhujaḥ kvāpi kutrāpy eṣu caturbhujaḥ // 3,2.7 //
tatra vraje--
navāmbudharabandhuraḥ karayugena vaktrāmbuje nidhāya muralīṃ sphuratpuraṭanindi paṭṭāmbaraḥ /
śikhaṇḍakṛtaśekharaḥ śikhariṇas taṭe paryaṭanaprabhur divi divaukaso bhuvi dhinoti naḥ kiṅkarān // 3,2.8 //
anyatra dvibhujo, yathā--
prabhur ayam aniśaṃ piśaṅgavāsāḥ karayugabhāg arikambur ambudābhaḥ /
navaghana iva cañcalāpinaddho raviśaśimaṇḍalamaṇḍitaś cakāsti // 3,2.9 //
tatra caturbhujo, yathā lalitamādhave --
cañcatkaustubhakaumudīsamudayaḥ kaumodakīcakrayoḥ sakhyenojjvalitais tathā jalajayor āḍhyaś caturbhir bhujaiḥ /
divyālaṅkaraṇena saṅkaṭatanuḥ saṅgī vihaṅgeśitur māṃ vyasmārayad eṣa kaṃsavijayī vaikuṇṭhagoṣṭhīśriyam // 3,2.10 //
brahmāṇḍakoṭidhāmaikaromakūpaḥ kṛpāmbudhiḥ /
avicintyamahāśaktiḥ sarvasiddhiniṣevitaḥ // 3,2.11 //
avatārāvalībījaṃ sadātmārāmahṛdguṇaḥ /
īśvaraḥ paramārādhyaḥ sarvajñaḥ sudṛḍhavrataḥ // 3,2.12 //
samṛddhimān kṣamāśīlaḥ śaraṇāgatapālakaḥ /
dakṣiṇaḥ satyavacano dakṣaḥ sarvaśubhaṅkaraḥ // 3,2.13 //
pratāpī dhārmikaḥ śāstracakṣur bhaktasuhṛttamaḥ /
vadānyas tejasā yuktaḥ kṛtajñaḥ kīrtisaṃśrayaḥ // 3,2.14 //
varīyān balavān premavaśya ity ādibhir guṇaiḥ /
yutaś caturvidheṣv eṣa dāseṣv ālambano hariḥ // 3,2.15 //
atha dāsāḥ--
dāsās tu praśritās tasya nideśavaśavartiṇaḥ /
viśvastāḥ prabhutājñānavinamritadhiyaś ca te // 3,2.16 //
yathā--
prabhur ayam akhilair guṇair garīyān iha tulanām aparaḥ prayāti nāsya /
iti pariṇatanirṇayena namrān hitacaritān harisevakān bhajadhvam // 3,2.17 //
caturdhāmī adhikṛtāśritapāriṣadānurāgāḥ // 3,2.18 //
tatra adhikṛtāḥ--
brahmaśaṅkaraśakrādyāḥ proktā adhikṛtā budhaiḥ /
rūpaṃ prasiddham evaiṣāṃ tena bhaktir udīryate // 3,2.19 //
yathā--
kā paryety ambikeyaṃ harim avakalayan kampate kaḥ śiro 'sau taṃ kaḥ stauty eṣa dhātā praṇamati viluṭhan kaḥ kṣitau vāsavo 'yam /
kaḥ stabdho hasyate 'ddhā danujabhidanujaiḥ pūrvajo 'yaṃ mametthaṃ kālindī jāmbavatyāṃ tridaśaparicayaṃ jālarandhrād vyatānīt // 3,2.20 //
atha āśritāḥ-- te śaraṇyā jñānicarāḥ sevāniṣṭhās tridhāśritāḥ // 3,2.21 //
yathā--
kecid bhītāḥ śaraṇam abhitaḥ saṃśrayante bhavantaṃ vijñātārthās tvadanubhavataḥ prāsya kecin mumukṣām /
śrāvaṃ śrāvaṃ tava navanavāṃ mādhurīṃ sādhuvṛndād vṛndāraṇyotsava kila vayaṃ deva sevemahi tvām // 3,2.22 //
tatra śaraṇyāḥ-- śaraṇyāḥ kāliyajarāsandhabaddhanṛpādayaḥ // 3,2.23 //
yathā--
api gahanāgasi nāge prabhuvara mayy adbhutādya te karuṇā /
bhaktair api durlabhayā yad ahaṃ padamudrayojjvalitaḥ // 3,2.24 //
yathā vā aparādhabhañjane--
kāmādīnāṃ kati na katidhā pālitā durnideśās teṣāṃ jātā mayi na karuṇā na trapā nopaśāntiḥ /
utsṛjyaitān atha yadupate sāmprataṃ labdhabuddhis tvām āyātaḥ śaraṇam abhayaṃ māṃ niyuṅkṣvātmadāsye // 3,2.25 //
atha jñānicarāḥ--
ye mumukṣāṃ parityajya harim eva samāśritāḥ /
śaunakapramukhās te tu proktā jñānicarāḥ budhaiḥ // 3,2.26 //
yathā vā harihaktisudhodaye--
aho mahātman bahudoṣaduṣṭo 'py ekena bhāty eṣa bhavo guṇena /
satsaṅgamākhyena sukhāvahena kṛtādya no yena kṛśā mumukṣā // 3,2.27 //
yathā vā padyāvalyām --
dhyānātītaṃ kim api paramaṃ ye tu jānanti tattvaṃ teṣām āstāṃ hṛdayakuhare śuddhacinmātra ātmā /
asmākaṃ tu prakṛtimadhuraḥ smeravaktrāravindo meghaśyāmaḥ kanakaparidhiḥ paṅkajākṣo 'yam ātmā // 3,2.28 //
atha sevāniṣṭhāḥ--
mūlato bhajanāsaktāḥ sevāniṣṭhā itīritāḥ /
candradhvajo harihayo bahulāśvas tathā nṛpāḥ /
ikṣvākuḥ śrutadevāś ca puṇḍarīkādayaś ca te // 3,2.29 //
yathā--
ātmārāmān api gamayati tvadguṇo gānagoṣṭhīṃ śūnyodyāne nayati vihagān apy alaṃ bhikṣucaryām /
ity utkarṣaṃ kam api sacamatkāram ākarṇya citraṃ sevāyāṃ te sphuṭam aghahara śraddhayā gardhito 'smi // 3,2.30 //
atha pāriṣadāḥ--
uddhavo dāruko jaitraḥ śrutadevaś ca śatrujit /
nandopanandabhadrādyāḥ pārṣadā yadupattane // 3,2.31 //
niyuktāḥ santy amī mantrasārathyādiṣu karmasu /
tathāpi kvāpy avasare paricaryāṃ ca kurvate /
kauraveṣu tathā bhīṣmaparīkṣidvidurādayaḥ // 3,2.32 //
teṣāṃ rūpaṃ, yathā--
sarasāḥ sarasīruhākṣaveṣās tridiveśāvalijaitrakāntileśāḥ /
yaduvīrasabhāsadaḥ sadāmī pracurālaṅkaraṇojjvalā jayanti // 3,2.33 //
bhaktiḥ, yathā--
śaṃsan dhurjaṭinirjayādivirudaṃ bāṣpāvaruddhākṣaraṃ śaṅkāpañcalavaṃ madād agaṇayan kālāgnirudrād api /
tvayy evārpitabuddhir uddhavamukhas tvatpārṣadānāṃ gaṇo dvāri dvāravatīpurasya purataḥ sevotsukas tiṣṭhati // 3,2.34 //
eteṣāṃ pravaraḥ śrīmān uddhavaḥ premaviklavaḥ // 3,2.35 //
tasya rūpaṃ--
kālindīmadhuratviṣaṃ madhupater mālyena nirmālyatāṃ labdhenāñcitam ambareṇa ca lasadgorocanārociṣā /
dvandvenārgalasundareṇa bhujayor jiṣṇum abjekṣaṇaṃ mukhyaṃ pāriṣadeṣu bhaktilaharīruddhaṃ bhajāmy uddhavam // 3,2.36 //
bhaktiḥ, yathā--
mūrdhany āhukaśāsanaṃ praṇayate brahmeśayoḥ śāsitā sindhuṃ prārthayate bhuvaṃ tanutarāṃ brahmāṇḍakoṭīśvaraḥ /
mantraṃ pṛcchati mām apeśaladhiyaṃ vijñānavārāṃ nidhir vikrīḍaty asakṛd vicitracaritaḥ so 'yaṃ prabhur mādṛśām // 3,2.37 //
atha anugāḥ--
sarvadā paricaryāsu prabhor āsaktacetasaḥ /
purasthāś ca vrajasthāś cety ucyate anugā dvidhā // 3,2.38 //
tatra purasthāḥ--
sucandro maṇḍanaḥ stambaḥ sutambādyāḥ purānugāḥ /
eṣāṃ pārṣadavat prāyo rūpālaṅkāraṇādayaḥ // 3,2.39 //
sevā yathā--
upari kanakadaṇḍaṃ maṇḍano vistṛṇīte dhuvati kila sucandraś cāmaraṃ candracārum /
upaharati sutambaḥ suṣṭhu tāmbūlavīṭīṃ vidadhati paricaryāḥ sādhavo mādhavasya // 3,2.40 //
atha vrajasthāḥ--
raktakaḥ patrakaḥ patrī madhukaṇṭho madhuvrataḥ /
rasālasuvilāsāś ca premakando marandakaḥ // 3,2.41 //
ānandaś candrahāsaś ca payodo vakulas tathā /
rasadaḥ śāradādyāś ca vrajasthā anugā matāḥ // 3,2.42 //
eṣāṃ rūpaṃ, yathā--
maṇimayavaramaṇḍanojjvalāṅgān puraṭajavāmadhuliṭpaṭīrabhāsaḥ /
nijavapuranurūpadivyavastrān vrajapatinandanakiṅkarān namāmi // 3,2.43 //
sevā, yathā--
drutaṃ kuru pariṣkṛtaṃ bakula pītapaṭṭāṃśukaṃ varair agurubhir jalaṃ racaya vāsitaṃ vārida /
rasāla parikalpayor agalatādalair vīṭikāḥ parāgapaṭalī gavāṃ diśam arundha paurandarīm // 3,2.44 //
vrajānugeṣu sarveṣu varīyān raktako mataḥ // 3,2.45 //
asya rūpaṃ, yathā--
ramyapiṅgapaṭam aṅgarociṣā kharvitoruśataparvikārucam /
suṣṭhu goṣṭhayuvarājasevinaṃ raktakaṇṭham anuyāmi raktakam // 3,2.46 //
bhaktiḥ, yathā--
girivarabhṛti bhartṛdārake 'smin vrajayuvarājatayā gate prasiddhim /
śṛṇu rasada sadā padābhisevāpaṭṭimaratā ratir uttamā mamāstu // 3,2.47 //
dhūryo dhīraś ca vīraś ca tridhā pāriṣadādikaḥ // 3,2.48 //
tatra dhūryaḥ--
kṛṣṇe 'sya preyasīvarge dāsādau ca yathāyatham /
yaḥ prītiṃ tanute bhaktaḥ sa dhūrya iha kīrtyate // 3,2.49 //
yathā--
devaḥ sevyatayā yathā sphurati me devyas tathāsya priyāḥ sarvaḥ prāṇasamānatāṃ pracinute tadbhaktibhājāṃ gaṇaḥ /
smṛtvā sāhasikaṃ bibhemi tam ahaṃ bhaktābhimānonnataṃ prītiṃ tatpraṇate khare 'py avidadhad yaḥ svāsthyam ālambate // 3,2.50 //
atha dhīraḥ--
āśritya preyasīm asya nātisevāparo 'pi yaḥ /
tasya prasādapātraṃ syān mukhyaṃ dhīraḥ sa ucyate // 3,2.51 //
yathā--
kam api pṛthaganuccair nācarāmi prayatnaṃ yadukulakamalārka tvatprasādaśriye 'pi /
samajani nanu devyāḥ pārijātārcitāyāḥ parijananikhilāntaḥpātinī me yadākhyā // 3,2.52 //
atha vīraḥ--
kṛpāṃ tasya samāśritya prauḍhāṃ nānyam apekṣate /
atulāṃ yo vahan kṛṣṇe prītiṃ vīraḥ sa ucyate // 3,2.53 //
yathā--
pralambaripur īśvaro bhavatu kā kṛtis tena me kumāramakaradhvajād api na kiñcid āste phalam /
kim anyad aham uddhataḥ prabhukṛpākaṭākṣaśriyā priyā pariṣadagrimāṃ na gaṇayāmi bhāmām api // 3,2.54 //
caturthe ca -- jagajjananyāṃ jagadīśa vaiśasaṃ
syād eva yatkarmaṇi naḥ samīhitam
karoṣi phalgv apy uru dīnavatsalaḥ sva eva dhiṣṇye 'bhiratasya kiṃ tayā // 3,2.55 //
eteṣu tasya dāseṣu trividheṣv āśritādiṣu /
nityasiddhāś ca siddhāś ca sādhakāḥ parikīrtitaḥ // 3,2.56 //
atha uddīpanāḥ--
anugrahasya samprāptis tasyāṅghrirajasāṃ tathā /
bhuktāvaśiṣṭabhaktāder api tadbhaktasaṅgatiḥ /
ity ādayo vibhāvāḥ syur eṣv asādhāraṇā matāḥ // 3,2.57 //
tatra anugrahasamprāptiḥ, yathā--
kṛṣṇasya paśyata kṛpāṃ kṛpādyāḥ kṛpaṇe mayi /
dhyeyo 'sau nidhane hanta dṛśor adhvānam abhyagāt // 3,2.58 //
muralīśṛṅgayoḥ svānaḥ smitapūrvāvalokanam /
guṇotkarṣaśrutiḥ padmapadāṅkanavanīradāḥ /
tadaṅgasaurabhādyās tu sarvaiḥ sādhāraṇā matāḥ // 3,2.59 //
atra muralīsvano, yathā vidagdhamādhave --
sotkaṇṭhaṃ muralīkalāparimalān ākarṇya ghūrṇattanor etasyākṣisahasrataḥ surapater aśrūṇi sasrur bhuvi /
citraṃ vāridharān vināpi tarasā yair adya dhārāmayair dūrāt paśyata devamātṛkam abhūd vṛndāṭavīmaṇḍalam // 3,2.60 //
atha anubhāvāḥ--
sarvataḥ svaniyogānām ādhikyena parigrahaḥ /
īrṣyālavena cāspṛṣṭā maitrī tatpraṇate jane /
tanniṣṭhādyāḥ śītāḥ syur eṣv asādhāraṇāḥ kriyāḥ // 3,2.61 //
tatra svaniyogasya sarvata ādhikyaṃ, yathā-- aṅgastambhārambham uttuṅgayantaṃ
premānandaṃ dāruko nābhyanandat
kaṃsārāter vījane yena sākṣād akṣodīyān antarāyo vyadhāyi // 3,2.62 //
udbhāsvarāḥ puroktā ye tathāsya suhṛdādayaḥ /
virāgādyāś ca ye śītāḥ proktāḥ sādhāraṇās tu te // 3,2.63 //
tatra nṛtyam, yathā śrīdaśame --
śrutadevo 'cyutaṃ prāptaṃ svagṛhān janako yathā /
natvā munīṃś ca saṃhṛṣṭo dhunvan vāso nanarta ha // 3,2.64 //
yathā vā--
tvaṃ kalāsu vimukho 'pi nartanaṃ premanāṭyaguruṇāsi pāṭhitaḥ /
yad vicitragaticaryayāñcitaś citrayasy ahaha cāraṇān api // 3,2.65 //
atha sāttvikāḥ-- stambhādyāḥ sāttvikāḥ sarve prītāditritaye matāḥ // 3,2.66 //
yathā,
gokulendraguṇagānarasena stambham adbhutam asau bhajamānaḥ /
paśya bhaktirasamaṇḍapamūlastambhatāṃ vahati vaiṣṇavavaryaḥ // 3,2.67 //
śrīdaśame --
sa indraseno bhagavatpadānujaṃ bibhran muhuḥ premavibhinnayā dhiyā /
uvāca hānandajalākulekṣaṇaḥ prahṛṣṭaromā nṛpa gadgadākṣaram // 3,2.68 //
atha vyabhicāriṇaḥ--
harṣo dhṛtiś cātra nirvedo 'tha viṣaṇṇatā /
dainyaṃ cintā smṛtiḥ śaṅkā matir autsukyacāpale // 3,2.69 //
vitarkāvegahrījāḍyamohonmādāvahitthikāḥ /
bodhaḥ svapnaḥ klamo vyādhir mṛtiś ca vyabhicāriṇaḥ // 3,2.70 //
itareṣāṃ madādīnāṃ nātipoṣakatā bhavet /
yoge trayaḥ syur dhṛtyantā ayoge tu klamādayaḥ /
ubhayatra pare śeṣā nirvedādyāḥ satāṃ matāḥ // 3,2.71 //
tatra harṣo, yathā prathame --
prītyutphullamukhāḥ procur harṣagadgadayā girā /
pitaraṃ sarvasuhṛdam avitāram ivārbhakāḥ // 3,2.72 //
yathā vā--
harim avalokya puro bhuvi patito daṇḍapraṇāmaśatakāmaḥ /
pramadavimugdho nṛpatiḥ punar utthānaṃ visasmāra // 3,2.73 //
klamo, yathā skānde--
aśoṣayan manas tasya mlāpayan mukhapaṅkajam /
ādhis tadvirahe deva grīṣme sara ivāṃśumān // 3,2.74 //
nirvedo, yathā--
dhanyāḥ sphurati tava sūrya karāḥ sahasraṃ ye sarvadā yadupateḥ padayoḥ patanti /
bandhyo dṛśāṃ darśaśatī dhriyate mamāsau dūre muhūrtam api yā na vilokate tam // 3,2.75 //
atha sthāyī--
sambhramaḥ prabhutājñānāt kampaś cetasi sādaraḥ /
anenaikyaṃ gatā prītiḥ sambhramaprītir ucyate /
eṣā rase 'tra kathitā sthāyibhāvatayā budhaiḥ // 3,2.76 //
āśritādeḥ puraivoktaḥ prakāro ratijanmani /
tatra pāriṣadādes tu hetuḥ saṃskāra eva hi /
saṃskārodbodhakās tasya darśanaśravaṇādayaḥ // 3,2.77 //
eṣā tu sambhramaprītiḥ prāpnuvaty uttarottaram /
vṛddhiṃ premā tataḥ snehas tato rāga iti tridhā // 3,2.78 //
tatra sambhramaprītiḥ, yathā śrīdaśame --
mamādyāmaṅgalaṃ naṣṭaṃ phalavāṃś caiva me bhavaḥ /
yan namasye bhagavato yogidhyeyāṅghripaṅkajam // 3,2.79 //
yathā vā--
kalindanandinīkulakadambavanavallabham /
kadā namaskariṣāmi goparūpaṃ tam īśvaram // 3,2.80 //
atha premā--
hrāsaśaṅkācyutā baddhamūlā premeyam ucyate /
asyānubhāvāḥ kathitās tatra vyasanitādayaḥ // 3,2.81 //
yathā--
aṇimādisaukhyavīcīm avīciduḥkhapravāhaṃ vā /
naya māṃ vikṛtir na hi me tvatpadakamalāvalambasya // 3,2.82 //
yathā vā--
ruṣājvalitabuddhinā bhṛgusutena śapto 'py alaṃ mayā hṛtajagattrayo 'py atanukaitavaṃ tanvatā /
vinindya kṛtabandhano 'py uragarājapāśair balād arajyata sa mayy aho dviguṇam eva vairocaniḥ // 3,2.83 //
atha snehaḥ--
sāndraś cittadravaṃ kurvan premā sneha itīryate /
kṣaṇikasyāpi neha syād visleṣasya sahiṣṇutā // 3,2.84 //
yathā--
dambhena bāṣpāmbujharasya keśavaṃ vīkṣya dravaccittam asusruvat tava /
ity uccakair dhārayato vicittatāṃ citrā na te dāruka dārukalpatā // 3,2.85 //
yathā vā--
patnīṃ ratnanidheḥ parām upaharan pūreṇa bāṣpāmbhasāṃ rajyanmañjulakaṇṭhagarbhaluṭhitastotrākṣaropakramaḥ /
cumban phullakadambaḍambaratulāṅgaiḥ samīkṣyācyutaṃ stabdho 'py abhyadhikāṃ śriyaṃ praṇamatāṃ vṛndād dadhāroddhavaḥ // 3,2.86 //
atha rāgaḥ--
snehaḥ sa rāgo yena syāt sukhaṃ duḥkham api sphuṭam /
tatsambandhalave 'py atra prītiḥ prāṇavyayair api // 3,2.87 //
yathā--
gurur api bhujagād bhīs takṣakāt prājyarājyacyutir atiśayinī ca prāyacaryā ca gurvī /
atanuta mudam uccaiḥ kṛṣṇalīlāsudhāntarviharaṇasacivatvād auttareyasya rājñaḥ // 3,2.88 //
yathā vā--
keśavasya karuṇālave 'pi ced bāḍavo 'pi kila ṣāḍavo mama /
asya yady adayatākuśasthalī pūrṇasiddhir api me kuśasthalī // 3,2.89 //
prāya ādyadvaye premā snehaḥ pāriṣadeṣv asau /
parīkṣiti bhavedrāgo dāruke ca tathoddhave // 3,2.90 //
vrajānugeṣv anekeṣu raktakapramukheṣu ca /
asminn abhyudite bhāvaḥ prāyaḥ syāt sakhyaleśabhāk // 3,2.91 //
yathā--
śuddhāntān militaṃ bāṣparuddhavāg uddhavo harim /
kiñcitkuñcitanetrāntaḥ svāntena pariṣasvaje // 3,2.92 //
ayogayogāv etasya prabhedau kathitāv ubhau // 3,2.93 //
atha ayogaḥ--
saṅgābhāvo harer dhīrair ayoga iti kathyate /
ayoge tanmanaskatvaṃ tadguṇādyanusandhayaḥ // 3,2.94 //
tatprāptyapāyacintādyāḥ sarveṣāṃ kathitāḥ kriyāḥ /
utkaṇṭhitaṃ viyogaś cety ayoge 'pi dvidhocyate // 3,2.95 //
tatra utkaṇṭhitam-- adṛṣṭapūrvasya harer didṛkṣotkaṇṭhitaṃ matam // 3,2.96 //
yathā nārasiṃhe--
cakāra meghe tadvarṇe bahumānaratiṃ nṛpaḥ /
pakṣapātena tannāmni mṛge padme ca taddṛśi // 3,2.97 //
yathā va, śrīdaśame -- apy adya viṣṇor manujatvam īyuṣor
bhārāvatārāya bhuvo nijecchayā
lāvaṇyadhāmno bhavitopalambhanaṃ mahyaṃ na na syāt phalam añjasā dṛśaḥ // 3,2.98 //
atrāyogaprasaktānāṃ sarveṣām api sambhave /
autsukyadainyanirvedacintānāṃ cāpalasya ca /
jaḍatonmādamohānām api syād atiriktatā // 3,2.99 //
tatra autsukyaṃ, yathā śrīkṛṣṇakarṇāmṛte --
amūny adhanyāni dināntarāṇi hare tvadālokanam antareṇa /
anāthabandho karuṇaikasindho hā hanta hā hanta kathaṃ nayāmi // 3,2.100 //
yathā vā,
vilocanasudhāmbudhes tava padāravindadvayī vilocanarasacchaṭām anupalabhya vikṣubhyataḥ /
mano mama manāg api kvacid anāpnuvan nirvṛtiṃ kṣaṇārdham api manyate vrajamahendra varṣavrajam // 3,2.101 //
dainyaṃ, yathā tatraiva --
nibaddhamūrdhāñjalir eṣa yāce nīrandhradainyonnatimuktakaṇṭham /
dayāmbudhe deva bhavatkaṭākṣadākṣiṇyaleśena sakṛn niṣiñca // 3,2.102 //
yathā vā--
asi śaśimukuṭādyair apy alabhyekṣaṇas tvaṃ laghur aghahara kīṭād apy ahaṃ kūṭakarmā /
iti visadṛśatāpi prārthane prārthayāmi snapaya kṛpaṇabandho mām apāṅgacchaṭābhiḥ // 3,2.103 //
nirvedo, yathā--
sphuṭaṃ śritavator api śrutiniṣevayā ślāghyatāṃ mamābhavaniratayor bhavatu netrayor mandayoḥ /
bhaven na hi yayoḥ padaṃ madhurimaśriyām āspadaṃ padāmbujanakhāṅkurād api visāri rocis tava // 3,2.104 //
cintām, yathā--
haripadakamalāvalokatṛṣṇā taralamater api yogyatām avīkṣya /
avanatavadanasya cintayā me hari hari niḥśvasato niśāḥ prayāti // 3,2.105 //
cāpalaṃ, yathā śrīkṛṣṇakarṇāmṛte --
tvacchaiśavaṃ tribhuvanādbhutam ity avehi maccāpalaṃ ca tava vā mama vādhigamyam /
tat kiṃ karomi viralaṃ muralīvilāsi mugdhaṃ mukhāmbujam udīkṣitum īkṣaṇābhyām // 3,2.106 //
yathā vā--
hriyam aghahara muktvā dṛkpataṅgī mamāsau bhayam api damayitvā bhaktavṛndāt tṛṣārtā /
niravadhim avicārya svasya ca kṣodimānaṃ tava caraṇasarojaṃ leḍhum anivcchatīśa // 3,2.107 //
jaḍatā, yathā saptame --
nyastakrīḍanako bālo jaḍavat tanmanastayā /
kṛṣṇagrahagṛhītātmā na veda jagad īdṛśam // 3,2.108 //
yathā vā--
nimeṣonmuktākṣaḥ katham iha parispandavidhurāṃ tanuṃ bibhrad bhavyaḥ pratikṛtir ivāste dvijapatiḥ /
aye jñātaṃ vaṃśīrasikanavarāgavyasaninā puraḥ śyāmāmbhode bata vinihitā dṛṣṭir amunā // 3,2.109 //
unmādo, yathā saptame --
nadati kvacid utkaṇṭho vilajjo nṛtyati kvacit /
kvacit tadbhāvanāyuktas tanmayo 'nucakāra ha // 3,2.110 //
yathā vā--
kvacin naṭati niṣpaṭaṃ kvacid asambhavaṃ stambhate kvacid vihasati sphuṭaṃ kvacid amandam ākrandati /
lasaty analasaṃ kvacit kvacid apārtham ārtāyate harer abhinavoddhurapraṇayasīdhum atto muniḥ // 3,2.111 //
moho, yathā haribhaktisudhodaye--
ayogyam ātmānam itīśadarśane sa manyamānas tadanāptikātaraḥ /
udbeladuḥkhārṇavamagnamānasaḥ śrutāśrudhāro dvija mūrcchitāpatat // 3,2.112 //
yathā vā--
haricaraṇavilokābdhitāpāvalībhir bata vidhūtacidambhasy atra nas tīrthavarye /
śrutipuṭaparivāheneśanāmāmṛtāni kṣipata nanu satīrthāś ceṣṭatāṃ prāṇahaṃsaḥ // 3,2.113 //
atha viyogaḥ-- viyogo labdhasaṅgena vicchedo danujadviṣā // 3,2.114 //
yathā--
balisutabhujaṣaṇḍakhaṇḍanāya kṣatajapuraṃ puruṣottame prayāte /
vidhūtavidhurabuddhir uddhavo 'yaṃ virahaniruddhamanā niruddhavo 'bhūt // 3,2.115 //
aṅgeṣu tāpaḥ kṛśatā jāgaryālambaśūnyatā /
adhṛtir jaḍatā vyādhir unmādo mūrcchitaṃ budhaiḥ /
viyoge sambhramaprīter daśāvasthāḥ prakīrtitāḥ // 3,2.116 //
anavasthitir ākhyātā cittasyālambaśūnyatā /
arāgitā tu sarvasminn adhṛtiḥ kathitā budhaiḥ /
anye 'ṣṭau prakaṭārthatvāt tāpādyā na hi lakṣitāḥ // 3,2.117 //
tatra tāpo, yathā--
asmān dunoti kamalaṃ tapanasya mitraṃ ratnākaraś ca baḍavānalagūḍhamūrtiḥ /
indīvaraṃ vidhusuhṛt katham īśvaraṃ vā taṃ smārayan munipate dahatīha sabhyān // 3,2.118 //
kṛśatā, yathā--
dadhati tava tathādya sevakānāṃ bhujaparighāḥ kṛśatāṃ ca pāṇḍutāṃ ca /
patati bata yathā mṛṇālabuddhyā sphuṭam iha pāṇḍavamitra pāṇḍupakṣaḥ // 3,2.119 //
jāgaryā, yathā--
virahān muradviṣaś ciraṃ vidhurāṅge parikhinnacetasi /
kṣaṇadāḥ kṣaṇadāyitojjhitā bahulāśve bahulās tadābhavan // 3,2.120 //
ālambanaśūnyatā, yathā--
vijayarathakuṭumbinā vinānyan na kila kuṭumbam ihāsti nas trilokyām /
bhramad idam anavekṣya yatpadābjaṃ kvacid api na vyavatiṣṭhate 'dya cetaḥ // 3,2.121 //
adhṛtiḥ, yathā--
prekṣya piñchakulam akṣi pidhatte naicikīnicayam ujjhati dūre /
vaṣṭi yaṣṭim api nādya murāre raktakas tava padāmbujaraktaḥ // 3,2.122 //
jaḍatā, yathā--
yaudhiṣṭhiraṃ puram upeyuṣi padmanābhe khedānalavyatikarair ativiklavasya /
svedāśrubhir na hi paraṃ jalatām avāpur aṅgāni niṣkriyatayā ca kiloddhavasya // 3,2.123 //
vyādhir, yathā--
cirayati maṇim anveṣṭuṃ calite murabhidi kuśasthalīpurataḥ /
samajani dhṛtanavavyādhiḥ pavanavyādhir yathārthākhyaḥ // 3,2.124 //
unmādo, yathā--
proṣite bata nijādhidaivate raivate navam avekṣya nīradam /
bhrāntadhīr ayam adhīram uddhavaḥ paśya rauti* ramate namasyati // 3,2.125 //
 
mūrcchitaṃ, yathā--
samajani daśā viśleṣāt te padāmbujasevināṃ vrajabhuvi tathā nāsīn nidrālavo 'pi yathā purā /
yaduvara daraśvāsenāmī vitarkitajīvitāḥ satatam adhunā niśceṣṭāṅgās taṭāny adhiśerate // 3,2.126 //
mṛtiḥ, yathā--
danujadamana yāte jīvane tvayy akasmāt pracuravirahatāpair dhvantahṛtpaṅkajāyām /
vrajam abhi paritas te dāsakāsārapaṅktau na kila vasatim ārtāḥ kartum icchanti haṃsāḥ // 3,2.127 //
aśivatvān na ghaṭate bhakte kutrāpy asau mṛtiḥ /
kṣobhakatvād viyogasya jātaprāyeti kathyate // 3,2.128 //
atha yogaḥ--
kṛṣṇena saṅgamo yas tu sa yoga iti kīrtyate /
yoge 'pi kathitaḥ siddhis tuṣṭiḥ sthitir iti tridhā // 3,2.129 //
tatra siddhiḥ-- utkaṇṭhite hareḥ prāptiḥ siddhir ity abhidhīyate // 3,2.130 //
yathā śrīkṛṣṇakarṇāmṛte --
mauliś candrakabhūṣaṇo marakatastambhābhirāmaṃ vapur vaktraṃ citravimugdhahāsamadhuraṃ bāle vilole dṛśau /
vācaḥ śaiśavaśītayā madagajaślāghyā vilāsasthitir mandaṃ mandam aye ka eṣa mathurāvīthīṃ mitho gāhate // 3,2.131 //
yathā vā śrīdaśame --
rathāt tūrṇam avaplutya so 'krūraḥ premavihvalaḥ /
papāta caraṇopānte daṇḍavad rāmakṛṣṇayoḥ // 3,2.132 //
tuṣṭiḥ-- jāte viyoge kaṃsāreḥ samprāptis tuṣṭir ucyate // 3,2.133 //
yathā prathame --
kathaṃ vayaṃ nātha ciroṣite tvayi prasannadṛṣṭyākhilatāpaśoṣaṇam /
jīvema te sundarahāsaśobhitam apaśyamānā vadanaṃ manoharam // 3,2.134 //
yathā vā--
samakṣam akṣamaḥ prekṣya harim añjalibandhane /
dāruko dvārakādvāri tatra citradaśāṃ yayau // 3,2.135 //
sthitiḥ-- sahavāso mukundena sthitir nigaditā budhaiḥ // 3,2.136 //
yathā haṃsadūte --
purastād ābhīrīgaṇabhayadanāmā sa kaṭhino maṇistambhālambī kurukulakathāṃ saṅkalayitā /
sa jānubhyām aṣṭāpadabhuvanam avaṣṭabhya bhavitā guroḥ śiṣyo nūnaṃ padakamalasaṃvāhanarataḥ // 3,2.137 //
nijāvasaraśuśrūṣāvidhāne sāvadhānatā /
puras tasya niveśādyā yoge 'mīṣāṃ kriyā matāḥ // 3,2.138 //
kecid asyā rateḥ kṛṣṇabhaktyāsvādabahirmukhāḥ /
bhavatvam eva niścitya na rasāvasthatāṃ jaguḥ // 3,2.139 //
iti tāvad asādhīyo yat purāṇeṣu keṣucit /
śrīmadbhāgavate caiṣa prakaṭo dṛśyate rasaḥ // 3,2.140 //
tathā hi ekādaśe --
kvacit rudanty acyutacintayā kvacid dhasanti nandanti vadanty alaukikāḥ /
nṛtyanti gāyanty anuśīlayanty ajaṃ bhavanti tūṣṇīṃ param etya nirvṛtāḥ // 3,2.141 //
saptame ca --
niśamya karmāṇi guṇān atulyān vīryāṇi līlātanubhiḥ kṛtāni /
yadātiharṣotpulakāśrugadgadaṃ protkaṇṭha udgāyati rauti nṛtyati // 3,2.142 //
eṣātra bhaktabhāvānāṃ prāyikī prakriyoditā /
kintu kālādivaiśiṣṭyāt kvacit syāt sīmalaṅghanam // 3,2.143 //
atha gauravaprītiḥ--
lālyābhimānināṃ kṛṣṇe syāt prītir gauravottarā /
sā vibhāvādibhiḥ puṣṭā gauravaprītir ucyate // 3,2.144 //
tatra ālambanāḥ-- hariś ca tasya lālyāś ca bhavanty ālambanā iha // 3,2.145 //
tatra hariḥ, yathā--
ayam upahitakarṇaḥ prastute vṛṣṇivṛddhair yadupatir itihāse mandahāsojjvalāsyaḥ /
upadiśati sudharmāmadhyam adhyāsya dīvyan hitam iha nijayāgre ceṣṭayaivātmajān naḥ // 3,2.146 //
mahāgurur mahākīrtir mahābuddhir mahābalaḥ /
rakṣī lālaka ity ādyair guṇair ālambano hariḥ // 3,2.147 //
atha lālyāḥ--
lālyāḥ kila kaniṣṭhatvaputratvādyabhimāninaḥ /
kaniṣṭhāḥ sāraṇagadasubhadrapramukhāḥ smṛtāḥ /
pradyumnacārudeṣṇādyāḥ sāmbādyāś ca kumārakāḥ // 3,2.148 //
eṣāṃ rūpaṃ, yathā--
api murāntakapārṣadamaṇḍalād adhikamaṇḍanaveśaguṇaśriyaḥ /
āsatapītasitadyutibhir yutā yadukumāragaṇāḥ puri remire // 3,2.149 //
eṣāṃ bhaktiḥ, yathā--
sagdhiṃ bhajanti hariṇā mukham unnamayya tāmbūlacarvitam adanti ca dīyamānam /
ghrātāś ca mūrdhni parirabhya bhavanty adasrāḥ sāmbādayaḥ kati purā vidadhus tapāṃsi // 3,2.150 //
rukmiṇīnandanas teṣu lālyeṣu pravaro mataḥ // 3,2.151 //
tasya rūpam--
sa jayati śambaradamanaḥ sukumāro yadukumārakulamauliḥ /
janayati janeṣu janakabhrāntiṃ yaḥ suṣṭhu rūpeṇa // 3,2.152 //
asya bhaktiḥ--
prabhāvati samīkṣyatāṃ divi kṛpāmbudhir mādṛśāṃ sa eṣa paramo gurur garuḍago yadūnāṃ patiḥ /
yataḥ kim api lālanaṃ vayam avāpya daroddhurāḥ purārim api saṅgare gururuṣaṃ tiraskurmahe // 3,2.153 //
ubhayeṣāṃ sadārādhyadhiyaiva bhajatām api /
sevakānām ihaiśvaryajñānasyaiva pradhānatā //
lālyānāṃ tu svasambandhasphūrter eva samantataḥ // 3,2.154 //
vrajasthānāṃ paraiśvaryajñānaśūnyadhiyām api /
asty eva vallavādhīśaputratvaiśvaryavedanam // 3,2.155 //
atha uddīpanāḥ-- uddīpanās tu vātsalyasmitaprekṣādayo hareḥ // 3,2.156 //
yathā--
agre sānugrahaṃ paśyann agrajaṃ vyagramānasaḥ /
gadaḥ padāravinde 'sya vidadhe daṇḍavannatim // 3,2.157 //
atha anubhāvāḥ--
anubhāvās tu tasyāgre nīcāsananiveśanam /
guror vartmānusāritvaṃ dhuras tasya parigrahaḥ /
svairācāravimokṣādyāḥ śītā lālyeṣu kīrtitāḥ // 3,2.158 //
tatra nīcāsananiveśanam, yathā--
yadusadasi surendrair drāg upavrajyamānāḥ sukhadakarakavārbhir brahmaṇābhyukṣitāṅgaḥ /
madhuripum abhivandya svarṇapīṭhāni muñcan bhuvam abhi makarāṅko rāṅkavaṃ svīcakāra // 3,2.159 //
dāsaiḥ sādhārāṇāś cānye procyante 'mīṣu kecana /
praṇāmo maunabāhulyaṃ saṅkocaṃ praśrayāḍhyatā /
nijaprāṇavyayenāpi tadājñāparipālanam // 3,2.160 //
adhovadanatā sthairyaṃ kāsahāsādivarjanam /
tadīyātirahaḥkelivārtādyuparamādayaḥ // 3,2.161 //
atha sāttvikāḥ--
kandarpa vindati mukundapadāravindadvandve dṛśoḥ padam asau kila niṣprakampā /
prāleyabindunicitaṃ dhṛtakaṇṭakā te svinnādya kaṇṭakiphalaṃ tanur anvakārṣīt // 3,2.162 //
atha vyabhicāriṇaḥ-- anantaroktāḥ sarve 'tra bhavanti vyabhicāriṇaḥ // 3,2.163 //
tatra harṣo, yathā--
dūre darendrasya nabhasy udīrṇe dhvanau sthitānāṃ yadurājadhanyām /
tanūruhais tatra kumārakāṇāṃ naṭaiś ca hṛṣyadbhir akāri nṛtyam // 3,2.164 //
nirvedo, yathā--
dhanyaḥ sāmba bhavān sariṅgaṇam ayan pārśve rajaḥkarbūro yas tātena vikṛṣya vatsalatayā svotsaṅgam āropitaḥ /
dhiṅ māṃ durbhagam atra śaṅkaramayair durdaivavisphūrjitaiḥ prāptā na kṣaṇikāpi lālanaratiḥ sā yena bālye pituḥ // 3,2.165 //
atha sthāyī--
dehasambandhitāmānād gurudhīr atra gauravam /
tanmayī lālake prītir gauravaprītir ucyate // 3,2.166 //
sthāyibhāvo 'tra sā caiṣām āmūlāt svayam ucchritā /
kañcid viśeṣam āpannā premeti sneha ity api /
rāga ity ucyate cātra gauravaprītir eva sā // 3,2.167 //
tatra gauravaprītiḥ, yathā--
mudrāṃ bhinatti na radacchadayor amandāṃ vaktraṃ ca nonnamayati sravadasrakīrṇam /
dhīraḥ paraṃ kim api saṅkucatīṃ jhaṣāṅko dṛṣṭiṃ kṣipaty aghabhidaś caraṇāravinde // 3,2.168 //
premā, yathā--
dviṣadbhiḥ kṣodiṣṭhair jagadavihitecchasya bhavataḥ karād ākṛṣyaiva prasabham abhimanyāv api hate /
subhadrāyāḥ prītir danujadamana tvadviṣayikā prapede kalyāṇī na hi malinimānaṃ lavam api // 3,2.169 //
sneho, yathā--
vimuñca pṛthuvepathuṃ visṛja kaṇṭhākuḥṭhāyitaṃ vimṛjya mayi nikṣipa prasaradaśrudhāre dṛśau /
karaṃ ca makaradhvaja prakaṭakaṇṭakālaṅkṛtaṃ nidhehi savidhe pituḥ kathaya vatsa kaḥ sambhramaḥ // 3,2.170 //
rāgo, yathā--
viṣam api sahasā sudhām ivāyaṃ nipibati cet pitur iṅgitaṃ jhaṣāṅkaḥ /
visṛjati tadasammatir yadi syād viṣam iva tāṃ tu sudhāṃ sa eva sadyaḥ // 3,2.171 //
triṣv evāyogayogādyā bhedāḥ pūrvavad īritāḥ // 3,2.172 //
tatra utkaṇṭhitam, yathā--
śambaraḥ sumukhi labdhadurvipaḍḍambaraḥ sa ripur ambarāyitaḥ /
amburājamahasaṃ kadā guruḥ kamburājakaram īkṣitāsmahe // 3,2.173 //
atha viyogaḥ--
mano mameṣṭām api geṇḍulīlāṃ na vaṣṭi yogyāṃ ca tathāstrayogyām /
gurau puraṃ kauravam abhyupete kārām iva dvāravatīm avaiti // 3,2.174 //
siddhiḥ--
militaḥ śambarapurato madanaḥ purato vilokayan pitaram /
ko 'ham iti svaṃ pramadān na dhīr adhīr apy asau veda // 3,2.175 //
tuṣṭiḥ--
militam adhiṣṭhitagaruḍaṃ prekṣya yudhiṣṭhirapurān murārātim /
ajani mudā yadunagare sambhramabhūmā kumārāṇām // 3,2.176 //
sthitiḥ--
kuñcayann akṣiṇī kiñcid bāṣpaniṣpandipakṣiṇī /
vandate pādayor dvandvaṃ pituḥ pratidinaṃ smaraḥ // 3,2.177 //
utkaṇṭhitaviyogādye yad yad vistāritaṃ na hi /
sambhramaprītivaj jñeyaṃ tat tad evākhilaṃ budhaiḥ // 3,2.178 //
iti śrīśrībhaktirasāmṛtasindhau paścimavibhāge mukhyabhaktirasapañcakanirūpaṇe prītibhaktirasalaharī dvitīyā /
 preyobhaktirasākhyā tṛtīyalaharī
sthāyibhāvo vibhāvādyaiḥ sakhyam ātmocitair iha /
nītaś citte satāṃ puṣṭiṃ rasaḥ preyān udīryate // 3,3.1 //
tatra ālambanāḥ-- hariś ca tadvayasyāś ca tasminn ālambanā matāḥ // 3,3.2 //
tatra hariḥ-- dvibhujatvādibhāg atra prāgvad ālambano hariḥ // 3,3.3 //
tatra vraje, yathā--
mahendramaṇimañjuladyutir amandakundasmitaḥ sphuratpuraṭaketakīkusumaramyapaṭṭāmbaraḥ /
sragullasaduraḥsthalaḥ kvaṇitaveṇur atrāvrajan vrajād aghaharo haraty ahaha naḥ sakhīnāṃ manaḥ // 3,3.4 //
anyatra, yathā--
cañcatkaustubhakaumudīsamudayaṃ kaumodakīcakrayoḥ sakhyenojjvalitais tathā jalajayor āḍhyaṃ caturbhir bhujaiḥ /
dṛṣṭvā hāriharinmaṇidyutiharaṃ śauriṃ hiraṇyāmbaraṃ jagmuḥ pāṇḍusutāḥ pramodasudhayā naivātmasambhāvanām // 3,3.5 //
suveṣaḥ sarvasallakṣmalakṣito balināṃ varaḥ /
vividhādbhutabhāṣāvid vāvadūkaḥ supaṇḍitaḥ // 3,3.6 //
vipulapratibho dakṣaḥ karuṇo vīraśekharaḥ /
vidagdho buddhimān kṣantā raktalokaḥ samṛddhimān /
sukhī varīyān ity ādyā guṇās tasyeha kīrtitā // 3,3.7 //
atha tadvayasyāḥ--
rūpaveṣaguṇādyais tu samāḥ samyagayantritāḥ /
viśrambhasambhṛtātmāno vayasyās tasya kīrtitāḥ // 3,3.8 //
yathā--
sāmyena bhītividhureṇa vidhīyamānabhaktiprapañcam anudañcadanugraheṇa /
viśrambhasāranikurambakarambitena vandetarām aghaharasya vayasyavṛndam // 3,3.9 //
te puravrajasambandhād dvividhāḥ prāya īritāḥ // 3,3.10 //
tatra purasambandhinaḥ--
arjuno bhīmasenaś ca duhitā drupadasya ca /
śrīdāmabhūsurādyāś ca sakhāyaḥ purasaṃśrayāḥ // 3,3.11 //
eṣāṃ sakhyam, yathā--
śirasi nṛpatir drag aghrāsīd aghārim adhīradhīr bhujaparighayoḥ śliṣṭau bhīmārjunau pulakojjvalau /
padakamalayoḥ sāsrau dasrātmajau ca nipetatus tam avaśādhiyaḥ prauḍhānandād arundhata pāṇḍavāḥ // 3,3.12 //
śreṣṭhaḥ puravayasyeṣu bhagavān vānaradhvajaḥ // 3,3.13 //
asya rūpaṃ, yathā--
gāṇḍīvapāṇiḥ karirājaśuṇḍāramyorur indīvarasundarābhaḥ /
rathāṅginā ratnarathādhirohī sa rohitākṣaḥ sutarām arājīt // 3,3.14 //
sakhyaṃ, yathā--
paryaṅke mahati surārihantur aṅke niḥśaṅkapraṇayanisṛṣṭapūrvakāyaḥ /
unmīlannavanarmakarmaṭho 'yaṃ gāṇḍīvī smitavadanāmbujo vyarājīt // 3,3.15 //
atha vrajasambandhinaḥ--
kṣaṇādarśanato dīnāḥ sadā sahavihāriṇaḥ /
tadekajīvitāḥ proktā vayasyā vrajavāsinaḥ /
ataḥ sarvavayasyeṣu pradhānatvaṃ bhajanty amī // 3,3.16 //
eṣāṃ rūpaṃ, yathā--
balānujasadṛgvayoguṇavilāsaveṣaśriyaḥ priyaṅkaraṇavallakīdalaviṣāṇaveṇvaṅkitāḥ /
mahendramaṇihāṭakasphaṭikapadmarāgatviṣaḥ sadā praṇayaśālinaḥ sahacarā hareḥ pāntu vaḥ // 3,3.17 //
sakhyaṃ, yathā--
unnidrasya yayus tavātra viratiṃ saptakṣapās tiṣṭhato hanta śrānta ivāsi nikṣipa sakhe śrīdāmapāṇau girim /
ādhir vidhyati nas tvam arpaya kare kiṃ vā kṣaṇaṃ dakṣiṇe doṣṇas te karavāma kāmam adhunā savyasya saṃvāhanam // 3,3.18 //
yathā vā śrīdaśame --
itthaṃ satāṃ brahmasukhānubhūtyā dāsyaṃ gatānāṃ paradaivatena /
māyāśritānāṃ naradārakeṇa sākaṃ vijahruḥ kṛtapuṇyapuñjāḥ // 3,3.19 //
eṣu kṛṣṇasya sakhyaṃ, yathā--
sahacaranikurambaṃ bhrātar ārya praviṣṭaṃ drutam aghajaṭharāntaḥkoṭare prekṣamāṇaḥ /
skhaladaśiśirabāṣpakṣālitakṣāmagaṇḍaḥ kṣaṇam aham avasīdan śūnyacittas tadāsam // 3,3.20 //
suhṛdaś ca sakhāyaś ca tathā priyasakhāḥ pare /
priyanarmavayasyāś cety uktā goṣṭhe caturvidhāḥ // 3,3.21 //
tatra suhṛdaḥ--
vātsalyagandhisakhyāṃ tu kiñcit te vayasādhikāḥ /
sāyudhās tasya duṣṭebhyaḥ sadā rakṣāparāyaṇāḥ // 3,3.22 //
subhadramaṇḍalībhadrabhadravardhanagobhaṭāḥ /
yakṣendrabhaṭabhadrāṅgavīrabhadrā mahāguṇāḥ /
vijayo balabhadrādyāḥ suhṛdas tasya kīrtitāḥ // 3,3.23 //
eṣāṃ sakhyaṃ, yathā--
dhunvan dhāvasi maṇḍalāgram amalaṃ tvaṃ maṇḍalībhadra kiṃ gurvīṃ nārya gadāṃ gṛhāṇa vijaya kṣobhaṃ vṛthā mā kṛthāḥ /
śaktiṃ na kṣipa bhadravardhana puro govardhanaṃ gāhate garjann eṣa ghano balī na tu balīvardākṛtir dānavaḥ // 3,3.24 //
suhṛtsu maṇḍalībhadrabalabhadrau kilottamau // 3,3.25 //
atra maṇḍalībhadrasya rūpam, yathā--
pāṭalapaṭalasadaṅgo lakuṭakaraḥ śekharī śikhaṇḍena /
dyutimaṇḍalīmalinibhāṃ bhāti dadhan maṇḍalībhadraḥ // 3,3.26 //
asya sakhyaṃ, yathā--
vanabhramaṇakelibhir gurubhir ahni khinnīkṛtaḥ sukhaṃ svapitu naḥ suhṛd vrajaniśāntamadhye niśi /
ahaṃ śirasi mardanaṃ mṛdu karomi karṇe kathāṃ tvam asya visṛjann alaṃ subala sakthinī lālaya // 3,3.27 //
baladevasya rūpaṃ, yathā--
gaṇḍāntaḥsphuradekakuṇḍalam alicchannāvataṃsotpalaṃ kastūrīkṛtacitrakaṃ pṛthuhṛdi bhrājiṣṇu guñjāsrajam /
taṃ vīraṃ śaradambudadyutibharaṃ saṃvītakālāmbaraṃ gambhīrasvanitaṃ pralambabhujam ālambe pralambadviṣam // 3,3.28 //
asya sakhyaṃ, yathā--
janitithir iti putrapremasaṃvītayāhaṃ snapayitum iha sadmany ambayā stambhito 'smi /
iti subala girā me sandiśa tvaṃ mukundaṃ phaṇipatihradakacche nādya gaccheḥ kadāpi // 3,3.29 //
atra sakhāyaḥ--
kaniṣṭhakalpāḥ sakhyena sambandhāḥ prītigandhinā /
viśālavṛṣabhaurjasvidevaprasthavarūthapāḥ // 3,3.30 //
marandakusumāpīḍamaṇibandhakarandhamāḥ /
ityādayaḥ sakhāyo 'sya sevāsakhyaikarāgiṇaḥ // 3,3.31 //
eṣāṃ sakhyaṃ, yathā--
viśāla visinīdalaiḥ kalaya vījanaprakriyāṃ varūthapa vilambitālakavarūtham utsāraya /
mṛṣā vṛṣabha jalpitaṃ tyaja bhajāṅgasaṃvāhanaṃ yad ugrabhujasaṅgare gurum agāt klamaṃ naḥ sakhā // 3,3.32 //
sarveṣu sakhiṣu śreṣṭho devaprastho 'yam īritaḥ // 3,3.33 //
tasya rūpaṃ, yathā--
bibhrad geṇḍuṃ pāṇḍurodbhāsavāsāḥ pāśābaddhottuṅgamaulir balīyān /
bandhūkābhaḥ sindhur aspardhilīlo devaprasthaḥ kṛṣṇapārśvaṃ pratasthe // 3,3.34 //
asya sakhyaṃ, yathā--
śrīdāmnaḥ pṛthulāṃ bhujām abhi śiro vinyasya viśrāmiṇaṃ dāmnaḥ savyakareṇa ruddhahṛdayaṃ śayyāvirājattanum /
madhye sundari kandarasya padayoḥ saṃvāhanena priyaṃ devaprastha itaḥ kṛtī sukhayati premṇā vrajendrātmajam // 3,3.35 //
atha priyasakhāḥ--
vayastulyāḥ priyasakhā sakhyaṃ kevalam āśritāḥ /
śrīdāmā ca sudāmā ca dāmā ca vasudāmakaḥ // 3,3.36 //
kiṅkiṇistokakṛṣṇāṃśubhadrasenavilāsinaḥ /
puṇḍarīkaviṭaṅkākṣakalaviṅkādayo 'py amī // 3,3.37 //
ramayanti priyasakhāḥ kelibhir vividhaiḥ sadā /
niyuddhadaṇḍayuddhādikautukair api keśavam // 3,3.38 //
eṣāṃ sakhyaṃ, yathā--
sagadgadapadair hariṃ hasati ko 'pi vakroditaiḥ prasārya bhujayor yugaṃ pulaki kaścid āśliṣyati /
kareṇa calatā dṛśau nibhṛtam etya rundhe paraḥ kṛśāṅgi sukhayanty amī priyasakhāḥ sakhāyaṃ tava // 3,3.39 //
eṣu priyavayasyeṣu śrīdāmā pravaro mataḥ // 3,3.40 //
tasya rūpam, yathā--
vāsaḥ piṅgaṃ bibhrataṃ śṛṅgapāṇiṃ baddhaspardhaṃ sauhṛdān mādhavena /
tāmroṣṇīṣaṃ śyāmadhāmābhirāmaṃ śrīdāmānaṃ dāmabhājaṃ bhajāmi // 3,3.41 //
sakhyaṃ, yathā--
tvaṃ naḥ projjhya kaṭhora yāmunataṭe kasmād akasmād gato diṣṭyā dṛṣṭim ito 'si hanta niviḍāśleṣaiḥ sakhīn prīṇaya /
brūmaḥ satyam adarśane tava manāk kā dhenavaḥ ke vayaṃ kiṃ goṣṭhaṃ kim abhīṣṭam ity acirataḥ sarvaṃ viparyasyati // 3,3.42 //
atha priyanarmavayasyāḥ--
priyanarmavayasyās tu pūrvato 'py abhito varāḥ /
ātyantikarahasyeṣu yuktā bhāvaviśeṣiṇaḥ /
subalārjunagandharvās te vasantojjvalādayaḥ // 3,3.43 //
eṣāṃ sakhyaṃ, yathā--
rādhāsandeśavṛndaṃ kathayati subalaḥ paśya kṛṣṇasya karṇe śyāmākandarpalekhaṃ nibhṛtam upaharaty ujjvalaḥ pāṇipadme /
pālītāmbūlam āsye vitarati caturaḥ kokilo mūrdhni dhatte tārādāmeti narmapraṇayisahacarās tanvi tanvanti sevām // 3,3.44 //
priyanarmavayasyeṣu prabalau subalārjunau // 3,3.45 //
tatra subalasya rūpaṃ, yathā--
tanurucivijitahiraṇyaṃ haridayitaṃ hāriṇaṃ haridvasanam /
subalaṃ kuvalayanayanaṃ nayananditabāndhavaṃ vande // 3,3.46 //
asya sakhyaṃ, yathā--
vayasyagoṣṭhyām akhileṅgiteṣu viśāradāyām api mādhavasya /
anyair durūhā subalena sārdhaṃ saṃjñāmayī kāpi babhūva vārtā // 3,3.47 //
ujjvalasya rūpaṃ, yathā--
aruṇāmbaram uccalekṣaṇaṃ madhupuṣpabalibhiḥ prasādhitam /
harinīlaruciṃ haripriyaṃ maṇihārojjvalam ujjvalaṃ bhaje // 3,3.48 //
asya sakhyaṃ, yathā--
śaktāsmi mānam avituṃ katham ujjvalo 'yaṃ dūtaḥ sameti sakhi yatra milaty adūre /
sāpatrapāpi kulajāpi pativratāpi kā vā vṛṣasyati na gopavṛṣaṃ kiśorī // 3,3.49 //
ujjvalo 'yaṃ viśeṣeṇa sadā narmoktilālasaḥ // 3,3.50 //
yathā--
sphuradatanutaraṅgāvardhitānalpavelaḥ sumadhurarasarūpo durgamāvārapāraḥ /
jagati yuvatijātir nimnagā tvaṃ samudras tad iyam aghahara tvām eti sarvādhvanaiva // 3,3.51 //
eteṣu ke 'pi śāstreṣu ke 'pi lokeṣu viśrutāḥ // 3,3.52 //
nityapriyāḥ suracarāḥ sādhakāś ceti te tridhā /
kecid eṣu sthirā jātyā mantrivat tam upāsate // 3,3.53 //
taṃ hāsayanti cāpalāḥ kecid vaihāsikopamāḥ /
kecid ārjavasāreṇa saralāḥ śīlayanti tam // 3,3.54 //
vāmā vakrimacakreṇa kecid vismāyayanty amum /
kecit pragalbhāḥ kurvanti vitaṇḍām amunā /
saumyāḥ sūnṛtayā vācā dhanyā dhinvanti taṃ pare // 3,3.55 //
evaṃ vividhayā sarve prakṛtyā madhurā amī /
pavitramaitrīvaicitrīcārutām upacinvate // 3,3.56 //
atha uddīpanāḥ--
uddīpanā vayorūpaśṛṅgaveṇudarā hareḥ /
vinodanarmavikrāntiguṇāḥ preṣṭhajanās tathā /
rājadevāvatārādiceṣṭānukaraṇādayaḥ // 3,3.57 //
atha vayaḥ--
vayaḥ kaumārapaugaṇḍakaiśoraṃ ceha sammatam /
goṣṭhe kaumārapaugaṇḍe kaiśoraṃ puragoṣṭhayoḥ // 3,3.58 //
tatra kaumāraṃ, yathā-- kaumāraṃ vatsale vācyaṃ tataḥ saṅkṣipya likhyate // 3,3.59 //
yathā śrīdaśame --
bibhrad veṇuṃ jaṭharapaṭayoḥ śṛṅgavetre ca kakṣe vāme pāṇau masṛṇakavalaṃ tatphalāny aṅgulīṣu /
tiṣṭhan madhye svaparisuhṛdo hāsayan narmabhiḥ svaiḥ svarge loke miṣati bubhuje yajñabhug bālakeliḥ // 3,3.60 //
atha paugaṇḍam-- ādyaṃ madhyaṃ tathā śeṣaṃ paugaṇḍaṃ ca tridhā bhavet // 3,3.61 //
tatra ādyaṃ paugaṇḍaṃ--
adharādeḥ sulauhityaṃ jaṭharasya ca tānavam /
kambugrīvodgamādyaṃ ca paugaṇḍe prathame sati // 3,3.62 //
yathā--
tundaṃ vindati te mukunda śanakair aśvatthapatraśriyaṃ kaṇṭhaṃ kambuvad ambujākṣa bhajate rekhātrayīm ujjvalām /
ārundhe kuruvindakandalaruciṃ bhūcandra dantacchado lakṣmīr ādhunikī dhinoti suhṛdām akṣīṇi sā kāpy asau // 3,3.63 //
puṣpamaṇḍanavaicitrī citrāṇi giridhātubhiḥ /
pītapaṭṭadukūlādyam iha proktaṃ prasādhanam // 3,3.64 //
sarvāṭavīpracāreṇa naicikīcayacāraṇam /
niyuddhakelinṛtyādiśikṣārambho 'tra ceṣṭitam // 3,3.65 //
yathā--
vṛndāraṇye samastāt surabhiṇi surabhīvṛndarakṣāvihārī guñjāhārī śikhaṇḍaprakaṭitamukuṭaḥ pītapaṭṭāmbaraśrīḥ /
karṇābhyāṃ karṇikāre dadhad alam urasā phullamallīkamālyaṃ nṛtyan doryuddharaṅge naṭavad iha sakhīn nandayaty eṣa kṛṣṇaḥ // 3,3.66 //
atha madhyapaugaṇḍam--
nāsā suśikharā tuṅgā kapolau maṇḍalākṛtī /
pārśvādyaṅgaṃ suvalitaṃ paugaṇḍe sati madhyame // 3,3.67 //
yathā--
tilakusumavihāsināsikāśrīr navamaṇidarpaṇadarpanāśigaṇḍaḥ /
harir iha parimṛṣṭapārśvasīmā sukhayati suṣṭhu sakhīn svaśobhayaiva // 3,3.68 //
uṣṇīṣaṃ paṭṭasūtrotthapāśenātra taḍittviṣā /
yaṣṭiḥ śyāmā trihastoccā svarṇāgrety ādimaṇḍanam /
bhāṇḍīre krīḍanaṃ śailoddhāraṇādyaṃ ca ceṣṭitam // 3,3.69 //
yathā--
yaṣṭiṃ hastatrayaparimitāṃ prāntayoḥ svarṇabaddhāṃ bibhrallīlāṃ caṭulacamarīcārucūḍojjvalaśrīḥ /
baddhoṣṇīṣaḥ puraṭarucinā paṭṭipāśena pārśve paśya krīḍan sukhayati sakhe mitravṛndaṃ mukundaḥ // 3,3.70 //
paugaṇḍamadhya evāyaṃ harir dīvyan virājate /
mādhuryādbhutarūpatvāt kaiśorāgrāṃśabhāg iva // 3,3.71 //
atha śeṣapaugaṇḍam--
veṇī nitambalambāgrā līlālakalatādyuti /
aṃsayos tuṅgatety ādi paugaṇḍe carame sati // 3,3.72 //
yathā--
agre līlālakalatikayālaṅkṛtaṃ bibhrad āsyaṃ cañcadveṇīśikharaśikhayā cumbitaśreṇibimbaḥ /
uttuṅgāṃsacchavir aghaharo raṅgam aṅgaśriyaiva nyasyann eva priyasavayasāṃ gokulān nirjihīte // 3,3.73 //
uṣṇīṣe vakrimā līlāsarasīruhapāṇitā /
kāśmīreṇordhvapuṇḍrādyam iha maṇḍanam īritam // 3,3.74 //
yathā--
uṣṇīṣe daravakrimā karatale vyājṛmbhilīlāmbujaṃ gauraśrīr alike kilordhvatilakaḥ kastūrikābindumān /
veṣaḥ keśava peśalaḥ subalam apy āghūrṇayaty adya te vikrāntaṃ kim uta svabhāvamṛdulāṃ goṣṭhābalānāṃ tatim // 3,3.75 //
atra bhaṅgī girāṃ narmasakhaiḥ karṇakathārasaḥ /
eṣu gokulabālānāṃ śrīślāghetyādiceṣṭitam // 3,3.76 //
yathā--
dhūrtas tvaṃ yad avaiṣi hṛdgatam ataḥ karṇe tava vyāhare keyaṃ mohanatāsamṛddhir adhunā godhukkumārīgaṇe /
atrāpi dyutiratnarohaṇabhuvo bālāḥ sakhe pañcaṣāḥ pañceṣur jagatāṃ jaye nijadhurāṃ yatrārpayan mādyati // 3,3.77 //
atha kaiśoram-- kaiśoraṃ pūrvam evoktaṃ saṅkṣepeṇocyate tataḥ // 3,3.78 //
yathā--
paśyotsiktabalītrayīvaralate vāsas taḍinmañjule pronmīladvanamālikāparimalastome tamālatviṣi /
ukṣaty ambakacātakān smitarasair dāmodarāmbhodhare śrīdāmā ramaṇīyaromakalikākīrṇāṅgaśākhī babhau // 3,3.79 //
prāyaḥ kiśora evāyaṃ sarvabhakteṣu bhāsate /
tena yauvanaśobhāsya neha kācit prapañcitā // 3,3.80 //
atha rūpaṃ, yathā--
alaṅkāram alaṅkṛtvā tavāṅgaṃ paṅkajekṣaṇa /
sakhīn kevalam evedaṃ dhāmnā dhīman dhinoti naḥ // 3,3.81 //
atha śṛṅgaṃ, yathā--
vrajanijavaḍabhīvitardikāyām uṣasi viṣāṇavare ruvaty udagram /
ahaha savayasāṃ tadīyaromṇām api nivahāḥ samam eva jāgrati sma // 3,3.82 //
veṇur, yathā--
suhṛdo na hi yāta kātarā harim anveṣṭum itaḥ sutāṃ raveḥ /
kathayann amum atra vaiṇavadhvanidūtaḥ śikhare dhinoti naḥ // 3,3.83 //
śaṅkho, yathā--
pāñcālīpatayaḥ śrutvā pāñcajanyasya nisvanam /
pañcāsya paśya muditāḥ pañcāsyapratimāṃ yayuḥ // 3,3.84 //
vinodo, yathā--
sphuradaruṇadukūlaṃ jāguḍair gauragātraṃ kṛtavarakavarīkaṃ ratnatāṭaṅkakarṇam /
madhuripum iha rādhāveṣam udvīkṣya sākṣāt priyasakhi subalo 'bhūd vismitaḥ sasmitaś ca // 3,3.85 //
athānubhāvāḥ--
niyuddhakandukadyūtavāhyavāhādikelibhiḥ /
laguḍālaguḍikrīḍāsaṅgaraiś cāsya toṣaṇam // 3,3.86 //
palyaṅkāsanadolāsu sahasvāpopaveśanam /
cārucitraparīhāso vihāraḥ salilāśaye // 3,3.87 //
yugmatve lāsyagānādyāḥ sarvasādhāraṇāḥ kriyāḥ // 3,3.88 //
tatra niyuddhena toṣaṇaṃ, yathā--
aghahara jitakāśī yuddhakaṇḍūlabāhus tvam aṭasi sakhigoṣṭhyām ātmavīryaṃ stuvānaḥ /
kathaya kim u mamoccaiś caṇḍadordaṇḍaceṣṭāviramitaraṇaraṅgo niḥsahāṅgaḥ sthito 'si // 3,3.89 //
yuktāyuktādikathanaṃ hitakṛtye pravartanam /
prāyaḥ puraḥsaratvādyāḥ suhṛdām īritāḥ kriyāḥ // 3,3.90 //
tāmbulādyarpaṇaṃ vaktre tilakasthāsakakriyā /
patrāṅkuravilekhādi sakhīnāṃ karma kīrtitam // 3,3.91 //
nirjitīkaraṇaṃ yuddhe vastre dhṛtvāsya karṣaṇam /
puṣpādyācchedanaṃ hastāt kṛṣṇena svaprasādhanam /
hastāhastiprasaṅgādyāḥ proktāḥ priyasakhakriyāḥ // 3,3.92 //
dūtyaṃ vrajakiśorīṣu tāsāṃ praṇayagāmitā /
tābhiḥ kelikalau sākṣāt sakhyuḥ pakṣaparigrahaḥ // 3,3.93 //
asākṣāt svasvayūtheśāpakṣasthāpanacāturī /
karṇākarṇikathādyāś ca priyanarmasakhakriyāḥ // 3,3.94 //
vanyaratnālaṅkārair mādhavasya prasādhanam /
puras tauryatrikaṃ tasya gavāṃ sambhālanakriyāḥ // 3,3.95 //
aṅgasaṃvāhanaṃ mālyagumphanaṃ bījanādayaḥ /
etāḥ sādhāraṇā dāsair vayasyānāṃ kriyā matāḥ /
pūrvokteṣv aparāś cātra jñeyā dhīrair yathocitam // 3,3.96 //
atha sāttvikāḥ, tatra stambho, yathā--
niṣkrāmantaṃ nāgam unmathya kṛṣṇaṃ śrīdāmāyaṃ drāk pariṣvaktukāmaḥ /
labdhastambhau sambhramārambhaśālī bāhustambhau paśya notkṣeptum īṣṭe // 3,3.97 //
svedo, yathā--
krīḍotsavānandarasaṃ mukunde svātyambude varṣati ramyaghoṣe /
śrīdāmamūrtir varaśuktir eṣā svedāmbumuktāpaṭalīṃ prasūte // 3,3.98 //
romāñco, yathā dānakelikaumudyām --
api gurupuras tvām utsaṅge nidhāya visaṅkaṭe vipulapulakollāsaṃ svarā pariṣvajate hariḥ /
praṇayati tava skandhe cāsau bhujaṃ bhujagopamaṃ kva subala purā siddhakṣetre cakatha kiyattapaḥ // 3,3.99 //
svarabhedādi catuṣkaṃ, yathā--
praviṣṭavati mādhave bhujagarājabhājaṃ hradaṃ tadīyasuhṛdas tadā pṛthulavepathuvyākulāḥ /
vivarṇavapuṣaḥ kṣaṇād vikaṭaghargharadhmāyino nipatya nikaṭasthalībhuvi suṣuptim ārebhire // 3,3.100 //
aśru, yathā--
dāvaṃ samīkṣya vicarantam iṣīkatulais tasya kṣayārtham iva bāṣpajharaṃ kirantī /
svām apy upekṣya tanum ambujamālabhāriṇy ābhīravīthir abhito harim āvariṣṭa // 3,3.101 //
atha vyabhicāriṇaḥ--
augryaṃ trāsaṃ tathālasyaṃ varjayitvākhilāḥ pare /
rase preyasi bhāvajñaiḥ kathitā vyabhicāriṇaḥ // 3,3.102 //
tatrāyoge madaṃ harṣaṃ garvaṃ nidrāṃ dhṛtiṃ vinā /
yoge mṛtiṃ klamaṃ vyādhiṃ vināpasmṛtidīnate // 3,3.103 //
tatra harṣo, yathā--
niṣkramayya kila kāliyoragaṃ vallaveśvarasute samīyuṣi /
sammadena suhṛdaḥ skhalatpadās tadgiraś ca vivaśāṅgatāṃ dadhuḥ // 3,3.104 //
atha sthāyī--
vimuktasambhramā yā syād viśrambhātmā ratir dvayoḥ /
prāyaḥ samānayor atra sā sakhyasthāyiśabdabhāk // 3,3.105 //
viśrambho gāḍhaviśvāsaviśeṣaḥ yantraṇojjhitaḥ /
eṣā sakhyaratir vṛddhiṃ gacchantī praṇayaḥ kramāt /
premā snehas tathā rāga iti pañcabhidoditā // 3,3.106 //
tatra sakhyaratiḥ, yathā--
mukundo gāndinīputra tvayā sandiśyatām iti /
garuḍāṅka guḍākeśas tvāṃ kadā parirapsyate // 3,3.107 //
praṇayaḥ--
prāptāyāṃ sambhramādīnāṃ yogyatāyām api sphuṭam /
tadgandhenāpy asaṃspṛṣṭā ratiḥ praṇaya ucyate // 3,3.108 //
yathā--
surais tripurajin mukhair api vidhīyamānastuter api prathayataḥ parām adhikapārameṣṭhyaśriyam /
dadhatpulakinaṃ harer adhiśirodhi savyaṃ bhujaṃ samaskuruta pāṃśumān śirasi candrakān arjunaḥ // 3,3.109 //
prema, yathā--
bhavaty udayatīśvare suhṛdi hanta rājyacyutir mukunda vasatir vane paragṛhe ca dāsyakriyā /
iyaṃ sphuṭam amaṅgalā bhavatu pāṇḍavānāṃ gatiḥ parantu vavṛdhe tvayi dviguṇam eva sakhyāmṛtam // 3,3.110 //
sneho, yathā śrīdaśame --
anye tadanurūpāṇi manojñāni mahātmanaḥ /
gāyanti sma mahārāja snehaklinnadhiyaḥ śanaiḥ // 3,3.111 //
yathā vā--
ārdrāṅgaskhaladacchadhātuṣu suhṛdgotreṣu līlārasaṃ varṣaty ucchvasiteṣu kṛṣṇamudire vyaktaṃ babhūvādbhutam /
yā prāg āsta sarasvatī drutam asau līnopakaṇṭhasthale yā nāsīd udagād dṛśoḥ pathi sadā nīrorudhāvātra sā // 3,3.112 //
rāgo, yathā--
astreṇa duṣpariharā haraye vyakāri yā patripaṅktir akṛpeṇa kṛpīsutena /
utplutya gāṇḍivabhṛtā hṛdi gṛhyamāṇā jātāsya sā kusumavṛṣṭir ivotsavāya // 3,3.113 //
yathā vā--
kusumāny avacinvataḥ samantād vanamālāracanocitāny araṇye /
vṛṣabhasya vṛṣārkajā marīcir divasārdhe 'pi babhūva kaumudīva // 3,3.114 //
atha ayoge utkaṇṭhitaṃ, yathā--
dhanurvedam adhīyāno madhyamas tvayi pāṇḍavaḥ /
bāṣpasaṅkīrṇayā kṛṣṇaḥ girāśleṣaṃ vyajijñapat // 3,3.115 //
atha viyoge, yathā--
aghasya jaṭharānalāt phaṇihradasya ca kṣveḍato davasya kavalād api tvam avitātra yeṣām abhūḥ /
itas tritayato 'py atiprakaṭaghoradhāṭīdharāt kathaṃ na virahajvarād avasitān sakhīn adya naḥ // 3,3.116 //
atrāpi pūrvavat proktās tāpādyās tā daśā daśa // 3,3.117 //
tatra tāpaḥ--
prapannāḥ bhāṇḍīre 'py adhikaśiśire caṇḍim abharaṃ tuṣāre 'pi prauḍhiṃ dinakarasutāsrotasi gataḥ /
apūrvaḥ kaṃsāre subalamukhamitrāvalim asau balīyān uttāpas tava virahajanmā jvalayati // 3,3.118 //
kṛśatā--
tvayi prāpte kaṃsakṣitipativimokṣāya nagarīṃ gabhīrād ābhīrāvalitanuṣu khedād anudinam /
catūrṇāṃ bhūtānām ajani tanimā dānavaripo samīrasya ghrānādhvani pṛthulatā kevalam abhūt // 3,3.119 //
jāgaryā, yathā--
netrāmbujadvandvam avekṣya pūrṇaṃ bāṣpāmbupūreṇa varūthapasya /
tatrānuvṛttiṃ kila yādavendra nirvidya nidrāmadhupī mumoca // 3,3.120 //
ālambanaśūnyatā--
gate vṛndāraṇyāt priyasuhṛdi goṣṭheśvarasute laghubhṛtaṃ sadyaḥ patadatitarām utpatad api /
na hi bhrāmaṃ bhrāmaṃ bhajati caṭulaṃ tulam iva me nirālambaṃ cetaḥ kvacid api vilambaṃ lavam api // 3,3.121 //
adhṛtiḥ--
racayati nijavṛttau pāśupālye nivṛttiṃ kalayati ca kalānāṃ vismṛtau yatnakoṭim /
kim aparam iha vācyaṃ jīvite 'py adya dhatte yaduvara virahāt te nārthitāṃ bandhuvargaḥ // 3,3.122 //
jaḍatā--
anāśritaparicchadāḥ kṛśaviśīrṇarukṣāṅgakāḥ sadā viphalavṛttayo virahitāḥ kila cchāyayā /
virāvaparivarjitās tava mukunda goṣṭhāntare sphurati suhṛdāṃ gaṇāḥ śikharajātavṛkṣā iva // 3,3.123 //
vyādhiḥ--
virahajvarasaṃjvareṇa te jvalitā viślathagātrabandhanā /
yaduvīra taṭe viceṣṭate ciram ābhīrakumāramaṇḍalī // 3,3.124 //
unmādaḥ--
vinā bhavadanusmṛtiṃ virahavibhrameṇādhunā jagadvyavahṛtikramaṃ nikhilam eva vismāritāḥ /
luṇṭhanti bhuvi śerate bata hasanti dhāvanty amī rudanti mathurāpate kim api vallavānāṃ gaṇāḥ // 3,3.125 //
mūrcchitam--
dīvyatīha madhure mathurāyāṃ prāpya rājyam adhunā madhunāthe /
viśvam eva muditaṃ ruditāndhe gokule tu muhur ākulatābhūt // 3,3.126 //
mṛtiḥ--
kaṃsārer virahajvarormijanitajvālāvalījarjarā gopāḥ śailataṭe tathā śithilitaśvāsāṅkurāḥ śerate /
vāraṃ vāram akharvalocanajalair āplāvya tān niścalān śocanty adya yathā ciraṃ paricayasnigdhāḥ kuraṅgā api // 3,3.127 //
prokteyaṃ virahāvasthā spaṣṭalīlānusārataḥ /
kṛṣṇena viprayogaḥ syān na jātu vrajavāsinām // 3,3.128 //
tathā ca skānde mathurākhaṇḍe--
vatsair vatsatarībhiś ca sadā krīḍati mādhavaḥ /
vṛndāvanāntaragataḥ sarāmo bālakair vṛtaḥ // 3,3.129 //
atha yoge siddhir, yathā--
pāṇḍavaḥ puṇḍarīkākṣaṃ prekṣya cakriniketane /
citrākāraṃ bhajann eva mitrākāram adarśayat // 3,3.130 //
tuṣṭir, yatha śrīdaśame --
taṃ mātuleyaṃ parirabhya nirvṛto bhīmaḥ smayan premajavākulendriyaḥ /
yamau kirīṭī ca suhṛttamaṃ mudā prabṛddhabāṣpaḥ parirebhire 'cyutam // 3,3.131 //
yathā vā--
kurujāṅgale harim avekṣya puraḥ priyasaṅgamaṃ vrajasuhṛnnikarāḥ /
bhujamaṇḍalena maṇikuṇḍalinaḥ pulakāñcitena pariṣaṣvajire // 3,3.132 //
sthitir, yathā śrīdaśame --
yatpādapāṃsur bahujanmakṛcchrato dhṛtātmabhir yogibhir apy alabhyaḥ /
sa eva yaddṛgviṣayaḥ svayaṃ sthitaḥ kiṃ varṇyate diṣṭam ato vrajaukasām // 3,3.133 //
dvayor apy ekajātīyabhāvamādhuryabhāg asau /
preyān kām api puṣṇāti rasaś cittacamatkṛtim // 3,3.134 //
prīte ca vatsale cāpi kṛṣṇatadbhaktayoḥ punaḥ /
dvayor anyonyabhāvasya bhinnajātīyatā bhavet // 3,3.135 //
preyān eva bhavet preyān ataḥ sarvaraseṣv ayam /
sakhyasampṛktahṛdayaiḥ sadbhir evānubudhyate // 3,3.136 //
iti śrīśrībhaktirasāmṛtasindhau paścimavibhāge mukhyabhaktirasapañcakanirūpaṇe preyobhaktirasalaharī tṛtīyā /
 vatsalabhaktirasākhyā caturthalaharī
vibhāvādyais tu vātsalyaṃ sthāyī puṣṭim upāgataḥ /
eṣa vatsalanāmātra prokto bhaktiraso budhaiḥ // 3,4.1 //
tatra ālambanāḥ-- kṛṣṇaṃ tasya gurūṃś cātra prāhur ālambanān budhāḥ // 3,4.2 //
tatra kṛṣṇo, yathā--
navakuvalayadāmaśyāmalaṃ komalāṅgaṃ vicaladalakabhṛṅgakrāntanetrāmbujāntam /
vrajabhuvi viharantaṃ putram ālokayantī vrajapatidayitāsīt prasnavotpīḍadigdhā // 3,4.3 //
śyāmāṅgo ruciraḥ sarvasallakṣaṇayuto mṛduḥ /
priyavāk saralo hrīmān vinayī mānyamānakṛt /
dātetyādiguṇo kṛṣṇo vibhāva iti kathyate // 3,4.4 //
evaṃ guṇasya cāsyānugrāhyatvād eva kīrtitā /
prabhāvānāspadatayā vedyasyātra vibhāvatā // 3,4.5 //
tathā śrīdaśame --
trayyā copaniṣadbhiś ca sāṅkhyayogaiś ca sātvataiḥ /
upagīyamānamāhātmyaṃ hariṃ sāmanyatātmajam // 3,4.6 //
yathā vā--
viṣṇur nityam upāsyate sakhi mayā tenātra nītāḥ kṣayaṃ śaṅke pūtanikādayaḥ kṣitiruhau tau vātyayonmūlitau /
pratyakṣaṃ girir eṣa goṣṭapatinā rāmeṇa sārdhaṃ dhṛtas tattatkarma duranvayaṃ mama śiśoḥ kenāsya sambhāvyate // 3,4.7 //
atha guravaḥ--
adhikaṃmanyabhāvena śikṣākāritayāpi ca /
lālakatvādināpy atra vibhāvā guravo matāḥ // 3,4.8 //
yathā--
bhūryanugrahacitena cetasā lālanotkam abhitaḥ kṛpākulam /
gauraveṇa guruṇā jagadguror gauravaṃ gaṇam agaṇyam āśraye // 3,4.9 //
te tu tasyātra kathitā vrajarājñī vrajeśvaraḥ /
rohiṇī tāś ca vallavyo yāḥ padmajahṛtātmajāḥ // 3,4.10 //
devakī tatsapatnyaś ca kuntī cānakadundubhiḥ /
sāndīpanimukhāś cānye yathāpūrvam amī varāḥ /
vrajeśvarīvrajādhīśau śreṣṭhau gurujaneṣv imau // 3,4.11 //
tatra vrajeśvaryā rūpaṃ, yathā śrīdaśame --
kṣaumaṃ vāsaḥ pṛthukaṭitaṭe bibhratī sūtranaddhaṃ putrasnehasnutakucayugaṃ jātakampaṃ ca subhrūḥ /
rajjvākarṣaśramabhujacalatkaṅkaṇau kuṇḍale ca svinnaṃ vaktraṃ kabaravigalanmālatī nirmamantha // 3,4.12 //
yathā vā--
ḍorījuṭitavakrakeśapaṭalā sindūrabindūllasatsīmāntadyutir aṅgabhūṣaṇavidhiṃ nātiprabhūtaṃ śritā /
govindāsyanisṛṣṭasāśrunayanadvandvā navendīvaraśyāmaśyāmarucir vicitrasicayā goṣṭheśvarī pātu vaḥ // 3,4.13 //
vātsalyam, yathā--
tanau mantranyāsaṃ praṇayati harer gadgadamayī sabāṣpākṣī rakṣātilakam alike kalpayati ca /
snuvānā pratyūṣe diśati ca bhuje kārmaṇam asau yaśodā mūrteva sphurati sutavātsalyapaṭalī // 3,4.14 //
vrajādhīśasya rūpaṃ, yathā--
tilataṇḍulitaiḥ kacaiḥ sphurantaṃ navabhāṇḍīrapalāśacārucelam /
atitundilam indukāntibhājaṃ vrajarājaṃ varakūrcam arcayāmi // 3,4.15 //
vātsalyam, yathā--
avalambya karāṅguliṃ nijāṃ skhaladaṅghri prasarantam aṅgane /
urasi sravadaśrunirjharo mumude prekṣya sutaṃ vrajādhipaḥ // 3,4.16 //
atha uddīpanāḥ--
kaumārādivayorūpaveśāḥ śaiśavacāpalam /
jalpitasmitalīlādyāḥ budhair uddīpanāḥ smṛtāḥ // 3,4.17 //
tatra kaumāram-- ādyaṃ madhyaṃ tathā śeṣaṃ kaumāraṃ trividhaṃ matam // 3,4.18 //
tatra ādyam--
sthūlamadhyorutāpāṅgaśvetimā svalpadantatā /
pravyaktamārdavatvaṃ ca kaumāre prathame sati // 3,4.19 //
yathā--
tricaturadaśanasphuranmukhenduṃ pṛthutaramadhyakaṭirakorusīmā /
navakuvalayakomalaḥ kumāro mudam adhikāṃ vrajanāthayor vyatānīt // 3,4.20 //
asmin muhuḥ padakṣepakṣaṇike ruditasmite /
svāṅguṣṭhapānam uttānaśayanādyaṃ ca ceṣṭitam // 3,4.21 //
yathā--
mukhapuṭakṛtapādāmbhoruhāṅguṣṭhamūrdhapracalacaraṇayugmaṃ putram uttānasuptam /
kṣaṇam iha virudantaṃ smeravaktraṃ kṣaṇaṃ sā tilam api viratāsīn nekṣituṃ goṣṭharājñī // 3,4.22 //
atra vyāghranakhaṃ kaṇṭhe rakṣātilakamaṅgalam /
paṭṭaḍorī kaṭau haste sūtram ity ādi maṇḍanam // 3,4.23 //
yathā--
tarakṣunakhamaṇḍalaṃ navatamālapatradyutiṃ śiśuṃ rucirarocanākṛtatamālapatraśriyam /
dhṛtapratisaraṃ kaṭisphuritapaṭṭasūtrasrajaṃ vrajeśagṛhiṇī sutaṃ na kila vīkṣya tṛptiṃ yayau // 3,4.24 //
atha madhyamam--
dṛktaṭībhāgalakatānagnatā cchidrikarṇatā /
kaloktiriṅganādyaṃ ca kaumāre sati madhyame // 3,4.25 //
yathā--
vicaladalakaruddhabhrūkuṭī cañcalākṣaṃ kalavacanam udañcan nūtanaśrotrarandhram /
alaghuracitariṅgaṃ gokule digdukūlaṃ tanayam amṛtasindhau prekṣya mātā nyamāṅkṣīt // 3,4.26 //
ghrāṇasya śikhare muktā navanītaṃ karāmbuje /
kiṅkiṇyādi ca kaṭyādau prasādhanam ihoditam // 3,4.27 //
yathā--
kvaṇitakanakakiṅkiṇīkalāpaṃ smitamukham ujjvalanāsikāgram uktam /
karadhṛtanavanītapiṇḍam agre tanayam avekṣya nananda nandapatnī // 3,4.28 //
atha śeṣam--
atra kiñcit kṛśaṃ madhyam īṣatprathimabhāg uraḥ /
śiraś ca kākapakṣāḍhyaṃ kaumāre carame sati // 3,4.29 //
yathā--
sa manāg apacīyamānamadhyaḥ prathimopakramaśikṣaṇārthivakṣāḥ /
dadhadākulakākapakṣalakṣmīṃ jananīṃ stambhayati sma divyaḍimbhaḥ // 3,4.30 //
dhaṭī phaṇapaḍī cātra kiñcidvanyavibhūṣaṇam /
laghuvetrakaratnādi maṇḍanaṃ parikīrtitam // 3,4.31 //
vatsarakṣā vrajābhyarṇe vayasyaiḥ saha khelanam /
pāvaśṛṅgadalādīnāṃ vādanādy atra ceṣṭitam // 3,4.32 //
yathā--
śikhaṇḍakṛtaśekharaḥ phaṇapaṭīṃ dadhat kare ca laguḍīṃ laghuṃ savayasāṃ kulair āvṛtaḥ /
avann iha śakṛtkarīn parisare vrajasya priye sutas tava kṛtārthayaty ahaha paśya netrāṇi naḥ // 3,4.33 //
atha paugaṇḍam-- paugaṇḍādi puraivoktaṃ tena saṅkṣipya likhyate // 3,4.34 //
yathā--
pathi pathi surabhīṇān aṃśukottaṃsimūrdhā dhavalim ayugapāṅgo maṇḍitaḥ kañcukena /
laghu laghu pariguñjanmañjumañjīrayugmaṃ vrajabhuvi mama vatsaḥ kaccadeśād upaiti // 3,4.35 //
atha kaiśoram--
aruṇimayugapāṅgas tuṅgavakṣaḥkapāṭīviluṭhadamalahāro ramyaromāvaliśrīḥ /
puruṣamaṇir ayaṃ me devaki śyāmalāṅgas tvadudarakhanijanmā netram uccair dhinoti // 3,4.36 //
navyena yauvanenāpi dīvyan goṣṭhendranandanaḥ /
bhāti kevalavātsalyabhājāṃ paugaṇḍabhāg iva // 3,4.37 //
sukumāreṇa paugaṇḍavayasā saṅgato 'py asau /
kiśorābhaḥ sadā dāsaviśeṣāṇāṃ prabhāsate // 3,4.38 //
atha śaiśavacāpalam--
pārīr bhinatti vikiraty ajire dadhīni santānikāṃ harati kṛntati manthadaṇḍam /
vahnau kṣipaty avirataṃ navanītam itthaṃ mātuḥ pramodabharam eva haris tanoti // 3,4.39 //
yathā vā--
prekṣya prekṣya diśaḥ saśaṅkam asakṛn mandaṃ padaṃ nikṣipan nāyāty eṣa latāntare sphuṭam ito gavyaṃ hariṣyan hariḥ /
tiṣṭha svairam ajānatīva mukhare cauryabhramadbhrūlataṃ trasyallocanam asya śuṣyadadharaṃ ramyaṃ didṛkṣe mukham // 3,4.40 //
atha anubhāvāḥ--
anubhāvāḥ śiroghrāṇaṃ kareṇāṅgābhimārjanam /
āśīrvādo nideśaś ca lālanaṃ pratipālanam /
hitopadeśadānādyā vatsale parikīrtitāḥ // 3,4.41 //
atra śiroghrāṇam, yathā śrīdaśame --
tadīkṣaṇotpremarasāplutāśayā jātānurāgā gatamanyavo 'rbhakān /
uduhya dorbhiḥ parirabhya mūrdhani ghrāṇair avāpuḥ paramāṃ mudaṃ te // 3,4.42 //
yathā vā--
dugdhena digdhā kucavicyutena samagram āghrāya śiraḥ sapiccham /
kareṇa goṣṭheśitur aṅganeyam aṅgāni putrasya muhur mamārja // 3,4.43 //
cumbāśleṣau tathāhvānaṃ nāmagrahaṇapūrvakam /
upālambhādayaś cātra mitraiḥ sādhāraṇāḥ kriyāḥ // 3,4.44 //
atha sāttvikāḥ-- navātra sāttvikāḥ stanyasrāvaḥ stambhādayaś ca te // 3,4.45 //
tatra stanyasrāvo, yathā śrīdaśame --
tanmātaro veṇuravatvarotthitā utthāpya dorbhiḥ parirabhya nirbharam /
snehasnutastanyapayaḥsudhāsavaṃ matvā paraṃ brahma sutān apāyayan // 3,4.46 //
yathā vā lalitamādhave --
niculitagiridhātusphītapatrāvalīkān akhilasurabhireṇūn kṣālayadbhir yaśodā /
kucakalasavimuktaiḥ snehamādhvīkamadhyais tava navam abhiṣekaṃ dugdhapūraiḥ karoti // 3,4.47 //
stambhādayo, yathā--
katham api parirabdhuṃ na kṣamā stabdhagātrī kalayitum api nālaṃ bāṣpapuraplutākṣī /
na ca sutam upadeṣṭuṃ ruddhakaṇṭhī samarthā dadhatam acalam āsīd vyākulā gokuleśā // 3,4.48 //
atha vyabhicāriṇaḥ-- tatrāpasmārasahitāḥ prītoktāḥ vyabhicāriṇaḥ // 3,4.49 //
tatra harṣo, yathā śrīdaśame --
yaśodāpi mahābhāgā naṣṭalabdhaprajā satī /
pariṣvajāṅkam āropya mumocāśrukalāṃ muhuḥ // 3,4.50 //
yathā vā vidagdhamādhave --
jitacandraparāgacandrikā naladendīvaracandanaśriyam /
parito mayi śaityamādhurīṃ vahati sparśamahotsavas tava // 3,4.51 //
atha sthāyī--
sambhramādicyutā yā syād anukampe 'nukampituḥ /
ratiḥ saivātra vātsalyaṃ sthāyī bhāvo nigadyate // 3,4.52 //
yaśodādes tu vātsalyaratiḥ prauḍhā nisargataḥ /
premavat snehavad bhāti kadācit kila rāgavat // 3,4.53 //
tatra vātsalyaratir, yathā śrīdaśame 
nandaḥ svaputram ādāya pretyāgatam udāradhīḥ /
mūrdhny upāghrāya paramāṃ mudaṃ lebhe kurūdvaha // 3,4.54 //
yathā vā--
vinyastaśrutipālir adya muralīnisvānaśuśrūṣā bhūyaḥ prasravavarṣiṇī dviguṇitotkaṇṭhā pradoṣodaye /
gehād aṅganam aṅganāt punar asau gehaṃ viśanty ākulā govindasya muhur vrajendragṛhiṇī panthānam ālokate // 3,4.55 //
premavad, yathā--
prekṣya tatra munirājamaṇḍalaiḥ stūyamānam asi muktasambhramā /
kṛṣṇam aṅkam abhi gokuleśvarī prasnutā kurubhuvi nyavīviśat // 3,4.56 //
yathā vā--
devakyā vivṛtaprasūcaritayāpy unmṛjyamānānane bhūyobhir vasudevanandanatayāpy udghūṣyamāṇe janaiḥ /
govinde mihiragrahotsukatayā kṣetraṃ kuror āgate premā vallavanāthayor atitarām ullāsam evāyayau // 3,4.57 //
snehavat, yathā--
pīyūṣadyutibhiḥ stanādripatitaiḥ kṣīrotkarair jāhnavī kālindī ca vilocanābjajanitair jātāñjanaśyāmalaiḥ /
ārānmadhyamavedim āpatitayoḥ klinnā tayoḥ saṅgame vṛttāsi vrajarājñi tatsutamukhaprekṣāṃ sphuṭaṃ vāñchasi // 3,4.58 //
rāgavat, yathā--
tuṣāvati tuṣānalo 'py upari tasya baddhasthitir bhavantam avalokate yadi mukunda goṣṭheśvarī /
sudhāmbudhir api sphuṭaṃ vikaṭakālakūṭaty alaṃ sthitā yadi na tatra te vadanapadmam udvīkṣyate // 3,4.59 //
atha ayoge utkaṇṭhitam, yathā--
vatsasya hanta śaradinduvinindivaktraṃ sampādayiṣyati kadā nayanotsavaṃ naḥ /
ity acyute viharati vrajabāṭikāyām ūrvī tvarā jayati devakanandinīnām // 3,4.60 //
yathā vā--
bhrātas tanayaṃ bhrātur mama sandiśa gāndinīputra /
bhrātṛvyeṣu vasantī didṛkṣate tvāṃ hare kuntī // 3,4.61 //
viyogo, yathā śrīdaśame --
yaśodā varṇyamānāni putrasya caritāṇi ca /
śṛṇvaty aśrūṇy asrākṣīt snehasnutapayodharā // 3,4.62 //
yathā vā--
yāte rājapuraṃ harau mukhataṭī vyākīrṇadhūmrālakā paśya srastatanuḥ kaṭhoraluṭhanair dehe vraṇaṃ kurvatī /
kṣīṇā goṣṭhamahīmahendramahiṣī hā putra putrety asau krośantī karayor yugena kurute kaṣṭād urastāḍanam // 3,4.63 //
bahūnām api sadbhāve viyoge 'tra tu kecana /
cintā viṣādanirvedajāḍyadainyāni cāpalam /
unmādamohāv ity ādyā atyudrekaṃ vrajanty amī // 3,4.64 //
atra cintā--
mandaspandam abhūt klamair alaghubhiḥ sandānitaṃ mānasaṃ dvandvaṃ locanayoś cirād avicalavyābhugnatāraṃ sthitam /
niśvāsaiḥ sravad eva pākam ayate stanyaṃ ca taptair idaṃ nūnaṃ vallavarājñi putravirahodghūrṇābhir ākramyase // 3,4.65 //
viṣādaḥ--
vadanakamalaṃ putrasyāhaṃ nimīlati śaiśave navataruṇimārambhonmṛṣṭaṃ na ramyam alokayam /
abhinavavadhūyuktaṃ cāmuṃ na harmyam aveśayaṃ śirasi kuliśaṃ hanta kṣiptaṃ śvaphalkasutena me // 3,4.66 //
nirvedaḥ--
dhig astu hatajīvitaṃ niravadhiśriyo 'py adya me yayā na hi hareḥ śiraḥ snutakucāgram āghrāyate /
sadā navasudhāduhām api gavāṃ parārdhaṃ ca dhik sa luñcati na cañcalaḥ surabhigandhi yāsāṃ dadhi // 3,4.67 //
jāḍyam--
yaḥ puṇḍarīkekṣaṇa tiṣṭhatas te goṣṭhe karāmbhoruhamaṇḍano 'bhūt /
taṃ prekṣya daṇḍastimitendriyād yad daṇḍākṛtis te jananī babhūva // 3,4.68 //
dainyam--
yācate bata vidhātar udasrā tvāṃ radais tṛṇam udasya yaśodā /
gocare sakṛd api kṣaṇam adya matsaraṃ tyaja mamānaya vatsam // 3,4.69 //
cāpalam--
kim iva kurute harmye tiṣṭhann ayaṃ nirapatrapo vrajapatir iti brūte mugdho 'yam atra mudā janaḥ /
ahaha tanayaṃ prāṇebhyo 'pi priyaṃ parihṛtya taṃ kaṭhinahṛdayo goṣṭhe svairī praviśya sukhīyati // 3,4.70 //
unmādaḥ--
kva me putro nīpāḥ kathayata kuraṅgāḥ kim iha vaḥ sa babhrāmābhyarṇe bhaṇata tam udantaṃ madhukarāḥ /
iti bhrāmaṃ bhrāmaṃ bhramabharavidūnā yadupate bhavantaṃ pṛcchantī diśi diśi yaśodā vicarati // 3,4.71 //
mohaḥ--
kuṭumbini manas taṭe vidhuratāṃ vidhatse kathaṃ prasāraya dṛśaṃ manāk tava sutaḥ puro vartate /
idaṃ gṛhiṇi gṛhaṃ na kuru śūnyam ity ākulaṃ sa śocati tava prasūṃ yadukulendra nandaḥ pitā // 3,4.72 //
atha yoge siddhiḥ--
vilokya raṅgasthalalabdhasaṅgamaṃ vilocanābhīṣṭavilokanaṃ harim /
stanyair asiñcan navakañcukāñcalaṃ devyaḥ kṣaṇād ānakadundubhipriyāḥ // 3,4.73 //
tuṣṭir, yathā prathame --
tāḥ putram aṅkam āropya snehasnutapayodharāḥ /
harṣavihvalitātmānaḥ siṣicur netrajair jalaiḥ // 3,4.74 //
yathā vā lalitamādhave --
nayanayoḥ stanayor api yugmataḥ paripatadbhir asau payasāṃ jharaiḥ /
ahaha vallavarājagṛheśvarī svatanayaṃ praṇayād abhiṣiñcati // 3,4.75 //
sthitir, yathā vidagdhamādhave --
ahaha kamalagandher atra saundaryavṛnde vinihitanayaneyaṃ tvanmukhendor mukunda /
kucakalasamukhābhyām ambaraknopam ambā tava muhur atiharṣād varṣati kṣīradhārām // 3,4.76 //
svīkurvate rasam imaṃ nāṭyajñā api kecana // 3,4.77 //
tathāhuḥ [sā.da\r\n3.201]--
sphuṭaṃ camatkāritayā vatsalaṃ ca rasaṃ viduḥ /
sthāyī vatsalatāsyeha putrādyālambanaṃ matam // 3,4.78 //
kiṃ ca--
apratītau harirateḥ prītasya syād apuṣṭatā /
preyasas tu tirobhāvo vatsalaysāsya na kṣatiḥ // 3,4.79 //
eṣā rasatrayī proktā prītādiḥ paramādbhutā /
tatra keṣucid apy asyāḥ saṅkulatvam udīryate // 3,4.80 //
saṅkarṣaṇasya sakhyas tu prītivātsalyasaṅgatam /
yudhiṣṭhirasya vātsalyaṃ prītyā sakhyena cānvitam // 3,4.81 //
āhukaprabhṛtīnāṃ tu prītir vātsalyamiśritā /
jaradābhīrikādīnāṃ vātsalyaṃ sakhyamiśritam // 3,4.82 //
mādreyanāradādīnāṃ sakhyaṃ prītyā karambitam /
rudratārkṣyoddhavādīnāṃ prītiḥ sakhyena miśritā // 3,4.83 //
aniruddhāpinaptṝṇām evaṃ kecid babhāṣire /
evaṃ keṣucid anyeṣu vijñeyaṃ bhāvamiśraṇam // 3,4.84 //
iti śrīśrībhaktirasāmṛtasindhau paścimavibhāge mukhyabhaktirasapañcakanirūpaṇe vatsalabhaktirasalaharī caturthī /
 madhurabhaktirasākhyā pañcamalaharī
ātmocitair vibhāvādyaiḥ puṣṭiṃ nītā satāṃ hṛdi /
madhurākhyo bhaved bhaktiraso 'sau madhurā ratiḥ // 3,5.1 //
nivṛttānupayogitvād durūhatvād ayaṃ rasaḥ /
rahasyatvāc ca saṃkṣipya vitatāṇgo vilikhyate // 3,5.2 //
tatra ālambanāḥ-- asmin ālambanaḥ kṛṣṇaḥ priyās tasya tu subhruvaḥ // 3,5.3 //
tatra kṛṣṇaḥ--
tatra kṛṣṇaḥ asamānordhvasaundaryalīlāvaidigdhīsampadām /
āśrayatvena madhure harir ālambano mataḥ // 3,5.4 //
yathā śrīgītagovinde --
viśveṣām anurañjanena janayann ānandam indīvaraśreṇīśyāmalakomalair upanayann aṅgair anaṅgotsavam /
svacchandaṃ vrajasundarībhir abhitaḥ pratyaṅgam āliṅgitaḥ śṛṅgāraḥ sakhi mūrtimān iva madhau mugdho hariḥ krīḍati // 3,5.5 //
atha tasya preyasyaḥ--
navanavavaramādhurīdhurīṇāḥ praṇayataraṅgakarambitās taraṅgāḥ /
nijaramaṇatayā hariṃ bhajantiḥ praṇamata tāḥ paramādbhutāḥ kiśorīḥ // 3,5.6 //
preyasīṣu harer āsu pravarā vārṣabhānavī // 3,5.7 //
asyā rūpaṃ--
madacakitacakorīcārutācoradṛṣṭir vadanadamitarākārohiṇīkāntakīrtiḥ /
avikalakaladhautoddhūtidhaureyakaśrīr madhurimamadhupātrī rājate paśya rādhā // 3,5.8 //
asyā ratiḥ--
narmoktau mama nirmitoruparamānandotsavāyām api śrotrasyāntataṭīm api sphuṭam anādhāya sthitodyanmukhī /
rādhā lāghavam apy anādaragirāṃ bhaṅgībhir ātanvatī maitrīgauravato 'py asau śataguṇāṃ matprītim evādadhe // 3,5.9 //
tatra kṛṣṇaratir, yathā śrīgītagovinde --
kaṃsārir api saṃsāravāsanābaddhaśṛṅkhalām /
rādhām ādhāya hṛdaye tatyāja vrajasundarīḥ // 3,5.10 //
atha uddīpanāḥ /
uddīpanā iha proktā muralīnisvanādayaḥ // 3,5.11 //
yathā padyāvalyām 
gurujanagañjanam ayaśo gṛhapaticaritaṃ ca dāruṇaṃ kim api /
vismārayati samastaṃ śiva śiva muralī murārāteḥ // 3,5.12 //
atha anubhāvāḥ-- anubhāvās tu kathitā dṛgnatekṣāsmitādayaḥ // 3,5.13 //
yathā lalitamādhave --
kṛṣṇāpaṅgataraṅgitadyumaṇijāsambhedaveṇīkṛte rādhāyāḥ smitacandrikāsuradhunīpure nipīyāmṛtam /
antas toṣatuṣārasamplavalavavyālīḍhatāpodgamāḥ krāntvā sapta jaganti samprati vayaṃ sarvordhvam adhyāsmahe // 3,5.14 //
atha sāttvikāḥ, yathā padyāvalyām --
kāmaṃ vapuḥ pulakitaṃ nayane dhṛtāsre vācaḥ sagadgadapadāḥ sakhi kampi vakṣaḥ /
jñātaṃ mukundamuralīravamādhurī te cetaḥ sudhāṃśuvadane taralīkaroti // 3,5.15 //
atha vyabhicāriṇaḥ-- ālasyaugrye vinā sarve vijñeyā vyabhicāriṇaḥ // 3,5.16 //
tatra nirvedo, yathā padyāvalyām --
mā muñca pañcaśara pañcaśarīṃ śarīre mā siñca sāndramakarandarasena vāyo /
aṅgāni tatpraṇayabhaṅgavigarhitāni nālambituṃ katham api kṣamate 'dya jīvaḥ // 3,5.17 //
harṣo, yathā dānakelikaumudyām --
kuvalayayuvatīnāṃ lehayann akṣibhṛṅgaiḥ kuvalayadalalakṣmīlaṅgimāḥ svāṅgabhāsaḥ /
madakalakalabhendrollaṅghilīlātaraṅgaḥ kavalayati dhṛtiṃ me kṣmādharāraṇyadhūrtaḥ // 3,5.18 //
atha sthāyī-- sthāyī bhāvo bhavaty atra pūrvoktā madhurā ratiḥ // 3,5.19 //
yathā padyāvalyām --
bhrūvallitāṇḍavakalāmadhurānanaśrīḥ kaṅkellikorakakarambitakarṇapūraḥ /
ko 'yaṃ navīnanikaṣopalatulyaveṣo vaṃśīraveṇa sakhi mām avaśīkaroti // 3,5.20 //
rādhāmādhavayor eva kvāpi bhāvaiḥ kadāpy asau /
sajātīyavijātīyair naiva vicchidyate ratiḥ // 3,5.21 //
yathā--
ito dūre rājñī sphurati parito mitrapaṭalī dṛśor agre candrāvalir upari śailasya danujaḥ /
asavye rādhāyāḥ kusumitalatā saṃvṛtatanau dṛgantaśrīr lolā taḍid iva mukundasya valate // 3,5.22 //
ghorā khaṇḍitaśaṅkhacūḍam ajiraṃ rundhe śivā tāmasī brahmiṣṭhaśvasanaḥ śamastutikathā prāleyam āsiñcati /
agre rāmaḥ sudhārucir vijayate kṛṣṇapramodocitaṃ rādhāyās tad api praphullam abhajan mlāniṃ na bhāvāmbujam // 3,5.23 //
sa vipralambhasambhogabhedena dvividho mataḥ // 3,5.24 //
tatra vipralambhaḥ--
sa pūrvarāgo mānaś ca pravāsādimayas tathā /
vipralambho bahuvidho vidvadbhir iha kathyate // 3,5.25 //
tatra pūrvarāgaḥ-- prāgasaṅgatayor bhāvaḥ pūrvarāgo bhaved dvayoḥ // 3,5.26 //
yathā padyāvalyām --
akasmād ekasmin pathi sakhi mayā yāmunataṭaṃ vrajantyā dṛṣṭo yo navajaladharaśyāmalatanuḥ /
sa dṛgbhaṅgyā kiṃ vākuruta na hi jāne tata idaṃ mano me vyālolaṃ kvacana gṛhakṛtyo na lagate // 3,5.27 //
yathā śrīdaśame --
yathā vinidrā yac cittā rukmiṇī kamalekṣaṇā /
tathāham api taccitto nidrāṃ ca na labhe niśi /
vedāhaṃ rukmiṇyā dveṣān mamodvāho nivāritaḥ // 3,5.28 //
atha mānaḥ /
mānaḥ prasiddha evātra // 3,5.29 //
yathā śrīgītagovinde --
viharati vane rādhā sādhāraṇapraṇaye harau vigalitanijotkarṣād īṛsyāvaśena gatānyataḥ /
kvacid api latākuñje guñjanmadhuvratamaṇḍalīmukharanikhare līnā dīnāpy uvāca rahaḥ sakhīm // 3,5.30 //
atha pravāsaḥ-- 
pravāsaḥ saṅgavicyutiḥ // 3,5.31 //
yathā padyāvalyām --
hastodare vinihitaikakapolapāler aśrāntalocanajalasnapitānanāyāḥ /
prasthānamaṅgaladināvadhi mādhavasya nidrālavo 'pi kuta eva saroruhākṣyāḥ // 3,5.32 //
yathā prahlādasaṃhitāyām uddhavavākyam--
bhagavān api govindaḥ kandarpaśarapīḍitaḥ /
na bhuṅkte na svapiti ca cintayan vo hy aharniśam // 3,5.33 //
atha sambhogaḥ-- 
dvayor militayor bhogaḥ sambhoga iti kīrtyate // 3,5.34 //
yathā padyāvalyām --
paramānurāgaparayātha rādhayā parirambhakauśalavikāśibhāvayā /
sa tayā saha smarasabhājanotsavaṃ niravāhayac chikhiśikhaṇḍaśekharaḥ // 3,5.35 //
śrīmadbhāgavatādyarhaśāstradarśitayā dṛśā /
iyam āviṣkṛtā mukhyapañcabhaktirasā mayā // 3,5.36 //
gopālarūpaśobhāṃ dadhad api raghunāthabhāvavistārī /
tuṣyatu sanātanātmā paścimabhāge rasāmbunidheḥ // 3,5.37 //
iti śrīśrībhaktirasāmṛtasindhau paścimavibhāge madhurākhyabhaktirasalaharī caturthī /
iti śrīśrībhaktirasāmṛtasindhau mukhyabhaktirasanirūpakaḥ paścimavibhāgaḥ samāptaḥ /
uttaravibhāgaḥ
 hāsyabhaktirasākhyā prathamalaharī
bhaktibhareṇa prītiṃ kalayann urarīkṛtavrajāsaṅgaḥ /
tanutāṃ sanātanātmā bhagavān mayi sarvadā tuṣṭim // 4,1.1 //
rasāmṛtābdher bhāge 'tra turīye tūttārābhidhe /
rasaḥ saptavidho gauṇo maitrīvairasthitir mithaḥ // 4,1.2 //
rasābhāsāś ca tenātra laharyo nava kīrtitāḥ /
prāg atrāniyatādhārāḥ kadācit kvāpy uditvarāḥ // 4,1.3 //
gauṇā bhaktirasāḥ sapta lekhyā hāsyādayaḥ kramāt // 4,1.4 //
bhaktānāṃ pañcadhoktānām eṣāṃ madhyata eva hi /
kvāpy ekaḥ kvāpy anekaś ca gauṇeṣv ālambano mataḥ // 4,1.5 //
tatra hāsyabhaktirasaḥ--
vakṣyamāṇair vibhāvādyaiḥ puṣṭiṃ hāsaratir gatā /
hāsyabhaktiraso nāma budhair eṣa nigadyate // 4,1.6 //
asminn ālambanaḥ kṛṣṇas tathānyo 'pi tadanvayī /
vṛddhāḥ śiśumukhāḥ prāyaḥ proktā dhīrais tadāśrayāḥ /
vibhāvanādivaiśiṣṭyāt pravarāś ca kvacin matāḥ // 4,1.7 //
tatra kṛṣṇo, yathā--
yāsyāmy asya na bhīṣaṇasya savidhaṃ jīrṇasya śīrṇākṛter mātar neṣyati māṃ pidhāya kapaṭād ādhārikāyām asau /
ity uktvā cakitākṣam adbhutaśiśāv udvīkṣyamāṇe harau hāsyaṃ tasya niruddhato 'py atitarāṃ vyaktaṃ tadāsīn muneḥ // 4,1.8 //
atha tadanvayī--- yac ceṣṭā kṛṣṇaviṣayā proktaḥ so 'tra tadanvayī // 4,1.9 //
yathā--
dadāmi dadhiphāṇitaṃ vivṛṇu vaktram ity agrato niśamya jaratīgiraṃ vivṛtakomalauṣṭhe sthite /
tayā kusumam arpitaṃ navam avetya bhugnānane harau jahasur uddhuraṃ kim api suṣṭhu goṣṭhārbhakāḥ // 4,1.10 //
yathā vā--
asya prekṣya karaṃ śiśor munipate śyāmasya me kathyatāṃ tathyaṃ hanta cirāyur eṣa bhavitā kiṃ dhenukoṭīśvaraḥ /
ity ukte bhagavan mayādya paritaś cīreṇa kiṃ cāruṇā drāg āvirbhavaduddhurasmitam idaṃ vaktraṃ tvayā rudhyate // 4,1.11 //
uddīpanā hares tādṛgvāgveṣacaritādayaḥ /
anubhāvās tu nāsauṣṭhagaṇḍaniṣpandanādayaḥ // 4,1.12 //
harṣālasyāvahitthādyā vijñeyā vyabhicāriṇaḥ /
sā hāsaratir evātra sthāyibhāvatayoditā // 4,1.13 //
ṣoḍhā hāsaratiḥ syāt smitahasite vihasitāvahasite ca /
apahasitātihasitake jyeṣṭhādīnāṃ kramād dve dve // 4,1.14 //
vibhāvanādivaicitryād uttamasyāpi kutracit /
bhaved vihasitādyaṃ ca bhāvajñair iti bhaṇyate // 4,1.15 //
tatra smitam-- smitaṃ tv alakṣyadaśanaṃ netragaṇḍavikāśakṛt // 4,1.16 //
yathā--
kva yāmi jaratī khalā dadhiharaṃ didhīrṣanty asau pradhāvati javena māṃ subala maṅkṣu rakṣāṃ kuru /
iti skhaladudīrite dravati kāndiśīke harau vikasvaramukhāmbujaṃ kulam abhūn munīnāṃ divi // 4,1.17 //
hasitam-- tad eva darasaṃlakṣyadantāgraṃ hasitaṃ bhavet // 4,1.18 //
yathā--
madvaśena puraḥsthito harir asau putro 'ham evāsmi te paśyety acyutajalpaviśvasitayā saṃrambharajyaddṛśā /
mām eti skhaladakṣare jaṭilayā vyākruśya niṣkāsite putre prāṅgataḥ sakhīkulam abhūd dantāṃśudhautādharam // 4,1.19 //
vihasitam-- sasvanaṃ dṛṣṭadaśanaṃ bhaved vihasitaṃ tu tat // 4,1.20 //
yathā--
muṣāṇa dadhi meduraṃ viphalam antarā śaṅkase saniḥśvasitaḍambaraṃ jaṭilayātra nidrāyate /
iti bruvati keśave prakaṭaśīrṇadantasthalaṃ kṛtaṃ hasitam utsvanaṃ kapaṭasuptayā vṛddhayā // 4,1.21 //
avahasitam-- tac cāvahasitaṃ phullanāsaṃ kuñcitalocanam // 4,1.22 //
yathā--
lagnas te nitarāṃ dṛśor api yuge kiṃ dhāturāgo ghanaḥ prātaḥ putra balasya vā kim asitaṃ vāsas tvayāṅge dhṛtam /
ity ākarṇya puro vrajeśagṛhiṇīvācaṃ sphurannāsikā dūtī saṅkucadīkṣaṇāvahasitaṃ jātā na roddhuṃ kṣamā // 4,1.23 //
apahasitam-- tac cāpahasitaṃ sāśrulocanaṃ kampitāṃsakam // 4,1.24 //
yathā--
udasraṃ devarṣir divi darataraṅgadbhujaśirā yad abhrāṇy uddaṇḍo daśanarucibhiḥ pāṇḍarayati /
sphuṭaṃ brahmādīnāṃ naṭayitari divye vrajaśiśau jaratyāḥ prastobhān naṭati tad anaiṣīd dṛśam asau // 4,1.25 //
atihasitam-- sahasratālaṃ kṣiptāṅgaṃ tac cātihasitaṃ viduḥ // 4,1.26 //
yathā--
vṛddhe tvaṃ valitānanāsi valibhiḥ prekṣya suyogyām atas tvām udvoḍhum asau balīmukhavaro māṃ sādhayaty utsukaḥ /
ābhir viplutadhīr vṛṇe na hi paraṃ tvatto balidhvaṃsanād ity uccair mukharāgirā vijahasuḥ sottālikā bālikāḥ // 4,1.27 //
yasya hāsaḥ sa cet kvāpi sākṣān naiva nibadhyate /
tathāpy eṣa vibhāvādisāmarthyād upalabhyate // 4,1.28 //
yathā--
śimbīlambikucāsi darduravadhūvispardhi nāsākṛtis tvaṃ jīryaddulidṛṣṭir oṣṭhatulitāṅgārā mṛdaṅgodarī /
kā tvattaḥ kuṭile parāsti jaṭilāputri kṣitau sundarī puṇyena vrajasubhruvāṃ tava dhṛtiṃ hartuṃ na vaṃśī kṣamā // 4,1.29 //
eṣa hāsyarasas tatra kaiśikīvṛttivistṛtau /
śṛṅgārādirasodbhedo bahudhaiva prapañcitaḥ // 4,1.30 //
iti śrīśrībhaktirasāmṛtasindhāv uttaravibhāge hāsyabhaktirasanirūpaṇe adbhutabhaktirasalaharī prathamā //
 adbhutabhaktirasākhyā dvitīyalaharī
ātmocitair vibhāvādyaiḥ svādyatvaṃ bhaktacetasi /
sā vismayaratir nītād- bhutobhaktiraso bhavet // 4,2.1 //
bhaktaḥ sarvavidho 'py atra ghaṭate vismayāśrayaḥ /
lokottarakriyāhetur viṣayas tatra keśavaḥ // 4,2.2 //
tasya ceṣṭāviśeṣādyās tasminn uddīpanā matāḥ /
kriyās tu netravistārastambhāśrupulakādayaḥ // 4,2.3 //
āvegaharṣajāḍyādyās tatra syur vyabhicāriṇaḥ /
sthāyī syād vismayaratiḥ sā lokottarakarmataḥ /
sākṣād anumitaṃ ceti tac ca dvividham ucyate // 4,2.4 //
tatra sākṣāt, yathā-- sākṣād aindriyakaṃ dṛṣṭaśrutasaṅkīrtitādikam // 4,2.5 //
tatra dṛṣṭaṃ, yathā--
ekam eva vividhodyamabhājaṃ mandireṣu yugapan nikhileṣu /
dvārakām abhi samīksya mukundaṃ spandanojjhitatanur munir āsīt // 4,2.6 //
yathoktaṃ śrīdaśame --
citraṃ bataitad ekena vapuṣā yugapat pṛthak /
gṛheṣu dvyaṣṭasāhasraṃ striya eka udāvahat // 4,2.7 //
yathā vā--
kva stanyagandhivadanendur asau śiśus te govardhanaḥ śikhararuddhaghanaḥ kva cāyam /
bhoḥ paśya savyakarakandūkitācalendraḥ khelann iva sphurati hanta kim indrajālam // 4,2.8 //
śrutaṃ, yathā--
yāny akṣipan praharaṇāni bhaṭāḥ sa devaḥ pratyekam acchinadamuni śaratrayeṇa /
ity ākalayya yudhi kaṃsaripoḥ prabhāvaṃ sphārekṣaṇaḥ kṣitipatiḥ pulakī tadāsīt // 4,2.9 //
saṅkīrtitaṃ, yathā--
ḍimbāḥ svarṇanibhāmbarā ghanaruco jātāś caturbāhavo vatsāś ceti vadan kṛto 'smi vivaśaḥ stambhaśriyā paśyata /
āścaryaṃ kathayāmi vaḥ śṛṇuta bhoḥ pratyekam ekaikaśaḥ stūyante jagadaṇḍavadbhir abhitas te hanta padmāsanaiḥ // 4,2.10 //
anumitaṃ, yathā--
unmīlya vrajaśiśavo dṛśaṃ purastād bhāṇḍīraṃ punar atulya vilokayantaḥ /
sātmānaṃ paśupaṭalīṃ ca tatra dāvād unmuktāṃ manasi camatkriyām avāpuḥ // 4,2.11 //
apriyādeḥ kriyā kuryān nālaukiky api vismayam /
asādhāraṇy api manāk karoty eva priyasya sā // 4,2.12 //
priyāt priyasya kim uta sarvalokottarottarā /
ity atra vismaye proktā ratyanugrahamādhurī // 4,2.13 //
iti śrīśrībhaktirasāmṛtasindhāv uttaravibhāge gauṇabhaktirasanirūpaṇe adbhutabhaktirasalaharī dvitīyā //
 vīrabhaktirasākhyā tṛtīyalaharī
saivotsāharatiḥ sthāyī vibhāvādyair nijocitaḥ /
ānīyamānā svādyatvaṃ vīrabhaktiraso bhavet // 4,3.1 //
yuddhadānadayādharmaiś caturdhāvīra ucyate /
ālambana iha prokta eṣa eva caturvidhaḥ // 4,3.2 //
utsāhas tv eṣa bhaktānāṃ sarveṣām eva sambhavet // 4,3.3 //
tatra yuddhavīraḥ--
paritoṣāya kṛṣṇasya dadhad utsāham āhave /
sakhā bandhuviśeṣo vā yuddhavīra ihocyate // 4,3.4 //
pratiyoddhā mukundo vā tasmin vā prekṣake sthite /
tadīyecchāveśenātra bhaved anyaḥ suhṛdvaraḥ // 4,3.5 //
tatra kṛṣṇo, yathā--
aparājitamāninaṃ haṭhāc caṭulaṃ tvām abhibhūya mādhava /
dhinuyām adhunā suhṛdgaṇaṃ yadi na tvaṃ samarāt parāñcasi // 4,3.6 //
yathā vā--
saṃrambhaprakaṭīkṛtapratibhaṭārambhaśriyoḥ sādbhutaṃ kālindīpuline vayasyanikarair ālokyamānas tadā /
avyutthāpitasakhyayor api varāhaṅkāravisphūrjitaḥ śrīdāmnaś ca bakīdviṣaś ca samarāṭopaḥ paṭīyān abhūt // 4,3.7 //
suhṛdvaro, yathā--
sakhiprakaramārgaṇān agaṇitān kṣipan sarvatas tathādya laguḍaṃ kramād bhramayati sma dāmā kṛtī /
amaṃsta racitastutir vrajapates tanujo 'py amuṃ samṛddhapulako yathā laguḍapañjarāntaḥsthitam // 4,3.8 //
prāyaḥ prakṛtaśūrāṇāṃ svapakṣair api karhicit /
yuddhakelisamutsāho jāyate paramādbhutaḥ // 4,3.9 //
tathā ca harivaṃśe-- tathā gāṇḍīvadhanvānaṃ vikrīḍan madhusūdanaḥ / jigāya bharataśreṣṭhaṃ kuntyāḥ pramukhato vibhuḥ // 4,3.10 //
iti /
katthitāsphoṭavispardhāvikramāstragrahādayaḥ /
pratiyodhasthitāḥ santo bhavanty uddīpanā iha // 4,3.11 //
tatra katthitam--
piṇḍīśūras tvam iha subalaṃ kaitavenābalāṅgaṃ jitvā dāmodara yudhi vṛthā mā kṛthāḥ katthitāni /
mādyann eṣa tvadalaghubhujāsarpadarpāpahārī mandradhvāno naṭati nikaṭe stokakṛṣṇaḥ kalāpī // 4,3.12 //
katthitādyāḥ svasaṃsthāś ced anubhāvāḥ prakīrtitāḥ /
tathaivāhopuruṣikā kṣveḍitākrośavalganam // 4,3.13 //
asahāye 'pi yuddhecchā samarād apalāyanam /
bhītābhayapradānādyā vijñeyāś cāpare budhaiḥ // 4,3.14 //
tatra katthitam, yathā--
protsāhayasyatitarāṃ kim ivāgraheṇa māṃ keśisūdana vidann api bhadrasenam /
yoddhuṃ balena samam atra sudurbalena divyārgalā pratibhaṭas trapate bhujo me // 4,3.15 //
āhopuruṣikā, yathā--
dhṛtāṭope gopeśvarajaladhicandre parikaraṃ nibadhnaty ullāsād bhujasamaracaryāsamucitam /
saromāñcaṃ kṣveḍāniviḍamukhabimbasya naṭataḥ sudāmnaḥ sotkaṇṭhaṃ jayati muhur āhopuruṣikā // 4,3.16 //
catuṣṭaye 'pi vīrāṇāṃ nikhilā eva sāttvikāḥ /
garvāvegadhṛtivrīḍāmatiharṣāvahitthikāḥ /
amarṣotsukatāsūyāsmṛtyādyā vyabhicāriṇaḥ // 4,3.17 //
yuddhotsāharatis tasmin sthāyibhāvatayoditā /
yā svaśaktisahāyādyair āhāryā sahajāpi vā /
jigīṣā stheyasī yuddhe sā yuddhotsāha īryate // 4,3.18 //
tatra svaśaktyā āhāryotsāharatir, yathā--
svatātaśiṣṭyā sphuṭam apy anicchann āhūyamānaḥ puruṣottamena /
sa stokakṛṣṇo dhṛtayuddhatṛṣṇaḥ prodyamya daṇḍaṃ bhramayāñcakāra // 4,3.19 //
svaśaktyā sahajotsāharatir, yathā--
śuṇḍākāraṃ prekṣya me bāhudaṇḍaṃ mā tvaṃ bhaiṣīḥ kṣudra re bhadrasena /
helārambheṇādya nirjitya rāmaṃ śrīdāmāhaṃ kṛṣṇam evāhvayeya // 4,3.20 //
yathā va--
balasya balino balāt suhṛdanīkam āloḍayan payodhim iva mandaraḥ kṛtamukundapakṣagrahaḥ /
janaṃ vikaṭagarjitair vadhirayan sa dhīrasvaro hareḥ pramadam ekakaḥ samiti bhadraseno vyadhāt // 4,3.21 //
sahāyenāhāryotsāharatir, yathā--
mayi valgati bhīmavikrame bhaja bhaṅgaṃ na hi saṅgarāditaḥ /
iti mitragirā varūthapaḥ savirūpaṃ vibruvan hariṃ yayau // 4,3.22 //
sahāyena sahajotsāharatir, yathā--
saṅgrāmakāmukabhujaḥ svayam eva kāmaṃ dāmodarasya vijayāya kṛtī sudāmā /
sāhāyyam atra subalaḥ kurute balī cej jāto maṇiḥ sujaṭito varahāṭakena // 4,3.23 //
suhṛd eva pratibhaṭo vīre kṛṣṇasya na tvariḥ /
sa bhaktakṣobhakāritvād raudre tv ālambano rase /
rāgābhāvo dṛgādīnāṃ raudrād asya vibhedakaḥ // 4,3.24 //
atha dānavīraḥ--
dvividho dānavīraḥ syād ekas tatra bahupradaḥ /
upasthitadurāpārthatyāgī cāpara ucyate // 4,3.25 //
tatra bahupradaḥ--
sahasā dīyate yena svayaṃ sarvasvam apy uta /
dāmodarasya saukhyāya procyate sa bahupradaḥ // 4,3.26 //
sampradānasya vīkṣādyā asminn uddīpanā matāḥ /
vāñchitādhikadātṛtvaṃ smitapūrvābhibhāṣaṇam // 4,3.27 //
sthairyadākṣiṇyadhairyādyā anubhāvā ihoditāḥ /
vitarkautsukyaharṣādyā vijñeyā vyabhicāriṇaḥ // 4,3.28 //
dānotsāharatis tv atra sthāyibhāvatayoditā /
pragāḍhā stheyasī ditsā dānotsāha itīryate // 4,3.29 //
dvidhā bahuprado 'py eṣa vidvadbhir iha kathyate /
syād ābhyudayikas tv ekaḥ paras tatsampradānakaḥ // 4,3.30 //
tatra ābhyudāyikaḥ--
kṛṣṇasyābhyudayārthaṃ tu yena sarvasvam arpyate /
arthibhyo brāhmaṇādibhyaḥ sa ābhyudāyiko bhavet // 4,3.31 //
yathā--
vrajapatir iha sūnor jātakārthaṃ tathāsau vyatarad amalacetāḥ sañcayaṃ naicikīnām /
pṛthur api nṛgakīrtiḥ sāmprataṃ saṃvṛtāsīd iti nijagadur uccair bhūsurā yena tṛptāḥ // 4,3.32 //
atha tatsampradānakaḥ--
jñātaye haraye svīyam ahaṃtāmamatāspadam /
sarvasvaṃ dīyate yena sa syāt tatsampradānakaḥ // 4,3.33 //
taddānaṃ prītipūjābhyāṃ bhaved ity uditaṃ dvidhā // 4,3.34 //
tatra prītidānam-- prītidānaṃ tu tasmai yad dadyād bandhvādirūpiṇe // 4,3.35 //
yathā--
cārcikyaṃ vaijayantīṃ paṭam urupuraṭodbhāsuraṃ bhūṣaṇānāṃ śreṇiṃ māṇikyabhājaṃ gajarathaturagān karburān karbureṇa /
dattvā rājyaṃ kuṭumbaṃ svam api bhagavate ditsur apy anyad uccair deyaṃ kutrāpy adṛṣṭvā makhasadasi tadā vyākulaḥ pāṇḍavo 'bhūt // 4,3.36 //
pujādānaṃ-- pujādānaṃ tu tasmai yad viprarūpāya dīyate // 4,3.37 //
yathā aṣṭame --
yajanti yajñaṃ kratubhir yam ādṛtā bhavanta āmnāyavidhānakovidāḥ /
sa eva viṣṇur varado 'stu vā paro dāsyāmy amuṣmai kṣitim īpsitāṃ mune // 4,3.38 //
yathā vā daśarūpake --
lakṣmīpayodharotsaṅgakuṅkumāruṇito hareḥ /
balinaiva sa yenāsya bhikṣāpātrīkṛtaḥ karaḥ // 4,3.39 //
atha upasthitadurāpārthatyāgī--
upasthitadurāpārthatyagy asau yena neṣyate /
hariṇā dīyamāno 'pi sārṣṭyādis tuṣyatā varaḥ // 4,3.40 //
pūrvato 'tra viparyastakārakatvaṃ dvayor bhavet /
asminn uddīpanāḥ kṛṣṇakṛpālāpasmitādayaḥ // 4,3.41 //
anubhāvās tadutkarṣavarṇanadraḍhimādayaḥ /
atra sañcāritā bhūmnā dhṛter eva samīkṣyate // 4,3.42 //
tyāgotsāharatir dhīraiḥ sthāyī bhāva ihoditaḥ /
tyāgecchā tādṛśī prauḍhā tyāgotsāha itīryate // 4,3.43 //
yathā haribhaktisudhodaye --
sthānābhilāṣī tapasi sthito 'haṃ tvāṃ prāptavān devamunīndraguhyam /
kācaṃ vicinvann api divyaratnaṃ svāmin kṛtārtho 'smi varaṃ na yāce // 4,3.44 //
yathā vā tṛtīye --
nātyantikaṃ vigaṇayanty api te prasādaṃ kiṃ vānyad arpitabhayaṃ bhruva unnayais te /
ye 'ṅga tvadaṅghriśaraṇā bhavataḥ kathāyāḥ kīrtanyatīrthayaśasaḥ kuśalā rasajñāḥ // 4,3.45 //
ayam eva bhavann uccaiḥ prauḍhabhāvaviśeṣabhāk /
dhuryādīnāṃ tṛtīyasya vīrasya padavīṃ vrajet // 4,3.46 //
atha dayāvīraḥ--
kṛpārdrahṛdayatvena khaṇḍaśo deham arpayan /
kṛṣṇāyācchannakṛpāya dayāvīra ihocyate // 4,3.47 //
uddīpanā iha proktās tadārtivyañjanādayaḥ /
nijaprāṇavyayenāpi vipannatrāṇaśīlatā // 4,3.48 //
āśvāsanoktayaḥ sthairyam ity ādyās tatra vikriyāḥ /
autsukyam atiharṣādyā jñeyāḥ sañcāriṇo budhaiḥ // 4,3.49 //
dayotsāharatis tv atra sthāyibhāva udīryate /
dayodrekabhṛd utsāho dayotsāha ihoditaḥ // 4,3.50 //
yathā--
vande kuṭmalitāñjalir muhur ahaṃ vīraṃ mayūradhvajaṃ yenārdhaṃ kapaṭadvijāya vapuṣaḥ kaṃsadviṣe ditsatā /
kaṣṭaṃ gadgadikākulo 'smi kathanārambhād aho dhīmatā sollāsaṃ krakacena dāritam abhūt patnīsutābhyāṃ śivaḥ // 4,3.51 //
hareś cet tattvavijñānaṃ naivāsya ghaṭate dayā /
tadabhāve tv asau dānavīre 'ntarbhavati sphuṭam // 4,3.52 //
vaiṣṇavatvād ratiḥ kṛṣṇe kriyate 'nena sarvadā /
kṛtātra dvijarūpe ca bhaktis tenāsya bhaktatā // 4,3.53 //
antarbhāvaṃ vadanto 'sya dānavīre dayātmanaḥ /
vopadevādayo dhīrā vīram ācakṣate tridhā // 4,3.54 //
atha dharmavīraḥ--
kṛṣṇaikatoṣaṇe dharme yaḥ sadā pariniṣṭhitaḥ /
prāyeṇa dhīraśāntas tu dharmavīraḥ sa ucyate // 4,3.55 //
uddīpanā iha proktāḥ sacchāstraśravaṇādayaḥ /
anubhāvā nayāstikyasahiṣṇutvayamādayaḥ // 4,3.56 //
dharmotsāharatir dhīraiḥ sthāyī bhāva ihocyate /
dharmaikābhiniveśas tu dharmotsāho mataḥ satām // 4,3.57 //
yathā--
bhavad abhi ratihetūn kurvatā saptatantūn puram abhi puruhūte nityam evopahūte /
danujadamana tasyāḥ pāṇḍuputreṇa gaṇḍaḥ suciram araci śacyāḥ savyahastāṅkaśāyī // 4,3.58 //
yajñaḥ pūjāviśeṣo 'sya bhujādyaṅgāni vaiṣṇavaḥ /
dhyātvendrādyāśrayatvena yad eṣv āhutir arpyate // 4,3.59 //
ayaṃ tu sākṣāt tasyaiva nideśāt kurute makhān /
yudhiṣṭhiro 'mbudhiḥ premṇāṃ mahābhāgavatottamaḥ // 4,3.60 //
dānāditrividhaṃ vīraṃ varṇayantaḥ parisphuṭam /
dharmavīraṃ na manyante katicid dhanikādayaḥ* // 4,3.61 //
 
iti śrīśrībhaktirasāmṛtasindhāv uttaravibhāge vīrabhaktirasanirūpaṇe adbhutabhaktirasalaharī tṛtīyā //
||[4.4] karuṇabhaktirasākhyā caturthalaharī
ātmocitair vibhāvādyair nītā puṣṭiṃ satāṃ hṛdi /
bhavec chokaratir bhaktiraso hi karuṇābhidhaḥ // 4,4.1 //
avyucchinnamahānando 'py eṣa premaviśeṣataḥ /
aniṣṭāpteḥ padatayā vedyaḥ kṛṣṇo 'sya ca priyaḥ // 4,4.2 //
tathānavāptatadbhaktisaukhyaś ca svapriyo janaḥ /
ity asya viṣayatvena jñeyā ālambanās tridhā // 4,4.3 //
tattadvedī ca tadbhakta āśrayatvena ca tridhā /
so 'py aucityena vijñeyaḥ prāyaḥ śāntādivarjitaḥ /
tatkarmaguṇarūpādyā bhavaty uddīpanā iha // 4,4.4 //
anubhāvā mukhe śoṣo vilāpaḥ srastagātratā /
śvāsakrośanabhūpātaghātoras tāḍanādayaḥ // 4,4.5 //
atrāṣṭau sāttvikā jāḍyanirvedaglānidīnatāḥ /
cintāviṣādautsukyacāpalonmādamṛtyavaḥ /
ālasyāpasmṛtivyādhimohādyā vyabhicāriṇaḥ // 4,4.6 //
hṛdi śokatayāṃśena gatā pariṇatiṃ ratiḥ /
uktā śokaratiḥ saiva sthāyī bhāva ihocyate // 4,4.7 //
tatra kṛṣṇo, yathā śrīdaśame --
taṃ nāgabhogaparivītam adṛṣṭaceṣṭam ālokya tatpriyasakhāḥ paśupā bhṛśārtāḥ /
kṛṣṇe 'rpitātmasuhṛdarthakalatrakāmā duḥkhānuśokabhayam ūḍhadhiyo nipetuḥ // 4,4.8 //
yathā vā--
phaṇihradam avagāḍhe dāruṇaṃ piñchacūḍe skhaladaśiśirabāṣpastomadhautottarīyā /
nikhilakaraṇavṛttistambhinīm ālalambe viṣam agatim avasthāṃ goṣṭharājasya rājñī // 4,4.9 //
tasya priyajano, yathā--
kṛṣṇapriyāṇām ākarṣe śaṅkhacūḍena nirmite /
nīlāmbarasya vaktrendur nīlimānaṃ muhur dadhe // 4,4.10 //
svapriyo, yathā haṃsadūte --
virājante yasya vrajaśiśukulasteyavikalasvayambhūcūḍāgrair lulitaśikharāḥ pādanakharāḥ /
kṣaṇaṃ yān ālokya prakaṭaparamānandavivaśaḥ sa devarṣir muktān api tanubhṛtaḥ śocati bhṛśam // 4,4.11 //
yathā vā--
mātar mādri gatā kutas tvam adhunā hā kvāsi pāṇḍo pitaḥ sāndrānandasudhābdhir eṣa yuvayor nābhūd dṛśāṃ gocaraḥ /
ity uccair nakulānujo vilapati prekṣya pramodākulo govindasya padāravindayugalaproddāmakānticchaṭām // 4,4.12 //
ratiṃ vināpi ghaṭate hāsyāder udgamaḥ kvacit /
kadācid api śokasya nāsya sambhāvanā bhavet // 4,4.13 //
rater bhūmnā kraśimnā ca śoko bhūyān kṛśaś ca saḥ /
ratyā sahāvinābhāvāt kāpy etasya viśiṣṭatā // 4,4.14 //
api ca--
kṛṣṇaiśvaryādyavijñānaṃ kṛtaṃ naiṣām avidyayā /
kintu premottararasaviśeṣeṇaiva tat kṛtam // 4,4.15 //
ataḥ prādurbhavan śoko labdhāpy udbhaṭatāṃ muhuḥ /
durūhām eva tanute gatiṃ saukhyasya kām api // 4,4.16 //
iti śrīśrībhaktirasāmṛtasindhāv uttaravibhāge gauṇabhaktirasanirūpaṇe karuṇabhaktirasalaharī caturthī //
4.5 raudrabhaktirasākhyā pañcamalaharī
nītā krodharatiḥ puṣṭiṃ vibhāvādyair nijocitaiḥ /
hṛdi bhaktajanasyāsau raudrabhaktiraso bhavet // 4,5.1 //
kṛṣṇo hito 'hitaś ceti krodhasya viṣayas tridhā /
kṛṣṇe sakhījaratyādyāḥ krodhasyāśrayatāṃ gatāḥ /
bhaktāḥ sarvavidhā eva hite caivāhite tathā // 4,5.2 //
tatra kṛṣṇe sakhyāḥ krodhaḥ-- sakhīkrodhe bhavet sakhyāḥ kṛṣṇād atyāhite sati // 4,5.3 //
yathā vidagdhamādhave 
antaḥkleśakalaṅkitāḥ kila vayaṃ yāmo 'dya yāmyāṃ purīṃ nāyaṃ vañcanasañcayapraṇayinaṃ hāsaṃ tathāpy ujjhati /
asmin sampuṭite gabhīrakapaṭair ābhīrapallīviṭe hā medhāvini rādhike tava kathaṃ premā garīyān abhūt // 4,5.4 //
tatra jaratyāḥ krodhaḥ-- krodho jaratyā vadhvādisambandhe prekṣite harau // 4,5.5 //
yathā--
are yuvatitaskara prakaṭam eva vadhvāḥ paṭas tavorasi nirīkṣyate bata na neti kiṃ jalpasi /
aho vrajanivāsinaḥ śṛṇuta kiṃ na vikrośanaṃ vrajeśvarasutena me sutagṛhe 'gnir utthāpitaḥ // 4,5.6 //
govardhanaṃ mahāmallaṃ vinānyeṣāṃ vrajaukasām /
sarveṣām eva govinde ratiḥ prauḍhā virājate // 4,5.7 //
atha hitaḥ-- hitas tridhānavahitaḥ sāhasī cerṣyur ity api // 4,5.8 //
tatra anavahitaḥ--
kṛṣṇapālanakartāpi tatkarmābhiniveśataḥ /
kvacit tatra pramatto yaḥ prokto 'navahito 'tra saḥ // 4,5.9 //
yathā--
uttiṣṭha mūḍha kuru mā vilambaṃ vṛthaiva dhik paṇḍitamāninī tvam /
kraṭyatpalāśidvayam antarā te baddhaḥ suto 'sau sakhi bambhramīti // 4,5.10 //
atha sāhasī-- yaḥ prerako bhayasthāne sāhasī sa nigadyate // 4,5.11 //
yathā--
govindaḥ priyasuhṛdāṃ giraiva yātas tālānāṃ vipinam iti sphuṭaṃ niśamya /
bhrūbhedasthapuṭitadṛṣṭir ādyam eṣāṃ ḍimbhānāṃ vrajapatigehinī dadarśa // 4,5.12 //
atha īrṣyuḥ-- īrṣyur mānadhanā proktā prauḍherṣyākrāntamānasā // 4,5.13 //
yathā--
durmānamanthamathite kathayāmi kiṃ te dūraṃ prayāhi savidhe tava jājjvalīmi /
hā dhik priyeṇa cikurāñcitapiñchakoṭyā nirmañchitāgracaraṇāpy aruṇānanāsi // 4,5.14 //
atha ahitaḥ-- ahitaḥ syād dvidhā svasya hareś ceti prabhedataḥ // 4,5.15 //
tatra svasyāhitaḥ-- ahitaḥ svasya sa syād yaḥ kṛṣṇasambandhabādhakaḥ // 4,5.16 //
yathā uddhavasandeśe --
kṛṣṇaṃ muṣṇan akaruṇabalād gopanārīvadhārthī mā maryādām yadukulabhuvām bhindhire gāndineyaḥ /
iti uttuṅgā mama madhupure yātrayā tatra tāsāṃ vitrastānāṃ parivavalire vallavīnāṃ vilāpāḥ // 4,5.17 //
atha harer ahitaḥ-- ahitas tu hares tasya vairipakṣo nigadyate // 4,5.18 //
yathā--
harau śrutiśiraḥśikhā maṇimarīcinīrājita sphuraccaraṇapaṅkaje 'py avamatiṃ vyanakty atra yaḥ /
ayaṃ kṣipati pāṇḍavaḥ śamanadaṇḍaghoraṃ haṭhāt trir asya mukuṭopari sphuṭam udīrya savyaṃ padam // 4,5.19 //
solluṇṭhahāsavakroktikaṭākṣānādarādayaḥ /
kṛṣṇāhitahitasthāḥ syur amī uddīpanā iha // 4,5.20 //
hastanispeṣaṇaṃ dantaghaṭṭanaṃ raktanetratā /
daṣṭauṣṭhatātibhrūkuṭī bhujāsphālanatāḍanāḥ // 4,5.21 //
tuṣṇīkatā natāsyatvaṃ niśvāso bhugnadṛṣṭitā /
bhartsanaṃ mūrdhavidhūtir dṛgante pāṭalacchaviḥ // 4,5.22 //
bhrūbhedādharakampādyā anubhāvā ihoditāḥ /
atra stambhādayaḥ sarve prākaṭyaṃ yānti sāttvikāḥ // 4,5.23 //
āvego jaḍatā garvo nirvedo mohacāpale /
asūyaugryaṃ tathāmarṣaśramādyā vyabhicāriṇaḥ // 4,5.24 //
atra krodharatiḥ sthāyī sa tu krodhas tridhā mataḥ /
kopo manyus tathā roṣas tatra kopas tu śatrugaḥ // 4,5.25 //
manyur bandhuṣu te pūjyasamanyūnās tridhoditāḥ /
roṣas tu dayite strīṇām ato vyabhicaraty asau // 4,5.26 //
hastapeṣādayaḥ kope manyau tuṣṇīkatādayaḥ /
dṛgantapāṭalatvādyā roṣe tu kathitāḥ kriyāḥ // 4,5.27 //
tatra vairiṇi, yathā--
nirudhya puram unmade harim agādhasattvāśrayaṃ mṛdhe magadhabhūpatau kim api vaktram ākrośati /
dṛśaṃ kavalitadviṣadvisarajāṅgale nunoda dahadiṅgalapravalapiṅgalāṃ lāṅgalī* // 4,5.28 //
 
pūjyo, yathā vidagdhamādhave --
krośantyāṃ karapallavena balavān sadyaḥ pidhatte mukhaṃ dhāvantyāṃ bhayabhāji vistṛtabhujo rundhe puraḥ paddhatim /
pādānte viluṭhaty asau mayi muhur daṣṭādharāyāṃ ruṣā mātaś caṇḍi mayā śikhaṇḍamukuṭād ātmābhirakṣyaḥ katham // 4,5.29 //
same, yathā--
jvalati durmukhi marmaṇi murmuras tava girā jaṭile niṭile ca me /
giridharaḥ spṛśati sma kadā madād duhitaraṃ duhitur mama pāmari // 4,5.30 //
nyūne, yathā--
hanta svakīyakucamūrdhni manoharo 'yaṃ hāraś cakāsti harikaṇṭhataṭīcariṣṇuḥ /
bhoḥ paśyata svakulakajjalamañjarīyaṃ kuṭena māṃ tad api vañcayate vadhūṭī // 4,5.31 //
asmin na tādṛśo manyau vartate ratyanugrahaḥ /
udāharaṇamātrāya tathāpy eṣa nidarśitaḥ // 4,5.32 //
krodhāśrayāṇāṃ śatrūṇāṃ caidyādīnāṃ svabhāvataḥ /
krodho rativinābhāvān na bhaktirasatāṃ vrajet // 4,5.33 //
iti śrīśrībhaktirasāmṛtasindhāv uttaravibhāge gauṇabhaktirasanirūpaṇe raudrabhaktirasalaharī pañcamī //
||[4.6] bhayānakabhaktirasākhyā ṣaṣṭhalaharī
vakṣyamāṇair vibhāvādyaiḥ puṣṭiṃ bhayaratir gatā /
bhayānakābhidho bhaktiraso dhīrair udīryate // 4,6.1 //
kṛṣṇaś ca dāruṇāś ceti tasminn ālambanā dvidhā /
anukampyeṣu sāgassu kṛṣṇas tasya ca bandhuṣu // 4,6.2 //
dāruṇāḥ snehataḥ śaśvattadaniṣṭhāptidarśiṣu /
darśanāc chravaṇāc ceti smaraṇāc ca prakīrtitāḥ // 4,6.3 //
tatra anukampyeṣu kṛṣṇo, yathā--
kiṃ śuṣyadvadano 'pi muñca khacitaṃ citte pṛthuṃ vepathuṃ viśvasya prakṛtiṃ bhajasva na manāg apy asti mantuṃ tava /
uṣmamrakṣitam ṛkṣarāja rabhasād vistīrya vīryaṃ tvayā pṛthvī pratyuta yuddhakautukamayī sevaiva me nirmitā // 4,6.4 //
yathā vā--
muramathana puras te ko bhujaṅgas tapasvī laghuharam iti kārṣīr mā sma dīnāya manyum /
gurur ayam aparādhas tathyam ajñānato 'bhūd aśaraṇam atimūḍhaṃ rakṣa rakṣa prasīda // 4,6.5 //
bandhuṣu dāruṇā darśanād, yathā--
hā kiṃ karomi taralaṃ bhavanāntarāle gopendra gopaya balād uparudhya bālam /
kṣmāmaṇḍalena saha cañcalayan mano me śṛṅgāṇi laṅghayati paśya turaṅgadaityaḥ // 4,6.6 //
śravaṇād, yathā--
śṛṇvantī turagadānavaṃ ruṣā gokulaṃ kila viśantam uddhuram /
drāg abhūt tanayarakṣaṇākulā śuṣyadāsyajalajā vrajeśvarī // 4,6.7 //
smaraṇād, yathā--
virama virama mātaḥ pūtanāyāḥ prasaṅgāt tanum iyam adhunāpi smaryamāṇā dhunoti /
kavalayitum ivāndhīkṛtya bālaṃ ghurantī vapur atipuruṣaṃ yā ghoram āviścakāra // 4,6.8 //
vibhāvasya bhrūkuṭyādyās tasminn uddīpanā matāḥ /
mukhaśoṣaṇam ucchvāsaḥ parāvṛtya vilokanam // 4,6.9 //
svasaṅgopanam udghūrṇā śaraṇānveṣaṇaṃ tathā /
krośanādyāḥ kriyāś cātra sāttvikāś cāśruvarjitāḥ // 4,6.10 //
iha santrāsamaraṇacāpalāvegadīnatāḥ /
viṣādamohāpasmāraśaṅkādyā vyabhicāriṇaḥ // 4,6.11 //
asmin bhagnaratiḥ sthāyī bhāvaḥ syād aparādhataḥ /
bhīṣaṇebhyaś ca tatra syād bahudhaivāparādhitā // 4,6.12 //
tajjā bhīr nāparatra syād anugrāhyajanān vinā /
ākṛtyā ye prakṛtyā ye ye prabhāveṇa bhīṣaṇāḥ // 4,6.13 //
etadālambanā bhītiḥ kevalapremaśāliṣu /
nārībālādiṣu tathā prāyeṇātropajāyate // 4,6.14 //
ākṛtyā pūtanādyāḥ syuḥ prakṛtyā duṣṭabhūbhujaḥ /
bhīṣaṇās tu prabhāveṇa surendragiriśādayaḥ // 4,6.15 //
sadā bhagavato bhītiṃ gatā ātyantikīm api /
kaṃsādyā ratiśūnyatvād atra nālambanā matāḥ // 4,6.16 //
iti śrīśrībhaktirasāmṛtasindhāv uttaravibhāge gauṇabhaktirasanirūpaṇe bhayānakabhaktirasalaharī ṣaṣṭhī //
||[4.7] bībhatsabhaktirasākhyā saptamalaharī
puṣṭiṃ nijavibhāvādyair jugupsāratir āgatā /
asau bhaktiraso dhīrair bībhatsākhya itīryate // 4,7.1 //
asminn āśritaśāntādyā dhīrair ālambanā matāḥ // 4,7.2 //
yathā--
pāṇḍityaṃ ratahiṇḍakādhvani gato yaḥ kāmadīkṣāvratī kurvan pūrvam aśeṣaṣiḍganagarī sāmrājyacaryām abhūt /
citraṃ so 'yam udīrayan hariguṇān udbāṣpadṛṣṭir jano dṛṣṭe strīvadane vikūṇitamukho viṣṭabhya niṣṭhīvati // 4,7.3 //
atra niṣṭhīvanaṃ vaktrakūṇanaṃ ghrāṇasaṃvṛtiḥ /
dhāvanaṃ kampapulakaprasvedādyāś ca vikriyāḥ // 4,7.4 //
iha glāniśramonmādamohanirvedadīnatāḥ /
viṣādacāpalāvegajāḍyādyo vyabhicāriṇaḥ // 4,7.5 //
jugupsāratir atra syāt sthāyī sā ca vivekajā /
prāyikī ceti kathitā jugupsā dvividhā budhaiḥ // 4,7.6 //
tatra vivekajā--
jātakṛṣṇarater bhaktaviśeṣasya tu kasyacit /
vivekotthā tu dehādau jugupsā syād vivekajā // 4,7.7 //
yathā--
ghanarudhiramaye tvacā pinaddhe piśitavimiśritavisragandhabhāji /
katham iha ramatāṃ budhaḥ śarīre bhagavati hanta rater lave 'py udīrṇe // 4,7.8 //
atha prāyikī--
amedhyapūtyanubhavāt sarveṣām eva sarvataḥ /
yā prāyo jāyate seyaṃ jugupsā prāyikī matā // 4,7.9 //
yathā--
asṛṅmūtrākīrṇe ghanaśamalapaṅkavyatikare vasann eṣa klinno jaḍatanur ahaṃ mātur udare /
labhe cetaḥkṣobhaṃ tava bhajanakarmākṣamatayā tad asmin kaṃsāre kuru mayi kṛpāsāgara kṛpām // 4,7.10 //
yathā vā--
ghrāṇodghūrṇakapūtagandhivikaṭe kīṭākule dehalīsrastavyādhitayūthagūthaghaṭanānirdhūtanetrāyuṣi /
kārānāmani hanta māgadhayamenāmī vayaṃ nārake kṣiptās te smṛtim ākalayya narakadhvaṃsinn iha prāṇimaḥ // 4,7.11 //
labdhakṛṣṇarater eva suṣṭhu pūtaṃ manaḥ sadā /
kṣubhyaty ahṛdy aleśe 'pi tato 'syāṃ ratyanugrahaḥ // 4,7.12 //
hāsyādīnāṃ rasatvaṃ yad gauṇatvenāpi kīrtitam /
prācāṃ matānusāreṇa tad vijñeyaṃ manīṣibhiḥ // 4,7.13 //
amī pañcaiva śāntādyā harer bhaktirasā matāḥ /
eṣu hāsyādayaḥ prāyo bibhrati vyabhicāritām // 4,7.14 //
iti śrīśrībhaktirasāmṛtasindhāv uttaravibhāge gauṇabhaktirasanirūpaṇe bībhatsabhaktirasalaharī saptamī //
||[4.8] rasānāṃ maitrīvairasthitināmnī aṣṭamalaharī
athāmīṣāṃ krameṇaiva śāntādīnāṃ parasparam /
mitratvaṃ śātravatvaṃ ca rasānām abhidhīyate // 4,8.1 //
śāntasya prītabībhatsadharmavīrāḥ suhṛdvarāḥ /
adbhutaś caiṣa prītādiṣu catuḥṣv api // 4,8.2 //
dviṣann asya śucir yuddhavīro raudro bhayānakaḥ // 4,8.3 //
suhṛtprītasya bībhatsaḥ śānto vīradvayaṃ tathā /
vairī śucir yuddhavīro raudraś caikavibhāvakaḥ // 4,8.4 //
preyasas tu śucir hāsyo yuddhavīraḥ suhṛdvarāḥ /
dviṣo vatsalabībhatsaraudrā bhīṣmaś ca pūrvavat // 4,8.5 //
vatsalasya suhṛddhāsyaḥ karuṇo bhīṣmabhit tathā /
śatruḥ śucir yuddhavīraḥ prīto raudraś ca pūrvavat // 4,8.6 //
śucer hāsyas tathā preyān suhṛd asya prakīrtitaḥ /
dviṣo vatsalabībhatsaśāntaraudrabhayānakāḥ /
prāhur eke 'sya suhṛdaṃ vīrayugmaṃ pare ripum // 4,8.7 //
mitraṃ hāsyasya bībhatsaḥ śuciḥ preyān savatsalaḥ /
pratipakṣas tu karuṇas tathā prokto bhayānakaḥ // 4,8.8 //
adbhutasya suhṛd vīraḥ pañca śāntādayas tathā /
pratipakṣo bhaved asya raudro bībhatsa eva ca // 4,8.9 //
vīrasya tv adbhuto hāsyaḥ preyān prītis tathā suhṛt /
bhayānako vipakṣo 'sya kasyacic chānta eva ca // 4,8.10 //
karuṇasya suhṛdraudro vatsalaś ca vilokyate /
vairī hāsyo 'sya sambhogaśṛṅgāraś cādbhutas tathā // 4,8.11 //
raudrasya karuṇaḥ prokto vīraś cāpi suhṛdvaraḥ /
pratipakṣas tu hāsye 'sya śṛṅgāro bhīṣaṇo 'pi ca // 4,8.12 //
bhayānakasya bībhatsaḥ karuṇaś ca suhṛdvaraḥ /
dviṣantu vīraśṛṅgārahāsyaraudrāḥ prakīrtitāḥ // 4,8.13 //
bībhatsasya bhavec chānto hāsyaḥ prītis tathā suhṛt /
śatruḥ śucis tathā preyān jñeyā yuktyā pare ca te // 4,8.14 //
tatra suhṛtkṛtyam-- kathitebhyaḥ pare ye syus te taṭasthāḥ satāṃ matāḥ // 4,8.15 //
suhṛdā miśraṇāṃ samyag āsvādaṃ kurute rasam // 4,8.16 //
dvayos tu miśraṇe sāmyaṃ duḥśakaṃ syāt tulādhṛtam /
tasmād aṅgāṅgibhāvena melanaṃ viduṣāṃ matam // 4,8.17 //
bhaven mukhyo 'tha vā gauṇo raso 'ṅgī kila yatra yaḥ /
kartavyaṃ tatra tasyāṅgaṃ suhṛd eva raso budhaiḥ // 4,8.18 //
athāṅgitvaṃ prathamato mukhyānām iha likhyate /
aṅgatāṃ yatra suhṛdo mukhyā gauṇāś ca bibhrati // 4,8.19 //
tatra śānte 'ṅgini prītasyāṅgatā, yathā--
jīvasphuliṅgavahner mahaso ghanacitsvarūpasya /
tasya padāmbujayugalaṃ kiṃ vā saṃvāhayiṣyāmi // 4,8.20 //
atra mukhye 'ṅgini mukhyasyāṅgatā /
tatraiva bībhatsasya, yathā--
aham iha kaphaśukraśoṇitānāṃ pṛthukutupe kutukī rataḥ śarīre /
śiva śiva paramātmano durātmā sukhavapuṣaḥ smaraṇe 'pi mantharo 'smi // 4,8.21 //
atra mukhya eva gauṇasya /
tatraiva prītasyādbhutabībhatsayoś ca, yathā--
hitvāsmin piśitopanaddharudhiraklinne mudaṃ vigrahe prītyutsiktamanāḥ kadāham asakṛddustarkacaryāspadam /
āsīnaṃ puraṭāsanopari paraṃ brahmāmbudaśyāmalaṃ seviṣye calacārucāmaramarutsañcāra cāturyataḥ // 4,8.22 //
 atra mukhya eva mukhyasya gauṇayoś ca /
atha prīte śāntasya, yathā--
niravidyatayā sapady ahaṃ niravadyaḥ pratipadyamādhurīm /
aravindavilocanaṃ kadā prabhumindīvarasundaraṃ bhaje // 4,8.23 //
atra mukhye mukhyasya /
tatraiva bībhatsasya, yathā--
smaran prabhupādāmbhojaṃ naṭann aṭati vaiṣṇavaḥ /
yas tu dṛṣṭyā padminīnām api suṣṭhu hṛṇīyate // 4,8.24 //
 atra mukhye gauṇasya /
tatraiva bībhatsaśāntavīrāṇāṃ, yathā--
tanoti mukhavikriyāṃ yuvatisaṅgaraṅgodaye na tṛpyati na sarvataḥ sukhamaye samādhāv api /
na siddhiṣu ca lālasāṃ vahati labhyamānāsv api prabho tava padārcane param upaiti tṛṣṇāṃ manaḥ // 4,8.25 //
 atra mukhye mukhyasya gauṇayoś ca /
atha preyasi śucer, yathā--
dhanyānāṃ kila mūrdhanyāḥ subalāmur vrajābalāḥ /
adharaṃ piñchacūḍasya calāś culūkayanti yāḥ // 4,8.26 //
 atra mukhye mukhyasya /
tatraiva hāsasya, yathā--
dṛśos taralitair alaṃ vraja nivṛtya mugdhe vrajaṃ vitarkayasi māṃ yathā na hi tathāsmi kiṃ bhūriṇā /
itīrayati mādhave navavilāsinīṃ chadmanā dadarśa subalo baladvikacadṛṣṭir asyānanam // 4,8.27 //
 atra mukhye gauṇasya /
tatraiva śucihāsyayor, yathā--
mihiraduhitur udyadvañjulaṃ mañjutīraṃ praviśati subalo 'yaṃ rādhikāveṣagūḍhaḥ /
sarabhasam abhipaśyan kṛṣṇam abhyutthitaṃ yaḥ smitavikaśitagaṇḍaṃ svīyam āsyaṃ vṛṇoti // 4,8.28 //
 atra mukhye mukhyagauṇayoḥ /
atha vatsale karuṇasya--
nirātapatraḥ kāntāre santataṃ muktapādukaḥ /
vatsān avati vatso me hanta santapyate manaḥ // 4,8.29 //
 atra mukhye gauṇasya /
tatraiva hāsyasya, yathā--
putras te navanītapiṇḍam atanuṃ muṣṇan mamāntargṛhād vinyasyāpasasāra tasya kaṇikāṃ nidrāṇaḍimbhānane /
ity uktā kulavṛddhayā sutamukhe dṛṣṭiṃ vibhugnabhruṇi smerāṃ nikṣipatī sadā bhavatu vaḥ kṣemāya goṣṭheśvarī // 4,8.30 //
 atrāpi mukhye gauṇasya /
tatraiva bhayānakādbhutahāsyakaruṇānāṃ, yathā--
kamprā svedini cūrṇakuntalataṭe sphārekṣaṇā tuṅgite savye doṣṇi vikāśigaṇḍaphalakā līlāsyabhaṅgīśate /
bibhrāṇasya harer girīndram udayadbāṣpā cirordhvasthitau pātu prasnavasicyamānasicayā viśvaṃ vrajādhīśvarī // 4,8.31 //
 atrāpi mukhye catūrṇāṃ gauṇānām /
kevale vatsale nāsti mukhyasya khalu sauhṛdam /
ato 'tra vatsale tasya natarāṃ likhitāṅgatā // 4,8.32 //
atha ujjvale preyaso, yathā--
madveṣaśīlitatanoḥ subalasya paśya vinyasya mañjubhujamūrdhni bhujaṃ mukundaḥ /
romāñcakañcukajuṣaḥ sphuṭam asya karṇe sandeśam arpayati tanvi madartham eva // 4,8.33 //
 atra mukhye mukhyasya /
tatraiva hāsyasya, yathā--
svasāsmi tava nirdaye paricinoṣi na tvaṃ kutaḥ kuru praṇayanirbharaṃ mama kṛśāṅgi kaṇṭhagraham /
iti bruvati peśalaṃ yuvativeṣagūḍhe harau kṛtaṃ smitam abhijñayā gurupuras tadā rādhayā // 4,8.34 //
 atra mukhye gauṇasya /
tatraiva preyovīrayor yathā--
mukundo 'yaṃ candrāvalivadanacandre caṭulabhe smarasmerām ārād dṛśam asakalām arpayati ca /
bhujām aṃse sakhyuḥ pulakini dadhānaḥ phaninibhām ibhārikṣveḍābhir vṛṣadanujam udyojayati ca // 4,8.35 //
 atra mukhye mukhyagauṇayoḥ /
atha gauṇānām aṅgitā--
hāsyādīnāṃ tu gauṇānāṃ yadudāharaṇaṃ kṛtam /
tenaiṣām aṅgitā vyaktā mukhyānāṃ ca tathāṅgatā /
tathāpy alpaviśeṣāya kiñcid eva vilikhyate // 4,8.36 //
atha hāsye 'ṅgini śucer aṅgatā, yathā--
madanāndhatayā trivakrayā prasabhaṃ pītapaṭāñcale dhṛte /
adadhād vinataṃ janāgrato harir utphullakapolam ānanam // 4,8.37 //
 atra gauṇe 'ṅgini mukhyasyāṅgatā /
vīre preyaso, yathā--
senānyaṃ vijitam avekṣya bhadrasenaṃ māṃ yoddhuṃ milasi puraḥ kathaṃ viśāla /
rāmāṇāṃ śatam api nodbhaṭorudhāmā śrīdāmā gaṇayati re tvam atra ko 'si // 4,8.38 //
 atrāpi gauṇe 'ṅgini mukhyasya /
raudre preyovīrayor, yathā--
yadunandana nindanoddhataṃ śiśupālaṃ samare jighāṃsubhiḥ /
atilohitalocanotpalair jagṛhe pāṇḍusutair varāyudham // 4,8.39 //
atra gauṇe mukhyagauṇayoḥ /
adbhute preyovīrahāsyānāṃ, yathā--
mitrāṇīkavṛtaṃ gadāyudhi guruṃmanyaṃ pralambadviṣaṃ yaṣṭyā durbalayā vijitya purataḥ solluṇṭham udgāyataḥ /
śrīdāmnaḥ kila vīkṣya kelisamarāṭopotsave pāṭavaṃ kṛṣṇaḥ phullakapolakaḥ pulakavān visphāradṛṣṭir babhau // 4,8.40 //
atra gauṇe mukhyasya gauṇayoś ca /
evam anyasya gauṇasya jñeyā kavibhir aṅgitā /
tathā ca mukhyagauṇānāṃ rasānām aṅgatāpi ca // 4,8.41 //
so 'ṅgī sarvātigo yaḥ syān mukhyo gauṇo 'thavā rasaḥ /
sa evāṅgaṃ bhaved aṅgipoṣī sañcāritāṃ vrajan // 4,8.42 //
tathā ca nāṭyācāryāḥ paṭhanti--
eka eva bhavet sthāyī raso mukhyatamo hi yaḥ /
rasās tadanuyāyitvād anye syur vyabhicāriṇaḥ // 4,8.43 //
śrīviṣṇudharmottare ca--
rasānāṃ samavetānāṃ yasya rūpaṃ bhaved bahu /
sa mantavyo rasaḥ sthāyī śeṣāḥ saṅcāriṇo matāḥ // 4,8.44 //
stokād vibhāvanāj jātaḥ samprāpya vyabhicāritām /
puṣṇan nijaprabhuṃ mukhyaṃ gauṇas tatraiva līyate // 4,8.45 //
prodyan vibhāvanotkarṣāt puṣṭiṃ mukhyena lambhitaḥ /
kuñcatā nijanāthena gauṇo 'py aṅgitvam aśnute // 4,8.46 //
mukhyas tv aṅgatvam āsādya puṣṇann indram upendravat /
gauṇam evāṅginaṃ kṛtvā nigūḍhanijavaibhavaḥ // 4,8.47 //
anādivāsanodbhāsavāsite bhaktacetasi /
bhāty eva na tu līnaḥ syād eṣa sañcārigauṇavat // 4,8.48 //
aṅgī mukhyaḥ svam atrāṅgair bhāvais tair abhivardhayan /
sajātīyair vijātīyaiḥ svatantraḥ san virājate // 4,8.49 //
yasya mukhyasya yo bhakto bhaven nityanijāśrayaḥ /
aṅgī sa eva tatra syān mukhyo 'py anyo 'ṅgatāṃ vrajet // 4,8.50 //
kiṃ ca--
āsvādodrekahetutvam aṅgasyāṅgatvam aṅgini /
tad vinā tasya sampāto vaiphalyāyaiva kalpate // 4,8.51 //
yathā mṛṣṭarasālāyāṃ yavasādeḥ kathañcana /
taccarvaṇe bhaved eva satṛṇābhyavahāritā // 4,8.52 //
atha vairikṛtyam--
janayaty eva vairasyaṃ rasānāṃ vairiṇā yutiḥ /
sumṛṣṭapānakādīnāṃ kṣāratiktādinā yathā // 4,8.53 //
yathā hi--
brahmiṣṭhāyā niṣphalo me vyatītaḥ kālo bhūyān hā samādhivratena /
sāndrānandaṃ tan mayā brahma mūrtaṃ koṇenākṣṇaḥ sācisavyasya naikṣi // 4,8.54 //
 tatra śāntasyojjvalena vairasyam /
kṣaṇam api pitṛkoṭivatsalaṃ taṃ suramunivanditapādam indireśam /
abhilaṣati varāṅganānakhāṅkaiḥ prabhum īkṣitaṃ mano me // 4,8.55 //
 tatra prītasyojjvalenaiva /
dorbhyām argaladīrghābhyāṃ sakhe parirabhasva mām /
śiraḥ kṛṣṇa tavāghrāya vihariṣye tatas tvayā // 4,8.56 //
 atra preyaso vatsalena /
yaṃ samastanigamāḥ parameśaṃ sātvatās tu bhagavantam uśanti /
tat suteti bata sāhasikīṃ tvāṃ vyājihīrṣatu kathaṃ mama jihvā // 4,8.57 //
 atra vatsalasya prītena /
taḍidvilāsataralā navayauvanasampadaḥ /
adyaiva dūti tena tvaṃ mayā ramaya mādhavam // 4,8.58 //
 atrojjvalasya śāntena /
ciraṃ jīveti saṃyujya kācid āśīrbhir acyutam /
kailāsasthā vilāsena kāmukī pariṣaṣvaje // 4,8.59 //
 atra śucer vatsalena /
śuceḥ sambandhagandho 'pi kathañcid yadi vatsale /
kvacid bhavet tataḥ suṣṭhu vairasyāyaiva kalpate // 4,8.60 //
piśitāsṛṅmayī nāhaṃ satyam asmi tavocitā /
svāpāṅgabiddhāṃ śyāmāṅga kṛpayāṅgīkuruṣva mām // 4,8.61 //
 atra śucer bībhatsena /
evam anyāpi vijñeyā prājñai rasavirodhitā /
prāyeṇeyaṃ rasābhāsakakṣāyāṃ paryavasyati // 4,8.62 //
kiṃ ca--
dvāyor ekatarasyeha bādhyatvenopavarṇane /
smaryamāṇatayāpy uktau sāmyena vacane 'pi ca // 4,8.63 //
rasāntareṇa vyavadhau taṭasthena priyeṇa vā /
viṣayāśrayabhede ca gauṇena dviṣatā saha /
ity ādiṣu na vairasyaṃ vairiṇo janayed yutiḥ // 4,8.64 //
tatra ekatarasya bādhyatvena varṇane, yathā vidagdhamādhave --
pratyāhṛtya muniḥ kṣaṇaṃ viṣayato yasmin mano dhitsate bālāsau viṣayeṣu dhitsati tataḥ pratyāharantī manaḥ /
yasya sphūrtilavāya hanta hṛdaye yogī sumutkaṇṭhate mugdheyaṃ kila tasya paśya hṛdayān niṣkrāntim ākāṅkṣati // 4,8.65 //
bādhyatvam atra śāntasya śucer utkarṣavarṇanāt // 4,8.66 //
smaryamāṇatve, yathā--
sa eṣa vaihāsikatāvinodair vrajasya hāsodgamasaṃvidhātā /
phaṇīśvareṇādya vikṛṣyamāṇaḥ karoti hā naḥ paridevanāni // 4,8.67 //
sāmyena vacane, yathā--
viśrāntaṣoḍaśakalā nirvikalpā nirāvṛtiḥ /
sukhātmā bhavatī rādhe brahmavidyeva rājate // 4,8.68 //
yathā vā--
rādhā śāntir ivonnidraṃ nirnimeṣekṣaṇaṃ ca mām /
kurvatī dhyānalagnaṃ ca vāsayaty adrikandare // 4,8.69 //
vasāntareṇa vyavadhau, yathā--
tvaṃ kāsi śāntā kim ihāntarīkṣe draṣṭuṃ paraṃ brahma kutas tatākṣī /
asyātirūpāt kim ivākulātmā rambhe samāviśya bhidā smareṇa // 4,8.70 //
 atrādbhutena vyavadhiḥ /
viṣayabhinnatve, yathā śrīdaśame --
tvakśmaśruromanakhakeśapinaddham antar māṃsāsthiraktakṛmiviṭkaphapittavātam /
jīvacchavaṃ bhajati kāntam ativimūḍhā yā te padābjamakarandam ajighratī strī // 4,8.71 //
yathā vā vidagdhamādhave --
tasyāḥ kāntadyutini vadane mañjule cākṣiyugme tatrāsmākaṃ yadavadhi sakhe dṛṣṭir eṣā niviṣṭā /
satyaṃ brūmas tadavadhi bhaved indum indīvaraṃ ca smāraṃ smāraṃ mukhakuṭilatākāriṇīyaṃ hṛṇīyā // 4,8.72 //
ubhayatra śucibībhatsayoḥ /
āśrayabhinnatve, yathā--
vijayinam ajitaḥ vilokya raṅgasthalabhuvi sambhṛtasāṃyugīnalīlam /
paśupasavayasāṃ vapūṃṣi bhejuḥ pulakakulaṃ dviṣatāṃ tu kālimānam // 4,8.73 //
 atra vīrabhayānakayoḥ /
viṣayāśrayabhede 'pi mukhyena dviṣatā saha /
saṅgatiḥ kila mukhyasya vairasyāyaiva jāyate // 4,8.74 //
tatra viṣayabhede, yathā--
vimocayārgalābandhaṃ vilambaṃ tāta nācara /
yāmi kāśyagṛhaṃ yūnā manaḥ śyāmena me hṛtam // 4,8.75 //
 atra śuceḥ prītena /
āśrayabhede, yathā--
rukmiṇīkucakāśmīrapaṅkiloraḥsthalaṃ kadā /
sadānandaṃ paraṃ brahma dṛṣṭyā seviṣyate mayā // 4,8.76 //
 atra śāntasya śucinā /
anuraktadhiyo bhaktāḥ kecana jñānavartmani /
śāntasyāśrayabhinnatve vairasyaṃ nānumanvate // 4,8.77 //
kiṃ ca--
bhṛtyayor nāyakasyeva nisargadveṣiṇor api /
aṅgayor aṅginaḥ puṣṭyai bhaved ekatra saṅgatiḥ // 4,8.78 //
yathā--
kumāras te mallīkusumasukumāraḥ priyatame gariṣṭho 'yaṃ keśī girivad iti me vellati manaḥ /
śivaṃ bhūyāt paśyonnamitabhujamedhir muhur amuṃ khalaṃ kṣundan kuryāṃ vrajam atitarāṃ śālinam aham // 4,8.79 //
 atra vidviṣau vīrabhayānakau vatsalaṃ puṣṇītaḥ /
yathā-- kamprā svedini cūrṇakuntalataṭe ity ādi // 4,8.80 //
 tatra hāsyakaruṇau vatsalam eva puṣṇītaḥ /
api ca--
mitho vairāv api dvau yau bhāvau dharmasutādiṣu /
kālādibhedat prākaṭyaṃ tau vindantau na duṣyataḥ // 4,8.81 //
adhirūḍhe mahābhāve viruddhair virasāḥ yutiḥ /
na syād ity ujjvale rādhākṛṣṇayor darśitaṃ purā // 4,8.82 //
kvāpy acintyamahāśaktau mahāpuruṣaśekhare /
rasāvalisamāveśaḥ svādāyaivopajāyate // 4,8.83 //
tatra rasānāṃ viṣayatve, yathā lalitamādhave --
daityācāryās tadāsye vikṛtim aruṇatāṃ mallavaryāḥ sakhāyo gaṇḍaunnatyaṃ khaleśāḥ pralayam ṛṣigaṇā dhyānamuṣṇāsram ambāḥ /
romāñcaṃ sāṃyugīnāḥ kam api navacamatkāram antaḥ sureśā lāsyaṃ dāsāḥ kaṭākṣaṃ yayur asitadṛśaḥ prekṣya raṅge mukundam // 4,8.84 //
āśrayatve, yathā--
svasmin dhūrye 'py amānī śiśuṣu garidhṛtāv udyateṣu smitāsyas thūtkārī dadhni visre praṇayiṣu vivṛtaprauḍhir indre 'ruṇākṣaḥ /
goṣṭhe sāśrur vidūne guruṣu harimakhaṃ prāsya kampaḥ sa pāyād āsāre sphāradṛṣṭir yuvatiṣu pulakī bibhrad adriṃ vibhur vaḥ // 4,8.85 //
iti śrīśrībhaktirasāmṛtasindhāv uttaravibhāge rasānāṃ maitrīvairasthitināmnī laharī aṣṭamī //
4.9 rasābhāsākhyā navamalaharī
pūrvam evānuśiṣṭena vikalā rasalakṣaṇā /
rasā eva rasābhāsā rasajñair anukīrtitāḥ // 4,9.1 //
syus tridhoparasāś cānurasāś cāparasāś ca te /
uttamā madhyamāḥ proktāḥ kaniṣṭhāś cety amī kramāt // 4,9.2 //
atra uparasāḥ--
prāptaiḥ sthāyivibhāvānubhāvādyais tu virūpatām /
śāntādayo rasā eva dvādaśoparasā matāḥ // 4,9.3 //
tatra śāntoparasāḥ--
brahmabhāvāt parabrahmaṇy advaitādhikyayogataḥ /
tathā bībhatsabhūmādeḥ śānto hy uparaso bhavet // 4,9.4 //
tatra ādyaṃ, yathā--
vijñānasuṣamādhaute samādhau yad udañcati /
sukhaṃ dṛṣṭe tad evādya purāṇapuruṣe tvayi // 4,9.5 //
dvitīyaṃ, yathā--
yatra yatra viṣaye mama dṛṣṭis taṃ tam eva kalayāmi bhavantam /
yan nirañjana parāvarabījaṃ tvāṃ vinā kim api nāparam asti // 4,9.6 //
atha prītoparasaḥ--
kṛṣṇasyāgre 'tidhārṣṭyena tadbhakteṣv avahelayā /
svābhīṣṭadevatānyatra paramotkarṣavīkṣayā /
maryādātikramādyaiś ca prītoparasatā matā // 4,9.7 //
tatra ādyaṃ, yathā--
praṇayan vapur vivaśatāṃ satāṃ kulair avadhīryamāṇanaṭano 'py anargalaḥ /
vikira prabho dṛśam ihety akuṇṭhavāk caṭulo baṭuvyavṛṇutātmano ratim // 4,9.8 //
atha preyoparasaḥ--
ekasminn eva sakhyena harimitrādyavajñayā /
yuddhabhūmādinā cāpi preyānuparaso bhavet // 4,9.9 //
tatra ādyaṃ, yathā--
suhṛd ity udito bhiyā cakampe chalito narmagirā stutiṃ cakāra /
sa nṛpaḥ pariripsato bhujābhyāṃ hariṇā daṇḍavad agrataḥ papāta // 4,9.10 //
atha vatsaloparasaḥ--
sāmarthyādhikyābhijñānāl lālanādyaprayatnataḥ /
karuṇasyātirekādes turyāś coparaso bhavet // 4,9.11 //
tatra ādyaṃ, yathā--
mallānāṃ yadavadhi parvatodbhaṭānām unmāthaṃ sapadi tavātmajād apaśyam /
nodvegaṃ tadavadhi yāmi jāmi tasmin drāghiṣṭhām api samitiṃ prapadyamāne // 4,9.12 //
atha śṛṅgāroparasaḥ / tatra sthāyivairūpyam--
dvayor ekatarasyaiva ratir yā khalu dṛśyate /
yān ekatra tathaikasya sthāyinaḥ sā virūpatā /
vibhāvasyaiva vairūpyaṃ sthāyiny atropacaryate // 4,9.13 //
tatra ekatra ratir, yathā lalitamādhave--
mandasmitaṃ prakṛtisiddham api vyudantaṃ saṅgopitaś ca sahajo 'pi dṛśos taraṅgaḥ /
dhūmāyite dvijavadhūmadanārtivahnāv ahnāya kāpi gaitri aṅkuritām ayāsīt // 4,9.14 //
atyantābhāva evātra rateḥ khalu vivakṣitaḥ /
etasyāḥ prāgabhāve tu śucir noparaso bhavet // 4,9.15 //
anekatra ratir, yathā--
gāndharvi kurvāṇam avekṣya līlām agre dharaṇyāṃ sakhi kāmapālam /
ākarṇayantī ca mukundareṇuṃ bhinnādya sādhvi smarato dvidhāsi // 4,9.16 //
kecit tu nāyakasyāpi sarvathā tulyarāgataḥ /
nāyikāsv apy anekāsu vadanty uparasaṃ śucim // 4,9.17 //
vibhāvavairūpyam--
vaidagdhyaujjvalyaviraho vibhāvasya virūpatā /
latāpaśupulindīṣu vṛddhāsv api sa vartate // 4,9.18 //
tatra latā, yathā--
sakhi madhu kiratī niśamya vaṃśīṃ madhumathanena kaṭākṣitātha mṛdvī /
mukulapulakitā latāvalīyaṃ ratim iha pallavitāṃ hṛdi vyanakti // 4,9.19 //
paśur, yathā--
paśyādbhutās tuṅgamadaḥ kuraṅgīḥ pataṅgakanyāpuline 'dya dhanyāḥ /
yāḥ keśavāṅge tadapāṅgapūtāḥ sānaṅgaraṅgāṃ dṛśam arpayanti // 4,9.20 //
pulindī, yathā--
kālindīpuline paśya pulindī pulakācitā /
harer dṛkcāpalaṃ vīkṣya sahajaṃ yā vighūrṇate // 4,9.21 //
vṛddhā, yathā--
kajjalena kṛtakeśakālimā bilvayugmaracitonnatastanī /
paśya gauri kiratī dṛgañcalaṃ smerayaty aghaharaṃ jaraty asau // 4,9.22 //
sthāyino 'tra virūpatvam ekarāgatayāpi cet /
ghaṭetāsau vibhāvasya virūpatve 'py udāhṛtiḥ // 4,9.23 //
śucitvaujjvalyavaidigdhyāt suveśatvāc ca kathyate /
śṛṅgārasya vibhāvatvam anyatrābhāsatā tataḥ // 4,9.24 //
atha anubhāvavairūpyam--
samayānāṃ vyatikrāntir grāmyatvaṃ dhṛṣṭāpi ca /
vairūpyam anubhāvāder manīṣibhir udīritam // 4,9.25 //
tatra samayavyatikrāntiḥ--
samayāḥ khaṇḍitādīnāṃ priye roṣoditādayaḥ /
puṃsaḥ smitādayaś cātra priyayā tāḍanādiṣu /
eteṣām anyathābhāvaḥ samayānāṃ vyatikramaḥ // 4,9.26 //
tatra ādyaṃ, yathā --
kāntānakhāndhito 'py adya parihṛtya hare hriyam /
kailāsavāsinīṃ dāsīṃ kṛpādṛṣṭyā bhajasva mām // 4,9.27 //
atha grāmyatvam --
bālaśabdādyupanyāso virasoktiprapañcanam /
kaṭīkaṇḍūtir ity ādyaṃ grāmyatvaṃ kathitaṃ budhaiḥ // 4,9.28 //
tatra ādyaṃ, yathā --
kiṃ naḥ phaṇikiśorīṇāṃ tvaṃ puṣkarasadāṃ sadā /
muralīdhvaninā nīvīṃ gopabāla vilumpasi // 4,9.29 //
atha dhṛṣṭatā-- prakaṭaprārthanādiḥ syāt sambhogādes tu dhṛṣṭatā // 4,9.30 //
yathā--
kānta kailāsakuñjo 'yaṃ ramyāhaṃ navayauvanā /
tvaṃ vidagdho 'si govinda kiṃ vā vācyam ataḥ param // 4,9.31 //
evam eva tu gauṇānāṃ hāsādīnām api svayam /
vijñeyoparasatvasya manīṣibhir udāhṛtiḥ // 4,9.32 //
atha anurasāḥ--
bhaktādibhir vibhāvādyaiḥ kṛṣṇasambandhavarjitaiḥ /
rasā hāsyādayaḥ sapta śāntaś cānurasā matāḥ // 4,9.33 //
tatra hāsyānurasaḥ--
tāṇḍavaṃ vyadhita hanta kakkhaṭī markaṭī bhrūkuṭībhis tathoddhuram /
yena vallavakadambakaṃ babhau hāsaḍambarakarambitānanam // 4,9.34 //
atha adbhutānurasaḥ--
bhāṇḍīrakakṣe bahudhā vitaṇḍāṃ vedāntatantre śukamaṇḍalasya /
ākarṇayan nirnimiṣākṣipakṣmā romāñcitāṅgaś ca surarṣir āsīt // 4,9.35 //
evam evātra vijñeyā vīrāder apy udāhṛtiḥ // 4,9.36 //
aṣṭāv amī taṭastheṣu prākaṭyaṃ yadi bibhrati /
kṛṣṇādibhir vibhāvādyair gatair anubhavādhvani // 4,9.37 //
atha aparasāḥ--
kṛṣṇatatpratipakṣaś ced viṣayāśrayatāṃ gatāḥ /
hāsādīnāṃ tadā te 'tra prājñair aparasā matāḥ // 4,9.38 //
tatra hāsyāparasaḥ--
palāyamānam udvīkṣya capalāyatalocanam /
kṛṣṇam ārāj jarāsandhaḥ solluṇṭham ahasīn muhuḥ // 4,9.39 //
evam anye 'pi vijñeyās te 'dbhutāparasādayaḥ /
uttamās tu rasābhāsāḥ kaiścid rasatayoditāḥ // 4,9.40 //
tathā hi--
bhāvāḥ sarve tadābhāsā rasābhāsāś ca kecana /
amī proktarasābhijñaiḥ sarve 'pi rasanād rasāḥ // 4,9.41 //
bhāratādyāś catasras tu rasāvasthānasūcikāḥ /
vṛttayo nāṭyamātṛtvād uktā nāṭakalakṣaṇe // 4,9.42 //
granthasya gauravabhayād asyā bhaktirasaśriyaḥ /
samāhṛtiḥ samāsena mayā seyaṃ vinirmitā //
gopālarūpaśobhāṃ dadhad api raghunāthabhāvavisārī /
tuṣyatu sanātano 'sminn uttarabhāge rasāmṛtāmbhodheḥ //
iti śrīśrībhaktirasāmṛtasindhāv uttaravibhāge rasābhāsalaharī navamī //
iti śrīśrībhaktirasāmṛtasindhau gauṇabhaktirasanirūpaṇo nāma caturtho vibhāgaḥ samāptaḥ /
rāmāṅgaśatrugaṇite śāke gokulam adhiṣṭhitenāyam /
bhaktirasāmṛtasindhur viṭaṅkitaḥ kṣudrarūpeṇa //
samāpto 'yaṃ śrīśrībhaktirasāmṛtasindhuḥ //
