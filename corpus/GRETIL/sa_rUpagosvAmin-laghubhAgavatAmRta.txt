#Author:Rūpagosvāmin
#Text:Laghubhāgavatāmṛta
#Notes:Missing: 1,3.63; 1,5.478, 519-520, 535


pūrvakhaṇḍam śrīkṛṣṇāmṛtam prathamaparicchedaḥ svayaṃrūpavilāsasvāṃśāveśaprakāśalakṣaṇabhagavattattvanirūpaṇam /
||oṃ namaḥ śrīkṛṣṇāya --
namas tasmai bhagavate kṛṣṇāyākuṇṭhamedhase /
yo dhatte sarvabhūtānām abhavāyośatīḥ kalāḥ // 1,1.1 //
||(bhp 10.87.46)
kṛṣṇavarṇaṃ tviṣākṛṣṇaṃ sāṅgopāṅgāstrapārṣadam /
yajñaiḥ saṅkīrtanaprāyair yajanti hi sumedhasaḥ // 1,1.2 //
||(bhp 11.5.32)
mukhāravindanisyandamarandabharatundilā /
mamānandaṃ mukundasya sandugdhāṃ veṇukākalī // 1,1.3 //
śrīcaitanyamukhodgīrṇā harekṛṣṇeti varṇakāḥ /
majjayanto jagat premṇi vijayantāṃ tadāhvayāḥ // 1,1.4 //
śrīmatprabhupādāmbhojaiḥ śrīmadbhāgavatāmṛtam /
yadvyatāni tad evedaṃ saṅkṣepeṇa niṣevyate // 1,1.5 //
idaṃ śrīkṛṣṇatadbhaktasambandhād amṛtaṃ dvidhā /
ādau kṛṣṇāmṛtaṃ tatra suhṛdbhyaḥ pariveṣyate // 1,1.6 //
nirbandhaṃ yuktivistāre mayātra parimuñcatā /
pradhānatvāt parmāṇeṣu śabda eva pramāṇyate // 1,1.7 //
yatas taiḥ śāstrayonitvāt iti nyāyapradarśanāt /
śabdasyaiva pramāṇatvaṃ svīkṛtaṃ paramarṣibhiḥ // 1,1.8 //
kiṃ ca tarkāpratiṣṭhānāt iti nyāyavidhānataḥ /
amībhir eva suvyaktaṃ tarkasyānādaraḥ kṛtaḥ // 1,1.9 //
athopāsyeṣu mukhyatvaṃ vaktum utkarṣabhūmataḥ /
kṛṣṇasya tatsvarūpāṇi nirūpyante kramād iha // 1,1.10 //
svayaṃ rūpas tadekātmarūpa āveśanāmakaḥ /
ity asau trividhaṃ bhāti prapañcātītadhāmasu // 1,1.11 //
tatra svayaṃrūpaḥ -- ananyāpekṣi yad rūpaṃ svayaṃrūpaḥ sa ucyate // 1,1.12 //
īśvaraḥ paramaḥ kṛṣṇaḥ saccidānandavigrahaḥ /
anādir ādir govindaḥ sarvakāraṇakāraṇam // 1,1.13 //
||iti (brs 5.1)
||atra tadekātmarūpaḥ -
yadrūpaṃ tadabhedena svarūpeṇa virājate /
ākṛtyādibhir anyādṛk sa tadekātmarūpakaḥ /
sa vilāsaḥ svāṃśa iti dhatte bhedadvayaṃ punaḥ // 1,1.14 //
||tatra vilāsaḥ -
svarūpam anyākāraṃ yat tasya bhāti vilāsataḥ /
prāyeṇātmasamaṃ śaktyā sa vilāso nigadyate // 1,1.15 //
paramavyomanāthas tu govindasya yathā smṛtaḥ /
paramavyomanāthasya vāsudevaś ca yādṛśaḥ // 1,1.16 //
||svāṃśaḥ -
tādṛśo nyūnaśaktiḥ yo vyanakti svāṃśa īritaḥ /
saṅkarṣaṇādir matsyādir yathā tattatsvadhāmasu // 1,1.17 //
||tatra āveśaḥ -
jñānaśaktyādikalayā yatrāviṣṭo janārdanaḥ /
ta āveśā nigadyante jīvā eva mahattamāḥ // 1,1.18 //
vaikuṇṭhe'pi yathā śeṣo nāradaḥ sanakādayaḥ /
akrūradṛṣṭānte cāmī daśame parikīrtitāḥ // 1,1.19 //
iti bhedatrayam /
prakāśas tu na bhedeṣu gaṇyate sa hi no pṛthak // 1,1.20 //
||tathā hi -
anekatra prakaṭatā rūpasyaikasya yaikadā /
sarvathā tatsvarūpaiva sa prakāśa itīryate // 1,1.21 //
dvāravatyāṃ yathā kṛṣṇaḥ pratyakṣaṃ pratimandiram /
citra bataitad ity ādipramāṇena sa setsyati // 1,1.22 //
kvacic caturbhujatve'pi na tyajet kṛṣṇarūpatām /
ataḥ prakāśa eva syāt tasyāsau dvibhujasya ca // 1,1.23 //
prapañcātītadhāmatvam eṣāṃ śāstre pṛthagvidhe /
pādmīyottarakhaṇḍādau vyaktam eva virājate // 1,1.24 //
||iti svayaṃrūpavilāsasvāṃśāveśaprakāśalakṣaṇabhagavattattvanirūpaṇam
dvitīyaparicchedaḥ
puruṣāvatāraguṇāvatāranirūpaṇam /
athāvatārāḥ kathyante kṛṣṇo yeṣu ca puṣkalāḥ // 1,2.1 //
||tallakṣaṇam -
pūrvoktā viśvakāryārthaṃ apūrvā iva cet svayam /
dvārāntareṇa vāviḥsyur avatārās tadā smṛtāḥ // 1,2.2 //
tac ca dvāraṃ tadekātmarūpas tadbhakta eva ca /
śeṣaśāyyādiko yadvad vasudevādiko'pi ca // 1,2.3 //
puruṣākhyā guṇātmano līlātmānaś ca te tridhā // 1,2.4 //
prāyaḥ svāṃśās tathāveśā avatārā bhavanty amī /
atra yaḥ syāt svayaṃrūpaḥ so'gre vyaktībhaviṣyati // 1,2.5 //
||tatra puruṣalakṣaṇaṃ, yathā śrīviṣṇupurāṇe (6.8.61)
tasyaiva yo'nuguṇabhug bahudhaika eva śuddho'py aśuddha iva mūrtivibhāgabhedaiḥ /
jñānānvitaḥ sakalasattvavibhūtikartā tasmai nato'smi puruṣāya sadāvyayāya /
iti /
tasyaivānupūrvoktāt parameśvarāt samanantaram iti svāmī // 1,2.6 //
||tatra kārikā -
parameśāṃśarūpo yaḥ pradhānaguṇabhāg iva /
tadīkṣādikṛtir nānāvatāraḥ puruṣaḥ smṛtaḥ // 1,2.7 //
asyāvatāratvaṃ ca śrībhāgavate dvitīyaskandhe - ādyo'vatāraḥ puruṣaḥ parasya // 1,2.8 //
||iti (bhp 2.6.40)
||tasya ca bhedāḥ, yathā sātvatatantre -
viṣṇos tu trīṇi rūpāṇi puruṣākhyāny atho viduḥ /
ekaṃ tu mahataḥ sraṣṭṛ dvitīyaṃ tantusaṃsthitam /
tṛtīyaṃ sarvabhūtasthaṃ tāni jñātvā vimucyate //
iti // 1,2.9 //
||tatra prathamaṃ, yathaikādaśe [bhp 11.4.3] -
bhūtair yadā pañcabhir ātmasṛṣṭaiḥ puraṃ virājaṃ viracayya tasmin /
svāṃśena viṣṭaḥ puruṣābhidhānam avāpa nārāyaṇa ādidevaḥ // 1,2.10 //
brahmasaṃhitāyāṃ [5.1013] ca - tasminn āvirabhūl liṅge mahāviṣṇur jagatpatiḥ //
sahasraśīrṣā puruṣa ity ārabhya nārāyaṇaḥ sa bhagavān āpas tasmāt sanātanāt /
āvirāsan kāraṇārṇonidhiṃ saṅkarṣaṇātmakaḥ /
yoganidrāṃ gatas tasmin sahasrāṃśaḥ svayaṃ mahān //
tadromabilajāleṣu bījaṃ saṅkarṣaṇasya ca /
haimāny aṇḍāni jātāni mahābhūtāvṛtāni tu //
īty etad antam // 1,2.11 //
liṅgam atra svayaṃrūpasyāṅgabheda udīritaḥ // 1,2.12 //
dvitīyaṃ, yathā tatraiva [brs 5.14] tadanantaraṃ - pratyaṇḍam evam ekāṃśād viśati svayam // 1,2.13 //
iti /
garbhodakaśayaḥ padmanābho'sāv aniruddhakaḥ /
iti nārāyaṇopākhyāna uktaṃ mokṣadharmake /
so'yaṃ hiraṇyagarbhasya pradyumnatve niyāmakaḥ // 1,2.14 //
atha yat tu tṛtīyaṃ syād rūpaṃ tac cāpy adṛśyata /
kecit svadehāntar iti dvitīyaskandhapadyataḥ // 1,2.15 //
guṇāvatārās tatrātha kathyante puruṣād iha /
viṣṇur brahmā ca rudraś ca sthitisargādikarmaṇe // 1,2.16 //
||yathā prathame (1.2.23) -
sattvaṃ rajas tama iti prakṛter guṇās tair yuktaḥ paramapuruṣa eka ihāsya dhatte /
sthityādaye hariviriñcihareti saṃjñāḥ śreyāṃsi tatra khalu sattvatanor nṝṇāṃ syuḥ //
iti // 1,2.17 //
||atra kārikā --
yogo niyāmakatayā guṇaiḥ sambandha ucyate /
ataḥ sa tair na yujyate tatra svāṃśaḥ parasya yaḥ // 1,2.18 //
||tatra brahmā --
hiraṇyagarbhaḥ sūkṣmo'tra sthūlo vairājasaṃjñakaḥ /
bhogāya sṛṣṭaye cābhūt padmabhūr iti sa dvidhā // 1,2.19 //
vairāja eva prāyaḥ syāt sargādyarthaṃ caturmukhaḥ /
kadācid bhagavān viṣṇur brahmā san sṛjati svayam // 1,2.20 //
||tathā ca pādme -
bhavet kvacin mahākalpe brahmā jīvo'py upāsanaiḥ /
kvacid atra mahāviṣṇur brahmatvaṃ pratipadyate // 1,2.21 //
iti //
viṣṇur yatra mahākalpe sraṣṭṛtvaṃ ca prapadyate /
tatra bhuṅkte taṃ praviśya vairājaḥ saukhyasampadam /
ato jīvatvam aiśyaṃ ca brahmaṇaḥ kālabhedataḥ // 1,2.22 //
īśatvāpekṣayā tasya śāstre proktāvatāratā /
samaṣṭitvena bhagavatsannikṛṣṭatayocyate /
asyāvatāratā kaiścid āveśatvena kaiścana // 1,2.23 //
||tathā brahmasaṃhitāyāṃ (5.49)
bhāsvān yathāśmaśakaleṣu nijeṣu tejaḥ
svīyam kiyat prakaṭayaty api tadvad atra /
brahmā ya eṣa jagadaṇḍavidhānakartā
govindam ādipuruṣaṃ tam ahaṃ bhajāmi // 1,2.24 //
iti /
garbhodaśāyino'syābhūt janma nābhisaroruhāt kadācit śrūyate nīrāt tejovātādikād api // 1,2.25 //
rudra ekādaśavyūhas tathāṣṭatanur apy asau /
prāyaḥ pañcānanas tryakṣo daśabāhur udīryate // 1,2.26 //
kvacij jīvaviśeṣatvaṃ harasyoktaṃ vidher iva /
tat tu śeṣavad evāstāṃ tadaṃśatvena kīrtanāt // 1,2.27 //
haraḥ puruṣadhāmatvān nirguṇaḥ prāya eva saḥ /
vikāravān iha tamoyogāt sarvaiḥ pratīyate //
yathā śrīdaśame (10.88.3) śivaḥ śaktiyutaḥ śaśvat triliṅgo guṇasaṃvṛtaḥ // 1,2.28 //
iti /
||yathā brahmasaṃhitāyāṃ (5.45) -
kṣīraṃ yathā dadhi vikāraviśeṣayogāt sañjāyate na hi tataḥ pṛthag asti hetoḥ /
yaḥ śambhutām api tathā samupaiti kāryād govindam ādipuruṣaṃ tam ahaṃ bhajāmi //
iti // 1,2.29 //
vidher lalāṭāj janmāsya kadācit kamalāpateḥ /
kālāgnirudraḥ kalpānte bhavet saṅkarṣaṇād api // 1,2.30 //
sadāśivākhyā tanmūrtis tamogandhavivarjitā /
sarvakāraṇabhūtāsāv aṅgabhūtā svayaṃ prabhoḥ /
vāyavyādiṣu saiveyaṃ śivaloke pradarśitā // 1,2.31 //
||tathā ca brahmasaṃhitāyām ādiśivakathane (5.8) -
niyatiḥ sā ramā devi tatpriyā tadvaśaṃ tadā /
talliṅgaṃ bhagavān śambhur jyotirūpaḥ sanātanaḥ /
yā yoniḥ sāparā śaktiḥ ity ādi // 1,2.32 //
||śrīviṣṇuḥ, yathā śrītṛtīye (3.8.16)
tal lokapadmaṃ sa u eva viṣṇuḥ prāvīviśat sarvaguṇāvabhāsam /
tasmin svayaṃ vedamayo vidhātā svayambhuvaṃ yaṃ sma vadanti so 'bhūt //
iti // 1,2.33 //
yo viṣṇuḥ paṭhyate so'sau kṣīrāmbudhiśayo mataḥ /
garbhodaśāyinas tasya vilāsatvān munśvaraiḥ /
nārāyaṇo virāḍ antaryāmī cāyaṃ nigadyate // 1,2.34 //
viṣṇudharmottarādyuktā yāḥ pūryo'jāṇḍamadhyataḥ /
santi viṣṇuprakāśānāṃ tāḥ kathyante samāsataḥ // 1,2.35 //
||yathā -
rudropariṣṭād aparaḥ pañcāyutapramāṇataḥ /
agamyaḥ sarvalokānāṃ viṣṇulokaḥ prakīrtitaḥ // 1,2.36 //
tasyopariṣṭād brahmāṇḍaḥ kāñcanoddīptisaṃyutaḥ /
meros tu pūrvadigbhāge madhye tu lavaṇodadheḥ /
viṣṇuloko mahān proktaḥ salilāntarasaṃsthitaḥ // 1,2.37 //
tatra svapiti gharmāmbhe devadevo janārdanaḥ /
lakṣmīsahāyaḥ satataṃ śeṣaparyaṅkam āsthitaḥ // 1,2.38 //
meroś ca pūrvadigbhāge madhye kṣīrārṇavasya ca /
kṣīrāmbumadhyagā śubhrā devasyānyā tathā purī // 1,2.39 //
lakṣmīsahāyas tatrāste śeṣāsanagataḥ prabhuḥ /
tatrāpi caturo māsān suptas tiṣṭhati vārṣikān // 1,2.40 //
tasminn avāci digbhāge madhye kṣīrārṇavasya tu /
yojanānāṃ sahasrāṇi maṇḍalaḥ pañcaviṃśatiḥ /
śvetadvīpatayā khyāto dvīpaḥ paramaśobhanaḥ // 1,2.41 //
narāḥ sūryaprabhās tatra śītāṃśusamadarśanāḥ /
tejasā durnirīkṣyāś ca devānām api yādava // 1,2.42 //
||brahmāṇḍe ca -
śveto nāma mahān asti dvīpaḥ kṣīrābdhiveṣṭitaḥ /
lakṣayojanavistāraḥ suramyaḥ sarvakāñcanaḥ // 1,2.43 //
kundendukumudaprakhyair lolakallolarāśibhiḥ /
dhautām alaśilopetaḥ samantāt kṣīravāridheḥ // 1,2.44 //
iti /
kiṃ ca viṣṇupurāṇādau mokṣadharme ca kīrtitam /
kṣīrābdher uttare tīre śvetadvīpo bhaved iti // 1,2.45 //
śuddhodād uttare śvetadvīpaṃ syāt pādmasammatam // 1,2.46 //
viṣṇuḥ sattvaṃ tanotīti śāstre sattvatanuṃ smṛtaḥ /
avatāragaṇaś cāsya bhavet sattvatanus tathā /
bahiraṅgam adhiṣṭhānam iti vā tasya tat tanuḥ // 1,2.47 //
ato nirguṇatā samyak sarvaśāstre prasidhyati // 1,2.48 //
||tathā hi śrīdaśame (10.88.4) --
harir hi nirguṇaḥ sākṣāt puruṣaḥ prakṛteḥ paraḥ /
sa sarvadṛg upadraṣṭā taṃ bhajan nirguṇo bhavet //
iti // 1,2.49 //
tena sattvatanor asmāt śreyāṃsi syur itīritam // 1,2.50 //
ity ato vihitā śāstre tadbhakter eva nityatā // lbh_1,2.51 //
||tathā hi pādme -
smartavyaḥ satataṃ viṣṇur vismartavyo na jātucit /
sarve vidhiniṣedhāḥ syur etayor eva kiṅkarāḥ // 1,2.52 //
||ataeva tatraiva (padmap 4.93.26) --
vyāmohāya carācarasya jagatas te te purāṇāgamās tāṃ tām eva hi devatāṃ paramikāṃ jalpantu kalpāvadhi /
siddhānte punar eka eva bhagavān viṣṇuḥ samastāgama vyāpāreṣu vivecanavyatikaraṃ nīteṣu niścīyate // 1,2.53 //
||śrīprathamaskandhe (1.2.26)
mumukṣavo ghorarūpān hitvā bhūtapatīn atha /
nārāyaṇakalāḥ śāntā bhajanti hy anasūyavaḥ //
iti // 1,2.54 //atra svāṃśā harer eva kalāśabdena kīrtitāḥ // lbh_1,2.55 //
ato vidhiharādīnāṃ nikhilānāṃ suparvaṇām /
śrīviṣṇoḥ svāṃśavargebhyo nyūnatābhiprakāśitā // 1,2.56 //
yathā tatraiva (1.18.21) -- athāpi yatpādanakhāvasṛṣṭaṃ
jagad viriñcopahṛtārhaṇāmbhaḥ seśaṃ punāty anyatamo mukundāt ko nāma loke bhagavatpadārthaḥ // 1,2.57 //
iti /
||mahāvārāhe ca -
matsyakūrmavarahādyāḥ samā viṣṇor abhedataḥ /
brahmādyām asamāḥ proktāḥ prakṛtis tu samāsamā // 1,2.58 //
iti //
atra prakṛtiśabdena cicchaktir abhidhīyate /
abhinnabhinnarūpatvād asyaivoktā samāsamā // 1,2.59 //
||iti puruṣāvatāraguṇāvatāranirūpaṇam // 2 //
||tṛtīyaḥ paricchedaḥ
||līlāvatāranirūpaṇam
atha līlāvatārāś ca vilikhyante yathā mati /
śrīmadbhāgavatasyānusāreṇa prāyaśas tv amī // 1,3.1 //
||tatra śrīcatuḥsanaḥ śrīprathame (1.3.6) -
sa eva prathamaṃ devaḥ kaumāraṃ sargam āśritaḥ /
cacāra duścaraṃ brahmā brahmacaryam akhaṇḍitam // 1,3.2 //
iti /
caturbhir avatāro'yam eka eva satāṃ mataḥ /
samaśabdāt caturṣv eva catuḥsana iti smṛtaḥ // 1,3.3 //
śuddhajñānasya bhakteś ca pracārārtham avātarat /
pañcaṣābdikabālābho gauraḥ kamalayonitaḥ // 1,3.4 //
śrīnāradaḥ /
||tatraiva (1.3.8) -
tṛtīyam ṛṣisargaṃ vai devarṣitvam upetya saḥ /
tantraṃ sātvatam ācaṣṭa naiṣkarmyaṃ karmaṇāṃ yataḥ // 1,3.5 //
pravartanāya loke'smin svabhakter eva sarvataḥ /
harir devarṣirūpeṇa candraśubhro vidher abhūt // 1,3.6 //
āvirbhūyād idme brāhme kalpa eva catuḥsanaḥ /
nāradaś cānuvartete kalpeṣu sakaleṣv api // 1,3.7 //
śrīvarāhaḥ /
||tatraiva (1.3.7) --
dvitīyaṃ tu bhavāyāsya rasātalagatāṃ mahīm /
uddhariṣyann upādatta yajñeśaḥ saukaraṃ vapuḥ // 1,3.8 //
||śrīdvitīye ca (2.7.1)
yatrodyataḥ kṣititaloddharaṇāya bibhrat krauḍīṃ tanuṃ sakalayajñamayīm anantaḥ /
antarmahārṇava upāgatam ādidaityaṃ taṃ daṃṣṭrayādrim iva vajradharo dadāra // 1,3.9 //
iti /
dvir āvirāsīt kalpe'sminn ādye svāyambhuvāntare /
ghrāṇād vidher dharoddhṛtyai cākṣuṣīye tu nīrataḥ // 1,3.10 //
hiraṇyākṣaṃ dharoddhāre nihantuṃ daṃṣṭripuṅgavaḥ /
catuṣpāt śrīvarāho'sau nṛvarāhaḥ kvacin mataḥ // 1,3.11 //
kadācij jaladaśyāmaḥ kadācic candrapāṇḍaraḥ /
yajñamūrtiḥ sthaviṣṭho'yaṃ varṇadvayayutaḥ smṛtaḥ // 1,3.12 //
dakṣāt prācetasāt sṛṣṭiḥ śrūyate cākṣuṣe'ntare /
atas tatraiva janmāsya hiraṇyākṣasya yujyate // 1,3.13 //
||tathā hi śrīcaturthe (4.30.49) --
cākṣuṣe tv antare prāpte prāksarge kālavidrute /
yaḥ sasarja prajā iṣṭāḥ sa dakṣo daivacoditaḥ // 1,3.14 //
iti /
uttānapādavaṃśyānāṃ tanayasya pracetasām /
dakṣasyaiva ditiḥ putrī hiraṇākṣo diteḥ sutaḥ // 1,3.15 //
kalpārambhe tadā nāsti sutotpattir manor api /
kvāsau prācetaso dakṣaḥ kva ditiḥ kva diteḥ // 1,3.16 //
ataḥ kāladvayodbhūtaṃ śrīvarāhasya ceṣṭitam /
ekatraivāha maitreyaḥ kṣattuḥ praśnānurodhataḥ // 1,3.17 //
madhye manvantarasyaiva muneḥ śāpān manuṃ prati /
pralayo'sau babhūveti purāṇe kvacid īryate // 1,3.18 //
ayam ākasmiko jātaś cākṣuṣasyāntare manoḥ /
pralayaḥ padmanābhasya līlayeti ca kutracit // 1,3.19 //
sarvamanvantarasyānte pralayo niścitaṃ bhavet /
viṣṇudharmottare tv etat mārkaṇḍeyena bhāṣitam // 1,3.20 //
||tathā hi -
manvantare parikṣīṇe devā manvantareśvarāḥ /
maharlokam athāsādya tiṣṭhanti gatakalmaṣāḥ // 1,3.21 //
manuś ca saha śakreṇa devāś ca yadunandana /
brahmalokaṃ prapadyante punar āvṛttidurlabham // 1,3.22 //
bhūtalaṃ satalaṃ vajra toyarūpī maheśvaraḥ /
ūrmimālī mahāvegaḥ sarvam āvṛtya tiṣṭhati // 1,3.23 //
bhūrlokam āśritaṃ sarvaṃ tadā naśyati yādava /
na vinaśyanti rājendra viśrutāḥ kulaparvatāḥ // 1,3.24 //
naur bhūtvā tu tadā devī mahī yadukulodvaha /
dhārayaty atha bījāni sarvāṇy evāviśeṣataḥ // 1,3.25 //
bhaviṣyaś ca manus tatra bhaviṣyā ṛṣayas tathā /
tiṣṭhanti rājaśārdūla sapta te prathitā bhuvi // 1,3.26 //
matsyarūpadharo viṣṇuḥ śṛṅgī bhūtvā jagatpatiḥ /
ākarṣati tu tāṃ nāvaṃ sthānāt sthānaṃ tu līlayā // 1,3.27 //
himādriśikhare nāvaṃ baddhā devo jagatpatiḥ /
matsyas tv adṛśyo bhavati te ca tiṣṭhanti tatragāḥ // 1,3.28 //
kṛtatulyaṃ tataḥ kālaṃ yāvat prakṣālanaṃ smṛtam /
āpaḥ śamam atho yānti yathāpūrvaṃ narādhipa /
ṛṣayaś ca manuś caiva sarvaṃ kurvanti te tadā // 1,3.29 //
iti /
manor ante layo nāsti manave'darśi māyayā /
viṣṇuneti bruvāṇais tu svābhir naiṣa manyate // 1,3.30 //
||śrīmatsyaḥ śrīprathame (1.3.15) -
rūpaṃ sa jagṛhe mātsyaṃ cākṣuṣodadhisamplave /
nāvy āropya mahīmayyām apād vaivasvataṃ manum // 1,3.31 //
||śrīdvitīye (2.7.22) ca --
matsyo yugāntasamaye manunopalabdhaḥ kṣoṇīmayo nikhilajīvanikāyaketaḥ /
visraṃsitān urubhaye salile mukhān me ādāya tatra vijahāra ha vedamārgān // 1,3.32 //
||pādme ca -
evam ukto hṛṣīkeśo brahmaṇā parameśvaraḥ /
matsyarūpaṃ samāsthāya praviveśa mahodadhim // 1,3.33 //
matsyo'pi prādurabhavad dviḥ kalpe'smin varāhavat /
ādau svāyambhuvīyasya daityaṃ ghnann āharac chrutīḥ /
ante tu cākṣuṣīyasya kṛpāṃ satyavrate'karot // 1,3.34 //
antyena sārdhapadyena proktam ādyasya ceṣṭitam /
pūrvasārdhena cāntyasya matsyo jñeyo varāhavat // 1,3.35 //
upalakṣaṇam evaitat anyamanvantarasya ca /
viṣṇudharmottarāj jñeyāḥ prādurbhāvāś caturdaśa // 1,3.36 //
||śrīyajñaḥ śrīprathame (1.3.22) -
naradevatvam āpannaḥ surakāryacikīrṣayā /
samudranigrahādīni cakre vīryāṇy ataḥ param // 1,3.37 //
iti /
trayāṇām eva lokānāṃ mahārtiharaṇād asau /
mātāmahena manunā harir ity api śabditaḥ // 1,3.38 //
||śrīnaranārāyaṇau tatraiva (1.3.9) --
turye dharmakalāsarge naranārāyaṇāv ṛṣī /
bhūtvātmopaśamopetam akarod duścaraṃ tapaḥ // 1,3.39 //
iti /
śāstre'nyau harikṛṣṇākhyāv anayoḥ sodarau smṛtau /
ebhir eko'vatāraḥ syāt caturbhiḥ sanakādivat // 1,3.40 //
||śrīkapilaḥ tatraiva (1.3.10) --
pañcamaḥ kapilo nāma siddheśaḥ kālaviplutam /
provācāsuraye sāṅkhyaṃ tattvagrāmavinirṇayam // 1,3.41 //
iti /
devahūtyāṃ kardamataḥ prādurbhāvam asau gataḥ /
proktaḥ kapilavarṇatvāt kapilākhyo viriñcinā // 1,3.42 //
||pādme -
kapilo vāsudevāṃśas tattvaṃ sāṅkhyaṃ jagāda ha /
brahmādibhyaś ca devebhyo bhṛgvādibhyas tathaiva ca /
tathaivāsurayesarvavedārthair upabṛṃhitam // 1,3.43 //
sarvavedaviruddhaṃ ca kapilo'nyo jagāda ha /
sāṅkhyam āsuraye'naysami kutarkaparibṛṃhitam // 1,3.44 //
śrīdattaḥ /
||śrīdvitīye (2.7.4) --
atrer apatyam abhikāṅkṣata āha tuṣṭo
datto mayāham iti yad bhagavān sa dattaḥ /
yatpādapaṅkajaparāgapavitradehā
yogarddhim āpur ubhayīṃ yaduhaihayādyāḥ // 1,3.45 //
||śrīprathame ca (1.3.11) --
ṣaṣṭham atrer apatyatvaṃ vṛtaḥ prāpto 'nasūyayā /
ānvīkṣikīm alarkāya prahlādādibhya ūcivān // 1,3.46 //
śrībrahmāṇḍe tu kathitam atripatnyānusūyayā /
prārthito bhagavān atrer apatyatvam upeyivān // 1,3.47 //
||tathā hi -
varaṃ dattvānasūyāyai viṣṇuḥ sarvajaganmayaḥ /
atreḥ putro'bhavat tasyāṃ svecchāmānuṣavigrahaḥ /
dattātreya iti khyāto yativeśavibhūṣitaḥ // 1,3.48 //
śrīhayaśīrṣā /
||śrīdvitīye (2.7.11) --
satre mamāsa bhagavān hayaśīraṣātho sākṣāt sa yajñapuruṣas tapanīyavarṇaḥ /
chandomayo makhamayo 'khiladevatātmā vāco babhūvur uśatīḥ śvasato 'sya nastaḥ // 1,3.49 //
iti /
prādurbhūyaiva yajñāgner dānavau madhukaiṭabhau /
hatvā prayānayad vedān punar vāgīśvarīpatiḥ // 1,3.50 //
śrīhaṃsaḥ /
||śrīdvitīye (2.7.19) --
tubhyaṃ ca nārada bhṛśaṃ bhagavān vivṛddhabhāvena sādhu parituṣṭa uvāca yogam /
jñānaṃ ca bhāgavatam ātmasatattvadīpaṃ yad vāsudevaśaraṇā vidur añjasaiva // 1,3.51 //
iti /
śakto'khilaviveke'haṃ kṣīranīravibhāgavat /
iti vyañjann ayaṃ rājahaṃso vyaktiṃ jalād gataḥ // 1,3.52 //
śrīdhruvapriyaḥ /
||tatraiva (2.7.8) --
viddhaḥ sapatnyuditapatribhir anti rājño bālo 'pi sann upagatas tapase vanāni /
tasmā adād dhruvagatiṃ gṛṇate prasanno divyāḥ stuvanti munayo yad uparyadhastāt // 1,3.53 //
iti /
svāyambhuve'vatārokter nāmnaś cākathanād iha /
yajñādīnāṃ ca tatroktyā pāriśeṣyapramāṇataḥ //
prasiddhyā pṛśnigarbheti tadākhyāsya nigadyate /
hantāyam adrir ity ādau padye govardhanādrivat // 1,3.54 //
||tathā śrīdaśame (10.3.32) --
tvam eva pūrvasarge 'bhūḥ pṛśniḥ svāyambhuve sati /
tadāyaṃ sutapā nāma prajāpatir akalmaṣaḥ /
ahaṃ suto vām abhavaṃ pṛśnigarbha iti smṛtaḥ // 1,3.55 //
iti /
asyātra caritānuktyā nāmānuktyā ca tatra vai /
parasparam apekṣitvād yuktā caikatra saṅgatiḥ // 1,3.56 //
atrāgamanamātreṇa yadi syād avatāratā /
anyatrāpi prasajyeta yatheṣṭaṃ tatprakalpanā // 1,3.57 //
śrīṛṣabhaḥ /
||śrīprathame (1.3.13) --
aṣṭame merudevyāṃ tu nābher jāta urukramaḥ /
darśayan vartma dhīrāṇāṃ sarvāśramanamaskṛtam // 1,3.58 //
śuklaḥ paramahaṃsānāṃ dharmaṃ jñāpayituṃ prabhuḥ /
vyakto guṇair variṣṭhatvād vikhyāta ṛṣabhākhyayā // 1,3.59 //
śrīpṛthuḥ /
||tatraiva (1.3.14) --
ṛṣibhir yācito bheje navamaṃ pārthivaṃ vapuḥ /
dugdhemām oṣadhīr viprās tenāyaṃ sa uśattamaḥ // 1,3.60 //
iti /
mathyamānān munigaṇair asavyād vaiṇabāhutaḥ /
prādurbhūto mahārājaḥ śuddhasvarṇaruciḥ pṛthuḥ // 1,3.61 //
ādye vyaktāḥ kumārādyāḥ pṛthvantāś ca trayodaśa /
keloamatsyau punar vyaktiṃ cākṣuṣīye tu jagmatuḥ // 1,3.62 //
atha śrīnṛsiṃhaḥ /
||tatraiva (1.3.18) --
caturdaśaṃ nārasiṃhaṃ bibhrad daityendram ūrjitam /
dadāra karajair ūrāv erakāṃ kaṭakṛd yathā // 1,3.64 //
ṣaṣṭhe'ntare'bdhimathanān nṛhareḥ pūrvabhāvitā /
ataḥ prāg eṣa kūrmāder vyaktiṃ ṣaṣṭhe'ntare gataḥ // 1,3.65 //
śrīkūrmaḥ /
||tatraiva (1.3.16) --
surāsurāṇām udadhiṃ mathnatāṃ mandarācalam /
dadhre kamaṭharūpeṇa pṛṣṭha ekādaśe vibhuḥ // 1,3.66 //
iti /
pādme proktaṃ dadhe kṣauṇīmayam evārthitaḥ suraiḥ /
śāstrāntare tu bhūdhārī kalpādau prakaṭo'bhavat // 1,3.67 //
śrīdhanvantarimohinyau /
||tatraiva (1.3.17) --
dhānvantaraṃ dvādaśamaṃ trayodaśamam eva ca /
apāyayat surān anyān mohinyā mohayan striyā // 1,3.68 //
iti /
tatra śrīdhanvantariḥ - ṣaṣṭhe ca saptame cāyaṃ dvirāvirbhāvam āgataḥ // 1,3.69 //
ṣaṣṭhe'ntare'bdhimathanād dhṛtāmṛtakamaṇḍaluḥ /
udgato dvibhujaḥ śyāmaḥ āyurvedapravartakaḥ /
saptame ca tathārūpaḥ kāśīrājasuto'bhavat // 1,3.70 //
||śrīmohinī --
daityānāṃ mohanāyāsau pramodāya ca dhurjaṇḥ /
ajito mohinīmūrtyā dvirāvirbhāvam āgataḥ // 1,3.71 //
iti ṣaṣṭhe'tra catvāro nṛsiṃhāyāḥ prakīrtitāḥ // 1,3.72 //
śrīvāmanaḥ /
||tatraiva (1.3.19) --
pañcadaśaṃ vāmanakaṃ kṛtvāgād adhvaraṃ baleḥ /
padatrayaṃ yācamānaḥ pratyāditsus tripiṣṭapam // 1,3.73 //
iti /
vāmanas trir abhivyaktaṃ kalpe'smin pratipedivān /
tatrādau dānavendrasya vāskaler adhvaraṃ yayau //
tato vaivasvatīye'smin dhundhor makham asau gataḥ /
aditau kaśyapāj jātaḥ saptame'sya caturyuge /
pratigrahakṛte jātās traya eva trivikramāḥ // 1,3.74 //
śrībhārgavaḥ /
||tatraiva (1.3.20) --
avatāre ṣoḍaśame paśyan brahmadruho nṛpān /
triḥsaptakṛtvaḥ kupito niḥkṣatrām akaron mahīm // 1,3.75 //
iti /
reṇukājamadagnibhyāṃ gauro vyaktim asau gataḥ /
prāhuḥ saptadaśe kecid dvāviṃśe'nye caturyuge // 1,3.76 //
śrīrāghavendraḥ /
||tatraiva (1.3.22) --
naradevatvam āpannaḥ surakāryacikīrṣayā /
samudranigrahādīni cakre vīryāṇy ataḥ param // 1,3.77 //
iti /
kauśalyāyāṃ daśarathān navadūrvādaladyutiḥ /
tretāyām āvirabhavat caturviṃśe caturyuge /
bharatena sumitrāyā nandanābhyāṃ ca saṃyutaḥ // 1,3.78 //
asya śāstre trayo vyūhā lakṣmaṇaādyā amī smṛtāḥ /
bharato'tra ghanaśyāmaḥ saumitrī kanakaprabhau // 1,3.79 //
pādme bharataśatrughnau śaṅkhacakratayoditau /
śrīlakṣmaṇas tu tatraiva śeṣa ity abhiśabditaḥ // 1,3.80 //
śrīvyāsaḥ /
||tatraiva (1.3.21) -
tataḥ saptadaśe jātaḥ satyavatyāṃ parāśarāt /
cakre vedataroḥ śākhā dṛṣṭvā puṃso 'lpamedhasaḥ // 1,3.81 //
iti /
dvaipāyano'smi vyāsānām iti śaurir yad ūcivān /
ato viṣṇupurāṇādau viśeṣeṇaiva varṇitaḥ // 1,3.82 //
||yathā (vip 3.4.5; mbh 12.346.11) -
kṛṣṇadvaipāyanaṃ vyāsaṃ viddhi nārāyaṇaṃ svayam /
ko hy anyaḥ puṇḍarīkākṣān mahābhāratakṛd bhavet //
iti // 1,3.83 //
śrūyate'pāntaratamā dvaipāyanyam agād iti /
kiṃ sāyujyaṃ gataḥ so'tra viṣṇvaṃśaḥ so'pi vā bhavet /
tasmād āveśa evāyam iti kecid vadanti ca // 1,3.84 //
atha śrīrāmakṛṣṇau /
||śrīprathame (1.3.23) --
ekonaviṃśe viṃśatime vṛṣṇiṣu prāpya janmanī /
rāmakṛṣṇāv iti bhuvo bhagavān aharad bharam // 1,3.85 //
iti /
||śrīrāmaḥ -
eṣa mātṛdvaye vyakto janakād vasudevataḥ /
yo navyaghanasārābho ghanaśyāmāmbaraḥ sadā // 1,3.86 //
saṅkarṣaṇo dvitīyo yo vyūhaḥ rāmaḥ sa eva hi /
pṛthvīdhareṇa śeṣeṇa sambhūya vyaktim īyivān // 1,3.87 //
śeṣo dvidhā mahīdhārī śyyārūpaś ca śārṅgiṇaḥ /
tatra saṅkarṣaṇāveśād bhūbhṛt saṅkarṣaṇo mataḥ /
śayyārūpas tathā tasya sakhyadāsyābhimānavān // 1,3.88 //
||śrīkṛṣṇaḥ -
eṣa mātari devakyāṃ pitur ānakadundubheḥ /
prādurbhūto ghanaśyāmo dvibhujo'pi caturbhujaḥ // 1,3.89 //
śrībuddhaḥ /
||tatraiva (1.3.24) --
tataḥ kalau sampravṛtte sammohāya suradviṣām /
buddho nāmnāñjanasutaḥ kīkaṭeṣu bhaviṣyati // 1,3.90 //
iti /
asau vyaktaḥ kaler abdasahasradvitaye gate /
mūrtiḥ pāṭalavarṇāsya dvibhujā cikurojjhitā // 1,3.91 //
yadā sūtaḥ kathām āha tadā buddhasya bhāvitā /
adhunā vṛtta evāyaṃ dharmāraṇye yad udgataḥ // 1,3.92 //
śrīkalkiḥ /
||tatraiva (1.3.25) --
athāsau yugasandhyāyāṃ dasyuprāyeṣu rājasu /
janitā viṣṇuyaśaso nāmnā kalkir jagatpatiḥ // 1,3.93 //
iti /
pūrvaṃ manur daśaratho vasudevo'py asāv abhūt /
bhāvī viṣṇuyaśās cāyam iti pādme prakīrtitam // 1,3.94 //
aiśvaryaṃ kalkinas tasya brahmāṇḍe suṣṭhu varṇitam /
kaiścit kalau kalau buddhaḥ syāt kalkī cety udīryate // 1,3.95 //
aṣṭau vaivasvatīye'mī kathitā vāmanādayaḥ // 1,3.96 //
kalpāvatārā ity ete kathitāḥ pañcaviṃśatiḥ /
pratikalpaṃ yataḥ prāyaḥ sakṛt prādurbhvaty amī // 1,3.97 //
iti līlāvatāranirūpaṇam //
caturthaḥ paricchedaḥ atha manvantarāvatārāḥ
manvantarāvatāro'sau prāyaḥ śakrārihatyayā /
tatsahāyo mukundasya prādurbhāvaḥ sureṣu yaḥ // 1,4.1 //
yukte kalpāvatāratve yajñādīnām api sphuṭam /
manvatarāvatāratvaṃ tattatparyantapālanāt // 1,4.2 //
manvantareṣv amī svāyambhuvīyādiṣv anukramāt /
avatārās tu yajñādyā bṛhadbhānvantimā matāḥ // 1,4.3 //
prathame svāyambhuvīye yajñaḥ - yajñas tu pūrvam evoktas tenātra na vilikhyate // 1,4.4 //
||yathā aṣṭamaskandhe (8.1.2122)
ṛṣes tu vedaśirasas tuṣitā nāma patny abhūt /
tasyāṃ jajñe tato devo vibhur ity abhiviśrutaḥ // 1,4.5 //
aṣṭāśītisahasrāṇi munayo ye dhṛtavratāḥ /
anvaśikṣan vrataṃ tasya kaumārabrahmacāriṇaḥ // 1,4.6 //
iti /
||tṛtīye auttamīye satyasenaḥ - (8.1.2526)
dharmasya sūnṛtāyāṃ tu bhagavān puruṣottamaḥ /
satyasena iti khyāto jātaḥ satyavrataiḥ saha // 1,4.7 //
so 'nṛtavrataduḥśīlān asato yakṣarākṣasān /
bhūtadruho bhūtagaṇāṃś cāvadhīt satyajitsakhaḥ // 1,4.8 //
iti /
||caturthe tāmasīye hariḥ (8.1.30)
tatrāpi jajñe bhagavān hariṇyāṃ harimedhasaḥ /
harir ity āhṛto yena gajendro mocito grahāt // 1,4.9 //
iti /
smaryate'sau sadā prātaḥ sadācāraparāyaṇaiḥ /
sarvāniṣṭavināśāya harir danītndramocanaḥ // 1,4.10 //
||pañcame raivatīye vaikuṇṭhaḥ (8.5.45) -
patnī vikuṇṭhā śubhrasya vaikuṇṭhaiḥ surasattamaiḥ /
tayoḥ svakalayā jajñe vaikuṇṭho bhagavān svayam // 1,4.11 //
vaikuṇṭhaḥ kalpito yena loko lokanamaskṛtaḥ /
ramayā prārthyamānena devyā tatpriyakāmyayā // 1,4.12 //
iti /
mahāvaikuṇṭhalokasya vyāpakasyāvyayātmanaḥ /
prakaṭīkaraṇaṃ satyopari kalpanam ucyate // 1,4.13 //
||ṣaṣṭhe cākṣuṣīye ajitaḥ (bhp 8.5.910)
tatrāpi devasambhūtyāṃ vairājasyābhavat sutaḥ /
ajito nāma bhagavān aṃśena jagataḥ patiḥ // 1,4.14 //
payodhiṃ yena nirmathya surāṇāṃ sādhitā sudhā /
bhramamāṇo'mbhasi dhṛtaḥ kūrmarūpeṇa mandaraḥ // 1,4.15 //
iti /
||saptame vaivasvatīye vāmanaḥ -
vaivasvatāntare vyaktaḥ puraivoktaḥ sa vāmanaḥ /
bhaviṣyāḥ sapta kathyante te sāvarṇyantarādiṣu // 1,4.16 //
||aṣṭame sāvarṇanīye sārvabhaumaḥ (bhp 8.13.17) -
devaguhyāt sarasvatyāṃ sārvabhauma iti prabhuḥ /
sthānaṃ purandarād dhṛtvā balaye dāsyatīśvaraḥ // 1,4.17 //
iti /
||navame dakṣasāvarṇanīye ṛṣabhaḥ (8.13.20) --
āyuṣmato 'mbudhārāyām ṛṣabho bhagavatkalā /
bhavitā yena saṃrāddhāṃ trilokīṃ bhokṣyate 'dbhutaḥ // 1,4.18 //
iti /
||daśame brahmasāvarṇanīye viṣvaksenaḥ (8.13.23) --
viṣvakseno viṣūcyāṃ tu śambhoḥ sakhyaṃ kariṣyati /
jātaḥ svāṃśena bhagavān gṛhe viśvasṛjo vibhuḥ // 1,4.19 //
iti /
||ekādaśe dharmasāvarṇanīye dharmasetuḥ (8.13.26) --
āryakasya sutas tatra dharmasetur iti smṛtaḥ /
vaidhṛtāyāṃ harer aṃśas trilokīṃ dhārayiṣyati // 1,4.20 //
iti /
||dvādaśe rudrasāvarṇanīye sudhāmā (8.13.29) --
svadhāmākhyo harer aṃśaḥ sādhayiṣyati tanmanoḥ /
antaraṃ satyasahasaḥ sunṛtāyāḥ suto vibhuḥ // 1,4.21 //
||trayodaśe devasāvarṇanīye yogeśvaraḥ (8.13.32) --
devahotrasya tanaya upahartā divaspateḥ /
yogeśvaro harer aṃśo bṛhatyāṃ sambhaviṣyati // 1,4.22 //
iti /
||caturdaśe indrasāvarṇanīye bṛhadbhānuḥ (8.13.35) --
satrāyaṇasya tanayo bṛhadbhānus tadā hariḥ /
vitānāyāṃ mahārāja kriyātantūn vitāyitā // 1,4.23 //
yajñavāmanayos tatra punar uktatayā dvayoḥ /
manvantarāvatārās tu saṅkhyāyāṃ dvādaśoditāḥ // 1,4.24 //
iti manvantarāvatāranirūpaṇam /
||atha yugāvatārāḥ -
kathyante varṇanāmābhyāṃ śuklaḥ satyayuge hariḥ /
raktaḥ śyāmaḥ kramāt kṛṣṇas tretāyāṃ dvāpare kalau // 1,4.25 //
upāsanāviśeṣārthaṃ satyādiṣu yugeṣv asau /
manvantarāvatāras tu tathāvatarati kramāt // 1,4.26 //
kalpamanvantarayugaprādurbhāvavidhāyinaḥ /
avatārā ime tv ekacatvāriṃśad udīritāḥ // 1,4.27 //
vṛttā brāhmādayaḥ kalpāḥ pādmāntās te sahasraśaḥ /
vartamānas tu kalpo'yaṃ śvetavārāha ucyate // 1,4.28 //
brāhmakalpaprathamaje vyaktāḥ svāyambhuvāntare /
kumāranāradādyāś ca cākṣuṣīyādiṣūttare // 1,4.29 //
prāyaḥ svāyambhuvādyākhyāḥ kalpe kalpe bhavanty amī /
manavas te'vatārāś ca tathā yajñādināmakāḥ // 1,4.30 //
||tathā hi śrīviṣṇudharmottare śrīrudrapraśnaḥ -
ya ete bhavatā proktā manavaś ca caturdaśa /
nityaṃ brahmadine prāpte eta eva kramād dvija /
bhavanty utānye dharmajña etaṃ me chindhi saṃśayam // 1,4.31 //
||śrīmārkaṇḍeyottaram -
eta eva mahārāja manavaś ca caturdaśa /
kalpe kalpe tvayā jñeyā nātra kāryā vicāraṇā // 1,4.32 //
ekarūpās tvayā proktā jñātavyāḥ sarva eva hi /
kecit kiñcid vibhinnāś ca māyayā parameśituḥ // 1,4.33 //
iti /
avatārāś caturdhā syur āveśāḥ prābhavā api /
athaiva vaibhavāvasthāḥ parāvaasthāś ca tatra te // 1,4.34 //
tatrāveśāvatārās tu jñeyāḥ pūrvoktarītitaḥ /
yathā kumāradevarṣiveṇāṅgaprabhāvādayaḥ // 1,4.35 //
yathā pādme - āviṣṭo'bhūt kumāreṣu nārade ca harir vibhuḥ // 1,4.36 //
yathā tatraiva -- āviveśa pṛthuṃ devaḥ śaṅkhī cakrī caturbhujaḥ // 1,4.37 //
āviṣṭo bhārgave cābhūd iti tatraiva kīrtitam // 1,4.38 //
||tathā hi -
etat te kathitaṃ devi jāmadagner mahātmanaḥ /
śaktyāveśāvatārasya caritaṃ śārṅgiṇaḥ prabhoḥ // 1,4.39 //
iti /
āveśatvaṃ kalkino'pi viṣṇudharme vilokyate // 1,4.40 //
||yathā -
pratyakṣarūpadhṛgdevo dṛśyate na kalau hariḥ /
kṛtādiṣv iva tenaiva triyugaḥ paripaṭhyate // 1,4.41 //
kaler ante ca samprāpte kalkinaṃ brahmavādinam /
anupraviśya kurute vāsudevo jagatsthitim // 1,4.42 //
pūrvotpanneṣ bhūteṣu teṣu teṣu kalau prabhuḥ /
kṛtvā praveśaṃ kurute yad abhipretam ātmanaḥ // 1,4.43 //
iti /
ato'mīṣvatāratvaṃ paraṃ syād aupacārikam // 1,4.44 //
atha prābhavavaibhavāḥ /
harisvarūparūpā ye parāvasthebhya unakāḥ /
śaktīnāṃ tāratamyena kramāt te tattadākhyakāḥ // 1,4.45 //
prābhavāś ca dvidhā tatra dṛśyante śāstracakṣuṣā /
eke nāticiravyaktā nātivistṛtakīrtayaḥ /
te mohinī ca haṃsaś ca śuklādyāś ca yugānugāḥ // 1,4.46 //
apare śāstrakartāraḥ prāyaḥ syur municeṣṭitāḥ /
dhanvantaryṛṣabhau vyāso dattaś ca kapilaś ca te // 1,4.47 //
atha syur vaibhavāvasthās te ca kūrmo ṛṣādhipaḥ /
nārāyaṇo narasakhaḥ śrīvarāhhayānanau // 1,4.48 //
pṛśnigarbhaḥ pralambaghno yajñādyāś ca caturdaśa /
ity amī vaibhavāvasthā ekaviṃśatir īritāḥ // 1,4.49 //
te kroḍahayagrīvau navavyūhāntaroditau /
manvantarāvatāreṣu catvāraḥ pravarās tathā // 1,4.50 //
te tu śrīharivaikuṇṭhau tathaivājitavāmanau /
ṣaḍ amī vaibhavāvasthāḥ parāvasthopamā matāḥ // 1,4.51 //
keṣāṃcid eṣāṃ sthānāni likhyante śāstradṛṣṭitaḥ /
yatra tatra virājante yāni brahmāṇḍamadhyataḥ /
viṣṇudharmottarādīnāṃ vākyaṃ tatra pramāṇyate // 1,4.52 //
||viṣṇudharmottare -
tayopariṣṭād aparas tāvān eva pramāṇataḥ /
mahātaleti vikhyāto raktabhaumaś ca pañcamaḥ //
sarovaraṃ bhavet tatra yojanānāṃ daśāyutam /
svayaṃ ca tatra vasati kūrmarūpadharo hariḥ // 1,4.53 //
tayopariṣṭād aparas tāvān eva pramāṇataḥ /
tatrāste sarasī divyā yojanānāṃ śatā̆trayam /
tasyāṃ sa vasate devo matsyarūpadharo hariḥ // 1,4.54 //
nārāyaṇo narasakho vasate vadarīpade // 1,4.55 //
nṛvarāhasya vasatir maharloke prakīrtitā /
yojanānāṃ pramāṇena ayutānāṃ śatatrayam // 1,4.56 //
ayutāni ca pañcāśat śeṣasthānaṃ manoharam // 1,4.57 //
sa eva loko vārāhaḥ kathitas tu svayaṃ prabhaḥ /
loko'yam aṇḍasaṃlagnaḥ sarvādhastān manoharaḥ /
varāharūpo bhagavān śvetarūpadharo'vasat // 1,4.58 //
tayopariṣṭād aparas tāvān eva pramāṇataḥ /
pītabhaumaś caturthas tu gabhastitalasaṃjñakaḥ /
tatrāste bhagavān viṣṇur devo hayaśirodharaḥ /
śaśāṅkaśatasaṅkāśaḥ śātakumbhavibhūṣaṇaḥ // 1,4.59 //
pṛśnigarbhasya vasatir brahmaṇo bhuvanopari // 1,4.60 //vāsas tatra pralambārer yatraivāgharipor bhavet // 1,4.61 //
etasyaivāṃśabhūto'yaṃ pātāle vasati svayam /
nityaṃ tāladhvajo vāgmī vanamālāvibhūṣitaḥ //
dhārayan śirasā nityaṃ ratnacitrāṃ phaṇāvalīm /
lāṅgalī muṣalī kaḍgī nīlāmbaravibhūṣitaḥ // 1,4.62 //
brahmalokopariṣṭāc ca harer loko virājate // 1,4.63 //
svarloke vasatir viṣṇor vaikuṇṭhasya mahātmanaḥ /
tathā vaikuṇṭhaloke ca svayam āviṣkṛto hi yaḥ // 1,4.64 //
ajitasya nivāsas tu dhruvaloke samarthitaḥ /
bhuvarloke tu vasatir vāmanasya mahātmanaḥ // 1,4.65 //
trivikramasya vasatis tapoloke prakīrtitā /
tathāsya brahmalokastho divyo nārāyaṇāśrayaḥ /
brahmalokopariṣṭāc ca nivāso'nena nirmitaḥ // 1,4.66 //
harivaṃśe surendreṇa kahtito yaḥ surarṣaye // 1,4.67 //
||tathā hi harivaṃśe (2.70.37) -
idaṃ bhuṅktvā mahīyaṃ tu bhagavan viṣṇunā kṛtam /
upary upari lokānāṃ adhikaṃ bhuvanaṃ mune // 1,4.68 //
iti //
sarveṣām avatārāṇāṃ paravyomni cakāsati /
nivāsāḥ paramāścaryā iti śāstre nirūpyate // 1,4.69 //
||tathā hi pādme -
vaikuṇṭhabhuvane nitye nivasanti mahojjvalāḥ /
avatārāḥ sadā tatra matsyakūrmādayo'khilāḥ // 1,4.70 //
iti avatāratatsthānanirūpaṇam /
pañcamaḥ paricchedaḥ parāvasthānirūpaṇam
atha kṛṣṇo narabhrātur avatāra iti kvacit /
upendrasyeti ca kvāpi bhrātāsau nātikovidām // 1,5.1 //
||yathā skānde -
dharmaputro harer aṃśau naranārāyaṇābhidhau /
candravaṃśam anu prāpya jātau kṛṣṇārjunāv ubhau // 1,5.2 //
||śrīcaturthe ca (4.1.59) -
tāv imau vai bhagavato harer aṃśāv ihāgatau /
bhāravyayāya ca bhuvaḥ kṛṣṇau yadukurūdvahau // 1,5.3 //
||etadupodbodhakaṃ śrīdaśame (10.69.16) --
sampūjya devarṣivaryam ṛṣiḥ purāṇo nārāyaṇo narasakho vidhinoditena /
vāṇyābhibhāṣya mitayāmṛtam iṣṭayā taṃ prāha prabho bhagavate karavāma he kim // 1,5.4 //
||upendrāvatāratvaṃ ca yathā harivaṃśe śakravacane (2.70.34) -
aindraṃ vaiṣṇavam asyaiva mune bhāgam ahaṃ dadau /
yavīyāṃsam ahaṃ premnā kṛṣṇaṃ praśyāmi nārada // 1,5.5 //
iti /
tad etad ubhayatvaṃ na bhavet kṛṣṇe virodhataḥ /
aṃśatvaṃ hi tayor uktaṃ parāvasthatvam asya tu // 1,5.6 //
narabhrātur ihāṃśatvaṃ ete cāṃśeti vakṣyate /
upendrasya tathātvaṃ ca harivaṃśe'pi dṛśyate // 1,5.7 //
||tathā hi devarṣivacanam (2.71.2123) -
adityā tapasā viṣṇur mahātmārādhitaḥ purā /
vareṇa cchanditā tena parituṣṭena cāditiḥ /
tayoktas tvādṛśaṃ putram icchāmīti surottama // 1,5.8 //
tenoktaṃ bhuvane nāsti matsamaḥ puruṣo'paraḥ /
aṃśena tu bhaviṣyāmi putraḥ khalv aham eva te // 1,5.9 //
iti /
atha kṛṣṇe parāvasthabhāvo'gre vakṣyate sphuṭam /
parāvasthaś c a sampūrṇāvasthaḥ śāstre prakīrtitaḥ //
tasmādaṃśatvam evāsya viruddhaṃ sphuṭam īkṣate // 1,5.10 //arthagatyantaraṃ teṣāṃ vacanānāṃ ca dṛśyate // 1,5.11 //
||tatra dharmaputrāv ity ādau kārikā -
naranārāyaṇau prāpyety ātmasātkṛtya tau svayam /
kṛṣṇārjunau candravaṃśam anu prakaṭatāṃ gatau // 1,5.12 //
||tāv imāv ity ādi kārikā -
kartārau tau harer aṃśau naranārāyaṇāv iha /
dvāparānte karmabhūtau āyātau kṛṣṇaphālgunau // 1,5.13 //
||sampūjyety ādau kārikāḥ -
sarvādāv upadeṣṭṛtvād yaḥ purāṇarṣir ucyate /
nārāṇāṃ puruṣāṇāṃ yas trayāṇām āśrayaḥ sa tu //
nareṣ martyalokeṣu sahacārī bhavan svayam /
taddharmam anukṛtyātra pūjayāmāsa taṃ munim //
nārāyaṇākhyenāṃśena kṛṣṇo yadyapi tadguruḥ /
nāradaṃ pūjayāmāsa tathāpi kṣatralīlayā // 1,5.14 //
||aindram ity ādau kārikā -
indras tu nātikauvidyānmatsarāc coktavān idam /
tasmāt kṛṣṇasya no tattadrūpatvaṃ ghaṭate kvacit // 1,5.15 //
atha parāvarasthāḥ /
||yathā pādme -
nṛsiṃharāmakṛṣṇeṣu ṣāḍguṇyaṃ paripūritam /
parāvasthās tu te tasya dīpādutpannadīpavat // 1,5.16 //
||tatra śrīnṛsiṃhaḥ -
prahlādahṛdayāhlādaṃ bhaktāvidyāvidāraṇam /
śaradinduruciṃ vande pārīndravadanaṃ harim // 1,5.17 //
vāgīśā yasya vadane lakṣmīr yasya ca vakṣasi /
yasyāste hṛdaye saṃvit taṃ nṛsiṃham ahaṃ bhaje // 1,5.18 //
gambhīragarjitārambhastambhitāmbhojasambhavaḥ /
saṃrambhaḥ stambhaputrasya muninojjṛmbhito nṛpe // 1,5.19 //
||yathā śrīsaptame (7.8.3233) --
saṭāvadhūtā jaladāḥ parāpatan grahāś ca taddṛṣṭivimuṣṭarociṣaḥ /
ambhodhayaḥ śvāsahatā vicukṣubhur nirhrādabhītā digibhā vicukruśuḥ // 1,5.20 //
dyaus tatsaṭotkṣiptavimānasaṅkulā protsarpata kṣmā ca padābhipīḍitā /
śailāḥ samutpetur amuṣya raṃhasā tattejasā khaṃ kakubho na rejire // 1,5.21 //
iti /
ugro'py anugra evāyaṃ svabhaktānāṃ nṛkeśarī /
keśarīva svapotānām anyeṣām ugravigrahaḥ // 1,5.22 //
asya śrīdivyasiṃhasya parmānandatundilaḥ /
śrīmannṛsiṃhatāpanyāṃ mahimā prakaṭīkṛtaḥ // 1,5.23 //
nṛsiṃhasya bhaved vāso janaloke mahātmanaḥ /
sarvopariṣṭāc ca tathā viṣṇuloke prakīrtitaḥ // 1,5.24 //
||śrīrāghavendraḥ -
pūrvato'py eṣa niḥśeṣamādhuryāmṛtacandramāḥ /
bhāti sadguṇasaṅghena tuṅgaḥ śrīraghupuṅgavaḥ // 1,5.25 //
||pādme -
vandāmahe maheśānaṃ harakodaṇḍakhaṇḍanam /
jānakīhṛdayānandacandanaṃ raghunandanam // 1,5.26 //
asya janmotsavaṃ brūte śrīrāmārcanacandrikā // 1,5.27 //
uccasthe grahapañcake suragurau sendau navamyāṃ tithau
lagne karkaṭake punar vasumate meghaṃ gate pūṣaṇi /
nirdagdhuṃ nikhilāḥ palāśasamidho medhyādayodhyāraṇer
āvirbhūtam abhūd apūrvavibhavaṃ yat kiñcid ekaṃ mahaḥ // 1,5.28 //
||ekādaśe (11.5.34) --
tyaktvā sudustyajasurepsitarājyalakṣmīṃ dharmiṣṭha āryavacasā yad agād araṇyam /
māyāmṛgaṃ dayitayepsitam anvadhāvad vande mahāpuruṣa te caraṇāravindam // 1,5.29 //
||śrīnavame (9.11.2021) -
nedaṃ yaśo raghupateḥ surayācñayātta līlātanor adhikasāmyavimuktadhāmnaḥ /
rakṣovadho jaladhibandhanam astrapūgaiḥ kiṃ tasya śatruhanane kapayaḥ sahāyāḥ // 1,5.30 //
yasyāmalaṃ nṛpasadaḥsu yaśo 'dhunāpi gāyanty aghaghnam ṛṣayo digibhendrapaṭṭam /
taṃ nākapālavasupālakirīṭajuṣṭapādāmbujaṃ raghupatiṃ śaraṇaṃ prapadye // 1,5.31 //
iti /
||atra kārikā --
āttā prakaṭitā līlātanurlīlāmayī tanuḥ /
yena tasyeti sāmyeti svārthe ṣyañ pratyayo mataḥ //
dhāmasvarūpaṃ vijñeyam adhikena samena ca /
vimuktaṃ dhāma yasyeti māhātmyaṃ sarvato'dhikam /
yasyādhikaḥ samaś cātra kvāpi nāstīti niścayaḥ // 1,5.32 //
nākapālā mahendrādyā vasupā vasudhādhipāḥ // 1,5.33 //
vāsudevādirūpāṇām avatārāḥ prakīrtitāḥ /
viṣṇudharmottare rāmalakṣmaṇādyāḥ kramādamī // 1,5.34 //
pādme tu rāmo bhagavān nārāyaṇa itīritaḥ /
śeṣaś cakraṃ ca śaṅkhaś ca kramāt syur lakṣmaṇādayaḥ // 1,5.35 //
madhyadeśasthitāyodhyāpure 'sya vasatiḥ smṛtā /
mahāvaikuṇṭhaloke ca rāghavedrasya kīrtitā // 1,5.36 //
śrīkṛṣṇaḥ /
||bilvamaṅgale -
santv avatārā bahavaḥ puṣkaranābhasya sarvatobhadrāḥ /
kṛṣṇād anyaḥ ko vā latāsv api premado bhavati // 1,5.37 //
paramaiśvaryamādhuryapīyūṣāpūrvavāridhiḥ /
devakīnandanas tv eṣa puraḥ paricariṣyate // 1,5.38 //
yasya vāsaḥ purāṇādau khyātaḥ sthānacatuṣṭaye /
vraje madhupure dvāravatyāṃ goloka eva ca // 1,5.39 //
nanu siṃhāsyarāmābhyāṃ sāmyam asyāgataṃ sphuṭam /
iti viṣṇupurāṇīyaprakriyātra vilokyate // 1,5.40 //
||tatra maitreyapraśnaḥ caturthe'ṃśe (4.15.12)
hiraṇyakaśiputve ca rāvaṇatve ca viṣṇunā /
avāpa nihato bhogān aprāpyān amarair api // 1,5.41 //
nālabhat tatra caiveha sāyujyaṃ sa kathaṃ punaḥ /
samprāptaḥ śiśupālatve sāyujyaṃ śāśvate harau // 1,5.42 //
||śrīparāśarottaram (4.15.417) -
daityeśvarasya vadhāyākhilalokotpattisthitivināśakāriṇā pūrvaṃ tanugrahaṇaṃ kurvatā nṛsiṃharūpam āviṣkṛtam //
tatra ca hiraṇyakaśipor viṣṇur ayam ity etan /
na manasy abhūt //
niratiśayapuṇyasamudbhūtam etat sattvajātam iti /
rajaudrekapreritaikāgramatis tadbhāvanāyogāt tato'vāptavadhahaitukīṃ niratiśayām evākhilatrailokyādhikyadhāriṇīṃ daśānanatve bhogasampadam avāpa // 1,5.43 //
na tu sa tasminn anādinidhane parabrahmabhūte bhagavaty anālambini kṛte manasas tallayam avāpa // 1,5.44 //
evaṃ daśānanatve'py anaṅgaparādhīnatayā jānakīsamāsaktacetasā bhagavatā dāśarathirūpadhāriṇā hatasya tadrūpadarśanam evāsīt nāyam acyuta ity āsaktir vipadyato'ntaḥkaraṇe mānuṣabuddhir eva kevalam asyābhūt /
punar apy acutavinipātamātraphalam akhilabhūmaṇḍalaślāghyacedirājakule janma avyāhataiśvaryaṃ śiśupālatve'py avāpa // 1,5.45 //
tatra tv akhilānām eva sa bhagavannāmnāṃ tvaṅkārakāraṇam abhavat /
tataś ca tatkālakṛtānāṃ teṣām aśeṣāṇām evācyutanāmnām anavaratam anekajanmasu vardhitavidveṣānubandhicitto vinindanasantarjanādiṣūccāraṇam akarot /
tac ca rūpam utphullapadmadalāmalākṣamatyujjvalapītavastradhāry amalakirīṭakeyūrahārakaṭakādiśobhitam udāracaturbāhuśaṅkhacakragadādharam atiprarūḍhavairānubhāvād aṭanabhojanasnānāsanaśayanādiṣv aśeṣāvasthāntareṣu nānyaatropayayāv asya
cetasaḥ // 1,5.46 //
tatas tam evākrośeṣūccārayaṃs tam eva hṛdayena dhārayann ātmavadhāya yāvadbhagavaddhastacakrāṃśumālojjvalam akṣayatejaḥsvarūpaṃ brahmabhūtam apagatadveṣādidoṣaṃ bhagavantam adrākṣīt // 1,5.47 //
tāvac ca bhagavaccakreṇāśu vyāpāditas tatsmaraṇadagdhākhilāghasañcayo bhagavatāntam upanītas tasminn eva layam upayayau // 1,5.48 //
etat tavākhilaṃ mayābhihitam /
ayaṃ hi bhagavān kīrtitaś ca saṃsmṛtaś ca dveṣānubandhenāpi akhilasurāsurādidurlabhaṃ phalaṃ prayacchati kim uta samyagbhaktimatām iti // 1,5.49 //
noktaṃ parāśareṇātra sthitau tau pārṣadāv iti /
kintūbhayos tayor āsīj janmatrayam itīritam // 1,5.50 //
ataḥ sarveṣu kalpeṣu na tau pārṣadajau matau /
anyathā na tayoḥ pātaḥ pratikalpaṃ samañjasaḥ // 1,5.51 //
parāśareṇa yad gadyaṃ maitreyāyottarīkṛtam /
ślokīkṛtya tad evedaṃ saṅkṣepeṇa vilikhyate // 1,5.52 //
nṛsiṃharūpaṃ hariṇā yad āviṣkṛtam adbhutam /
hiraṇyakaśipor asmin viṣṇubuddhir na niścitā // 1,5.53 //
kintv eṣa puṇyasampannaḥ ko'pīti kṛtaniścayaḥ /
rajaudriktatānunnamatis tadbhāvayogataḥ // 1,5.54 //
tato'vāpta vināśaikahetukām akhilottamām /
avāpa bhogasampattiṃ rāvaṇatve sudurlabhām // 1,5.55 //
viṣṇutvān niścayān nātidveṣān nāveśasantatiḥ /
tāṃ vinā ca bhavet dveṣo narakāyaiva veṇavat // 1,5.56 //
kintv asya sampatsamprāptis tatkareṇa mṛteḥ param /
evam āhaivaśabdena tatsādguṇyam anusmaran // 1,5.57 //
āveśābhāvato doṣānāśāc chuddham apaśyataḥ /
prakaṭe'pi parabrahmarūpe tatrāsya no layaḥ // 1,5.58 //
rāvaṇatve mahākāmaparādhīnīkṛtātmanaḥ /
tadvan manuṣyadhīr asya śrīrāme'bhūn mṛtāv api // 1,5.59 //
ato'sau cedirājatve punar āpottamāṃ śriyam // 1,5.60 //
tatra kṛṣṇe samastānām eva nāmnāṃ ramāpateḥ /
kāraṇāni pravṛttes tu nimittāny abhavaṃs tadā // 1,5.61 //
tena niścitya taṃ viṣṇuṃ svasya dvirmaraṇaṃ yataḥ /
atidveṣān mahāveśāt tāni nāmāni sarvaśaḥ /
jajalpa satataṃ śaśvan nindāsantarjanādiṣu // 1,5.62 //
rūpaṃ ca tādṛśaṃ dṛṣṭvā viṣṇur eveti niścayāt /
nāmavat tac ca sarvatra sarvadā caiva saṃsmaran //
dagdhataddveṣajāghaudhaḥ kṣipte cakre ca tadrucā /
apetadaityabhāvo'nte tathā saṃskṛtadṛṣṭikaḥ /
tadā tūjjvalam adrākṣīt paraṃ brahma narākṛti // 1,5.63 //
tadaiva cakraghātena daityadehe vināśite /
tad eva brahma paramam anulīnatvam āyayau // 1,5.64 //
ity uktvāpy atra bakyāder mokṣam apy arbhalīlayā /
amokṣaṃ kālanemyāder anyatrāpīśaceṣṭayā /
muniḥ smṛtvā punaḥ prākhyat ayaṃ hi bhagavān iti // 1,5.65 //
hi prasiddham ayaṃ kṛṣṇo bhagavān svayam eva yat /
prīṇatāṃ dviṣatāṃ cātaś cetāṃsy ākarṣati drutam /
tasmāt kīrtita ity ādi māhātmyam citram atra na // 1,5.66 //
iti vijñāya gadyānāṃ hārdaṃ sauhārdataḥ sphuñam /
tasmāt sa eva kaimutyād bhajanīyatayeṣyate // 1,5.67 //
athākhilānāṃ nāmnāṃ ca pravṛttau kāraṇaṃ śṛṇu // 1,5.68 //
lakṣmīśanāmāny evātra pravṛtter hetusāmyataḥ /
tathaiva hetubhedāc ca vartante yadupuṅgave // 1,5.69 //
daityāriḥ puṇḍarīkākṣaḥ śārṅgī garuḍavāhanaḥ /
pītāmbaraś cakrapāṇiḥ śrīvatsāṅkaś caturbhujaḥ /
ity ādīny atra nāmāni pravṛtter hetusāmyataḥ // 1,5.70 //
vasudevasya putratvāt vāsudevo nigadyate /
madhuvaṃśe yato jātaḥ kathyate mādhavas tataḥ // 1,5.71 //
||śrīharivaṃśe'pi (2.7.36) -
sa ca tenaiva nāmnātra kṛṣṇo vai dāmabandhanāt /
goṣṭhe dāmodara iti gopībhiḥ parigīyate // 1,5.72 //
||tatraiva (158.3032) --
adho'nena śayānena śakaṭāntaracāriṇā /
rākṣasī nihatā raudrī śakunīveśadhāriṇī //
pūtanānāma sā ghorā mahākāyā mahābalā /
viṣadigdhaṃ stanaṃ kṣudrā prayacchantī janārdane // 1,5.73 //
dadṛśur nihatāṃ tatra rākṣasīṃ vanagocarāḥ /
punar jāto'yam ity āhur uktas tasmād adhokṣajaḥ //
iti // 1,5.74 //
eṣo'dhaḥ śakaṭasyākṣe punar jāta ivety ataḥ /
adhokṣaja iti prāhur iti ṭīkā kṛtoditam // 1,5.75 //
||tatraiva (2.9.45) --
ahaṃ kilendro devānāṃ tvaṃ gavām indratāṃ gataḥ /
govinda iti lokās tvāṃ gāsyanti bhuvi śāśvatam // 1,5.76 //
||tatraiva (2.9.46) -
mamopari yathendratvaṃ sthāpito gobhir īśvaraḥ /
upendra iti kṛṣṇa tvāṃ gāsyanti divi devatāḥ // 1,5.77 //
||śrīviṣṇupurāṇe (5.16.23) -
yasmāt tvayaiva duṣṭātmā hataḥ keśī janārdana /
tasmāt keśavanāmnā tvaṃ loke jñeyo bhaviṣyasi // 1,5.78 //
iti /
ity ādiny atra nāmāni pravṛtter hetubhedataḥ /
eṣāṃ pravṛtter hetutvam anyad eva ramāpatau // 1,5.79 //
kiṃ cāsurāṇāṃ dviṣatāṃ kṛṣṇam aprāpya nānyataḥ /
kuto'pi muktir ity ākhyād evakāradvayena saḥ // 1,5.80 //
||tathā hi śrīgītāyāṃ (16.1920)
tān ahaṃ dviṣataḥ krūrān saṃsāreṣu narādhamān /
kṣipāmy ajasram aśubhān āsurīṣv eva yoniṣu // 1,5.81 //
āsurīṃ yonim āpannā mūḍhā janmani janmani /
mām aprāpyaiva kaunteya tato yānty adhamāṃ gatim // 1,5.82 //
iti /
māṃ kṛṣṇarūpiṇaṃ yāvan nāpnuvanti mama dviṣaḥ /
tāvad evādhamaṃ yoniṃ prāpnuvantīti hi sphuṭam // 1,5.83 //
tasmāt trayāṇām evāyaṃ śreṣṭha ity atra vismayaḥ /
ko vā syāt na tathā yasmāt svabhāvo'nyatra dṛśyate // 1,5.84 //
ato manvakṣaramanoḥ kalpe svāyambhuvāgame /
pūjyante'syāvṛtitvena rāmasiṃhānanādayaḥ // 1,5.85 //
nanv idaṃ śrūyate śāstre mahāvārāhavākyataḥ /
sarve nityāḥ śāśvatāś ca dahās tasya parātmanaḥ /
hānopādānarahitā naiva prakṛtijāḥ kvacit //
paramānandasandohā jñānamātrāś ca sarvataḥ /
sarve sarvaguṇaiḥ pūrṇā sarvadoṣavivarjitāḥ // 1,5.86 //
||kiṃ ca nāradapañcarātre -
maṇir yathā vibhāgena nīlapītādibhir yutaḥ /
rūpabhedam avāpnoti dhyānabhedāt tathā vibhuḥ // 1,5.87 //
iti /
tasmāt kathaṃ tāratamyaṃ teṣāṃ vyākhyāyate /
atrocyate pareśvatvāt pūrṇā yadyapi te'khilāḥ /
tathāpy akhilaśaktīnāṃ prākaṭyaṃ tatra no bhavet // 1,5.88 //
aṃśatvaṃ nāma śaktīnāṃ sadālpāṃśaprakāśitā /
pūrṇatvaṃ ca svacchayaiva nānāśaktiprakāśitā // 1,5.89 //
śaktir aiśvaryamādhuryakṛpātejomukhā guṇāḥ /
śakter vyaktis tathāvyaktis tāratamyasya kāraṇam // 1,5.90 //
śaktiḥ samāpi pūryādidāhe dīpāgnipuñjayoḥ /
śītādyārtikṣayenāgnipuñjād eva sukhaṃ bhavet // 1,5.91 //
evam eva guṇādīnām āviṣkārānusārataḥ /
bhavadhvaṃsena saukhyaṃ syāt bhaktādīnāṃ yathāyatham // 1,5.92 //
ekatvaṃ ca pṛthaktvaṃ ca tathāṃśatvam utāṃśitā /
tasminn ekatra nāyuktam acintyānantaśaktitaḥ // 1,5.93 //
||tatraikatve'pi pṛthak prakāśitā, yathā śrīdaśame (10.69.2)--
citraṃ bataitad ekena vapuṣā yugapat pṛthak /
gṛheṣu dvyaṣṭasāhasraṃ striya eka udāvahat // 1,5.94 //
||pṛthaktve'py ekarūpatāpattiḥ, yathā pādme -
sa devo bahudhā bhūtvā nirguṇaḥ puruṣottamaḥ /
ekībhūya punaḥ śete nirdoṣo harir ādikṛt // 1,5.95 //
iti /
yathā śrīdaśame (10.40.7) - yajanti tvamayās tvāṃ vai bahumūrtyekamūrtikam // 1,5.96 //
iti /
||kaurme ca --
asthūlaś cānaṇuś caiva sthūlo'ṇuś caiva sarvataḥ /
avarṇaḥ sarvataḥ proktaḥ śyāmo raktāktalocanaḥ /
aiśvaryayogād bhagavān viruddhārtho'bhidhīyate // 1,5.97 //
tathāpi doṣāḥ parame naivāhāryaḥ kathañcana /
guṇā viruddhā apy ete samāhāryāḥ samantataḥ // 1,5.98 //
||śrīṣaṣṭhaskandhe [6.9.3335] ca mitho viruddhācintyaśaktitvaṃ yathā gadyeṣu -
duravabodha ivāyaṃ tava vihārayogo yad aśaraṇo'śarīra idam anavekṣitāsmatsamavāya ātmanaivāvikriyamāṇena saguṇam aguṇaḥ sṛjasi harasi pāsi // 1,5.99 //
atha tatra bhavān kiṃ devadattavad iha guṇavisargapatitaḥ pāratantryeṇa svakṛtakuśalākuśalaṃ phalam upādadāti /
aho svid ātmārāma upaśamaśīlaḥ samañjasadarśana upāste iti ha vāva na vidāmaḥ // 1,5.100 //
na hi virodha ubhayaṃ bhagavaty aparigaṇitaguṇagaṇe īśvare anavagāhyamāhātmye'rvācīnavikalpavitarkavicārapramāṇābhāsakutarkaś āstrakalitāntaḥkaraṇāśayaduravagrahavādināṃ vivādānavasare uparatasamastamāyāmaye kevala evātmamāyām antardhāya ko nv artho durghaṭa iva bhavati svarūpadvayābhāvāt samaviṣamamatīnāṃ matam anusarasi yathā rajjukhaṇḍaḥ sarpādidhiyām // 1,5.101 //
vinā śarīraceṣṭatvaṃ vinā bhūmyādisaṃśrayam /
vinā sahāyāṃs te karmāvikriyasya sudurgamam // 1,5.102 //
ukto guṇavisargeṇa devāsuraraṇādikaḥ /
tasmin patita āsaktaḥ pāratantryas tu tad bhavet /
yadāśriteṣu deveṣu pāravaśyaṃ kṛpākṛtam // 1,5.103 //
tena svakṛtam ātmīyakṛtaṃ śubhaśubhetarat /
sukhaduḥkhādirūpaṃ kiṃ phalaṃ svīkurute bhavān // 1,5.104 //
ātmārāmatayā kiṃvā tatrodāstetarām iti /
na vidmaḥ kintu naivedaṃ viruddham ubhayaṃ tvayi // 1,5.105 //
tatra hetur bhagavatīty ādi proktaṃ padadvayam /
tathaiveśvara ity ādipadānāṃ pañcakaṃ matam // 1,5.106 //
bhagavattvena sārvajñaṃ sadguṇatvaṃ tathānyataḥ /
brahmatvaṃ kevalatvena labhyate tatra ca sphuṭam // 1,5.107 //
yadyapi brahmatāhetoḥ sarvatra syāt taṭasthatā /
tathāpy ādiguṇadvayyā bhaved bhatānukūlatā // 1,5.108 //
nanv ekasya svarūpasya dvairūpyaṃ katham ekadā /
tatrāha arvācīneti tādṛśānāṃ hi vādinām /
vivādasyānavasare tasya tāvad agocare // 1,5.109 //
ato'cintyātmaśaktiṃ tāṃ madhyekṛtyātra durghaṭaḥ /
ko nv arthaḥ syād viruddho'pi tathaivāsyā hy acintyatā /
sā ca nānāviruddhānāṃ kāryāṇām āśrayān matā // 1,5.110 //
śrutes tu śabdamūlatvād iti ca brahmasūtrakṛt /
acintyāḥ khalu ye bhāvā na tāṃs tarkeṇa yojayet /
iti skāndavacas tac ca maṇyādiṣv api dṛśyate // 1,5.111 //
tādṛśīṃ ca vinā śaktiṃ na sidhyet parameśatā /
yataś cānavagāhyatvenāsya māhātmyam ucyate // 1,5.112 //
ajñānam indrajālaṃ vā vīkṣyate yatra kutracit /
ato na pāramaiśvaryaṃ tena tasya prasidhyati // 1,5.113 //
tac ca tasya na hīty āha sphuṭaṃ coparatety adaḥ /
tathā bhagavatīty ādipadānāṃ ṣaṭtayasya ca /
bhavet prayogatātparyam atra niṣphalam eva hi // 1,5.114 //
tasmān na śāstrayuktibhyām ubhayaṃ tad virudhyate /
tathāpy uccāvacadhiyām anevaṃtattvavedinām /
matānusārato bhāsi rajjūvat tvaṃ tathā tathā // 1,5.115 //
nanu bhoḥ kevalaṃ jñānaṃ brahma syād bhagavān punaḥ /
nānādharmeti tatrāpi svarūpadvaym īkṣyate //
iti prāha svarūpeti tatsvarūpasya naiva hi /
kadāpi dvaitam ekasya dharmadvayam idaṃ dhruvam // 1,5.116 //
tato virodhas tacchaktivilāsānāṃ yad īkṣyate /
tad evācintyam aiśvaryaṃ bh”ṣaṇaṃ na tu dūṣaṇam // 1,5.117 //
iyam eva virodhoktis tṛtīye'pi ca dṛśyate //
karmāṇy anīhasya bhavo 'bhavasya te durgāśrayo 'thāribhayāt palāyanam /
kālātmano yat pramadāyutāśramaḥ svātmanrateḥ khidyati dhīr vidām iha // 1,5.118 //
iti /
tat tan na vāstavaṃ cet syāt vidyāṃ buddhibhramas tadā /
na syād evety acintyaiva śaktir līlāsu kāraṇam //
yathā yathā ca tasyecchā sā vyanakti tathā tathā // 1,5.119 //
evaṃ prāsaṅgikaṃ procya prakṛtārtho nirūpyate /
nanu yaḥ prakṛtisvāmī yo'ntaryāmī ca puruṣaḥ /
tābhyām adhikatā nāsya kaṃsārer upapadyate // 1,5.120 //
||tathā hi śrīprathame (1.3.15) --
jagṛhe pauruṣaṃ rūpaṃ bhagavān mahadādibhiḥ /
sambhūtaṃ ṣoḍaśakalam ādau lokasisṛkṣayā // 1,5.121 //
yasyāmbhasi śayānasya yoganidrāṃ vitanvataḥ /
nābhihradāmbujād āsīd brahmā viśvasṛjāṃ patiḥ // 1,5.122 //
yasyāvayavasaṃsthānaiḥ kalpito lokavistaraḥ /
tad vai bhagavato rūpaṃ viśuddhaṃ sattvam ūrjitam // 1,5.123 //
paśyanty ado rūpam adabhracakṣuṣā sahasrapādorubhujānanādbhutam /
sahasramūrdhaśravaṇākṣināsikaṃ sahasramaulyambarakuṇḍalollasat // 1,5.124 //
etan nānāvatārāṇāṃ nidhānaṃ bījam avyayam /
yasyāṃśāṃśena sṛjyante devatiryaṅnarādayaḥ // 1,5.125 //
iti /
||atra kārikāḥ -
ādau sarvāvatārāgre bhagavān puruṣottamaḥ /
mahattattvādibhiḥ kṛtvā bhuvanānāṃ sisṛkṣayā // 1,5.125 //
pauruṣaṃ puruṣākāram athavā puruṣābhidham /
rūpam ānandacinmūrtiṃ jagṛhe prādurācarat // 1,5.126 //
arthaḥ sambhūtaśabdasya samyak satyam itīratiḥ /
sambhūtaṃ yuktam iti vā bhuvanānāṃ sisṛkṣayā /
ṣoḍaśaiva kalā yasmiṃs tat ṣoḍaśakalaṃ matam // 1,5.127 //
tāḥ ṣoḍaśakalāḥ proktā vaiṣṇavaiḥ śāstradarśanāt /
śaktitvena ca tā bhaktivivekādiṣu sammatāḥ // 1,5.128 //
śrīr bhūḥ kīrtir ilā līlā kāntir vidyeti saptakam /
vimalādyā navety etā mukhyāḥ ṣoḍaśa śaktayaḥ // 1,5.129 //
iti /
tad idaṃ pauruṣaṃ rūpaṃ trividhaṃ pūrvam īritam /
tatra procya mahatsraṣṭṛrūpam aṇḍastham ucyate // 1,5.130 //
yasyājāṇḍapraveśena śayānasya tad ambhasi /
nābhihradāmbujād āsīd iti suvyaktam eva hi // 1,5.131 //
yasya nābhihradābjasyāvayavāḥ karṇikādayaḥ /
saṃsthānāny atra vidyāsaviśeṣās tais tu kalpitaḥ /
lokānāṃ sarvajagatāṃ vistāro vitatiḥ kila // 1,5.132 //
sa śete yena rūpeṇa tac chuddhaṃ sattvam ūrjitam // 1,5.133 //
paśyantītyādipadyena tad evedaṃ viśiṣyate /
etadrūpaṃ tu nānāvatārāṇām udayāspadam // 1,5.134 //
||yathaikādaśe (11.4.3) --
bhūtair yadā pañcabhir ātmasṛṣṭaiḥ puraṃ virājaṃ viracayya tasmin /
svāṃśena viṣṭaḥ puruṣābhidhānam avāpa nārāyaṇa ādidevaḥ // 1,5.135 //
||atra sārdhakārikā -
nārāyaṇo'tra paramavyomeśānaḥ sa ātmanā /
puṃsvarūpeṇa sṛṣṭais tair bhūtaiḥ sṛṣṭvā virāṭtanum /
viṣṭaḥ svāṃśena tenaiva samprāptaḥ puruṣābhidhām // 1,5.136 //
prastute tu kim āyātam ity āśaṅkya nigadyate /
so'sya garbhodaśayyasya vilāso yaś caturbhujaḥ /
śete praviśya lokābjaṃ viṣṇvākhyaḥ kṣīravāridhau // 1,5.137 //
ayaṃ ca sthāvarāntānāṃ syrādīnāṃ śarīriṇām /
hṛdyantaryāmitāṃ prāpto nānārūpa iva sthitaḥ // 1,5.138 //
tṛtīyaṃ sarvabhūtastham iti viṣṇor yad ucyate /
rūpaṃ sātvatatantre tadvilāso'syaiva sammataḥ // 1,5.139 //
ataḥ kṣīrāmbudhes tīre kṛtopasthānakaḥ suraiḥ /
eṣa evāvatīrṇo'bhūt kṛṣṇākhya iti yujyate // 1,5.140 //
athātra pūrvapakṣe vaḥ siddhāntaḥ pratipadyate /
yathā śrīdaśame teṣu sureṣv evāśarīragīḥ // 1,5.141 //
vasudevagṛhe sākṣād bhagavān puruṣaḥ paraḥ /
janiṣyate tatpriyārthaṃ sambhavantu surastriyaḥ // 1,5.142 //
||iti (bhp 10.1.23)
||atra kārikāḥ -
puruṣasya paratvena sākṣāc ca bhagavān iti /
etasyaiva mahatsraṣṭā so'ṃśa ity abhiviśrutaḥ // 1,5.143 //
atra śrīsvāmipādānām api sammatir īkṣyate /
yad aṃśabhāgenety asya vyākhyāṃ kurvadbhir eva taiḥ //
aṃśena bhāgo māyāyā yenety aṃśo'sya puruṣaḥ /
bhāgo bhajanam ity evaṃ pūrṇatāsya sphuṭīkṛtā // 1,5.144 //
kiṃ ca tatraiva devakyā kṛte stotre nirūpitam // 1,5.145 //
||yathā (10.85.31) --
yasyāṃśāṃśāṃśabhāgena viśvotpattilayodayāḥ /
bhavanti kila viśvātmaṃs taṃ tv ādyāhaṃ gatiṃ gatā // 1,5.146 //
||atra kārikā -
yasyāṃśaḥ puruṣasya syād aṃśaḥ prakṛtis tu sā /
tasyā aṃśā guṇās teṣāṃ bhāgenāsyodbhavādayaḥ // 1,5.147 //
||kiṃ ca tatraiva (10.14.14)
nārāyaṇas tvaṃ na hi sarvadehinām ātmāsy adhīśākhilalokasākṣī /
nārāyaṇo'ṅgaṃ narabhūjalāyanāt tac cāpi satyaṃ na tavaiva māyā // 1,5.148 //
iti /
||atra kārikāḥ -
jagattrayeti padyena śrīnārāyaṇatāṃ vadan /
kṛṣṇasyātha svayaṃ dṛṣṭvā paramaiśvaryam adbhutam //
paryāptyājāṇḍaniyutaṃ svayaṃ bhītibharākulaḥ /
nārāyaṇas tvaṃ nety āha sāparādha ivātmabhūḥ // 1,5.149 //
he adhīśety ajāṇḍaughasthitāntaryāmipuruṣāḥ /
īśās tebhyo'dhiko'dhīśo hi yataḥ sarvadehinām //
samaṣṭīnāṃ savikuṇṭhajīvānāṃ tvaṃ prakāśakaḥ /
teṣām akhilalokānāṃ sākṣī draṣṭāpy asi svayam // 1,5.150 //
ato yo narabhūnīrāyaṇān nārāyaṇaḥ smṛtaḥ /
sa te'ṅgam aṃśaḥ pūrṇasya cinimāyāśaktivaibhavaiḥ /
cātuṣpādikam aiśvaryaṃ tava tasya tu pādikam // 1,5.151 //
viṣṭabhyāham idaṃ kṛtsnam ekāṃśeneti te vacaḥ /
tac cāṃśatvaṃ bhavet satyaṃ virāḍvan na tu māyikam // 1,5.152 //
||śrībrahmasaṃhitāyāṃ (5.48) -
yasyaikaniśvasitakālam athāvalambya jīvanti lomavilajā jagadaṇḍanāthāḥ /
viṣṇur mahān sa iha yasya kalāviśeṣo govindam ādipuruṣaṃ tam ahaṃ bhajāmi // 1,5.153 //
ataḥ puruṣa evāsya kṛṣṇasyāṃśo bhaved yadi /
tadvilāsas tu nitarāṃ bhavet kṣīrābdhināyakaḥ // 1,5.154 //
nanu dvitīyaskandhe tu yo'vatīrṇo yadoḥ kule /
kiṃ vidhātrā sa hi sitakṛṣṇakeśatayoditaḥ // 1,5.155 //
||tathā hi (2.7.26)
bhūmeḥ suretaravarūthavimarditāyāḥ kleśavyayāya kalayā sitakṛṣṇakeśaḥ /
jātaḥ kariṣyati janānupalakṣyamārgaḥ karmāṇi cātmamahimopanibandhanāni // 1,5.156 //
iti /
maivaṃ bhoḥ śrūyatām asya padyasārtho vidhīyate /
kalayā śilpanaipuṇyaviśeṣavidhinā sitāḥ /
baddhāḥ kṛṣṇā atiśyāmāḥ keśā yeneti vigrahaḥ /
sa evetyasya vaidagdhīviśeṣotkarṣa īritaḥ // 1,5.157 //
kiṃvā yaḥ kalayāṃśena syāt sitaśyāmakeśakaḥ /
sa evātrāvatīrṇo'bhūt śrīlīlāpuruṣottamaḥ // 1,5.158 //
||kiṃ ca -
mārkaṇḍeyena vajrāya viṣṇudharmottare sphuṭam /
layābdhistho'niruddho'yaṃ pitā te iti kīrtitam // 1,5.159 //
||tatra vajrapraśnaḥ - (1.79.1)
kas tv asau bālarūpeṇa kalpānteṣu punaḥ punaḥ /
dṛṣṭo yo na tvayā jñātas tatra kautūhalaṃ mama // 1,5.160 //
||mārakaṇḍeyottaram - (1.79.23)
bhūyo bhūyas tva asau dṛṣṭo mayā devo jagatpatiḥ /
kalpakṣaye na vijñātaḥ sa mayā mohitena vai // 1,5.161 //
kalpakṣaye vyatīte tu taṃ tu devaṃ pitāmahāt /
aniruddhaṃ vijānāmi pitaraṃ te jagatpatim // 1,5.162 //
iti /
||atra kārikā --
anyathā munivarṣe'yam avadiṣyad idaṃ tadā /
taṃ śrīkṛṣṇaṃ vijānāmi prapitāmaham eva te // 1,5.163 //
ataḥ keśāvatāratvabhramo'py ārāt parāhataḥ // 1,5.164 //
nanv astu puruṣādibhyaḥ śraiṣṭhyaṃ tasyāghavidviṣaḥ /
kintu śrīvāsudevo'tra sarvaiśvaryaniṣevitaḥ /
tripātpādavibhūtyoś ca nānārūpa iva sthitaḥ //
unmīladbālamārtaṇḍaparārdhamadhuradyutiḥ /
kvacin navaghanaśyāmaḥ kvacij jāmbunadaprabhaḥ //
mahāvaikuṇṭhanāthasya vilāsatvena viśrutaḥ /
paramātmā balajñānavīryatejobhir anvitaḥ // 1,5.165 //
mahāvasthākhyayā khyātaṃ yadvyūhānāṃ catuṣṭayam /
tasyādyo'yam tathopāsyaś citte tadadhidaivatam /
tathā viśuddhasattvasya yaś cādhiṣṭhānam ucyate // 1,5.166 //
nijāṃśo yasya bhagavān śrīsaṅkarṣaṇa īṣyate /
yasya saṅkarṣaṇo vyūho dvitīya iti sammataḥ /
jīvaś ca syāt sarvajīvaprādurbhāvāspadatvataḥ // 1,5.167 //
pūrṇaśāradaśubhrāṃśuparārdhamadhuradyutiḥ /
upāsyo'yam ahaṅkāre śeṣanyastanijāṃśakaḥ //
smarārāter adharmasya sarpāntakasuradviṣām /
antaryāmitvam āsthāya jagatsaṃhārakārakaḥ // 1,5.168 //
vyūhas tṛtīyaḥ pradyumno vilāso yasya viśrutaḥ /
yaḥ pradyumno buddhitattve buddhimadbhir upāsyate //
stuvatyā ca śriyā devyā niṣevyate ilāvṛte /
śuddhajāmbunadaprakhyaḥ kvacin nīlaghanacchaviḥ //
nidānaṃ viśvasargasya kāmanyasyanijāṃśakaḥ /
vidheḥ prajāpatīnāṃ rāgināṃ ca smarasya ca /
antaryāmitvam āpannaḥ sargaṃ samyak karoty asau // 1,5.169 //
vyūhas turyo'niruddhākhyo vilāso yasya śasyate /
yo'niruddho manastattve manīṣibhir upāsyate //
nīlajīmūtasaṅkāśo viśvarakṣaṇatatparaḥ /
dharmasyāyaṃ manūnāṃ ca devānāṃ bhūbhujāṃ tathā /
antaryāmitvam āsthāya kurute jagataḥ sthitim // 1,5.170 //
mokṣadharme tu manasaḥ syāt pradyumno'dhidaivatam /
aniruddhas tv ahaṅkārasyeti tatraiva kīrtitam // 1,5.171 //
sarveṣāṃ pañcarātrāṇām apy eṣā prakriyā matā // 1,5.172 //
pādme tu paramavyomnaḥ pūrvādye dikcatuṣṭaye /
vāsudevādayo vyūhaś catvāraḥ kathitāḥ kramāt // 1,5.173 //
tathā pādavibhūtau ca nivasanti kramādi me /
jalāvṛtisthavaikuṇṭhasthita vedavatīpure //
satyordhve vaiṣṇave loke nityākhye dvārakāpure /
śuddhodād uttare śvetadvīpe cairāvatīpure /
kṣīrāmbudhisthitānte kroḍaparyaṅkadhāmani // 1,5.174 //
sātvatīye kvacit tantre nava vyūhāḥ prakīrtitāḥ /
catvāro vāsudevādyā nārāyaṇanṛsiṃhakau //
hayagrīvo mahākroḍo brahmā ceti navoditāḥ /
tatra brahmā tu vijñeyaḥ pūrvoktavidhayā hariḥ // 1,5.175 //
kintu vyūhās tu catvāro rājadbhujacatuṣṭayāḥ /
ajasraparamaiśvaryam arṣādāpairbhūṣitāḥ // 1,5.176 //
atrāpi vāsudevo'yaṃ sampūrṇānandasamplavaḥ /
aiśvaryādau nirviśeṣaḥ paramavyomanāyakāt /
ādyānām api sarveṣām ādibhūtaḥ suparvaṇām // 1,5.177 //
ity āśaṅke sa evāyaṃ kṛṣṇākhyaḥ sann avātarat /
vāsudevatayā yasmāt sarvatraiṣa suviśrutaḥ // 1,5.178 //
naivaṃ yuktaṃ śṛṇu tataḥ samādhānaṃ vidhīyate /
ādyavyūhād api śreṣṭhaḥ kathyate devakīsutaḥ // 1,5.179 //
tathā śrīdaśame - ete cāṃśakalāḥ puṃsaḥ kṛṣṇas tu bhagavān svayam // 1,5.180 //
||atra kārike -
puṃnāmnaḥ puruṣasyaite śrīvarāhaṛṣādayaḥ /
aṃśāḥ atrāvatārāḥ syuḥ kumārādyāḥ kalā matāḥ //
tubhinnopakrame kṛṣṇo bhagavān puruṣottamaḥ /
svayam ity apayātāsya vāsudevāvatāratā // 1,5.181 //
||śrīdaśame caivam evoktam (10.14.2) -
asyāpi deva vapuṣo madanugrahāya svecchāmayasya na tu bhūtamayasya ko'pi /
neśe mahi tv avasituṃ manasāntareṇa sākṣāt tavaiva kim utātmasukhānubhūteḥ // 1,5.182 //
iti /
||atra kārikāḥ -
devaḥ svanāmni deveti khyātaṃ yasya vapuḥ sa hi /
vyūhānām ādimo vāsudevo devavapur mataḥ //
tato'pi mahi māhātmyaṃ sākṣād evātra te sataḥ /
ko vidhātāpy avasituṃ jñātuṃ neśe'smi na kṣamaḥ /
kim utāho ātmasukhānubhūter brahmarūpataḥ // 1,5.183 //
evam artho'sya padyasya kaimutyanyāyasaṃsthitaḥ // 1,5.184 //
nyūne'dhike ca kaimutyaṃ tatra nyūne bhaved yathā /
kaustubhas tu mahātejāḥ sūryakoṭiśatād api /
ayaṃ kim uta vaktavyaṃ pradīpād dīptimān iti // 1,5.185 //
athādhike yathā dhvāntaiḥ śakyo dīpo'pi nārditum /
sa tu mārtaṇḍakoṭībhiḥ sama`y kim uta kaustubhaḥ // 1,5.186 //
ato nyūnād api nyūne kaimutyam iha tu sthitam // 1,5.187 //
mayy evānugraho yasyety anugrahabharo yataḥ /
mayy eva vihito bhūyān apūrvāścaryadarśanāt // 1,5.188 //
svecchāmayasya bhaktānāṃ kāmāyākhilakarmaṇaḥ /
na tu bhūtamayasyeti puruṣatvaṃ ca khaṇḍitam /
yad eṣa sarvajīvānāṃ puruṣaḥ paramāśrayaḥ // 1,5.189 //
āntareṇa niruddhena manasety ekatānatā /
jñātuṃ syān mahimā śakyo yadyapy ebhir viśeṣaṇaiḥ /
jñātuṃ tathāpi neśe'smīty acintyaiśvaryatoditā // 1,5.190 //
jānatā vāsudevāc ca brahmataś cādhikādhikam /
māhātmyaṃ kṛṣṇacandrasya viriñcena samarthitam // 1,5.191 //
ato manvakṣaramanor dhyāne svāyambhuvāgame /
catvāro vāsudevādyāḥ kṛṣṇasyāvṛtir īritāḥ // 1,5.192 //
kramādidīpikāyāṃ ca vasvakṣaramanor vidhau /
gokuleśāvṛtitvena vāsudevādayo matāḥ // 1,5.193 //
nanu śraiṣṭhyaṃ mukundasya brahmato yujyate katham /
yad brahma śrībhāgaator aikyam eva prasidhyate // 1,5.194 //
puruṣaṃ paramātmā ca brahma ca jñānam ity api /
sa eko bhagavān eva śāstreṣu bahudhocyate // 1,5.195 //
||tathā ca skānde --
bhagavān paramātmeti procyate'ṣṭāṅgayogibhiḥ /
brahmety upaniṣanniṣṭhair jñānaṃ ca jñānayogibhiḥ // 1,5.196 //
||śrīprathame ca (1.2.11) -
vadanti tat tattvavidas tattvaṃ yaj jñānam advayam /
brahmeti paramātmeti bhagavān iti śabdyate // 1,5.197 //
iti /
satyam uktaṃ śṛṇu tatas tṛtīye kāpilaṃ vacaḥ // 1,5.198 //
||yathā (3.32.33) -
yathendriyaiḥ pṛthagdvārair artho bahuguṇāśrayaḥ /
eko nāneyate tadvad bhagavān śāstravartmabhiḥ // 1,5.199 //
iti /
||atra kārikāḥ -
tat tat śrībhagavaty eva svarūpaṃ bhuvi vidyate /
upāsanānusāreṇa bhāti tattadupāsake // 1,5.200 //
yathā rūparasādīnāṃ guṇānām āśrayaḥ sadā /
kṣīrādir eka evārtho jñāyate bahudhendriyaiḥ // 1,5.201 //
dṛśā śuklo rasanayā madhuro bhagavāṃs tathā /
upāsanābhir bahudhā sa eko'pi pratīyate // 1,5.202 //
jihvayaiva yathā grāhyaṃ mādhuryaṃ tasya nāparaiḥ /
yathā cakṣurādīni gṛhṇanty arthaṃ nijaṃ nijam // 1,5.203 //
tathānyā bāhyakaraṇasthānīyopāsanākhilā /
bhaktis tu cetaḥ sthānīyā tat tat sarvārhtalābhataḥ // 1,5.204 //
iti pravaraśāstreṣu tasya brahmasvarūpataḥ /
mādhuryādiguṇādhikyāt kṛṣṇasya śreṣṭhatocyate // 1,5.205 //
||tathā ca śrīdaśame (10.14.67)
tathāpi bhūman mahimāguṇasya te viboddhum arhaty amalāntarātmabhiḥ
avikriyā svānubhavād arūpato hy ananyabodhyātmatayā na cānyathā // 1,5.206 //
guṇātmanas te 'pi guṇān vimātuṃ hitāvatīrṇasya ka īśire 'sya /
kālena yair vā vimitāḥ sukalpair bhūpāṃśavaḥ khe mihikā dyubhāsaḥ // 1,5.207 //
iti /
nanu prākṛtarūpatvān mṛgatṛṣṇopamājuṣām /
guṇānāṃ gaṇanā na syād iti kātra vicitratā // 1,5.208 //
maivaṃ guṇānām etasya prākṛtatvaṃ na vidyate /
teṣāṃ svarūpabhūtatvāt sukharūpatvam eva hi // 1,5.209 //
||tathā ca brahmatarke -
guṇaiḥ svarūpabhūtais tu guṇy asau harir īśvaraḥ /
na viṣṇor na ca muktānāṃ kvāpi bhinno guṇo mataḥ // 1,5.210 //
||śrīviṣṇupurāṇe (1.9.43)
sattvādayo na santīśe yatra ca prākṛtā guṇāḥ /
sa śuddhaḥ sarvaśuddhebhyaḥ pumān ādyaḥ prasīdatu // 1,5.211 //
||tathā ca tatraiva (6.5.79)
jñānaśaktibalaiśvaryavīryatejāṃsy aśeṣataḥ /
bhagavacchabdavācyāni vinā heyair guṇādibhiḥ // 1,5.212 //
||pādme ca (6.255.3940) -
yo'sau nirguṇa ity uktaḥ śāstreṣu jagadīśvaraḥ /
prākṛtair heyasaṃyuktair guṇair hīnatvam ucyate // 1,5.213 //
||prathame ca (1.16.30) --
ete cānye ca bhagavan nityā yatra mahāguṇāḥ /
prārthyā mahattvam icchadbhir na viyanti sma karhicit // 1,5.214 //
iti /
ataḥ kṛṣṇo'prākṛtānāṃ guṇānāṃ niyutāyutaiḥ /
viśiṣṭo'yaṃ mahāśaktiḥ pūrṇānandaghanākṛtiḥ // 1,5.215 //
brahmanidharmakaṃ vastu nirviśeṣam amūrtikam /
iti sūryopamasyāsya kathyate tat prabhopamam // 1,5.216 //
||tathā ca śrīgītāsu (14.2627) -
māṃ ca yo 'vyabhicāreṇa bhaktiyogena sevate /
sa guṇān samatītyaitān brahmabhūyāya kalpate // 1,5.217 //
brahmaṇo hi pratiṣṭhāham amṛtasyāvyayasya ca /
śāśvatasya ca dharmasya sukhasyaikāntikasya ca // 1,5.218 //
iti /
||atra kārikāḥ -
sa brahmabhāvam āsādya līlāvigraham āśrayam /
mānānandaghanaṃ premṇā bhajed ity ayam āśrayaḥ // 1,5.219 //
bhakter avyabhicārāyāḥ premasevaiva yat phalam /
kevalaṃ brahmabhāvas tu vidveṣeṇāpi labhyate // 1,5.220 //
nanu te yādavasyāsya bhajanād brahmatā katham /
ity āha brahmaṇo hīti hi yato'haṃ puras tava //
sthito'yaṃ vividhānandapūrṇacidghanavigrahaḥ /
brahmaṇaś citsvarūpasya pratiṣṭhā paramāśrayaḥ /
ravis tejoghanākāraḥ karaughasya yathā bhavet // 1,5.221 //
avyayenāmṛteneha nityamuktir udīryate /
śāśvatena tu dharmeṇa bhagavaddharma ucyate // 1,5.222 //
aikāntikasukhenātra premabhaktirasotsavaḥ /
yena mokṣasukhasyāpi tiraskāro vidhīyate // 1,5.223 //
||kiṃ ca brahmasaṃhitāyām (5.40) -
yasya prabhā prabhavato jagadaṇḍakoṭikoṭiṣv aśeṣavasudhādi vibhūtibhinnam /
tad brahma niṣkalam anantam aśeṣabhūtaṃ govindam ādipuruṣaṃ tam ahaṃ bhajāmi // 1,5.224 //
iti /
||atra kārike -
niṣkalādisvarūpaṃ tat brahmāṇḍārbudakoṭiṣu /
vibhūtibhir dharādyābhir bhinnaṃ bhedam upāgatam //
sadā prabhāvayuktasya brahma yasya prabhā bhavet /
taṃ govindaṃ bhajāmīti padyasyārthaḥ sphuṭīkṛtaḥ // 1,5.225 //
nanu bhos tava bhāvo'yaṃ jñāta eva mayā dhruvam /
paravyomapateḥ śaurir avatāras tayocyate // 1,5.226 //
janmādilīlāprākaṭyāt avatāratayāpy asau /
prokto vilāsa eva syāt sarvotkarṣātibhūmataḥ // 1,5.227 //
yaḥ paravyomanāthaḥ syād asamānordhavaibhavaḥ /
śrutismṛtimahātantravarṇitotkarṣasauṣṭhavaḥ /
lokasṛṣṭeḥ purā brāhme kalpe yaḥ parameṣṭhine /
mahāvaikuṇṭhalokasthaṃ svam ātmānam adarśayat // 1,5.228 //
||tathā hi śrīdvitīyaskandhe (2.9.916) --
tasmai svalokaṃ bhagavān sabhājitaḥ sandarśayām āsa paraṃ na yatparam /
vyapetasaṅkleśavimohasādhvasaṃ svadṛṣṭavadbhir puruṣair abhiṣṭutam // 1,5.229 //
pravartate yatra rajas tamas tayoḥ sattvaṃ ca miśraṃ na ca kālavikramaḥ /
na yatra māyā kim utāpare harer anuvratā yatra surāsurārcitāḥ // 1,5.230 //
śyāmāvadātāḥ śatapatralocanāḥ piśaṅgavastrāḥ surucaḥ supeśasaḥ /
sarve caturbāhava unmiṣanmaṇi pravekaniṣkābharaṇāḥ suvarcasaḥ /
pravālavaidūryamṛṇālavarcasaḥ parisphuratkuṇḍalamaulimālinaḥ // 1,5.231 //
bhrājiṣṇubhir yaḥ parito virājate lasadvimānāvalibhir mahātmanām /
vidyotamānaḥ pramadottamādyubhiḥ savidyud abhrāvalibhir yathā nabhaḥ // 1,5.232 //
śrīr yatra rūpiṇy urugāyapādayoḥ karoti mānaṃ bahudhā vibhūtibhiḥ /
preṅkhaṃ śritā yā kusumākarānugair vigīyamānā priyakarma gāyatī // 1,5.233 //
dadarśa tatrākhilasātvatāṃ patiṃ śriyaḥ patiṃ yajñapatiṃ jagatpatim /
sunandanandaprabalārhaṇādibhiḥ svapārṣadāgraiḥ parisevitaṃ vibhum //
bhṛtyaprasādābhimukhaṃ dṛgāsavaṃ prasannahāsāruṇalocanānanam /
kirīṭinaṃ kuṇḍalinaṃ caturbhujaṃ pītāṃśukaṃ vakṣasi lakṣitaṃ śriyā //
adhyarhaṇīyāsanam āsthitaṃ paraṃ vṛtaṃ catuḥṣoḍaśapañcaśaktibhiḥ /
yuktaṃ bhagaiḥ svair itaratra cādhruvaiḥ sva eva dhāman ramamāṇam īśvaram // 1,5.234 //
iti /
||atra kārikāḥ -
yad yataḥ param utkṛṣṭaṃ padam anyan na hi kvacit /
saṅkleśāḥ pañcavidyādyā vimoho nirvivekatā //
sādhvasaṃ pātato bhītir na santy etāni yatra tam /
svadṛṣṭam ātmanaḥ sākṣāt kāras tadvadbhir īḍitam // 1,5.235 //
rajas tamaś ca no yatra sattvaṃ sadhryak tayor na ca /
guṇā yatra prakṛtijā na satnīti pradarśitam //
na kālavikramo yatra sarvavidhvaṃsakāritā /
paraṃ mūlam anarthānāṃ yatra māyaiva nāsti hi //
apare tatra kim uta vikārā mahadādayaḥ /
ato vaikuṇṭhalokasya kathitā nityasiddhatā // 1,5.236 //
harer anuvratā yatra śyāmāruṇaharitsitāḥ /
tattadvarṇam upāsyeśaṃ tatsārūpyam upāgatāḥ /
athavā nityasiddhatvāt tadrucām apy anāditā // 1,5.237 //
śrīḥ sampadrūpiṇī mūrtā yatra padmāṃśasambhavā /
mānaṃ sevāṃ racayati vividhābhir vibhūtibhiḥ //
kusumākāraśabdena ṛtūnām adhipo mataḥ /
tena tasyānugair grīṣmavarṣādyair ṛtubhiś ca yā //
viśeṣād gīyamānāpi priyakarmaiva gāyatī /
śatrantena padenātra tiṅantā lakṣitā kriyā // 1,5.238 //
tatreśvaraṃ dadarśāsau kathambhūtaṃ dṛgāsavam /
sāndrānandair dṛśāṃ suṣṭhu mādakatvāt sa āsavaḥ // 1,5.239 //
pītāṃśukapadenāsya dhvanyate śyāmavarṇatā // 1,5.240 //
adhyarhaṇīyaśabdena mahāyogākhyapīṭhakam /
śrīpādmottarakhaṇḍoktam atraivāgre pravakṣyate // 1,5.241 //
catasro hlādinīkīrtikaruṇātuṣṭayaḥ smṛtāḥ /
śaktayaḥ ṣoḍaśātraiva pūryam eva pradarśitāḥ // 1,5.242 //
vidyāyāḥ pañcaparvāṇi sāṅkhyādīny atra pañca ca // 1,5.243 //
||tāni pañcarātre --
sāṅkhyayogau tu vairāgyaṃ tapo bhaktiś ca keśave /
pañcaparveti vidyeyaṃ yayā vidvān hariṃ viśet // 1,5.244 //
iti /
ity etābhir vṛtaṃ pañcaviṃśatyā śaktibhiḥ sadā /
bhagair aiśvaryadharmādyaiḥ svairasādhāraṇodayaiḥ //
itaratra viriñcyādāv adhruvair assthiraiḥ kṛśaiḥ /
sva eva dhāmni vaikuṇṭhe ratiṃ vidadhataṃ sadā /
kiṃ vā svarūpabhūtatvāt śriyas tasyāḥ svadhāmatā // 1,5.245 //
||tathā ca bhārgavatantre -
śaktiśaktimatoś cāpi na vibhedaḥ kathañcana /
avibhinnāpi svecchādiśabdair api vibhāṣyate //
iti // 1,5.246 //
||kiṃ ca pādmottarakhaṇḍe (6.255.5764)
pradhānaparamavyomnor antare virajā nadī /
vedāṅgasvedajanitatoyaiḥ prasrāvitā śubhā // 1,5.247 //
tasyāḥ pāre paravyomni tripādbhūtaṃ sanātanam /
amṛtaṃ śāśvataṃ nityam anantaṃ paraṃ padam //
śuddhasattvamayaṃ divyam akṣaraṃ brahmaṇaḥ padam //
anekakoṭisūryāgnitulyavarcasam avyayam //
sarvavedamayaṃ śubhraṃ sarvapralayavarjitam /
hiraṇmayaṃ mokṣapadaṃ brahmānandasukhāhvayam //
samānādhikyarahitam ādyantarahitaṃ śubham //
tejasātyadbhutaṃ ramyaṃ nityam ānandasāgaram /
evam ādiguṇopetaṃ tad viṣṇoḥ paramaṃ padam //
na tad bhāsayate sūryo na śaśāṅko na pāvakaḥ /
yad gatvā na nivartante tad dhāma paramaṃ hareḥ // 1,5.248 //
tad viṣṇoḥ paramaṃ dhāma śāśvataṃ nityam acyutam /
na hi varṇayituṃ śakyaṃ kalpakoṭiśatair api // 1,5.249 //
||tatraivāgre (6.256.921) -
śrīśārṅgibhaktisevaikarasabhogavivardhitāḥ /
mahātmano mahābhāgā bhagavatpādasevakāḥ // 1,5.250 //
tad viṣṇoḥ paramaṃ dhāma yānti premasukhapradam /
nānājanapadākīrṇaṃ vaikuṇṭhaṃ tad dhareḥ padam /
prakāraiś ca vimānaiś ca saudhai ratnamayair vṛtam // 1,5.251 //
tan madhye nagarī divyā sāyondhyeti prakīrtitā /
maṇikāñcanacitrāḍhyaprākārais toraṇair vṛtā /
caturdvārasamāyuktā ratnagopurasaṃvṛtā // 1,5.252 //
caṇḍādidvārapālaiś ca kumudādyaiḥ surakṣitā /
caṇḍapracaṇḍau prāgdvāre yāmye bhadrasubhadrakau /
vāruṇyāṃ jayavijayau saumye dhātṛvidhātarau // 1,5.253 //
kumudaḥ kumudākṣaś ca puṇḍarīko'tha vāmanaḥ /
śaṅkukarṇaḥ sarvanetraḥ sumukhaḥ supratiṣṭhitaḥ /
ete dikpatayaḥ proktāḥ pūryām atra śubhānane // 1,5.254 //
koṭivaiśvānaraprakhyagṛhapaṅktirbhir āvṛtā /
ārūḍhayauvanair nityair divyanārīnarair yutā // 1,5.255 //
antaḥpuras tu devasya madhye pūryā manoharam /
maṇiprākārasaṃyuktaṃ varatoraṇaśobhitam /
vimānair gṛhamukhyaiś ca prāsādair bahubhir vṛtam /
divyāpasarogaṇaiḥ strībhiḥ sarvataḥ samalaṅkṛtam // 1,5.256 //
madhye tu maṇḍapaṃ divyaṃ rājasthānaṃ mahotsavam /
māṇikyastambhasahasrajuṣṭaṃ ratnamayaṃ śubham /
nityamuktaiḥ samākīrṇaṃ sāmagānopaśobhitam // 1,5.257 //
madhye siṃhāsanaṃ ramyaṃ sarvavedamayaṃ śubham /
dharmādidaivatair nityair vṛtaṃ vedamayātmakaiḥ /
dharmajñānamahaiśvaryavairāgyaiḥ pādavigrahaiḥ // 1,5.258 //
||tatraiva (6.256.2354) -
vasanti madhyame tatra vahnisūryasudhāṃśavaḥ /
kūrmaś ca nāgarājaś ca vainateyas trayīśvaraḥ //
chandāṃsi sarvamantrāś ca pīṭharūpatvam āsthitāḥ /
sarvākṣaramayaṃ divyaṃ yogapīṭham iti smṛtam // 1,5.259 //
tanmadhye'ṣṭadalaṃ padmam udayārkasamaprabham /
tanmadhye karṇikāyāṃ tu sāvitryāṃ śubhadarśane /
īśvaryā saha deveśas tatrāsīnaḥ paraḥ pumān // 1,5.260 //
indīvaradalaśyāmaṃ sūryakoṭisamaprabhaḥ /
yuvā kumāraḥ snigdhāṅgaḥ komalāvayavair yutaḥ // 1,5.261 //
phullaraktāmbujanibhakomalāṅghrikarābjavān /
prabuddhapuṇḍarīkākṣaḥ subhrūlatāyugāṅkitaḥ // 1,5.262 //
sunāsaḥ sukapolāḍhyaḥ suśobhamukhapaṅkajaḥ /
muktāphalābhadastāḍhyaḥ susmitādharavidrumaḥ // 1,5.263 //
paripūrṇendusaṅkāśasusmitānanapaṅkajaḥ /
taruṇādityavarṇābhyāṃ kuṇḍalābhyāṃ virājitaḥ // 1,5.264 //
susnigdhanīlakuṭilakuntalair upaśobhitaḥ /
mandārapārijātāḍhyaḥ -kavarīkṛtakeśavān // 1,5.265 //
prātar udyatsahasrāṃśunibhakaustubhaśobhitaḥ /
hārasvarṇasragāsaktakambugrīvavirājitaḥ // 1,5.266 //
siṃhaskandhanibhaiḥ proccaiḥ pīnair aṃsair virājitaḥ /
pīnavṛttāyatabhujaiś caturbhir upaśobhitaḥ // 1,5.267 //
aṅgulīyaiś ca kaṭakaiḥ keyūrair upaśobhitaḥ /
bālārkakoṭisaṅkāśaiḥ kaustubhādyaiḥ subhūṣaṇaiḥ /
virājitamahāvakṣā vanamālāvibhūṣitaḥ // 1,5.268 //
vidhātur jananasthānanābhipaṅkajaśobhitaḥ /
bālātapanibhaślakṣṇapītavastrasamanvitaḥ // 1,5.269 //
nānāratnavicitrāṅghrikaṭakābhyāṃ virājitaḥ /
sajyotsnacandrapratimanakhapaṅktibhir āvṛtaḥ // 1,5.270 //
koṭikandarpalāvaṇyaḥ saundaryanidhir acyutaḥ /
divyacandanaliptāṅgo vanamālāvibhūṣitaḥ //
śaṅkhacakragṛhītābhyām udbāhubhyāṃ virājitaḥ /
varadābhayahastābhyām itarābhyāṃ tathaiva ca // 1,5.271 //
vāmāṅkasaṃsthitā devī mahālakṣmīr maheśvarī /
hiraṇyavarṇā hariṇī suvarṇarajatasrajā // 1,5.272 //
sarvalakṣaṇasampannā yauvanārambhavigrahā /
ratnakuṇḍalasaṃyuktā nīlākuñcitaśīrṣajā // 1,5.273 //
divyacandanaliptāṅgī divyapuṣpopaśobhitā /
mandāraketakījātīpuṣpāñcitasukuntalā // 1,5.274 //
subhrūḥ sunāsā suśroṇī pīnonnatapayodharā /
paripūrṇendusaṅkāśasusmitānanapaṅkajā // 1,5.275 //
taruṇādityavarṇābhyāṃ kuṇḍalābhyāṃ virājitā /
taptakāñcanavarṇābhā taptakāñcanabhūṣaṇā // 1,5.276 //
hastaiś caturbhiḥ saṃyuktā kanakāmbujabhūṣitā /
nānāratnavicitrāḍhyakanakāmbujamālayā /
hārakeyūrakaṭakair aṅgurīyaiś ca bhūṣitā // 1,5.277 //
bhujayugmadhṛtodagrapadmayugmavirājitā /
gṛhītamātuluṅgākhyajāmbūnadakarāñcitā // 1,5.278 //
evaṃ nityānapāyinyā mahālakṣmyā maheśvaraḥ /
modate paramavyomni śāśvate sarvadā prabhuḥ // 1,5.279 //
pārśvayor avanīlīle samāsīne śubhānane /
aṣṭadikṣu dalāgreṣu vimalādyāś ca śaktayaḥ // 1,5.280 //
vimalotkarṣiṇī jñānā kriyā yogā tathaiva ca /
prahvī satyā tatheśānā mahiṣyaḥ paramātmanaḥ //
gṛhītvā cāmarān divyān sudhākarasamaprabhān /
sarvalakṣaṇasampannā modante patim acyutam // 1,5.281 //
divyāpsarogaṇāḥ pañcaśatasaṅkhyāś ca yoṣitaḥ /
antaḥpuranivāsinyaḥ sarvābharaṇabhūṣitāḥ //
padmahastāś ca tāḥ sarvāḥ koṭivaiśvānaraprabhāḥ /
sarvalakṣaṇasampannāḥ śītāṃśusadṛśānanāḥ /
tābhiḥ parivṛto rājā śuśubhe paramaḥ pumān // 1,5.282 //
anantavihagādhīśasenānyādyaiḥ sureśvaraiḥ /
anyaiḥ parijanair nityair muktaiś ca parisaṃvṛtaḥ /
modate ramayā sārdhaṃ bhogaiśvaryaiḥ paraḥ pumān // 1,5.283 //
||atra kārikāḥ -
arthataḥ śabdataś cātra yat punaḥ punar ucyate /
tadasambhāyavastutvāt pratītyai hetuvādinām // 1,5.284 //
śrīśaniśvāsarūpāṇāṃ vedānāṃ tatra mūrtatā /
tatas tadaṅgato jātāḥ svedāḥ paramapāvanāḥ // 1,5.285 //
tripādvibhūter dhāmatvāt tripādbhūtaṃ tu tat padam /
vibhūtir māyikī sarvā proktā pādātmikā yataḥ // 1,5.286 //
amṛtaṃ suṣṭhu madhuraṃ śāśvatas tu muhur navam /
śuddhasattvas tu tat proktaṃ sattvam aprākṛtaṃ tu tat /
nityākṣarādiśabdais tu ṣaḍbhāvaparivarjanam // 1,5.287 //
||kiṃ cānutthāpitānām api kārikāḥ -
ādyam āvaraṇaṃ dikṣu pūrvādiṣu kilāṣṭasu /
vyūhair lakṣmyādisahitair vāsudevādibhir matam // 1,5.288 //
pūryo lakṣmyāḥ sarasvatyā rateḥ kānter anukramāt /
vidikṣu paramavyomna āgneyyādiṣu kīrtitāḥ // 1,5.289 //
keśavādyair iha caturviṃśatyā tu dvitīyakam /
aṣṭāsu kila kāṣṭhāsu teṣāṃ jñeyaṃ trayaṃ trayam // 1,5.290 //
daśabhir matsyakūrmādyair daśadikṣu tṛtīyakam // 1,5.291 //
satyācyutānantadurgāviṣvaksenagajānanaiḥ /
śaṅkhapadmanidhibhyāṃ ca turyam aṣṭāsu dikṣv idam // 1,5.292 //
ṛgvedādicatuṣkeṇa sāvitryā garuḍena ca /
tathādharmasakhābhyāṃ ca pañcamaṃ pūrvavan matam // 1,5.293 //
śaṅkhacakragadāpadmakhaḍgaśārṅgahalais tathā /
mūṣaleṇa ca ṣaṣṭhaṃ syād indrādyai saptamaṃ tathā // 1,5.294 //
sādhyā marudgaṇais caiva viśvadevās tathaiva ca /
nityāḥ sarve pare dhāmni ye cānye tridivaukasaḥ /
te vai prākṛtanāke'smin na nityās tridiveśvarāḥ // 1,5.295 //
vāsudevādimūrtīnāṃ saptates tu caturyujaḥ /
lokās tu tāvatsaṅkhyākāḥ pare dhāmni cakāsati // 1,5.296 //
triṣu puṃso'vatāreṣu rudrāt padmabhavāt tathā /
bhṛgvādikṛtanirdhārād viṣṇur eva mahattamaḥ //
kiṃ punaḥ puruṣas tatra vāsudevo'tra kintarām /
tatrāpi kintamāṃ so'yaṃ mahāvaikuṇṭhanāyakaḥ // 1,5.297 //
sadāśivākhyo yaḥ śambhuḥ sa caiśānyāvṛtir matā // 1,5.298 //
ato bruve'nayoḥ prāyo vailakṣaṇyaṃ dvayor na hi /
dīpotthadīpatulyatvāt syād vilāsavilāsinoḥ // 1,5.299 //
maivaṃ vādīr mahāvādin adhunā tvam apeśalaḥ /
gahanaiśvaryavijñānarasāsvādayor asi // 1,5.300 //
sarvavedāntataḥ sāraṃ vedakalpataroḥ phalam /
śrībhāgavatam evātra pramāṇaṃ sarvato varam // 1,5.301 //
||tathā hi śrītṛtīye (3.2.21)
svayaṃ tv asāmyātiśayas tryadhīśaḥ svārājyalakṣmyāptasamastakāmaḥ /
baliṃ haradbhiś ciralokapālaiḥ kirīṭakoṭyeḍitapādapīṭhaḥ // 1,5.302 //
iti /
||atra kārikāḥ -
vidyete nānyasāmyātiśayau yatreti vigrahe /
sarvebhyas tatsvarūpebhyaḥ kṛṣṇotkarṣanirūpaṇāt /
ādhikyaṃ paramavyomanāthād apy asya darśitam // 1,5.303 //
svayaṃpadena cāsyānyanairapekṣam udīritam // 1,5.304 //
rāmo'py adhikasāmyābhyāṃ muktadhāmety avādi yat /
tatra svayaṃpadābhāvāt kṛṣeenaikyena tasya tat /
naralīlādisādharmyāt preṣṭhaṃ rūpaṃ tad asya yat // 1,5.305 //
||tathā hi brahmāṇḍe śrīkṛṣṇavākyam -
antaraṅgasvarūpā me matsyakūrmādayas tv amī /
sarvātmanāyam atrāpi śrīmaddaśarathātmajaḥ // 1,5.306 //
iti /
svayaṃ tv asāmyātiśayaḥ kṛṣṇas tu bhagavān svayam /
ity asya paramaiśvaryaviśeṣasyānuvarṇane /
padasya svayam ity asya dviruktir bodhayaty asau /
kṛṣṇasyānyasvarūpaikyāt ādhikyaṃ neti sarvathā // 1,5.307 //
tryadhīśa iti golokamathurādvārakābhidham /
yat padatritayaṃ tasya so'dhipatvād adhīśvaraḥ /
prakṛtīśavirāḍantaryāmikṣīrābdhiśāyinām /
trayāṇām uparīśo'yaṃ tryadhīśa iti vā smṛtaḥ // 1,5.308 //
svārājyalakṣmyā tatrāpi prāptasarvasamīhitaḥ /
svenātmanā svayā vāṅbhūtayā śaktivaryayā /
rājatīti svarāṭ tasya bhāvaḥ svārājyam ucyate //
tad eva lakṣmīḥ sarvātiśāyinī sampad etayā /
āptāḥ samastāḥ kāmā yaṃ kāmāḥ preṣṭhārthasiddhayaḥ // 1,5.309 //
cireti tu cirāyuṣkā lokapāḥ padmajādayaḥ /
teṣāṃ kirīṭakoṭībhir mukuṭānāṃ śatārbudhaiḥ /
īḍite saṃstute pādapīṭhe yasyeti vigrahaḥ // 1,5.310 //
hīrādiratnamukuṭaiḥ pādapīṭābhighaṭanāt /
janitena svanaughena bāḍham utprekṣitā stutiḥ // 1,5.311 //
svasvakarmaṇy avasthityā tais tair brahmādilokapaiḥ /
ājñāpālanam evāsya baler haraṇam ucyate // 1,5.312 //
athātra prakriyā khyātā paruāṇy eṣā vilikhyate // 1,5.313 //
brahmāṇḍānām anantānāṃ prāyo nānāvidhātmanām /
vṛndāni bhagavacchaktau vicitrāṇi cakāsati // 1,5.314 //
śatakoṭipramāṇāni yojanānāṃ tu kānicit /
ajāṇḍāni virājante śaktivaicitryato hareḥ // 1,5.315 //
kānicic ca nikharveṇa teṣāṃ padmāyutena ca /
tatparārdhaśatenāpi vistṛtāni tu kānicit // 1,5.316 //
madhye teṣām ajāṇḍeṣu keṣucid viṃśatiḥ kṛtā /
bhuvanānāṃ ca pañcāśat kutracit sapatatis tathā /
śataṃ sahasram ayutaṃ lakṣaṃ kvacana rājati // 1,5.317 //
brahmādyā lokapās teṣu nānārūpāś cakāsati /
paramardhisahasreṇa sevyamānāḥ samantataḥ //
kvacid indrādayas teṣu mahākalpaśatāyuṣaḥ /
mahākalpaparārdhāyurbhājo brahmādayas tathā // 1,5.318 //
te te brahmasureśādyāḥ kathitāś ciralokapāḥ /
stutāṅghripīṭhaḥ kṛṣṇo'yaṃ teṣāṃ mukuṭakoṭibhiḥ // 1,5.319 //
ekadā dvārakāpuryāṃ sudharmāyāṃ murāntake /
virājati tam āgatya dvārādhyakṣo nyavedayat /
didṛkṣr devapādābjaṃ brahmā dvāre'vatiṣṭhate // 1,5.320 //
āgataḥ katamo brahmā dvārīti paripṛccha tam /
ity acyutagiraṃ śṛṇvan etya dvārādhipaḥ punaḥ //
pṛṣṭvā brahmānam āgatya kṛṣṇāgre ca tam abravīt /
āgataḥ sanakādīnāṃ janakaś caturānanaḥ // 1,5.321 //
ānayeti harer vācā tena brahmā praveśitaḥ /
praṇaman daṇḍavat pṛṣṭaḥ kṛṣṇena kim ihāgataḥ /
tvam iti prāha taṃ brahmā devāgamanakāraṇam /
vakṣye paścād yadātthādya brahmā karama ity adaḥ /
jñātum icchāmi tan nātha brahmā nānyo'sti mad yataḥ // 1,5.322 //
atha smitvā mukundena dvāravatyāṃ drutaṃ tadā /
smṛtvā brahmāṇḍakoṭibhyo lokapālāḥ samāgatāḥ /
aṣṭavakrāś catuḥṣaṣṭhivaktrāḥ śatamukhās tathā /
sahasravaktrā lakṣāsyāḥ koṭivaktrā viriñcayaḥ /
rudrāś ca viṃśatimukhās tathā pañcāśadānanāḥ /
śatavaktrāḥ sahasrāsyā lakṣabāhuśirobhṛtaḥ //
purandarāś ca lakṣālakṣā niyutākṣās tathāpare /
apare lokapālāś ca vividhākṛtibhūṣaṇāḥ //
kṛṣṇasya purataḥ prāptāḥ pādapīṭham avānaman /
tān dṛṣṭvā vismayāt tasmin unmamāda caturmukhaḥ // 1,5.323 //
||kiṃ ca -
viṣṇudharmottare proktaṃ sarve brahmāṇḍamaṇḍalāḥ /
deśato jīvataś cāpi tulyarūpa bhavanty amī // 1,5.324 //
||tathā hi -
ekarūpās tathaivāṇḍāḥ sarva eva nareśvara /
tulyadeśavibhāgāś ca tulyajantava eva ca // 1,5.325 //
iti /
virodhe'tra samutpanne samādhānaṃ vidhīyate // 1,5.326 //
||yataḥ śrīkaurme -
virodho vākyayor yatra nāprāmāṇyaṃ tad iṣyate /
yathāviruddhatā ca syāt tathārthaḥ kalpyate tayoḥ // 1,5.327 //
iti /
yugapat sakalāṇḍāni jātu saṃharate hariḥ // 1,5.328 //
||tathā hi śrīviṣṇudharmottare (1.77.9) -
anantāni tavoktāni yāny aṇḍāni mayā purā /
sarvāṇi tāni saṃhṛtya samakālaṃ jagatpatiḥ /
prakṛtau tiṣṭhati tadā sā rātris tasya kīrtitā // 1,5.329 //
iti /
ataḥ saṃhṛtya sarvāṇi punar aṇḍāny asau sṛjan /
viṣamāṇi sṛjej jātu kadācic ca samāny api // 1,5.330 //
ity aupodghātikaṃ procya prakṛtaṃ parilikhyate // 1,5.331 //
||kiṃ ca tatraiva (3.2.12) -
yan martyalīlaupayikaṃ svayogamāyābalaṃ darśayatā gṛhītam /
vismāpanaṃ svasya ca saubhagarddheḥ paraṃ padaṃ bhūṣaṇabhūṣaṇāṅgam // 1,5.332 //
iti /
||atra kārikāḥ -
yad bimbaṃ martyalīlānāṃ bhaved aupāyikaṃ param /
pūrvapadyasthitaṃ bimbaṃ yatpadenānukṛṣyate // 1,5.333 //
vividhāścaryamādhuryavīryaiśvaryādisambhavāt /
svasya devādilīlābhyo martyalīlā manoharāḥ // 1,5.334 //
dhvanyate bimbaśabdena sadguṇāvaliśālinām /
sakalasvasvarūpāṇāṃ mūlatvaṃ tasya sarvathā // 1,5.335 //
atas tad eva niḥśeṣaguṇarūpāspadatvaḥ /
vicitranaralīlānām atiyogyam udīryate // 1,5.336 //
svayogamāyā cicchaktir balaṃ tasyāḥ samarthatā /
etaddarśayatā sākṣātkurvatā prakaṭīkṛtam //
aho madīyacicchakteḥ prabhāvaṃ paśyatādbhutam /
divyātidivyalokeṣu yadgandho'pi na sambhavet /
tajjaganmohanaṃ rūpaṃ yayāviṣkṛtam īdṛśam /
svayogamāyety ādyasya bhāvo'yam iti gamyate // 1,5.337 //
svasyātmano'pi paramavyomeśādyātmadarśinaḥ /
vismāpanaṃ naavoddāmacamatkṛtikaraṃ param // 1,5.338 //
saubhagardhir mahāścaryasaundaryaparamāvadhiḥ /
tasyāḥ paraṃ padaṃ nityotkarṣasampadvarāspadam // 1,5.339 //
yat tu kaustubhamīnendrakuṇḍalādyaṃ hi bhūṣaṇam /
tasyāpi bhūṣaṇāny aṅgāny asyeti sati vigrahe /
tasya śrīvigrahasyedam asamordhatvam īritam // 1,5.340 //
saccidānandasāndratvāt dvayor evāviśeṣataḥ /
aupacārika evātra bhedo'yaṃ dehadehinoḥ // 1,5.341 //
||tathā ca śrīkaurme --
dehadehibhidā cātra neśvare vidyate kvacit // 1,5.342 //
iti /
||kiṃ ca śrīdaśame śrīpurastrīṇām uktau (10.44.14) -
gopyas tapaḥ kim acaran yad amuṣya rūpaṃ lāvaṇyasāram asamordham ananyasiddham /
dṛgbhiḥ pibanty anusavābhinavaṃ durāpam ekāntadhāma yaśasaḥ śriya aiśvarasya // 1,5.343 //
iti /
||tathā hi śrībaladevaṃ prati śrīkṛṣṇoktau (10.15.8) -
dhanyeyam adya dharaṇī tṛṇavīrudhas tvat pādaspṛśo drumalatāḥ karajābhimṛṣṭāḥ /
nadyo'drayaḥ khagamṛgāḥ sadayāvalokair gopyo'ntareṇa bhujayor api yatspṛhā śrīḥ // 1,5.344 //
iti /
||atra kārikāḥ --
śrīvṛndāvanatadvāsimādhuryollolacetasā /
tatstave hariṇārabdhe nijokarṣāvasāyinam /
tam ālocya tato rāmam apadiśya vyadhāyi saḥ // 1,5.345 //
ato'tra naiva tātparyaṃ rāmotkarṣānuvarṇane /
sakhyabhāvāt tadā rāme narmaṇaivedam īritam // 1,5.346 //
bhujāntaraṃ tu vakṣas te tena dhanyā vrajāñganāḥ /
yatspṛhā vakṣase yasmai śrīr apy ācarati spṛhām // 1,5.347 //
yatspṛhaiva paraṃ tasyā na tu tatprāptiyogyatā // 1,5.348 //
sadā vakṣaḥsthalasthāpi vaikuṇṭeśitur indirā /
kṛṣṇoraḥspṛhayāsyaiva rūpaṃ vivṛṇute'dhikam // 1,5.349 //
paurāṇikam upākhyānam atra saṅkṣipya likhyate // 1,5.350 //
śrīḥ prekṣya kṛṣṇasaundaryaṃ tatra lubdhā tatas tapaḥ /
kurvatīṃ prāha tāṃ kṛṣṇaḥ kiṃ te tapasi kāraṇam //
vijihīrṣe tvayā goṣṭhe gopīrūpeti sābravīt /
tad durlabham iti proktā lakṣmīs taṃ punar abravīt //
svarṇarekheva te nātha vastum icchāmi vakṣasi /
evam astv iti sā tasya tadrūpā vakṣasi sthitā // 1,5.351 //
||yathoktaṃ śrīdaśame nāgapatnībhiḥ (10.16.36) -
yadvāñchayā śrīr lalanācarat tapo vihāya kāmān suciraṃ dhṛtavratā // 1,5.352 //
iti /
nāmno'pi mahimetasya sarvato'dhika īryate // 1,5.353 //
||yathā śrībrahmāṇḍe -
sahasranāmnāṃ puṇyānāṃ trir āvṛtya tu yat phalam /
ekāvṛttyā tu kṛṣṇasya nāmaikaṃ tat prayacchati // 1,5.354 //
||skānde ca -
madhuramadhuram etan maṅgalaṃ maṅgalānāṃ sakalanigamavallīsatphalaṃ citsvarūpam /
sakṛd api parigītaṃ śraddhayā helayā vā bhṛguvara naramātraṃ tārayet kṛṣṇanāma //
iti // 1,5.355 //
ataḥ svayaṃpadādibhyo bhagavān kṛṣṇa eva hi /
svayaṃrūpa iti vyaktaṃ śrīmadbhāgavatādiṣu // 1,5.356 //
||yathoktaṃ śrībrahmasaṃhitāyāṃ (5.1, 5.39)
īśvaraḥ paramaḥ kṛṣṇaḥ saccidānandavigrahaḥ /
anādir ādir govindaḥ sarvakāraṇakāraṇam // 1,5.357 //
rāmādimūrtiṣu kalāniyamena tiṣṭhan nānāvatāram akarod bhuvaneṣu kintu kṛṣṇaḥ svayaṃ samabhavat paramaḥ pumān yo govindam ādipuruṣaṃ tam ahaṃ bhajāmi // 1,5.358 //
iti /
tasmāt paramavaikuṇṭhanātho'py asya vilāsakaḥ // 1,5.359 //
ato militvā śrutibhiḥ svasāro yaḥ stavaḥ kṛtaḥ /
tat tātparyakṛtī kṛṣṇam eva devarṣir ānamat // 1,5.360 //
namas tasmai bhagavate kṛṣṇāya ityādi // 1,5.361 //
||(10.87.46)
nanv eṣa dvāparasyānte prādurbhūto yadūdvahaḥ /
sa vaikuṇṭheśvaro'hādis tadvilāsaḥ kathaṃ bhavet // 1,5.362 //
maivam asyādiśūnyasya janmalīlāpy anādikā /
svacchandato mukundena prākaṭyaṃ nīyate muhuḥ // 1,5.363 //
||tathā ca śrītṛtīye (3.2.15)
svaśāntarūpeṣv itaraiḥ svarūpair abhyardyamāneṣv anukampitātmā /
parāvareśo mahadaṃśayukto hy ajo 'pi jāto bhagavān yathāgniḥ // 1,5.364 //
iti /
||atra kārikāḥ -
sve bhaktāḥ sve ca te śāntarūpāś cety atra vigrahaḥ /
śāntis tanniṣṭhatā buddheḥ śāntās tanniṣṭhabuddhayaḥ // 1,5.365 //
teṣu sūrasutādyeṣu nandādiṣu ca sādhuṣu /
itarais tadviruddhais tu kaṃsādyair asurādibhiḥ //
svarūpaiḥ suṣṭhv arūpair ity arūpatvaṃ virūpatā /
ghorātivikaṭākārair ity arthaḥ sphuṭam īritaḥ // 1,5.366 //
abhyardyamāneṣv abhitaḥ kriyamāṇamahāritṣu /
anukampāyutamanāḥ pare māyānvayojjhitāḥ /
golokamukhyā avare māyikājāṇḍamaṇḍalāḥ /
pareṣām avareṣāṃ ca teṣām īśo'dhināyakaḥ // 1,5.367 //
syur mahānto'tiparamamahattamatayā smṛtāḥ /
te paravyomanāthaś ca vyūhāś ca vasusaṅkhyakāḥ // 1,5.368 //
vāsudevādayo vyūhāḥ paravyomeśvarasya ye /
tebhyo'py utkarṣabhājo'mī kṛṣṇavyūhāḥ satāṃ matāḥ //
ity ete paramavyomanāthavyūhaiḥ sahaikatām /
svavilāsair ihābhyetya prādurbhāvam upāgatāḥ // 1,5.369 //
aṃśās tasyāvatārā ye prasiddhāḥ puruṣādayaḥ /
tathā śrījānakīnāthanṛṣiṃhakroḍavāmanāḥ /
nārāyaṇo narasakhā hayaśīrṣājitādayaḥ // 1,5.370 //
ebhir yuktaḥ sadā yogam avāpyayan avasthitaḥ // 1,5.371 //
ato vṛndāvane tattallīlāprakaṭatekṣate // 1,5.372 //
vaikuṇṭheśvaralīlātra darśitā yā viriñcaye /
seśvarāṇām ajāṇḍānāṃ koṭir vṛndāvane'dbhutā /
saiva jñeyā yataḥ svāṃśadvāraivāsau prakāśitā // 1,5.373 //
vāsudevādilīlās tu mathurā dvārakādiṣu /
tattadrūpair vrajāntas tu bālyehābhiś ca darśitāḥ /
yathā śrīdāmni tārkṣyatvaṃ prāpte so'pi caturbhujaḥ /
ādityeṣv atha labdheṣu babhau dvādaśabhir bhujaiḥ // 1,5.374 //
tathā sāṅkarṣaṇī līlā daityasaṃhārakāpi ca /
mūrtayo māthure bhānti śrīpradyumnī̀aniruddhayoḥ /
yāḥ śrīgopālatāpanyāṃ vārāhādiṣu ca śrutaḥ // 1,5.375 //
evaṃ puruṣalīlānāṃ prākaṭyam iha māthure /
anantaśāyirūpābhiḥ kriyate suṣṭhu mūrtibhiḥ // 1,5.376 //
yadā yadā ca sā līlā kṛṣṇena prakaṭīkṛtā /
bhavvet tattadupākhyānaṃ purāṇeṣv iti viśrutam // 1,5.377 //
yāni rāmādirūpāṇi prāduścakre svakeliṣu /
tāny ādhiṣṭhānarūpeṇa rājante'dyāpi māthure // 1,5.378 //
goparārdhapayaḥpūrair janitaḥ kṣīravāridhiḥ /
mamanthājitarūpas taṃ gopair devāsurīkṛtaiḥ // 1,5.379 //
||ateva brahmāṇḍe -
yo vaikuṇṭhe caturbāhur bhagavān puruṣottamaḥ
ya eva śvetadvīpeśo naro nārāyaṇaś ca yaḥ /
sa eva vṛndāvanabhūvihārī nandanandanaḥ // 1,5.380 //
etasyaivāpare'nantā avatārā manoharāḥ /
mahāgner iha yadvat syur ulkāḥ śatasahasraśaḥ /
tatraiva līnā ekatvaṃ vrajeyus te harau tathā // 1,5.381 //
iti /
iti siddhā prabhor asya mahadaṃśais tu yuktatā // 1,5.382 //
ateva purāṇādau kecin narasakhyātmatām /
mahendrānujatāṃ kecit kecit kṣīrābdhiśāyitām /
sahasraśīrṣatāṃ kecit kecid vaikuṇṭhanāthatām /
brūyuḥ kṛṣṇasya munayas tattadvṛttāntagāminaḥ // 1,5.383 //
upodghātaṃ samāpyātha prakṛtaṃ likhyate punaḥ // 1,5.384 //
ajo janmavihīno'pi jāto janmāvirācarat // 1,5.385 //
nanv ekasya kilājatvaṃ janmitvaṃ ca virudhyate /
ity āśaṅkyāha bhagavān acintyaiśvaryavaibhavaḥ // 1,5.386 //
tatra tatra yathā vahnis tejorūpeṇa sann api /
jāyate maṇikāṣṭhāder hetuṃ kañcid avāpya saḥ //
anādim eva janmādilīlām eva tathādbhutam /
hetunā kenacit kṛṣṇaḥ prāduṣkuryāt kadācana // 1,5.387 //
svalīlākīrtivistārāt lokeṣv anujighṛkṣutā /
asya janmādilīlānāṃ prākaṭye hetur uttamaḥ // 1,5.388 //
tathā bhayaṅkarataraiḥ pīḍyamāneṣu dānavaiḥ /
priyeṣu karuṇāpy atra hetur ity uttameva hi // 1,5.389 //
bhūmibhāāpahārāya brahmādyais tridaśeśvaraiḥ /
abhyarthanaṃ tu yat tasya tad bhaved ānuṣaṅgikam // 1,5.390 //
ced adyāpi didṛkṣeran utkaṇṭhārtā nijapriyāḥ /
tāṃ tāṃ līlāṃ tataḥ kṛṣṇo darśayet tān kṛpānidhiḥ // 1,5.391 //
kair api premavaivaśyabhāgbhir bhāgavatottamaiḥ /
adyāpi dṛśyate kṛṣṇaḥ krīḍan vṛndāvanāntare // 1,5.392 //
kiṃ cāsya pārṣadādīnām apy uktā nityamūrtitā /
tasyeśvareśitur nitymūrtitve kā vicitratā // 1,5.393 //
tathāpi śuṣkavādaikaniṣṭhānāṃ hetuvādinām /
tuṣṇīmbhāvāya vacanaṃ purāṇāder vilikhyate // 1,5.394 //
||tathā hi, śrībhāgavate brahmastutau (10.14.22) -
tvayy eva nityasukhabodhatanāv anante māyāt udyad api yat sad ivāvabhāti // 1,5.395 //
||śrībrahmāṇḍe ca -
anādeyam aheyaṃ ca rūpaṃ bhagavato hareḥ /
āvirbhāvatirobhāvāv asyokte grahamocane // 1,5.396 //
||śrībṛhadvaiṣṇave -
nityāvatāro bhagavān nitymūrtir jagatpatiḥ /
nityarūpo nityagandho nityaiśvaryasukhānubhūḥ // 1,5.397 //
||pādme śrīvyāsāmbarīṣasaṃvāde śrīkṛṣṇaṃ prati śrīvyāsavacanam (4.73.123)
tvām ahaṃ draṣṭum icchāmi cakṣurbhyāṃ madhusūdana /
yat tat satyaṃ paraṃ brahma jagadyoniṃ jagatpatim /
vadanti vedaśirasaś cakṣuṣaṃ nātha me'stu tat // 1,5.398 //
||śrīkṛṣṇavākyam - (padmap 4.73.1719) -
paśya tvaṃ darśayiṣyāmi svarūpaṃ vedagopitam /
tato'paśyam ahaṃ bhūpa bālaṃ kālāmbudaprabham /
gopakanyāvṛtaṃ gopaṃ hasantaṃ gopabālakaiḥ /
kadambamūla āsīnaṃ pītavāsasam acyutam // 1,5.399 //
||tatraivāgre (4.73.2325) -
tato mām āha bhagavān vṛndāvanacaraḥ svayam /
yad idaṃ me tvayā dṛṣṭaṃ rūpaṃ divyaṃ sanātanam /
niṣkalaṃ niṣkriyaṃ śāntaṃ saccidānandavigraham /
pūrṇaṃ padmapalāśākṣaṃ nātaḥ parataraṃ mama // 1,5.400 //
idam eva vadany ete vedāḥ kāraṇakāraṇam /
satyaṃ vyāpi parānandaṃ cidghanaṃ śāśvataṃ śivam // 1,5.401 //
||śrīvāsudevopaniṣadi (3.5) -
madrūpam advayaṃ brahma madhyādyantavivarjitam /
svaprabhaṃ saccidānandaṃ bhaktyā jānāti cāvyayam // 1,5.402 //
iti /
nanv arūpaḥ kṛṣṇo dṛśyo māyikarūpataḥ // 1,5.403 //
||tathāpi mokṣadharme śrībhagavadvacanaṃ yathā (mbh 12.326.423)
etat tvayā na vijñeyaṃ rūpavān iti dṛśyate /
icchan muhūrtān naśyeyam īśo 'haṃ jagato guruḥ // 1,5.404 //
māyā hy eṣā mayā sṛṣṭā yan māṃ paśyasi nārada /
sarvabhūtaguṇair yuktaṃ naivaṃ tvaṃ jñātum arhasi // 1,5.405 //
iti /
||tathā ca pādme -
anāmarūpa evāyaṃ bhagavān harir īśvaraḥ /
akarteti ca yo vedaiḥ smṛtibhiś cābhidhīyate // 1,5.406 //
iti /
||atra samādhānaṃ yathā śrīvāsudevādhyātme -
aprasiddhes tadguṇānām anāmāsau prakīrtitaḥ /
aprākṛtatvād arūpasyāpy arūpo'sāv udīryate //
sambandhena pradhānasya harer nāsty eva kartṛtā /
akartāram ataḥ prāhuḥ purāṇaṃ taṃ purāvidaḥ // 1,5.407 //
iti /
ataś ca mokṣadharmīyavacanaṃ yogyam eva tat // 1,5.408 //
||tathā hi -
rūpīti hetor dṛśyeta yathaiva prākṛto janaḥ /
tathāsau dṛśyata iti tvayā mā sma vicāryatām // 1,5.409 //
ity uktvā svasya rūpitve'py adṛśyatvam udīritam /
tato nijasvarūpasyāprākṛtatvaṃ ca darśitam // 1,5.410 //
taddarśane tv akuṇṭhātmā mamecchaiva ca kāraṇam /
ity āhecchan muhūrtād ity ardhapadyaṃ svayaṃ punaḥ /
naśyeyam ity adṛśyaḥ syāṃ yato naśiradarśane // 1,5.411 //
tathāpi bhūtaguṇavattvena māṃ tvaṃ yadīkṣase /
eṣā māyā mayā sṛṣṭā naivaṃ tvaṃ jñātum arhasi // 1,5.412 //
māyāśabdena kutrāpi cicchaktir abhidhīyate // 1,5.423 //
||caturvedaśikhāyāṃ -
svarūpabhūtayā nityaśaktyā māyākhyayā yutaḥ /
ato māyāmayaṃ viṣṇuṃ pravadanti sanātanam //
ity eṣā darśitā madhvācāryair bhāṣye nije śrutiḥ // 1,5.414 //
||tatra svecchaikaprakāśatvaṃ mokṣadharme (mbh 12.323.11, 13, 1516, 18) eva --
prītas tato 'sya bhagavān devadevaḥ purātanaḥ /
sākṣāt taṃ darśayām āsa so 'dṛśyo 'nyena kena cit // 1,5.415 //
bṛhaspatis tataḥ kruddhaḥ sruvam udyamya vegitaḥ ākāśaṃ ghnan sruvaḥ pātai roṣād aśrūṇy avartayat // 1,5.416 //
udyatā yajñabhāgā hi sākṣāt prāptāḥ surair iha /
kimartham iha na prāpto darśanaṃ sa harir vibhuḥ // 1,5.417 //
tataḥ sa taṃ samuddhūtaṃ bhūmipālo mahān vibhuḥ /
prasādayām āsa muniṃ sadasyās te ca sarvaśaḥ // 1,5.418 //
aroṣaṇo hy asau devo yasya bhāgo 'yam udyataḥ /
na sa śakyas tvayā draṣṭum asmābhir vā bṛhaspate /
yasya prasādaṃ kurute sa vai taṃ draṣṭum arhati // 1,5.419 //
||tatraikatadvitatritavākyaṃ (mbh 12.338.2527 or 323.23) --
atha vratasyāvabhṛte vāg uvācāśarīriṇī /
snigdhagambhīrayā vācā praharṣaṇakarī vibhoḥ //
yūyaṃ jijñāsavo bhaktāḥ kathaṃ drakṣyatha taṃ prabhum // 1,5.420 //
tataḥ svayaṃ prakāśatvaśaktyā svecchāprakāśayā /
so'bhivyakto bhavet netre na netraviṣayatvataḥ // 1,5.421 //
||yathā, śrīnārāyaṇādhyātme -
nityāvyakto'pi bhagavān īkṣyate nijaśaktitaḥ /
tām ṛte paramātmānaṃ kaḥ paśyetām itaṃ prabhum // 1,5.422 //
||pādme ca -
saccidānandarūpatvāt syāt kṛṣṇo'dhokṣajo'py asau /
nijaśakteḥ prabhāvena svaṃ bhaktān darśayet prabhuḥ // 1,5.423 //
ya eva vigraho vyāpī paricchinnaḥ sa eva hi /
ekasyaivaikadā cāsya dvirūpatvaṃ virājate // 1,5.424 //
||yathā śrīdaśame (10.9.1314) -
na cāntar na bahir yasya na pūrvaṃ nāpi cāparam /
pūrvāparaṃ bahiś cāntar jagato yo jagac ca yaḥ //
taṃ matvātmajam avyaktaṃ martyaliṅgam adhokṣajam /
gopikolūkhale dāmnā babandha prākṛtaṃ yathā // 1,5.425 //
anena padyayugmena vrajarājasutasya hi /
dāmabandhanabelāyām eva vyaktā dvirūpatā // 1,5.426 //
tathaiva ca purāṇeṣu śrīmadbhāgavatādiṣu /
śrūyate kṛṣṇalīlānāṃ nityatā sphuṭam eva hi // 1,5.427 //
||yathā ca, śrīprathame śrīdvārakāvāsivacanam (1.10.26) -
aho alaṃ ślāghyatamaṃ yadoḥ kulam aho alaṃ puṇyatamaṃ madhor vanam /
yad eṣa puṃsām ṛṣabhaḥ śriyaḥ patiḥ svajanmanā caṅkramaṇena cāñcati // 1,5.428 //
añcatīti padaṃ vartamānakālopapādakam /
dvārakāvāsinām uktau līlānāṃ vakti nityatām // 1,5.429 //
||śrīdaśame śrīśukoktau (10.90.48) -
jayati jananivāso devakījanmavādo yaduvarapariṣat svair dorbhir asyann adharmam /
sthiracaravṛjinaghnaḥ susmitaśrīmukhena vrajapuravanitānāṃ vardhayan kāmadevam // 1,5.430 //
||śrīskānde śrīmathurākhaṇḍe śrīyudhiṣṭhiraṃ prati śrīnāradavākyam -
vatsair vatsatarībhiś ca sākaṃ krīḍati mādhavaḥ /
vṛndāvanāntaragataḥ sarāmo bālakair vṛtaḥ // 1,5.431 //
yadānayos tu saṃvādo dvāravatyāṃ haris tadā /
tathāpi vartamānatvenoktis tan naity avācikā // 1,5.432 //
||pādme pātālakhaṇḍe śrīpārvatīṃ prati śrīrudravākyam -
aho madhupurī dhanyā yatra tiṣṭhati kaṃsahā /
tatra devā muniḥ sarve vāsam icchanti sarvadā // 1,5.433 //
līlāparikarā goṣṭhajanāḥ syur yādavās tathā /
devāś ca brahmajambhārikuveratanayādayaḥ /
nāradādyāś ca danujanāgayakṣādayaś ca te // 1,5.434 //
prakaṭāprakaṭā ceti līlā seyaṃ dvidhocyate // 1,5.435 //
tathā hi
sadānantaiḥ prakāśaiḥ svair līlābhiś ca sa dīvyati /
tatraikena prakāśena kadācit jagadantare /
sahaiva svaparīvārair janmādi kurute hariḥ // 1,5.436 //
kṛṣṇabhāvānusāreṇa līlākhyā śaktir eva sā /
teṣāṃ parikarāṇāṃ ca taṃ taṃ bhāvaṃ vibhāvayet // 1,5.437 //
prapañcagocaratvena sā līlā prakaṭā smṛtā /
anyās tv aprakaṭā bhānti tādṛśyas tadagocarāḥ // 1,5.438 //
tatra prakaṭalīlāyām eva syātāṃ gamāgamau /
gokule mathurāyāṃ ca dvāravatyāṃ ca śārṅgiṇaḥ // 1,5.439 //
yās tatra tatrāprakaṭās tatra tatraiva santi tāḥ /
ity āha jayatītyādipadyādikam abhīkṣṇaśaḥ // 1,5.440 //
devādyaṃśāvataraṇe pravṛtte padmajājñayā /
vasudevādikānāṃ ye svarge'ṃśāḥ kaśyapādayaḥ //
nityalīlāntarasthais te vasudevādibhir gatāḥ /
sāyujyam aṃśibhis tatra jāyante śūramukhyataḥ // 1,5.441 //
yadvilāso mahāśrīśaḥ sa līlāpuruṣottamaḥ /
āvirbubhūṣur atrāviṣkṛtya saṅkarṣaṇaṃ puraḥ /
antasthitāviṣkartavyatadanyavyūha īśvaraḥ /
hṛdaye prakaṭas tasya bhavaty ānakadundubheḥ // 1,5.442 //
bhūmibhāranirāsāya devānām abhiyācñayā /
dvārapasyāvasāne'smin aṣṭāviṃśe caturyuge /
kṣīrābdhiśāyiyadrūpam aniruddhatayā smṛtam /
tad idaṃ hṛdayasthena rūpeṇānakadundubheḥ /
aikyaṃ prāpya tato gacchet prākaṭyaṃ devakīhṛdi // 1,5.443 //
premānandāmṛtais tasyā vātsalyaikasvarūpibhiḥ /
lālyamāno haris tatra vadhate candramā iva // 1,5.444 //
atha bhādrapadāṣṭamyām asitāyāṃ mahāniśi /
tasyā hṛdas tirobhūyaḥ kārāyāṃ sūtisadmani /
devakīśayane tatra kṛṣṇaḥ prādurbhavaty asau // 1,5.445 //
janayitrīprabhṛtibhis tābhir ity avagamyate /
laukikena prakāreṇa sukhaṃ śiśur ajāyata // 1,5.446 //
ayaṃ caturbhujatve'pi dvibhujatve'pi kṛṣṇatām /
na tyajaty eva tadbhāvaguṇarūpātmavṛttitaḥ // 1,5.447 //
tathāpi dvibhujatvasya kṛṣṇe prādhānyam ucyate /
gūḍhatvād eva ca kvāpi gauṇatvam iva kīrtyate /
gūḍhaṃ paraṃ brahma manuṣyaliṅgam iti hi prathā // 1,5.448 //
atha vrajeśvarīgehe viśann ānakadumdubhiḥ /
tatra nyasya sutaṃ tasyāḥ sutām ādāya niḥsaret // 1,5.449 //
so'yaṃ nityasutatvena tasyā rājay anāditaḥ /
kṛṣṇaḥ prakaṭalīlāyāṃ taddvāreṇāpy abhūt tathā // 1,5.450 //
atha prakaṭatāṃ labdhe vrajendravihite mahe /
tatra prakaṭayaty eṣa līlā bālyādikā kramāt /
karoti yāḥ prakāśeṣu koṭiśo'prakaṭeṣv api // 1,5.451 //
preṣṭhānandair vraje tais tair ātmano'pi vimohanaiḥ /
līlollāsair vilasati śrīlīlāpuruṣottamaḥ // 1,5.452 //
asamordhena bhagavān vātsalyena vrajeśayoḥ /
sutatvenaiva sa tayor ātmānaṃ vetti sarvadā // 1,5.453 //
kecid bhāgavatāḥ prāhur evam atra purātanāḥ /
vyūhaḥ prādurbhaved ādyo gṛheṣv ānakadundubheḥ /
goṣṭhe tu māyayā sārdhaṃ śrīlīlāpuruṣottamaḥ // 1,5.454 //
gatvā yaduvaro goṣṭhaṃ tatra sūtīgṛhaṃ viśan /
kanyām eva paraṃ vīkṣya tām ādāyāvrajat puram /
prāviśad vāsudevas tu śrīlīlāpuruṣottamam // 1,5.455 //
etac cātirahasyatvāt noktaṃ tatra kathākrame /
kintu kvacit prasaṅgena sūcyate śrīśukādibhiḥ // 1,5.456 //
||yathā śrīdaśame (10.5.1) --
nandas tv ātmaja utpanne jātāhlādo mahāmanāḥ // 1,5.457 //
||yathā tatraiva (10.6.43) -
nandaḥ svaputram ādāya pretyāgatam udāradhīḥ // 1,5.458 //
||tathā ca - (10.9.21)
nāyaṃ sukhāpo bhagavān dehināṃ gopikāsutaḥ // 1,5.459 //
||tathā ca tatra śrībrahmastave (10.14.1) -
vanyasraje kavalavetraviṣāṇaveṇu
lakṣmaśriye mṛdupade paśupāṅgajāya // 1,5.460 //
||tathā śrīyāmalavacanaṃ samudāharanti -
kṛṣṇo'nyo yadusambhūto yaḥ pūrṇaḥ so'sty ataḥ param /
vṛndāvanaṃ parityajya sa kvacit naiva gacchati // 1,5.461 //
dvibhujaṃ sarvadā so'tra na kadācit caturbhujaḥ /
gopyaikayā yutas tatra parikrīḍati nityadā // 1,5.462 //
iti /
atha prakaṭarūpeṇa kṛṣṇo yadupurīṃ vrajet /
vrajeśajatvam ācchādya svāṃ vyañjan vāsudevatām /
yo vāsudevo dvibhujas tathā bhāti caturbhujaḥ // 1,5.463 //
||svavacaḥ, yathā śrīdaśame (10.39.35) --
tās tathā tapyatīr vīkṣya svaprasthāne yadūttamaḥ /
sāntvayāmāsa sapremair āyāsya iti dyautakaiḥ // 1,5.474 //
||tathā (10.45.23) -
yāta yūyaṃ vrajaṃ tāta vayaṃ ca snehaduḥkhitān /
jñātīn vo draṣṭum eṣyāmo vidhāya suhṛdāṃ sukham // 1,5.475 //
iti /
niijapriyatamasyāpi vacasā yadumantriṇaḥ /
etade eva vacaḥ svīyaṃ punas tanojjvalīkṛtam // 1,5.476 //
||yathā tatraiva (10.46.35) -
hatvā kaṃsaṃ raṅgamadhye pratīpaṃ sarvasātvatām /
yad āha vaḥ samāgatya kṛṣṇaḥ satyaṃ karoti tat // 1,5.477 //
||yathā śrīprathame - (1.11.9)
yarhy ambujākṣāpasasāra bho bhavān kurūn madhūn vātha suhṛddidṛkṣayā /
tatrābdakoṭipratimaḥ kṣaṇo bhaved raviṃ vinākṣṇor iva nas tavācyuta // 1,5.479 //
||atra kārike -
bho ambujākṣa suhṛdāṃ nandādīnāṃ didṛkṣayā /
bhavān apasasārāsmān apahāya gato madhūn /
mathurām iti vispaṣṭaṃ mathurāmaṇḍale vrajam /
tadānīṃ suhṛdāṃ tatra madhupuryām abhāvataḥ // 1,5.480 //
||kiṃ ca -
rathena mathurāṃ gatvā dantavakraṃ nihatya ca
spaṣṭaṃ pādme purāṇe'sya kṛṣṇasyoktā vrajāgatiḥ // 1,5.481 //
||tadgadyaṃ padyaṃ ca yathā (padmap 6.279.2426) -
kṛṣṇo'pi taṃ hatvā yamunām uttīrya nandavrajaṃ gatvā sotkaṇṭhau pitarāv abhivādyāśvāsya tābhyāṃ sāśrusekam āliṅgitaḥ sakalagopavṛddhān praṇamy āśvāsya bahuratnavajrābharaṇādibhis tatrasthān sarvān santarāyāmāsa // 1,5.482 //
kālindyāḥ puline ramye puṇyavṛkṣasamācite /
gopanārībhir aniśaṃ krīḍayāmāsa keśavaḥ //
ramyakelisukhenaiva gopaveśadharaḥ prabhuḥ /
bahupremarasenātra māsadvayam uvāsa ha //
iti // 1,5.483 //
||atra kārikāḥ -
yad uttīryety uttaraṇaṃ tadāplavanam ucyate /
duṣṭaṃ hatvā vraje yānaṃ snānapūrvam ihocitam // 1,5.484 //
ataḥ prakaṭalīlāyām apy ayogo'lpa eva hi /
iti dhāmatraye kṛṣṇo viharaty eva sarvadā // 1,5.485 //
vrajāgamanakāle ca pādmokte'nyac ca vartate // 1,5.486 //
||yathā (padmap 6.279.27) -
atha tatrasthā nandagopādayaḥ sarve janāḥ putradārādisahitāḥ paśupakṣimṛgādayaś ca vāsudevaprasādena divyarūpadharā vimānam ārūḍhāḥ paramaṃ vaikuṇṭhalokam avāpuḥ //
iti // 1,5.487 //
||atra kārike -
vrajeśāder aṃśabhūtā ye droṇādyā avātaran /
kṛṣṇas tān eva vaikuṇṭhe prāhiṇod iti sāmpratam // 1,5.488 //
preṣṭhebhyo'pi priayatamair janair gokulavāsibhiḥ /
vṛndāraṇye sadaivāsau vihāraṃ kurute hariḥ // 1,5.489 //
skāndāyodhyāmahimani saumitreḥ śrūyate yathā // 1,5.490 //
||tathā hi -
tataḥ śeṣātmatāṃ yātaṃ lakṣmaṇaṃ satyasaṅgaram /
uvāca madhuraṃ śakraḥ sarvasvaṃ ca sa paśyataḥ // 1,5.491 //
||indra uvāca -
lakṣmaṇottiṣṭha śīghraṃ tvam ārohasva padaṃ svakam /
devakāryaṃ kṛtaṃ vīra tvayā ripunisūdana /
vaiṣṇavaṃ paramaṃ sthānaṃ prāpnuhi svaṃ sanātanam /
bhavanmūrtiḥ samāyātā śeṣo'pi vilasatphaṇaḥ // 1,5.492 //
||tataś ca -
ity uktvā surarājendro lakṣmaṇaṃ surasaṅgataḥ /
śeṣaṃ prasthāpya pātāle bhūbhāradharaṇakṣamam /
lakṣmaṇaṃ yānam āropya pratasthe divam ādarāt // 1,5.493 //
iti /
līlāṃ cāprakaṭāṃ tatra dvāravatyāṃ cikīrṣuṇā /
svayaṃ prakāśyate tena muniśāpādikaitavam // 1,5.494 //
devādyaṃśāvataraṇe ye tu vṛṣṇiṣv avātaran /
kṣīrābdhiśāyirūpas taiḥ sārdhaṃ svapadam āpnuyāt // 1,5.495 //
nityalīlāparikarā ye syur yaduvarādayaḥ /
taiḥ sārdhaṃ bhagavān kṛṣṇo dvārvatyām eva dīvyati // 1,5.496 //
dhāmāsya dvividhaṃ proktaṃ māthuraṃ dvārvatī tathā /
māthuraṃ ca dvidhā prāhur gokulaṃ puram eva ca // 1,5.497 //
yat tu golokanāma syāt tac ca gokulavaibhavam /
sa goloko yathā brahmasaṃhitāyām iha śrutaḥ // 1,5.498 //
golokanāmni nijadhāmni tale ca tasya devi maheśaharidhāmasu teṣu teṣu /
te te prabhāvanicayā vihitāś ca yena govindam ādipuruṣaṃ tam ahaṃ bhajāmi // 1,5.499 //
[brahmas 5.43]
||tathā cāgre (brahmas 5.56)
śriyaḥ kāntāḥ kāntaḥ paramapuruṣaḥ kalpataravo drumā bhūmiś cintāmaṇigaṇamayi toyam amṛtam /
kathā gānaṃ nāṭyaṃ gamanam api vaṃśī priyasakhi cidānandaṃ jyotiḥ param api tad āsvādyam api ca // 1,5.500 //
sa yatra kṣīrābdhiḥ sravati surabhībhyaś ca sumahān nimeṣārdhākhyo vā vrajati na hi yatrāpi samayaḥ /
bhaje śvetadvīpaṃ tam aham iha golokam iti yaṃ vidantas te santaḥ kṣitiviralacārāḥ katipaye // 1,5.501 //
iti /
tadātmavaibhavatvaṃ ca tasya tanmahimonnateḥ // 1,5.502 //
||yathā pātālakhaṇḍe -
aho madhupurī dhanyā vaikuṇṭhāc ca garīyasī /
dinam ekaṃ nivāsena harau bhaktiḥ prajāyate // 1,5.503 //
ayodhyā mathurā māyā kāśī kāñcī avantikā /
purī dvāravatī caiva saptaitā mokṣadāyikāḥ // 1,5.504 //
evaṃ saptapurīṇāṃ tu sarvotkṛṣṭaṃ tu māthuram /
śrūyatāṃ mahimā devi vaikuṇṭhabhuvanottamaḥ // 1,5.505 //
iti /
nityalīlāspadatvaṃ ca pūrvam eva pradarśitam /
atevāsya pādme ca śrūyate nityarūpatā // 1,5.506 //
nityāṃ me mathurāṃ viddhi vanaṃ vṛndāvanaṃ tathā yamunāṃ gopakanyāś ca tathā gopālabālakān // 1,5.507 //
iti /
sa tu mathurābhūrūpaḥ paricchanno'py athādbhutaḥ /
sphāraḥ saṅkucitaś ca syāt kṛṣṇalīlānusārataḥ // 1,5.508 //
atraivājāṇḍamālāpi paryāptim upagacchati /
vṛndāvanapratīke'pi yānubhūtaiva vedhasā // 1,5.509 //
ity ato rāsalīlāyāṃ puline tatra yāmune /
pradaāśatakoṭyo'pi mamūr yat tat kim adbhutam // 1,5.510 //
svaiḥ svair līlāparikarair janair dṛśyāni nāparaiḥ /
tattallīlādyavasare prādurbhāvocitāni hi // 1,5.511 //
āścaryam ekadaikatra vartamānāny api dhruvam /
paramparam asaṃpṛktasvarūpāṇy eva sarvathā // 1,5.512 //
kṛṣṇabālyādilīlābhir bhūṣitāni samantataḥ /
śailagoṣṭhavanādīnāṃ santi rūpāṇy anekaśaḥ // 1,5.513 //
līlāḍhyo'pi pradeśo'sya kadācit kila kaiścana /
śūnya evekṣate dṛṣṭiyogyair apy aparair api // 1,5.514 //
ataḥ prabhoḥ priyāṇāṃ ca dhāmnaś ca samayasya ca /
avicintyaprabhāvatvād atra kiṃ ca na durghaṭam // 1,5.515 //
evam eva dvārakāyāṃ jñeyaṃ sarvaṃ vicakṣaṇaiḥ // 1,5.516 //
||yathaikādaśānte (11.31.2324)
dvārakāṃ hariṇā tyaktāṃ samudro'plāvayat kṣaṇāt /
varjayitvā mahārāja śrīmadbhagavadālayam //
smṛtyāśeṣāśubhaharaṃ sarvamaṅgalamaṅgalam /
nityaṃ sannihitas tatra bhagavān madhusūdanaḥ // 1,5.517 //
iti /
athānyad vaibhavaṃ tasya vyaktaṃ śrīnāradekṣayā /
yatraikatraikadā nānārūpāvasaracitratā // 1,5.518 //
||tathā ca sammohanatantre -
santi tasya mahābhāgā avatārāḥ sahasraśaḥ /
teṣāṃ madhye'vatārāṇāṃ bālatvam atidurlabham // 1,5.521 //
iti /
||atra kārikā -
tridhā bhaved vayo bālyaṃ yauvanaṃ vṛddhatety api /
varṣād āṣoḍaśād bālyam iti loke mahāntaram // 1,5.522 //
||tathā ca brahmāṇḍe -
santi bhūrīṇi rūpāṇi mama pūrṇāni ṣaḍguṇaiḥ /
bhaveyus tāni tulyāni na mayā goparūpiṇā // 1,5.523 //
iti /
ity atraiva mahāmantrāḥ mahāmāhātmyamaṇḍitāḥ /
daśārṇāṣṭādaśārṇādyā bahutantreṣu kīrtitāḥ // 1,5.524 //
sarvapramāṇataḥ śreṣṭhā tathā gopālatāpanī /
svayam ādau vidhātre yā proktā gopālarūpiṇā // 1,5.525 //
caturdhā mādhurī tasya vraja eva virājate /
aiśvaryakrīḍayor veṇos tathā śrīvigrahasya ca // 1,5.526 //
||tatra aiśvaryasya -
kutrāpy aśrutapūrveṇa madhuraiśvaryarāśinā /
sevyamāno haris tatra vihāraṃ kurute vraje // 1,5.527 //
yatra padmajarudrādyaiḥ stūyamāno'pi sādhvasāt /
dṛgantapātam apy eṣu kurute na tu keśavaḥ // 1,5.528 //
||yathā śrībrahmāṇḍe śrīnāradavākyam --
ye daityā duḥśakaṃ hantuṃ cakreṇāpi rathāṅginā /
te tvayā nihatāḥ kṛṣṇa navyayā bālyalīlayā //
sārdhaṃ mitrair hare krīḍan bhrūbhaṅgaṃ kuruṣe yadi /
saśaṅkā brahmarudrādyāḥ kampate khasthitās tadā // 1,5.529 //
iti /
||yathā śrīdaśame (10.35.14) -
vividhagopacaraṇeṣu vidagdho veṇuvādya urudhā nijaśikṣāḥ /
tava sutaḥ sati yadādharabimbe dattaveṇur anayat svarajātīḥ // 1,5.530 //
||krīḍāyāḥ, yathā pādme -
caritaṃ kṛṣṇadevasya sarvam evādbhutaṃ bhavet /
gopālalīlā tatrāpi sarvato'timanoharā // 1,5.531 //
||śrībṛhadvāmane -
santi yadyapi me prājyā līlās tās tā manoharāḥ /
na hi jāne smṛte rāse mano me kīdṛśaṃ bhavet // 1,5.532 //
iti /
||veṇoḥ yathā -
yāvatī nikhile loke nādānām asti mādhurī /
tāvatī vaṃśikānādaparamānau nimajjati /
carasthāvarayoḥ sāndraparamānandamagnayoḥ /
bhaved dharmaviparyāso yasmin dhvanati mohane // 1,5.533 //
mohanaḥ ko'pi mantro vā padārtho vādbhutaḥ paraḥ /
śrutipeyo'yam ity uktvā yatrāmuhyan śivādayaḥ // 1,5.534 //
savanaśas tadupadhārya sureśāḥ śakraśarvaparameṣṭhipurogāḥ /
kavaya ānatakandharacittāḥ kaśmalaṃ yayur aniścitatattvāḥ // 1,5.536 //
iti /
||(bhp 10.35.15)
ekaviṃśe tathā pañcatriṃśe cādhyāya īḍitā /
mādhurī vrajadevībhir veṇor eva mahādbhutā // 1,5.537 //
||śrīvigrahasya, yathā -
asamānordhamādhuryataraṅgāmṛtavāridhiḥ /
jaṅgamasthāvarollāsirūpo gopendranandanaḥ // 1,5.538 //
||yathā tantre -
kandarpakoṭyarbudarūpaśobhā nīrājyapādābjanakhāñcalasya /
kutrāpy adṛṣṭaśrutaramyakānter dhyānaṃ paraṃ nandasutasya vakṣye // 1,5.539 //
||śrīdaśame ca (10.29.40) -
kā stry aṅga te kalapadāyatamūrcchitena sammohitā 'ryapadavīṃ na calet trilokyām /
trailokyasaubhagam idaṃ ca nirīkṣya rūpaṃ yad godvijadrumamṛgān pulakāny abibhrat // 1,5.540 //
iti śrīrūpagosvāmipādakṛte śrīlaghubhāgavatāmṛte śrīkṛṣṇāmṛtanāma pūrvakhaṇḍaṃ samāptam //
laghubhāgavatāmṛta uttarakhaṇḍam oṃ namaḥ śrīkṛṣṇarasarasikebhyaḥ
atha śrībhaktāmṛtam
ārādhanaṃ mukundasya bhaved āvaśyakaṃ yathā /
tathā tadīyabhaktānāṃ no ced doṣo'sti dustaraḥ // 2,1.1 //
||tathā hi pādme -
mārkaṇḍeyo'mbarīṣasya vasur vyāso vibhīṣaṇaḥ /
puṇḍarīko baliḥ śambhuḥ prahlādo viduro dhruvaḥ //
dālbhyaḥ parāśaro bhīṣmo nāradādyāś ca vaiṣṇavaiḥ /
sevyā hariṃ niṣevyāmī no ced āgaḥ paraṃ bhavet // 2,1.2 //
||tathā ca haribhaktisudhodaye (16.76) -
arcayitvā tu govindaṃ tadīyān nārcayanti ye /
na te viṣṇoḥ prasādasya bhājanaṃ dāmbhikā janāḥ // 2,1.3 //
||pādmottarakhaṇḍe -
ārādhanānāṃ sarveṣāṃ viṣṇor ārādhanaṃ param /
tasmāt parataraṃ devi tadīyānāṃ samarcanam // 2,1.4 //
||tatraiva ca --
arcayitvā tu govindaṃ tadīyān nārcayet tu yaḥ /
na sa bhāgavato jñeyaḥ kevalaṃ dāmbhikaḥ smṛtaḥ // 2,1.5 //
iti /
||ādipurāṇe -
mama bhaktā hi ye pārtha na me bhaktās tu te matāḥ /
madbhaktasya tu ye bhaktās te me yuktatamā matāḥ // 2,1.6 //
śrīmadbhāgavate ca (11.19.21) -- madbhaktapūjābhyadhikā /
iti // 2,1.7 //
eteṣām api sarveṣāṃ prahlādaḥ pravaro mataḥ /
sarveṣu haribhakteṣu prahlādo hi mahattamaḥ // 2,1.8 //
||yathā skānde śrīrudravākyam -
bhakta eva hi tattvena kṛṣṇaṃ jānāti na tv aham /
sarveṣu haribhakteṣu prahlādo'timahattamaḥ // 2,1.9 //
||śrīsaptamaskandhe śrīprahlādasyaiva vākyam (7.9.26) -
kvāhaṃ rajaḥprabhava īśa tamo 'dhike 'smin jātaḥ suretarakule kva tavānukampā /
na brahmaṇo na tu bhavasya na vai ramāyā yan me 'rpitaḥ śirasi padmakaraḥ prasādaḥ // 2,1.10 //
||tatraiva śrīnṛsiṃhavākyam - (7.10.21)
bhavanti puruṣā loke madbhaktās tvām anuvratāḥ /
bhavān me khalu bhaktānāṃ sarveṣāṃ pratirūpadhṛk // 2,1.11 //
pāṇḍavāḥ sarvataḥ śreṣṭhāḥ prahlādād īdṛśād api /
śrībhāgavatam evātra pramāṇaṃ sphuṭam īkṣyate // 2,1.12 //
||tathā hi śrīsaptamaskandhe śrīnāradavākyaṃ (7.10.4850, 7.15.7577)
yūyaṃ nṛloke bata bhūribhāgā lokaṃ punānā munayo 'bhiyanti /
yeṣāṃ gṛhān āvasatīti sākṣād gūḍhaṃ paraṃ brahma manuṣyaliṅgam // 2,1.13 //
sa vā ayaṃ brahma mahadvimṛgya kaivalyanirvāṇasukhānubhūtiḥ /
priyaḥ suhṛd vaḥ khalu mātuleya ātmārhaṇīyo vidhikṛd guruś ca // 2,1.14 //
na yasya sākṣād bhavapadmajādibhī rūpaṃ dhiyā vastutayopavarṇitam /
maunena bhaktyopaśamena pūjitaḥ prasīdatām eṣa sa sātvatāṃ patiḥ // 2,1.15 //
iti /
||vyākhyātaṃ ca śrīsvāmipādaiḥ -
aho prahlādasya bhāgyaṃ yena devo dṛṣṭaḥ /
vayaṃ tu mandabhāgyāḥ iti viṣīdantaṃ rājānaṃ praty āha yūyam iti tribhiḥ // 2,1.16 //
na tu prahlādasya gṛhe paraṃ brahma vasati, na ca taddarśanārthaṃ munayas tadgṛhān abhiyanti /
na ca tasya brahma mātuleyādirūpeā vartate /
na ca svayam eva prasannaṃ /
ato yūyam eva tato'py asmatto'pi bhūribhāgāḥ iti bhāvaḥ // 2,1.17 //
sadātisannikṛṣṭatvāt mamatādhikyato hareḥ /
pāṇḍavebhyo'pi yadavaḥ kecit śreṣṭhatamā matāḥ // 2,1.18 //
||tathā hi śrīdaśame (10.82.28,30) -
aho bhojapate yūyaṃ janmabhājo nṝṇām iha /
yat paśyathāsakṛt kṛṣṇaṃ durdarśam api yoginām // 2,1.19 //
taddarśanasparśanānupathaprajalpaśayyāsanāśanasayaunasapiṇḍabandhaḥ /
yeṣāṃ gṛhe nirayavartmani vartatāṃ vaḥ svargāpavargaviramaḥ svayam āsa viṣṭuḥ // 2,1.20 //
||tathā - (10.90.46)
śayyāsanāṭanālāpakrīḍāsnānāśanādiṣu /
na viduḥ santam ātmānaṃ vṛṣṇayaḥ kṛṣṇacetasaḥ // 2,1.21 //
yadubhyo'pi variṣṭho'sau sarvebhyaḥ śrīmaduddhavaḥ /
śrīmadbhāgavate yasya śrūyate mahimādbhutaḥ // 2,1.22 //
||tathā hi ekādaśe śrīmadbhagavadvākyam (sb 11.14.15)
na tathā me priyatama ātmayonir na śaṅkaraḥ /
na ca saṅkarṣaṇo na śrīr naivātmā ca yathā bhavān // 2,1.23 //
tathā (11.16.29) tvaṃ tu bhāgavateṣv aham // 2,1.24 //
iti /
ābālyād eva govinde bhaktir asyākhilottamā // 2,1.25 //
||tathā ca śrītṛtīye (3.2.2) --
yaḥ pañcahāyano mātrā prātarāśāya yācitaḥ /
tan naicchad racayan yasya saparyāṃ bālalīlayā // 2,1.26 //
||ataeva tatraiva śrībhagavadvacanam (3.4.31) -
noddhavo 'ṇv api mannyūno
yad guṇair nārditaḥ prabhuḥ // 2,1.27 //
iti /
asyārthaḥ /
yadguṇaiḥ yasya uddhavasya guṇaiḥ, prabhur apy ahaṃ na arditaḥ /
na yācitaḥ /
yad vā yat yasmāt /
uddhavaḥ guṇaiḥ sattvādibhiḥ /
na arditaḥ na pīḍitaḥ /
guṇātīta ity arthaḥ /
tatra hetuḥ prabhuḥ bhaktir asāṃvāde prabhaviṣṇuḥ // 2,1.28 //
vrajadevyo varīyasya īdṛśād uddhavād api /
yad āsāṃ premamādhuryaṃ sa eṣo'py abhiyācate // 2,1.29 //
||tathā hi śrīdaśame (10.47.58)
etāḥ paraṃ tanubhṛto bhuvi gopavadhvo govinda evam akhilātmani rūḍhabhāvāḥ /
vāñchanti yad bhavabhiyo munayo vayaṃ ca kiṃ brahmajanmabhir anantakathārasasya // 2,1.30 //
||śrībṛhadvāmane ca bhṛgvādīn prati śrībrahmavākyam -
ṣaṣṭhivarṣasahasrāṇi mayā taptaṃ tapaḥ purā /
nandagopavrajastrīṇāṃ pādareṇūpalabdhaye /
tathāpi na mayā prāptās tāsāṃ vai pādareṇavaḥ // 2,1.31 //
||bhṛgvādivākyam -
vaiṣṇavānāṃ pādarajo gṛhyate tvadvidhair api /
santi te bahavo loke vaiṣṇavā nāradādayaḥ //
teṣāṃ vihāya gopīnāṃ pādareṇus tvayāpi yat /
gṛhyate saṃśayo me'tra ko hetus tadvat prabho // 2,1.32 //
||śrībrahmavākyam -
na striyo vrajasundaryaḥ putra śreṣṭhāḥ śriyo'pi tāḥ /
nāhaṃ śivaś ca śeṣaś ca śrīś ca tābhiḥ samāḥ kvacit // 2,1.33 //
||ādipurāṇe ca śrīmadarjunavākyaṃ -
trailokye bhagavadbhaktāḥ ke tvāṃ jānanti marmaṇi /
keṣu vā tvaṃ sadā tuṣṭaḥ keṣu prema tavātulam // 2,1.34 //
||śrībhagavadvākyam -
na tathā me priyatamo brahmārudraś ca pārthiva /
na ca lakṣmīr na cātmā ca yathā gopījano mam // 2,1.35 //
bhaktā mamānuraktāś ca kati santi na bhūtale /
kintu gopījanaḥ prāṇādhikapriyatamo mama // 2,1.36 //
na māṃ jānanti munayo yoginaś ca parantapa /
na ca rudrādayo devā yathā gopyo vidanti mām // 2,1.37 //
na tapobhir na vedaiś ca nācārair na ca vidyayā /
vaśo'smi kevalaṃ premṇā premāṇaṃ tatra gopikā // 2,1.38 //
manmāhātmyaṃ matsaparyāṃ macchraddāṃ manmanogatam /
jānanti gopikāḥ pārtha nānye jānanti marmaṇi // 2,1.39 //
nijāṅgam api yā gopyo mameti samupāsate /
tābhyaḥ paraṃ na me pārtha nigūḍhapremabhājanam // 2,1.40 //
iti //
na citraṃ premamādhuryam āsāṃ vāñched yad uddhavaḥ /
pādareṇūkṣitaṃ yena tṛṇajanmāpi yācate // 2,1.41 //
||tathā hi śrīdaśame (bhp 10.47.61) --
āsām aho caraṇareṇujuṣām ahaṃ syām vṛndāvane kim api gulmalatauṣadhīnām /
yā dustyajaṃ svajanam āryapathaṃ ca hitvā bhejur mukundapadavīṃ śrutibhir vimṛgyām // 2,1.42 //
iti kṛṣṇaṃ niṣevyāgre kṛṣṇasyopāsakair janaiḥ /
sevyāḥ prasādapuṣpādyair avaśyaṃ vrajasubhruvaḥ // 2,1.43 //
tatrāpi sarvagopīnāṃ rādhikātivarīyasī /
sarvādhikyena kathitā yat purāṇāgamādiṣu // 2,1.44 //
||yathā pādme --
yathā rādhā priyā viṣṇos tasyāḥ kuṇḍaṃ priyaṃ tathā /
sarvagopīṣu saivaikā viṣṇor atyantavallabhā // 2,1.45 //
||ādipurāṇe ca --
trailokye pṛthivī dhanyā yatra vṛndāvanaṃ purī /
tatrāpi gopikāḥ pārtha tatra rādhābhidhā mama // 2,1.46 //
iti śrīlaghubhāgavatāmṛte śrībhaktāmṛtaṃ nāmottarakhaṇḍaṃ samāptam /
iti śrīlaghubhāgavatāmṛtaṃ sampūrṇam /
