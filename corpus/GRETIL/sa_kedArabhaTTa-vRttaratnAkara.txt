#Author:Kedārabhaṭṭa
#Text:Vṛttaratnākara
#Data entry:Dhaval Patel
#Edition:A manuscript from Patan.
#Notes:Mula text extract from the file with comment.

śāstrāraṃbhe śāstrakāra iṣṭādhikṛtadevatānamaskārapūrvakaśāstrasaṃbaṃdhaprayojanaṃ ślokatrayeṇāha /
sukhasaṃtānasiddhyarthaṃ natvā brahmācyutārcitam /
gaurīvināyakopetaṃ śaṃkaraṃ lokaśaṃkaram // 1.1 //
vedārthaśaivaśāstrajñaḥ pavyeko 'bhūddvijottamaḥ /
tasya putro 'sti kedāraḥ śivapādārcane rataḥ // 1.2 //
tenedaṃ kriyate chando lakṣalakṣaṇasaṃyutam /
vṛttaratnākaraṃ nāma bālānāṃ sukhabuddhaye // 1.3 //
chandaḥśabdena kimucyate ityāha /
piṅgalādibhirācāryairyaduktaṃ laukikaṃ dvidhā /
mātrāvarṇavibhedena chandastadiha kathyate // 1.4 //
atha granthasaṃkhyāmāha /
ṣaḍadhyāyanibaddhasya chandaso 'sya parisphuṭam /
pramāṇamapi vijñeyaṃ ṣaṭtriṃśadadhikaṃ śatam // 1.5 //
atha gaṇanāmāha /
myarastajabhnagairlāntairebhirdaśabhirakṣaraiḥ /
samastaṃ vāṅmayaṃ vyāptaṃ trailokyamiva viṣṇunā // 1.6 //
eteṣāṃ pratyekaṃ lakṣaṇamāha /
sarvagurmo mukhāntarlau yarāvaṃtagalau satau /
gmadhyādyau jbhau trilo no 'ṣṭau bhavantyatra gaṇāstrikāḥ // 1.7 //
atha mātrāgaṇānāha /
jñeyāḥ sarvāntamadhyādiguravo 'tra catuḥkalāḥ /
gaṇāścaturlaghūpetāḥ paṃcāryādiṣu saṃsthitāḥ // 1.8 //
gurulaghuparijñānārthamāha /
sānusvāro visargānto dīrgho yuktaparaśca yaḥ /
vā pādāntastvasau gvakro jñeyo 'nyo mātṛko lṛjuḥ // 1.9 //
yuktaparāśca ya ityanena prāpte gurutve apavādamāha /
padādāviha varṇasya saṃyogaḥ kramasaṃjñikaḥ /
puraḥsthitena tena syāllaghutā 'pi kvacidguroḥ // 1.10 //
tatra grasaṃyogena yathā /
idamasyodāharaṇam /
taruṇaṃ sarṣapaśākaṃ navaudanaṃ picchalāni ca dadhīni /
alpavyayena suṃdari grāmyajano miṣṭamaśnāti // 1.11 //
atha saṃjñāmāha /
abdhibhūtarasādīnāṃ jñeyāḥ saṃjñāstu lokataḥ /
jñeyaḥ pādaḥ caturthāṃśo yatirvicchedasaṃjñitā // 1.12 //
yuksamaṃ viṣamaṃ cāyuksthānaṃ sadbhirnigadyate // 1.13(1) //
atha vṛttabhedānāha /
samamardhasamaṃ vṛttaṃ viṣamaṃ ca tathā param // 1.13(2) //
eteṣāṃ pratyekaṃ lakṣaṇamāha /
aṅdhrayo yasya catvārastulyalakṣaṇalakṣitāḥ /
tacchaṃdaśāstratattvajñāḥ samaṃ vṛttaṃ pracakṣyate // 1.14 //
dvitīyasturyavadvṛttaṃ tadardhasamamucyate // 1.15 //
viṣamalakṣaṇamāha /
yasya pādacatuṣke 'pi lakṣma bhinnaṃ parasparam /
tadāhurviṣamaṃ vṛttaṃ chandaḥśāstraviśāradāḥ // 1.16 //
atha vṛttānāṃ pādaṃ niyamannāha /
ārabhyaikākṣarāt pādād ekaikākṣaravardhitaiḥ /
pṛthak chando bhavet pādair yāvat ṣaḍviṃśatiṃ gatam // 1.17 //
tadūrdhvaṃ caṇḍavṛṣṭyādidaṇḍakāḥ parikīrtitāḥ // 1.18(1) //
śeṣaṃ gāthāstribhiḥ ṣaḍbhiścaraṇaiścopalakṣitāḥ // 1.18(2) //
atha chandasāṃ jātīrāha /
uktātyuktā tathā madhyā pratiṣṭhā 'nyā supūrvikā /
gāyatryuṣṇiganuṣṭup ca bṛhatī paṃktireva ca // 1.19 //
triṣṭup ca jagatī caiva tathā 'tijagatī matā /
śarkarī sātipūrvā syādaṣṭyatyaṣṭī tataḥ smṛteḥ // 1.20 //
dhṛtiścātidhṛtiścaiva kṛtiḥ prakṛtirākṛtiḥ /
vikṛtiḥ saṅkṛtiścaiva tathābhikṛtirutkṛtiḥ // 1.21 //
ityuktā chaṃdasāṃ saṃjñāḥ kramaśo vacmi sāmpratam /
lakṣaṇaṃ sarvavṛttānāṃ mātrāvṛttānupūrvakam // 1.22 //
mātrāvṛttādhyāyo dvitīyaḥ prārabhyate /
mātrāvṛttānupūrvakamityuktatvāt /
lakṣmaitatsapta gaṇā gopetā bhavati neha viṣame jaḥ /
ṣaṣṭho 'yaṃ ca nalaghu vā prathame 'rdhe niyatamāryāyāḥ // 2.1 //
carame 'rdhe paṃcamake tasmādiha bhavati ṣaṣṭho laḥ // 2.2 //
triṣvaṃśakeṣu pādo dalayorādyeṣu dṛśyate yasyāḥ /
pathyeti nāma tasyāśchandovidbhiḥ samākhyātam // 2.3 //
saṃlaṃghya gaṇatrayamādimaṃ sakalayordvayorbhavati pādaḥ /
yasyāstaṃ piṃgalanāgo vipulāmiti samākhyāti // 2.4 //
ubhayārdhayorjakārau dvitīyaturyau gamadhyagau yasyāḥ /
capaleti nāma tasyāḥ prakīrtitā nāgarājena // 2.5 //
ādyaṃ dalaṃ samastaṃ bhajellakṣma capalāgataṃ yasyāḥ /
śeṣe pūrvajalakṣmā mukhacapalā soditā muninā // 2.6 //
prākpratipāditamardhe prathame prathametare tu capalāyāḥ /
lakṣmāśrayeta soktā viśuddhadhībhirjaghanacapalā // 2.7 //
āryāprathamadaloktaṃ yadi kathamapi lakṣaṇaṃ bhavedubhayoḥ /
dalayoḥ kṛtayatiśobhāṃ tāṃ gītiṃ gītivānbhujaṅgeśaḥ // 2.8 //
āryādvitīyake 'ṃśe yadgaditaṃ lakṣaṇaṃ tatsyāt /
yadyubhayorapi dalayorupagītiṃ tāṃ munirbrūte // 2.9 //
āryāśakaladvitayaṃ vyatyayaracitaṃ bhavedyasyāḥ /
sodgītiḥ kila gaditā tadvadyatyaṃśabhedasaṃyuktā // 2.10 //
āryāpūrvārdhaṃ yadi guruṇaikenādhikena nidhane yuktam /
itarattadvannikhilaṃ yaddīyamuditaivamāryāgītiḥ // 2.11 //
ṣaḍviṣame 'ṣṭau same kalāstāśca same syurno nirantarāḥ /
na samā 'tra parāśritā kalā vaitālīye 'nte ralau guruḥ // 2.12 //
paryante ryau tathaiva śeṣaṃ aupacchaṃdasikaṃ sudhībhiruktam // 2.13 //
āpātalikā kathiteyaṃ bhādgurukāvatha pūrvavadanyat // 2.14 //
tṛtīyayugdakṣiṇāṃtikā samastapādeṣu dvitīyalaḥ // 2.15 //
udīcyavṛttirdvitīyalaḥ sakto 'gryeṇa bhavedayugmayoḥ // 2.16 //
pūrveṇa yuto 'tha paṃcamaḥ prācyavṛttiruditeti yugmayoḥ // 2.17 //
yadā samāvojayugmakau pūrvayorbhavati tatpravṛttakam // 2.18 //
asya yugmaracitā 'parāntikā // 2.19 //
ayugbhavā cāruhāsinī // 2.20 //
vaktraṃ nādyānnasau syātāmabdheryo anuṣṭubhi khyātam // 2.21 //
yujorjena saridbhartuḥ pathyāvaktraṃ prakīrtitam // 2.22 //
aujayorjena vāridhestadeva viparītādi // 2.23 //
capalāvaktramayujornakāraścetpayorāśeḥ // 2.24 //
yasyāṃ laḥ saptamo yugme sā yugmavipulā matā // 2.25 //
saitavasyākhileṣvapi // 2.26 //
bhenābdhito bhādvipulā // 2.27 //
itthamanyā raścaturthāt // 2.28 //
no 'mbudheścennavipulā // 2.29 //
to 'mbudhestatpūrvā bhavet // 2.30 //
dvikaguṇitavasulaghuracaladhṛtiriti // 2.31 //
mātrāsamakaṃ navamo lgantaṃ // 2.32 //
jo nlāvathāmbudherviślokaḥ // 2.33 //
tadyugalādvānavāsikā syāt // 2.34 //
bāṇāṣṭanavasu yadi laścitrā // 2.35 //
aṣṭābhyo 'tha galāvupacitrā // 2.36 //
yadatītakṛtavividhalakṣmayutairmātrāsamakādipādaiḥ kalitam /
aniyatavṛttaparimāṇasahitaṃ prathitaṃ jagatsu pādākulakam // 2.37 //
adhunā gurulaghupramāṇamāha /
vṛttasya lo vinā varṇairgā varṇā gurubhistathā /
guravo lairdale nityaṃ pramāṇamiti niścitam // 2.38 //
śikhiguṇitadaśalaghuracitamapagatalaghuyugalamaparamidamakhilam /
saguruśakalayugalakamapi suparighaṭitalalitapadaniciti bhavati śikhā // 2.39 //
vinimayavihitaśakalayugalalaghulalitapadavitatiracitagaṇanicayā /
śrutisukhakṛdiyamapi jagati jaśira upagatavati ñi sati bhavati khajā // 2.40 //
dalamapaparamapi vasuguṇitasalilanidhilaghukaviracitapadavitati bhavati // 2.41 //
triguṇanavalaghuravasitigururiti dalayugalakṛtatanuratirucirā // 2.42 //
g śrīḥ // 3.1 //
gau strī // 3.2 //
mo nārī // 3.3 //
ro mṛgī // 3.4 //
mgau cetkanyā // 3.5 //
bhgau giti paṃktiḥ // 3.6 //
tyau stastanumadhyā // 3.7 //
śaśivadanā nyau // 3.8 //
tsau cedvasumatī // 3.9 //
madhumatinanagāḥ // 3.10 //
msau gaḥ syānmadalekhā // 3.11 //
kumāralalitā jsau g // 3.12 //
saragā haṃsamālā // 3.13 //
mo mo go go vidyunmālā // 3.14 //
bhau giti citrapadā gaḥ // 3.15 //
māṇavakaṃ bhāttalagāḥ // 3.16 //
mnau gau haṃsarutametat // 3.17 //
rjau samānikā galau ca // 3.18 //
pramāṇikā jarau lagau // 3.19 //
[campakamālā cedbhamasā gaḥ // 3.20 //
[nārācakaṃ tarau lagau // 3.21 //
vitānamābhyāṃ yadanyat // 3.22 //
rānnasāviha halamukhī // 3.23 //
bhujagaśiśubhṛtā nau maḥ // 3.24 //
msau jgau śuddhavirāḍidaṃ matam // 3.25 //
mnau ygau ceti paṇava nāmedam // 3.26 //
rjau ragau mayūrasāriṇī syāt // 3.27 //
bhmau sagayuktau rukmavatīyam // 3.28 //
jñeyā mattā mabhasagayuktā // 3.29 //
narajagairbhavenmanoramā // 3.30 //
tjau jo guruṇeyamupasthitā // 3.31 //
syādindravajrā yadi tau jagau gaḥ // 3.32 //
upendravajrā jatajāstato gau // 3.33 //
itthaṃ kilānyāsvapi miśritāsu smaranti jātiṣvidameva nāma // 3.34 //
sāndrapadaṃ bhtau nagagurubhiśca // 3.35 //
najajalagairgaditā sumukhī // 3.36 //
dodhakavṛttamidaṃ bhabhabhādgau // 3.37 //
śālinyuktā mtau tagau go 'bdhilokaiḥ // 3.38 //
vātormīyaṃ gaditā mbhau tagau gaḥ // 3.39 //
mbhau nlau gaḥ syādbhramaravilasitam // 3.40 //
pañcarasairśrīrbhatanagagaiḥ syāt // 3.41 //
ro narāviha rathoddhatā lagau // 3.42 //
svāgateti ranabhādguruyugmam // 3.43 //
nanasagagururacitā vṛntā // 3.44 //
nanaralagurubhiśca bhadrikā // 3.45 //
śyenikā rajau ralau gururyadā // 3.46 //
upasthitamidaṃ jsau tādgakārau // 3.47 //
śikhaṇḍitamidaṃ jsau tgau guruścet // 3.48 //
mauktikamālā bhavedbhabhtalagāḥ // 3.49 //
jagatyām /
candravartma gaditaṃ tu ranabhasaiḥ // 3.50 //
jatau tu vaṃśasthamudīritaṃ jarau // 3.51 //
syādindravaṃśā tatajaiḥ rasaṃyutaiḥ // 3.52 //
iha toṭakamambudhisaiḥ prathitam // 3.53 //
drutavilambitamāha nabhau bharau // 3.54 //
vasuyugaviratirnau myau puṭo 'yam // 3.55 //
pramuditavadanā bhavennau rarau // 3.56 //
caturjagaṇaṃ vada mauktikadāma // 3.57 //
nayasahitau nyau kusumavicitrā // 3.58 //
rasairjasajasā jaloddhatagatiḥ // 3.59 //
bhujaṃgaprayātaṃ bhavedyaiścaturbhiḥ // 3.60 //
raiścaturbhiryutā sragviṇī saṃmatā // 3.61 //
bhuvi bhavennabhajaraiḥ priyaṃvadā // 3.62 //
tyau tyau maṇimālā chinnā guhavaktraiḥ // 3.63 //
dhīrairabhāṇi lalitā tabhau jarau // 3.64 //
pramitākṣarā sajasasairuditā // 3.65 //
nanabharasahitā 'bhihitojjvalā // 3.66 //
pañcāśvaiśchinnā vaiśvadevī mamau yau // 3.67 //
abdhyaṃgaiḥ syājjaladharamālā mbhau smau // 3.68 //
iha navamālinī najaparau bhyau // 3.69 //
svaraśaraviratirnau rau prabhā nāma // 3.70 //
bhavati najāvatha mālatī jarau // 3.71 //
jarau jarau vadanti pañcacāmaram // 3.72 //
iti vada tāmarasaṃ najajādyaḥ // 3.73 //
turagarasayatirnau tatau gaḥ kṣamā // 3.74 //
mnau jrau gastridaśayatiḥ praharṣiṇīyam // 3.75 //
caturgrahairiha rucirā jabhau sjagāḥ // 3.76 //
vedai randhrairmtau yasagā mattamayūram // 3.77 //
sajasā jagau bhavati mañjubhāṣiṇī // 3.78 //
iha naṃdinī sajasasairguruyuktaiḥ // 3.79 //
nanataragurubhiścandrikā caturbhiḥ // 3.80 //
mtau nsau gāvakṣagrahaviratirasaṃbādhā // 3.81 //
nanarasalaghugaiḥ svarairaparājitā // 3.82 //
nanabhanalagiti praharaṇakalikā // 3.83 //
uktā vasaṃtatilakā tabhajā jagau gaḥ // 3.84(1) //
siṃhoddhateyamuditā munikāśyapena // 3.84(2) //
uddharṣiṇī nigaditā munisaitavena // 3.84(3) //
gomena saivamuditā madhumādhavīti // 3.84(4) //
induvadanā bhajasanaiḥ saguruyugmaiḥ // 3.85 //
dviḥ saptacchidalolā msau mbhau gau caraṇe cet // 3.86 //
dvihatahayalaghuratha giti śaśikalā // 3.87 //
sragiti bhavati rasanavakayatiriyam // 3.88 //
vasuhayayatiriti maṇiguṇanikaraḥ // 3.89 //
nanamayayayuteyaṃ mālinī bhogilokaiḥ // 3.90 //
bhavati najau bhajau rasahitau prabhadrakam // 3.91 //
sajanā nayau śaradaśakaviratirelā // 3.92 //
mrau myau yāntau bhavetāṃ saptāṣṭabhiścandralekhā // 3.93 //
bhratrinagaiḥ rasāt khamṛṣabhajagavilasitam // 3.94 //
najabhajaraiḥ sadā bhavati vāṇinī gayuktaiḥ // 3.95 //
rasaiḥ rudraiśchinnā yamanasabhalā gaḥ śikhariṇī // 3.96 //
jasau jasayalā vasugrahayatiśca pṛthvī guruḥ // 3.97 //
diṅmuni vaṃśapatrapatitaṃ bharanabhanalagaiḥ // 3.98 //
rasayugahayairnsau mrau slau go yadā hariṇī tadā // 3.99 //
mandākrāntā jaladhiṣaḍagaiḥ mbhau natau tādgurū cet // 3.100 //
yadi bhavato najau bhajajalā gururnarkuṭakam // 3.101 //
muniguhakārṇavaiḥ kṛtayatiṃ vada kokilakam // 3.102 //
syādbāṇartvaśvaiḥ kusumitalatāvellitā mtau nayau yau // 3.103 //
rasartvaśvairymau nsau raraguruyutā meghavisphūrjitaṃ syāt // 3.104 //
sūryāśvairmasajastatāḥ saguravaḥ śārdūlavikrīḍitam // 3.105 //
jñeyā saptāśvaṣaḍbhirmarabhanayayuto bhlau gaḥ suvadanā // 3.106 //
trī rajau galau bhavedihedṛśena lakṣaṇena vṛttanāma // 3.107 //
mrabhnairyānāṃ trayeṇa trimuniyatiyutā sragdharā kīrtiteyam // 3.108 //
bhrau naranā ranāvatha gururdigarkaviramaṃ hi madrakamidam // 3.109 //
yadiha najau bhajau bhjabhalagāstadāśvalalitaṃ harārkayatimat // 3.110 //
mattākrīḍaṃ mau tnau nau nlau giti bhavati vasuśaradaśayatiyutam // 3.111 //
bhūtamunīnairyatiriha bhatanāḥ sbhau bhanayāśca yadi bhavati tanvī // 3.112 //
krauñcapadā bhmau sbhau nananā ngī iṣuśaravasumuniviratiriha bhavet // 3.113 //
vasvīśāśvacchedopetaṃ mamatanayuganarasalagairbhujaṃgavijṛmbhitam // 3.114 //
mo nāḥ ṣaṭ sagagiti yadi navarasarasaśarayatiyutamapavāhākhyam // 3.115 //
yadiha nayuktagalaṃ tataḥ saptarephāstadā caṇḍavṛṣṭiprayāto bhaveddaṇḍakaḥ // 3.116 //
praticaraṇavivṛddharephāḥ syurarṇārṇavavyālajīmūtalīlākaroddāmaśaṃkhādayaḥ // 3.117 //
pracitakasamabhidho dhīradhībhiḥ smṛto daṇḍako nadvayāduttaraiḥ saptabhiryaiḥ // 3.118 //
viṣame yadi sau salagā dale /
bhau yuji bhādgurukāvupacitram // 4.1 //
bhatrayamojagataṃ guruṇī cedyuji ca najau jyayutau drutamadhyā // 4.2 //
sayugātsagurū viṣame cet /
bhāviha vegavatī yuji bhādgau // 4.3 //
auje taparau jarau guruścet /
msau jgau bhadravirāḍbhavedanoje // 4.4 //
asame sajau saguruyuktau ketumatī same bharanagādgaḥ // 4.5 //
ākhyānikī tau jagurū gamoje jatāvanoje jagurū guruścet // 4.6 //
jatau jagau go viṣame same syāttau jgau gameṣā viparītapūrvā // 4.7 //
sayugātsalaghū viṣame gururyuji nabhau ca bharau hariṇaplutā // 4.8 //
ayuji nanaralā guruḥ same njamaparavaktramidaṃ tato jarau // 4.9 //
ayuji nayugarephato yakāro yuji ca najau jaragāśca puṣpitāgrā // 4.10 //
puṣpitāgrābhidhaṃ kecidaupacchaṃdasikaṃ tathā // 4.11 //
syādayugmake rajau rajau same tu jarau jarau gururyavātparā matīyam // 4.12 //
pare 'smāt makarālayaiḥ kramādvṛddhāḥ /
satataṃ yasya vicitraiḥ pādaiḥ saṃpannasauṃdaryam /
tadabhihitamamaladhībhiḥ padacaturūrdhvābhidhaṃ vṛttam // 5.1 //
prathamamuditavṛtte /
viracitaviṣamacaraṇabhāji /
gurukayugalanidhana iha kalita āṅā /
vidhṛtarucirapadavitatiyatiriha bhavati pīḍaḥ // 5.2 //
itaraditaracaraṇajanitamapi ca turyaṃ caraṇayugakamavikṛtamaparamiha kalikā sā // 5.3 //
caraṇa iha hi lakṣma prakṛtamaparamakhilamapi yadi bhavati lavalī sā // 5.4 //
prathamamadhivasati yadi turyaṃ caramacaraṇapadamavasitiguruyugmā /
nikhilaparamuparitanasamamiha lalitapādā tadiyamamṛtadhārā // 5.5 //
sajamādime salaghukau ca nasajagurukeṣvathodgatā /
tryaṅdhrigatabhanajalā gayutā sajasā jagau caraṇamekata paṭhet // 5.6 //
caraṇatrayaṃ bhajati lakṣma yadi sakalamudgatāgatam /
rnau bhagau bhavati saurabhakaṃ caraṇe yadīha bhavatastṛtīyake // 5.7 //
nayugaṃ sakārayugalaṃ ca bhavati caraṇe tṛtīyake /
taduditamurumatibhirlalitaṃ yadi śeṣamasya khalu pūrvatulyakam // 5.8 //
pracupitamitamuditamupasthitapūrvam // 5.9 //
nau pāde 'tha tṛtīyake sanau nasayuktau prathamāṅdhrikṛtayatistu vardhamānam /
tritayamaparamapi pūrvasadṛśamiha bhavati pratatamatibhiriti gaditaṃ khalu vṛttam // 5.10 //
asminneva tṛtīyake pāde tajarā syuḥ prathame ca viratirārṣabhaṃ bruvanti /
tacchuddhavirāṭpuraḥ sthitaṃ tritayamaparamapi yadi pūrvasamaṃ syāt // 5.11 //
viṣamākṣarapādaṃ vā pādairasamaṃ daśadharmavat /
yacchaṃdo noktamatra gātheti tatsūribhiḥ proktam // 5.12 //
prastāro naṣṭamuddiṣṭamekadvyādilagukriyā /
saṃkhyā caivādhvayogaśca ṣaḍete pratyayāḥ smṛtāḥ // 6.1 //
idānīṃ uktānāṃ vṛttānāṃ ṣaṭpratyayānāha /
pāde sarvagurāvādyāllaghuṃ nyasya guroradhaḥ /
yathopari tathā śeṣaṃ bhūyaḥ kuryādamuṃ vidhim // 6.2 //
ūne dadyādgurūṇyevaṃ yāvatsarvalaghurbhavet /
prastāro 'yaṃ samākhyātaḥ chaṃdovicitivedibhiḥ // 6.3 //
idānīṃ naṣṭaṃ vyākhyātumāha /
naṣṭasya yo bhavedaṃkaḥ tasyārdhe 'rdhe same ca laḥ /
viṣame caikamādhāya tadardhe 'rdhe gururbhavet // 6.4 //
uddiṣṭaṃ vyākhyātumāha /
uddiṣṭaṃ dviguṇānādyāduparyaṃkānsamālikhet /
laghusthā ye tu tatrāṃkāstaiḥ saikairmiśritairbhavet // 6.5 //
ekadvyādilagukriyārthamāha /
varṇān vṛttabhavān saikān auttarādharyataḥ sthitān /
ekādikramaśaścaitānuparyupari nikṣipet // 6.6 //
upāntyato nivarteta tyajannaikaikamūrdhvataḥ /
uparyādyādgurorevamekadvyādilagukriyā // 6.7 //
lagukriyāṅkasandohaḥ bhavetsaṃkhyāvimiśrite /
uddiṣṭāṅkasamāhāraḥ saiko vā janayedimām // 6.8 //
adhvārthamāha /
saṃkhyaiva dviguṇaikonā sadbhiradhvā prakīrtitaḥ /
vṛttasyāṃgulikīṃ vyāptimadhaḥ kuryāttathāṃgulam // 6.9 //
adhunā punarapi kaviranvayapūrvakaṃ pitrā saha sātmānaṃ nirddiśati /
vaṃśe 'bhūtkaśyapasya prakaṭaguṇagaṇaḥ śaivasiddhāntavettā /
vipraḥ pavyekanāmā vimalataramatiḥ śaivatatvāvabodhe // 6.10 //
kedārastasya sūnaḥ śivacaraṇayugārādhanaikāgracittaḥ /
chaṃdastenābhirāmaṃ praviracitamidaṃ vṛttaratnākarākhyām // 6.11 //
