#Author:Avadhūtasiddha
#Text:Bhagavadbhaktistotra
#Data entry:Daniele Cuneo
#Edition:Raniero Gnoli: »Miscellanea Indica.« In: East and West 9.3 (1958), pp. 451-455.


oṃ namaḥ netratantrāya /
pratyakṣavastuviṣayāya jagaddhitāya viśvasthitipralayasambhavakāraṇāya /
sarvātmane vijitakopamanobhavāya tubhyaṃ namas tribuvanaprabhave śivāya // 1 //
satyaṃ na vedmi kim ahaṃ yad agocaro 'si vācaspater api girām kim utāsmadādeḥ /
bhaktis tathāpi bhavato guṇakīrtaneṣu yan māṃ niyojayati kiṃ tad ahaṃ karomi // 2 //
khārkenduvahnimarudātmamahīpayobhir aṣṭabhir eva tanubhir bhavatā samaste /
vyāpte jagaty aparam icchati yo 'tra vaktum ko 'nyo hatatrapatayā sadṛśo 'sti tena // 3 //
dhṛtyādibhiḥ svatanuvṛttibhir eva yadvad eko bhavān vahati samprati lokayātrām /
tadvad vibho yadi jagaty aparo 'sti kaścin nirmatsarāḥ kim api na pravadanti santaḥ // 4 //
yogād apāstatamso bhuvanatraye 'pi mukhyāḥ pitāmahapurandaraviṣṇavo 'pi /
adyāpi deva na vidanti kṛtaprayatnās tattvaṃ taveti tad aho mahad indrajālam // 5 //
bhāvodbhavasthitivipatkaraṇapravṛttau saṃjñā vibhinnaracanās tvayi sambhavanti /
sāmye sthitaḥ pratinivṛttasamastakāryo nendro na viṣṇur asi nāpi pitāmaho 'si // 6 //
kecid bhavantam anupādhim anāmarūpam vijñānam eva paramārthatayā prapannāḥ /
anye tridhātuparikalpanayā viśuddham ūcuḥ svaśāstrasamayaṃ paripālayantaḥ // 7 //
sāṃkhyaiḥ samastajagadudbhavakāraṇāni proktāni yāni khalu sattvarajastamāṃsi /
rūpāṇi tāny api tavaiva samagraśakteḥ kiṃ nātra yat parigataṃ bhuvi śaktibhis te // 8 //
nityaṃ vināśipadarūpam anekam ekam ugraṃ praśāntam aguṇaṃ guṇasaṃnibaddham /
saṃsāriṇaṃ vaśinam adhurvam asvatantram evaṃ bhavantam asakṛt kavayaḥ stuvanti // 9 //
vācām atītaviṣayo nirupākhyabhāvāt prokto 'si śūnyam iti kaiścid asatpratijñaiḥ /
tvām eva kecid api vācakavācyayogāt santaṃ viśeṣaṇavaśāt parikalpayanti // 10 //
ādyantayos tribuvanasya bhavantam eva yaṃ vaidikāḥ puruṣam āhur abhedam ādyam /
bhūyas tam eva jananapralayāntarāle saṃsārajālam iti jātavikāram ūcuḥ // 11 //
ātmānam ātmani yadā svayam ātmanaiva saṃyamya tiṣṭhasi nimīlitasarvaśakte /
līnaṃ tadā tvayi jagat khalu tāvad āste yāvat tavodbhavati nātha punaḥ sisṛkṣā // 12 //
tvattaḥ paraṃ jagati nātha na cāsti kiṃcin nāṇuḥ kvacin na ca mahān bhavataḥ sakāśāt /
sarvātmako 'si bhavataiva samastam etad antaḥkṛtaṃ nanu jagan maṇineva sūtram // 13 //
cetāṃsi yāni sukhaduḥkhaviśeṣabhāñji ye ca pradhānapariṇāmavikārabhedāḥ /
tvaṃ deva janmani punaḥ pralaye ca teṣām hetuḥ samastapayasām iva toyarāśiḥ // 14 //
astās tvayā suraguro svatanu yadaiva khātmānalānilajalāvanicandrasūryāḥ /
loke parasya bhavatā nanu kāraṇasya mūle tadaiva nihitaḥ sakale kuṭhāraḥ // 15 //
stauti prasahya tava ṣoḍaśadhā vibhajya mūrtiṃ pramāṇaracano munir akṣapādaḥ /
dravyādivasturacanābhir upāttabhede vaiśeṣike kaṇabhujāpi nanu stuto 'si // 16 //
badhnāti kācid api śaktir anantaśakter kṣetrajñam apratihatā bhavapāśajālaiḥ /
jñānāsinā ca vinikṛtya guṇān aśeṣān anyā karoty abhimukhaṃ puruṣaṃ vimuktau // 17 //
ekāṃ bata cyutasamastabhavapravṛttim āhur vimuktim iti śāntatamām avasthām /
sthityudbhavapralayinīm aparām avasthām saṃsāriṇīm iti vadanti tavaiva santaḥ // 18 //
ajñānatīvratimiropahataprakāśās tvaddūṣaṇaṃ prati vinaṣṭadhiyo 'pi santaḥ /
tāvat tyajanti na bhavaṃ bhagavaṃs tvayaiva yāvat svaśaktikiraṇair na vibodhitāḥ syuḥ // 19 //
guhyaṃ guhāśrayam ajam paramaṃ pavitram ekaṃ vibhuṃ sakalavāṅmayabījam ādyam /
samyak prayuktam abhivāñchitahtubhūtam āhur bhavantam apare nanu śabdatattvam // 20 //
tīrthakriyāvyasaninaḥ svamanīṣikābhir urprekṣya tattvam iti yad yad amī vadanti /
tat tattvam eva bhavato 'sti na kiṃcid anyat saṃjñāsu kevalam ayaṃ viduṣāṃ vivādaḥ // 21 //
sarvajñabījam avikāram aluptaśaktim niḥśreyasābhyudayamārgavidhānahetum /
tvām eva deva guravaḥ prathame 'pi samyag ārādhya tīrthakarabhā mahimānam āpuḥ // 22 //
sarvajñātā yad api lakṣaṇayā parasya mukhyā tathāpi bhavataḥ parameśvaratvāt /
svātantryam apy anupacāram upaiti yogam tvayy eva nātha jagataḥ khalu kartṛbhāvāt // 23 //
dṛśyena kaścid api gacchati vastujātam anyo 'numānasamayair aparo 'pi śabdaiḥ /
pratyakṣavastu bhavataḥ punar akrameṇa sarvaṃ karāmalakavad viditaṃ prameyam // 24 //
asyātmano viṣayiṇaḥ paratantravṛtter anyaś ca nātha jagataḥ prakṛteḥ parasya /
saṃyojane ca viratau ca paro 'si hetuḥ saṃsāracakraparivartanayantravāhaḥ // 25 //
kurvan muhuḥ svayam atandritayāpi buddhyā karmāṇi śāstraviṣayopanibandhanāni /
saṃyujyate samucitena tu yatphalena tacceṣṭitasya phalam apratimaṃ tavaiva // 26 //
utsāhaśaktirahitān vikalān apuṇyān mandān nirastasamayānn aghṛṇānn asatyān /
avāñchitena viniyojayatā phalena luptas tvayā puruṣakāraviśeṣavāda // 27 //
karmāṇi vedavihitāni sukhapradāni pretyaiti tatphalam idaṃ phalam antavac ca /
tvacchāsane sukham anantam aśeṣadoṣa- ploṣāya bhaktivihitām praṇatiṃ yad āhuḥ // 28 //
prākāmyam ātmani yadā prakaṭīkaroṣi vyaktīḥ pratikṣaṇam apūrvatayā dadhānaḥ /
tvayy eva so 'pi bhagavan bhajate 'rthavattām prayo 'vidagdharacitaḥ kṣaṇabhaṅgavādaḥ // 29 //
yat tīrthikair jagati janmabhir aprameyair nāsādyate padam iti svamateṣu gītam /
buddhyaikajanmikam iti bruvatāṃ vigṛhya yeṣāṃ tvayā nanu kṛtaś caraṇaḥ śiraḥsu // 30 //
lubdhā malīmasadhiyaḥ samayād apetā rāhoparaktamanaso vaśino 'py asantaḥ /
tvacchāsane vihitaliṅgaparigraheṇa mucyanta ity atimahāṃs tava siṃhanādaḥ // 31 //
avyāhatasya bhagavan bhavadāgamasya cintāmaṇer iva mahān asamaḥ prabhāvaḥ /
samyag vidhānavihitāṃ yad avāpya dīkṣāṃ jñānād ṛte 'pi khalu kevalatām upaiti // 32 //
jñānaṃ tiraḥkṛtam idam paśuvāsanābhir āstāṃ yad ātmani vimuktiphalasya bījam /
uddhāriṇeva bhagavan bhavadāgamena sampāditaṃ bhavati mokṣaphalaprapūrtyai // 33 //
jantor yadā tava kadācid anugrahecchā kṣīṇāśayo bhavati janmabhir aprameyaiḥ /
saṃsārajālam ativāhya tavaiva śāntim ātyantikīṃ vrajati bodhavivarjito 'pi // 34 //
etac caturdaśavidhaṃ bhuvanaṃ samastam saṃsāramaṇḍalam avāntarabhedabhinnam /
tvam pāsi haṃsi vidadhāsi yādṛcchayeti matvā na lipyata iti pravadanti santaḥ // 35 //
aiśvaryam apratihataṃ sahajo virāgas tṛptir nisargajanitā vaśitendriyeṣu /
ātyantikaṃ sukhaṃ anāvaraṇā ca śaktir jñānaṃ ca sarvaviṣayaṃ bhagavaṃs tavaiva // 36 //
yatnād upāttatamaso 'pi hi yad durāpam ātyantikaṃ sukham apāstasamastaduḥkham /
nītāḥ kharoṣṭrataravo 'pi tad ity aho te svātantryam apratihataṃ bhuvanatraye 'pi // 37 //
yenāmalasphuritaratnaśikhāvitāno haimīkṛto nipatatā sakalaḥ sumeruḥ /
tasyātulaṃ phalam idaṃ tava śūkrabindor ekasya yat kanakabhūṣaṇam āpa lokaḥ // 38 //
kālena saṃcitam apuṇyam anantakalpaṃ lokatrayasya yad abhūt tripuraprakāram /
dagdhaṃ tvayā tad iti samyag avetya kasya mūḍhād ṛte bhavati na tvayi pakṣapātaḥ // 39 //
kṣīrodasāramathanapratilabdhajanma vitrāsitatridaśasaṃhati kālakūṭam /
nirmatsareṇa pibatā jagato hitāya pītas tvayaiva sakalo nanu sādhuvādaḥ // 40 //
śāntātmanāpi bhavatā bhagavan prasahya netrodbhavena dahatā dahanena kāmam /
alpīyaso 'pi mahatāṃ samatikramasya manye janāya viṣamaḥ kathito vipākaḥ // 41 //
snehād vidhāya dayitāṃ vapuṣo 'rdhabhāge dhuryas tathāpi bhagavañ chamināṃ tvam eva /
trailokyavismayakṛtāṃ tava ceṣṭitānām adyāpi kaścid api nānukṛtiṃ karoti // 42 //
uccais tiraḥkṛtam idam bhuvanaṃ samastaṃ yogaprabhāvajanitena balena yena /
tasya prajāpatisutasya hṛtaḥ prasahya garvas tvayeti bata kasya na vismayo 'tra // 43 //
aṅguṣṭhakena bhavatā vinipīḍitasya yasyāsavo na vigatāḥ sahasā kathaṃcit /
yatnāt sa eva vijito hariṇā cireṇa nītyā daśānana iti kva nu vismayo 'yam // 44 //
mandākinī kanakapaṅkajapārijāta- puṣpādhivāsitajalā nabhasaḥ patantī /
lagnā tuṣārakaṇikeva jaṭāgrabhāge kenāpareṇa bhavateva dhṛtānugṛhya // 45 //
āstāṃ tavānyad api tāvad atulyakakṣyam aiśvaryam īśvarapadasya nimittabhūtam /
tvacchepaso 'pi bhagavan na gato 'vasānaṃ viṣṇuḥ pitāmahayutaḥ kim utāparasya // 46 //
śvetasya mṛtyudamanāntaravartino 'pi sūnāpaśor iva vadhāvasare sthitasya /
trāṇaṃ nigṛhya bhavatā yad akāri tasya tat kasya vismayam alaṃ na karoti loke // 47 //
prītena yadvad upamanyur apāstamanyuḥ kṣīrodasaṃvibhajanena kṛtas tvayāsau /
tadvad vibho yadi jagaty aparo 'si kaścin nirmucya matsaram amī pravadanti santaḥ // 48 //
vṛtradviṣaḥ sakuliśasya bhujasya śaktir uttambhitā vihasatā bhavatā tathaiva /
pūṣṇas tathaiva daśaneṣu bhagasya cākṣṇor dakṣasya ca kratuphale mamatā nirastā // 49 //
viṣṇuprajāpatipurandaralokapālais tiryaksurāsuranarair aparaiś ca divyaiḥ /
loke yathā paśupate tava kalpitāni sthānāni tadvad aparasya vadantu kasya // 50 //
śakrātmajasya nijaśārṅgarathāṅgapāṇau kṛṣṇe sthite 'pi śakalīkṛtadānavendre /
droṇāpageyakṛpakarṇabhayārditasya śāṃ śāṃkara tvam akṛtha bhṛśam arjunasya // 51 //
ārādhitena bhagavan bhavatā hiraṇya- vṛṣṭiṃ maruttanṛpateḥ kiratā yiyakṣoḥ /
ye khyāpitā jagati bhaktajanaprasādās tan nāstutaṃ tava vibho parameśvaratvam // 52 //
tīvravratasya kaṇadhūmanipātatapta- sarvendriyasya bhavatā bhṛgunandanasya /
tuṣṭena śarma yad akāri tadā sa śukraḥ śītoṣṇavātajaladair divi bhāsamānaḥ // 53 //
etāni pāsi bhuvanāni yadā vigṛhya seyaṃ vibhūtir atulā tava tāvad āstām /
dakṣaprasūtim api te bhvanatraye 'smin kaścin na vetti bhavatā saha ko vivādaḥ // 54 //
unmārgavarti guṇadoṣavivekamandam ugraṃ malīmasam asaṃyatam alpasāram /
bhītārthināśana dayāpara lokanātha deva prasīda mama cittam idaṃ praśādhi // 55 //
etāni deva capalāni durāśayāni lubdhāni ramyaviṣayopanibandhanāni /
durdāntavājisadṛśāny avidheyabhāvād vaśyāni me kuru sadaiva ṣaḍindriyāni // 56 //
nandīśvarasya manujasya sato 'tikāṣṭhaṃ kālena mṛtyum acireṇa ninīṣitasya /
sarvātmanā samatayā yad akāri tuṣṭyā nāścaryam etad abhavan na ca bhāvi nāsti // 57 //
saṃsārapāśavaśam etad anīśam īśa mithyā kutarkatimiropahataprakāśam /
ceto mama kṣapitamanmatha dagdhakāla satsevite pathi niyojaya devadeva // 58 //
kāyānubandhibhir anekavidhair apāyai rāgādibhiś ca manasi pratilabdhabhāvaiḥ /
mūḍhaḥ pṛthak pṛthag aham pravilupyamānas tvattaḥ paraṃ kathaya kaṃ śaraṇaṃ vrajāmi // 59 //
āyāsakena khalu kāmapiśācakena krodhagraheṇa ca punar niravagraheṇa /
grastasya viklavadhiyaḥ pravimuktihetor yat kṛtyam atra mama tatra tavaiva śaktiḥ // 60 //
yā sā jagatparibhavasya nimittabhūtā hetuḥ svayaṃ surapater api lāghavasya /
sā māṃ viḍambayati nātha sadaiva tṛṣṇā bhindhi prasahya bhagavan na punarbhavāya // 61 //
yenāvṛtaḥ paśur ayaṃ hṛtabodhaśaktis tattvaṃ na vetti jagate hitam ātmane vā /
chindhi prasahya bhagavan mama tat samastam ajñānajaṃ timiram astu mahāprakāśaḥ // 62 //
sarvāpadāṃ nilayam adhruvam asvatantram āsannapātam avivekam asārasaṃjñam /
yāvac charīrakam idam na vipadyate me tāvan niyojaya vibho kuśalakriyāsu // 63 //
yat khidyate kamalayonir api stuvānaḥ sākṣāc caturbhir api nāma mukhair bhavantam /
tat ke vayaṃ tava guṇastavanakriyāsu bhaktiḥ pramāṇam iti sarvam idaṃ kṣamasva // 64 //
kṛtvā mayā tava nutiṃ jagadekabandho bhaktyā svabuddhisadṛśīm avadhūtanāmna /
puṇyaṃ yad alpam api kiṃcid upāttam atra lokasya tena bhagavaṃs tvayi bhaktir astu // 65 //
iti śrīmadavadhūtasiddhaviracitaṃ bhagavadbhaktistotraṃ samāptam //
