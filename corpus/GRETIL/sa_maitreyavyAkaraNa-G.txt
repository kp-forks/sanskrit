#Text:Maitreyavyākaraṇa
#Data entry:Jens-Uwe Hartmann
#Edition:Gilgit Manuscript (incomplete), ed. Majumder (= MvyG)

(daśa māsāṃś ca) nikhilān dhārayitvā mahādyutim /
supuṣpite 'smin udyāne maitreyajananī tataḥ // 31 //

na niṣaṇṇā nipannā vā sthitā sā dharmacāriṇī /
drumasya śākhām ālambya maitreyaṃ janayiṣyati // 32 //

alipto garbhapaṅkena kuśeśayam ivāmbunā /
traidhātukam idaṃ sarvaṃ prabhayā pūrayiṣyati // 33 //

prīto 'tha taṃ sahasrākṣo devarājā śacīpatiḥ /
jāyamānaṃ grahītā sa maitreyaṃ dvipadottamam // 34 //

padāni jātamātraś ca saptāsau prakramiṣyati /
pade pade nidhanaṃ ca padmaṃ padmaṃ bhaviṣyati // 35 //

diśaś catasraś codvīkṣya vācaṃ pravyāhariṣyati /
iyaṃ me paścimā jātir nāsti bhūyaḥ punarbhavaḥ /
na punar abhyāgamiṣyāmi nirvāsyāmi nirāsravaḥ // 36 //

saṃsārārṇavamagnānāṃ sattvānāṃ duḥkhabhāginām /
tṛṣṇābandhanabaddhānāṃ kariṣyāmi vimocanam // 37 //

śvetaṃ cāsya surāś chattraṃ dhārayiṣyanti mūrdhani /
śītoṣṇavāridhārābhyāṃ nāgendrau snāpayiṣyataḥ // 38 //

pratigṛhya ca taṃ dhātrī dvātriṃśadvaralakṣaṇam /
śriyā jvalantaṃ maitreyaṃ mātre samupaneṣyati // 39 //

manoramāṃ ca śivikāṃ nānāratnavibhuṣitām /
ārūḍhāṃ putrasahitāṃ vahiṣyanti ca devatā // 40 //

tatas tūryasahasreṣu vādyamāneṣu tatpuram /
praviṣṭamātre maitreye puṣpavarṣaṃ patiṣyati // 41 //

dṛṣṭvaivaṃ putraṃ subrahmā dvātriṃśadvaralakṣaṇam /
pratyavīkṣātha mantreṣu tadā prīto bhaviṣyati // 42 //

gatidvayaṃ kumārasya yathā mantreṣu dṛśyate /
narādhipaś cakravartī buddho vā dvīpadottamaḥ // 43 //

sa ca yauvanasaṃprāpto maitreyāḥ puruṣottamaḥ /
cintayiṣyati dharmātmā duḥkhitā khalv iyāṃ prajāḥ // 44 //

brahmasvaro mahāghoṣo hemavarṇo mahādyutiḥ /
viśālavakṣāḥ pīnāṅsaḥ padmapattranibhekṣaṇaḥ // 45 //

hastaḥ pañcāśad ucchrāya tasya kāyo bhaviṣyati /
visṛtaś ca tato 'rddhena śubhavarṇasamucchrayaḥ // 46 //

aśītibhiś caturbhiś ca sahasraiḥ saṃpuraskṛtaḥ /
māṇavānāṃ sa maitreyo mantrān adhyāpayiṣyati // 47 //

atha śaṅkho narapatiḥ yūpam ucchrāpayiṣyati /
tiryañ ca ṣoḍaśavyāmam ūrdhvaṃ vyāmasahasrakam // 48 //

sa taṃ yūpaṃ narapatir nānāratnavibhūṣitam /
pradāsyati dvijātibhyo yajñaṃ kṛtvā puraḥsaram /
saptaratnamayaṃ yūpaṃ brāhmaṇebhyaḥ pradāsyati // 49 //

taṃ ca ratnamayaṃ yūpaṃ dattamātraṃ manoramam /
brāhmaṇānāṃ sahasrāṇi vikiriṣyanti tatkṣaṇāt // 50 //

yūpasya tasya maitreyo dṛṣṭvā caitām anityatām /
kṛtsnaṃ vicintya saṃsāraṃ pravrajyāṃ rocayiṣyati // 51 //

yatv ahaṃ pravrajitveha spṛśeyam amṛtaṃ padam /
vimocayeyaṃ janatāṃ vyādhimṛtyujarābhayāt // 52 //

aśītibhiḥ sahasraiḥ sa caturbhiś ca puraskṛtaḥ /
niṣkramiṣyati maitreyaḥ pravrajyām agrapudgalaḥ // 53 //

nāgavṛkṣas tadā tasya bodhivṛkṣo bhaviṣyati /
pañcāśadyojanāny asya śākhā ūrdhvaṃ samucchritāḥ // 54 //

niṣadya tasya cādhastān maitreyo puruṣottamaḥ /
anuttarāṃ śivāṃ bodhiṃ samavāpsyati nāyakaḥ // 55 //

yasyām eva ca rātrau sa pravrajyāṃ niṣkramiṣyati /
tasyām eva ca rātrau hi parāṃ bodhim avāpsyati // 56 //

aṣṭāṅgopetayā vācā tataḥ sa puruṣottamaḥ /
deśayiṣyati saddharmaṃ sarvaduḥkhāpahaṃ śivam // 57 //

prasannāṃ janatāṃ dṛṣṭvā satyāni kathayiṣyati /
duḥkhaṃ duḥkhasamutpādaṃ duḥkhasya samatikramam // 58 //

āryaṃ cāṣṭāṅgikaṃ mārgaṃ kṣemaṃ nirvāṇagāminam /
taṃ cāpi dharmaṃ saṃśrutya pratipatsyanti śāsane // 59 //

udyāne puṣpasaṃcchanne sannipāto bhaviṣyati /
pūrṇaṃ ca yojanaśataṃ parṣat tasya bhaviṣyati // 60 //

śrutvā narapati rājā śaṅkho nāma mahāyaśāḥ /
dattvā dānam asaṃkhyeyaṃ pravrajyāṃ niṣkramiṣyati // 61 //

aśītibhiś caturbhiś ca sahasraiḥ parivāritaḥ /
narādhipo viniṣkramya pravrajyām upayāsyati // 62 //

anenaiva pramāṇena mānavānāṃ puraskṛtaḥ /
maitreyasya pitā tatra pravrajyām niṣkramiṣyati // 63 //

tato gṛhapatis tatra sudhano nāma viśrutaḥ /
pravrajiṣyati śuddhātmā maitreyasyānuśasane // 64 //

strīratnam atha śaṅkhasya viśākhā nāma viśrutā /
aśītibhiś caturbhiś ca sahasraiḥ saṃpuraskṛtā /
nārīṇāṃ abhiniṣkramya pravrajyām rocayiṣyati // 65 //

prāṇinaḥ tatra samaye sahasrāṇi śatāni ca /
pravrajyām upayāsyanti maitreyasyānuśāsane // 66 //

supuṣpite 'smin udyāne sannipāto bhaviṣyati /
samantato yojanaśataṃ parṣat tasya bhaviṣyati // 67 //

tataḥ kāruṇikaḥ śāstā maitreyaḥ puruṣottamaḥ /
samitiṃ vyavalokyātha idam arthaṃ pravakṣyati // 68 //

sarve te śākyasiṃhena guṇiśreṣṭhena trāyinā /
arthato lokanāthena dṛṣṭvā saddharmadhātunā /
ropitā mokṣamārgeṇa vikṣiptā mama śāsane // 69 //

chattradhvajapatākābhir gandhamālyavilepanaiḥ /
kṛtvā stūpeṣu satkāram āgatā hi mamāntikam // 70 //

saṅghe dattvā ca dānāni cīvaraṃ pānabhojanam /
vividhaṃ glānabhaiṣajyam āgatā hi mamāntikam // 71 //

kuṅkumodakasekaṃ ca candanenānulepanam /
dattvā śākyamuneḥ stūpeṣv āgatā hi mamāntikam // 72 //

śikṣāpadāni cādāya śākyasiṃhasya śāsane /
paripālya yathābhūtam āgatā hi mamāntikam // 73 //

upoṣadham upoṣyeha āryam aṣṭāṅgikaṃ śubham /
caturdaśīṃ pañcadaśīṃ pakṣasyehāṣṭamīṃ tathā /
prātihārikapakṣaṃ cāpy aṣṭāṅgaṃ susamāhitam // 74 //

śīlāni ca samādāya saṃprāptāni ca śāsanam /
buddhaṃ dharmaṃ ca saṅghaṃ ca sattvās te śāsanaṃ gatāḥ /
kṛtvā ca kuśalaṃ karma macchāsanam upāgatāḥ // 75 //

tenaite preṣitāḥ sattvāḥ pratīṣṭāś ca mayāpy amī /
gaṇiśreṣṭheṇa muninā parītā bhūrimedhasā // 76 //

prasannāṃ janatāṃ dṛṣṭvā satyāni kathayiṣyati /
śrutvā ca te tato dharmaṃ prāpsyanti padam uttamam // 77 //

prātihāryatrayeṇāsau śrāvakān vinayiṣyati /
sarve te asravās tatra kṣipayiṣyanti suratāḥ // 78 //

prathamaḥ sannipāto 'sya śrāvakāṇāṃ bhaviṣyati /
pūrṇāḥ ṣaṇnavatikoṭyaḥ śrāvakāṇāṃ bhavacchidām // 79 //

dvitīyaḥ sannipāto 'sya śrāvakāṇāṃ bhaviṣyati /
pūrṇāś caturnavatiḥ koṭyaḥ śāntānāṃ bhūrimedhasām // 80 //

tṛtīyaḥ sannipāto 'sya śrāvakāṇāṃ bhaviṣyati /
pūrṇā dvāviṃśatiḥ koṭyaḥ śāntānāṃ śāntacetasām // 81 //

dharmacakraṃ pravartyātha vinīya suramānuṣān /
sārdhaṃ śrāvakasaṅghena pure piṇḍaṃ cariṣyati // 82 //

tataḥ praviśatas tasyāṃ ramyāṃ ketumatīṃ purīm /
māndārakāṇi puṣpāni patiṣyanti purottame /
devatāḥ prakariṣyanti tasmin puragate munau // 83 //

catvāraś ca mahārājāḥ śakraś ca tridaśādhipaḥ /
brahmā devagaṇaiḥ sārdhaṃ pūjāṃ tasya kariṣyati // 84 //

utpalaṃ kumudaṃ padmaṃ puṇḍarīkaṃ sugandhikam /
aguruṃ candanaṃ cāpi divyaṃ mālyaṃ patiṣyati // 85 //

cailakṣepaṃ kariṣyanti devaputrā maharddhikāḥ /
taṃ lokanātham udvīkṣya praviśantaṃ purottamam // 86 //

divyaś ca tūryanirghoṣo divyaṃ mālyaṃ patiṣyati /
devatā prakariṣyanti tasmin puragate munau // 87 //

ye tu ketumatīṃ ke cid vāsayiṣyanti mānuṣāḥ /
te pi taṃ pūjayiṣyanti praviśantaṃ purottamam // 88 //

pathi bhūmyāstaraṃ tatra mṛdutūlapicopamam /
vicitraṃ ca śubhaṃ mālyaṃ vikiriṣyanti te tadā // 89 //

chattradhvajapatākābhir arcayiṣyanti mānuṣāḥ /
śubhaiś ca tūryanirghoṣaiḥ prasannamanaso narāḥ // 90 //

taṃ ca śakraḥ sahasrākṣo devarājaḥ śacīpatiḥ /
prahṛṣṭaḥ prāñjalirbhūtvā maitreyaṃ stoṣyate jinam // 91 //

namas te puruṣājanya namas te puruṣottama /
anukampasva janatāṃ bhagavann agrapudgala // 92 //

maharddhiko devaputras tasya māro bhaviṣyati /
sa cāpi prāñjalirbhūtvā stoṣyate lokanāyakam // 93 //

śuddhāvāsasahasraiś ca bahubhiḥ parivāritaḥ /
pravekṣyate ca maitreyo lokanātho vināyakaḥ // 94 //

brāhmaṇaparivāreṇa brahmā cāpi girāsphuṭam /
kathayiṣyati saddharmaṃ brahmaṃ ghoṣam udīrayan // 95 //

ākīrṇā pṛthivī sarvā arhadbhiś ca bhaviṣyati /
kṣīṇāsravair vāntadoṣaiḥ prahīṇabhavabandhanaiḥ // 96 //

hṛṣṭā devamanuṣyāś ca gandharvā yakṣarākṣasāḥ /
śāstuḥ pūjāṃ kariṣyanti nāgāś cāpi maharddhikāḥ // 97 //

te vai nūnaṃ bhaviṣyanti cyānaghāś (?) chinnasaṃcayāḥ /
utkṣiptaparikhāḥ dhīrā anādānā nirutsakāḥ /
brahmacaryaṃ cariṣyanti maitreyasyānuśasane // 98 //

te 'pi nūnaṃ bhaviṣyanti amamā aparigrahāḥ /
ajātarūparajatā aniketā asaṃstavāḥ /
brahmacaryaṃ cariṣyanti ye maitreyānuśasane // 99 //

te vai pānaṃ gamiṣyanti chitvā jālam eva bhujāt /
dhyānāni copasaṃpadya prītisaukhyasamanvitāḥ /
brahmacaryaṃ cariṣyanti maitreyasyānuśasane // 100 //

ṣaṣṭiṃ varṣasahasrāṇi maitreyo dvipadottamaḥ /
deśayiṣyati saddharmaṃ śāstā lokānukampayā // 101 //

śatāni ca sahasrāṇi prāṇinaṃ sa vināyakaḥ /
vinīya dharmakāyena tato nirvāṇam eṣyati // 102 //

tasmiṃś ca nirvṛte dhīre maitreye dvipadottame /
daśavarṣasahasrāṇi saddharmaḥ sthāsyati kṣitau // 103 //

prasādayati cittāni tasmāc chākyamunau jine /
tato dṛkṣatha maitreyaṃ saṃbuddhaṃ dvipadottamam // 104 //

tasmād dharme ca buddhe ca saṅghe cāpi gaṇottame /
prasādayati cittāni bhaviṣyati maharddhikam // 105 //

taṃ tādṛśaṃ kāruṇikaṃ maitreyaṃ dvipadottamam /
ārādhayitvā kālena tato nirvāṇam eṣyatha // 106 //

idam āścaryakaṃ śrutvā dṛṣṭvā ca vibhavānalpikām /
ko vidvān na prasīdeta api kṛṣṇāsu jātiṣu // 107 //

tasmād ihātmakāmena māhātmyam abhikāṅkṣatāḥ /
saddharmo gurukartavyaḥ smaratā buddhaśāsanam // 108 //

maitreyavyākaraṇaṃ samāptam //
