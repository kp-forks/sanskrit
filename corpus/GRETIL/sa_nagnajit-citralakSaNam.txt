#Author:Nagnajit
#Text:Citralakṣaṇam
#Data entry:Members of the Digital Sanskrit Buddhist Canon Input Project
#Edition:Asoke Chatterjee Sastri: The Citralakṣaṇa : An Old Text of Indian Art, Sanskrit, Tibetan and English Version. Calcutta 1987 (Bibliotheca Indica Series, 315).



||atha bhāratīyabhāṣāyāṃ citralakṣaṇam |
||prathamaḥ parivarttaḥ
brahmāṇaṃ ca mahādevaṃ nārāyaṇaṃ sarasvatīm /
varadāṃ ca mayā natvā kriyate jayamaṃgalam // 1.1 //
prajāpatestathā śambhoḥ padmāsyāyāstathā giram /
pārvatyā anusṛtyaiva jāyatāṃ kila paṇḍitāḥ // 1.2 //
tadanantaraṃ citralakṣaṇamucyate /
maṃgalamastu /
mahādevāya devāya sarvavidyavijānate /
namo namo mayā samyag ucyate citralakṣaṇam // 1.3 //
ādau candramasaṃ vande haraṃ ca candraśekharaṃ /
viṣṇvindrau sūryamagniṃ ca varuṇaṃ marutaṃ tathā // 1.4 //
namaskaromyahaṃ caiva viśvakarmaprajāpatī /
nagnajitaṃ namaskṛtya tvācāryāṃśca punaḥ punaḥ // 1.5 //
varṇaṃ ca citrakarmātha śāstrānusāratastathā /
yathājñānaṃ yathāśakti saṃkṣepeṇa mayocyate // 1.6 //
viśvakṛnnagnajiddevaprahlādasāramujjvalam /
lakṣaṇamanusṛtyaica viduṣāṃ sudhiyāṃ punaḥ // 1.7 //
saṃgṛhya mativṛddhaye nānāśāstrasamuddhṛtam /
ucyate citralakṣaṇaṃ śṛṇvantu tadvidā janāḥ // 1.8 //
puredaṃ lakṣaṇaṃ śrutvā nararājo mahodharaḥ /
dharmajñaḥ satyaniṣṭhaśca buddhimāṃśca yaśo'nvitaḥ /
viśruto bhayajinnāmnā tathābhūt dharaṇītale // 1.9 //
guṇottamasya bhūpasya dhārmikasya praśāsane /
śatasahasravarṣāṇi cāyuḥ prajāḥ prapedire // 1.10 //
nīrogā na ca hantāro manorogavivarjitāḥ /
akālamṛtyuhīnāstāḥ kutaḥ krodhāḥ kuto malāḥ // 1.11 //
vāyuḥ supravahaścaiva śakraḥ suvarṣakastathā /
varṇarasasametāni vījamūlaphalāni ca // 1.12 //
varṇāśramā hi catvāro na cyutā dharmatatparāḥ /
ṛddhiguṇasamāyuktaṃ śrīmad vikasitaṃ jagat // 1.13 //
evambhūte sthite rāṣṭre sukhaśāntisamanvite /
bhayajito manaḥ śuddhaṃ pravṛttaṃ tapasi drutam // 1.14 //
suduṣkaraṃ tapaḥ kṛtvā rājñātiśuddhacetasā /
varā bahuvidhā prāptā devāllokapitāmahāt // 1.15 //
viṣayastasya śatrubhir devāstrairapi durjayaḥ /
uttamāpratirodhyā ca sarvaśāstre matistvatha // 1.16 //
sarvaguṇairupetasya parākrāntasya dhīmataḥ /
mahābhāgasya devānāṃ prabhāvaiḥ prāptaviśruteḥ // 1.17 //
sarvavidyāśrayasyāsya mūrttadharmasya bodhinaḥ /
maṇiputrasamākhyaspa etādṛśasya bhūpateḥ // 1.18 //
savidhe tvāgataḥ kaścid rudan vipro 'tiduḥkhitaḥ /
kathaṃ rodiṣi bho vipra cetyapṛcchad dvijaṃ nṛpaḥ // 1.19 //
kruddhena tena vipreṇa kathito nṛpatistadā /
tava śāsanakāle 'smin deśe 'kālamṛtiyataḥ // 1.20 //
tato 'dharmeṇa rājyaṃ taṃ śāssīdaṃ nṛpa niścitam /
viṣmayo ya itaḥ pūrvaṃ na jāto 'sau pravartate // 1.21 //
madīyavaṃśarakṣākṛt lakṣaṇākṛtisundaraḥ /
akālamṛtyunā kasmāt kroṛato 'pahṛtaḥ sutaḥ // 1.22 //
bramha priyau hi rājan tvaṃ sarva jānāsi bhūtale /
prāṇatulyaṃ sutaṃ mahyaṃ dehi svāmin kṛpānvitaḥ // 1.23 //
dayāṃ yadi na kuryāstvaṃ śaktiman guṇavan nṛpa /
tṛṇakhaṇḍāṇiva prāṇān tvatsavidhe tyajāmyaham // 1.24 //
bhāṣite tu dvijenaivaṃ buddhimān puraṣottamaḥ /
ākarṣaṇe sutaṃ tasya matiṃ cakre nṛpālakaḥ // 1.25 //
sāntvitastu nṛvākyena "āgaccha mama dāsa hi" /
sūryavarcodharaṃ yamam uditaṃ tatra dṛṣṭavān // 1.26 //
dharmarājaṃ jagadbandyaṃ praṇamya bhayajinnṛpaḥ /
brāhmaṇasya hitārthāya sādaraṃ vākyamabravīt // 1.27 //
pratyupakṛddvijātestu prāṇebhyo 'pi sutaḥ priyaḥ /
cākāle 'pahṛto yo 'sau tava dūtena durdhiyā // 1.28 //
prabho tribhuvanasyāpi dīyatāṃ tanayaḥ priyaḥ /
viśvakarman dvijanmane asmai prītyā ca dhīmate // 1.29 //
śrutvā pretādhipo vākyaṃ pūjanīyaṃ hasan nṛpam /
dadau pratyuttaraṃ mṛdu tejasā pūritaṃ vacaḥ // 1.30 //
svakīyakarmavaśād jīvāḥ sarve madvaśagā dhruvam /
kasyāpyākarṣaṇe tyāge svecchāśaktiḥ kuto mama // 1.31 //
sukhaṃ vā yadi vā duḥkhaṃ sarvaṃ karmavaśaṃ sadā /
tasmāt rājan vijānīyān mayā naiva pragṛhyate // 1.32 //
madgṛhaṃ pratipadyātha śarīrī na nivartate /
kālena mahatākṛṣṭo dvijaputro balīyasā // 1.33 //
kuśalaṃ cākuśalaṃ vā sarvamihānubhūyate /
karmānusāriṇī bhūmir vijñeyā ca sadā nṛṇām // 1.34 //
evamuktaḥ punarbhūpaḥ prāha vaivasvataṃ yamam /
matprārthanāvaśād deva dehyasmai putramuttamam // 1.35 //
na śakyate na śakyate yama āha punaḥ punaḥ /
dehi dehi sutaṃ deva rājñāpi prārthitaḥ punaḥ // 1.36 //
āgrahasyātiśayyaṃ ca tayoritthaṃ babhūva ha /
vyākulau tī mahāyuddhe tadā liptau babhūvatuḥ // 1.37 //
tiṣṭha tiṣṭheti ta rājā bahuśaḥ prāha vīrahā /
sthito 'smīti raṇe rājan tamavocad nṛpaṃ yamaḥ // 1.38 //
asaṃkhyānāṃ ca vāṇānāṃ tīkṣṇānāṃ parivarṣaṇam /
akarod bhayajid rājā yamasyopari sarvataḥ // 1.39 //
śrutaghnaṃ sarvato divyaṃ meghato vārivarṣavat /
apratirodharupaṃ tad astraṃ vavarṣa dharmarāṭ // 1.40 //
tena rājā mahākruddho mahāprabhāvaśālibhiḥ /
yamadūtāṃścadevāstraiḥ prapīḍya mumude bhṛśam // 1.41 //
śūlāsiprāsamudgarā yamadūtavinirgatāḥ /
bhūpena sarvathā naṣṭā bhayapravartakā ime // 1.42 //
preto dāruṇarupī ca pratidiśamadhāvata /
naṣṭaḥ senāpatiścaiva āgamadāhavād drutam // 1.43 //
tataḥ pretādhipo devo dṛṣṭvā taṃ tu parājitam /
yathājñākāriṇaṃ daṇḍaṃ jagrāha pratihiṃsayā // 1.44 //
kālāgnisadṛśaṃ dṛṣṭvā utkṣiptaṃ pṛthivīpatiḥ /
brahmaśiro 'ṅkita cāstram ātmahaste gṛhītavān // 1.45 //
sarve bhūtā bhayatrastā mahābhūto 'pi sarvataḥ /
babhūvurāturā sarve tena durlakṣaṇena vai // 1.46 //
duḥkhitāṃ sakalāṃ pṛthvīṃ dṛsṭvā brahmā tathā suraiḥ /
ājagāma svayaṃ tatra tasmin deśe raṇākule // 1.47 //
brahmāṇaṃ svāgata dṛṣṭvā bhayajinnṛpasattamaḥ /
sāñjaliḥ pūjayitvā taṃ prāha yathāyathaṃ vacaḥ // 1.48 //
yamo 'pi praṇipatyātha sarvāmakathayat kathām /
vaiklavyakāraṇani ca śrutvā śeṣāṇi sṛṣṭikṛt /
pratyāvṛtya raṇād devaḥ kathayāmāsa tau tadā // 1.49 //
na doṣo bhavatāṃ nātha mṛtyupatermahātmanaḥ /
satyanarādhipasyaiva kālasya na tu karmaṇaḥ // 1.50 //
purā śubhāśubhaṃ karma tathā ca śiśunā kṛtam /
labdhañca maraṇaṃ śīghra janma prāpya ca mānuṣam // 1.51 //
sāphalyameti te śramo brāhmaṇasyāsya pūjanāt /
tasminnupāyavidyeyaṃ matprasādāt prapūjyatām // 1.52 //
varṇādīnāṃ samāyogaiḥ etaddvijasutākṛtim /
rupamālikha bho rājan sarvalokahitāya vaṃ // 1.53 //
āvirbhūtena brahmaṇā itthamukte suvuddhimān /
jīvayituṃ lilekha taṃ dvijaputraṃ mahopatiḥ /
brahmā taccitramādāya yojayāmāsa jīvitam // 1.54 //
vikacotpalacakṣuṣmān sukumāraśarīradhṛk /
cakṣurunmīlya sānandaṃ punarjīvanamāpede // 1.55 //
jīvitaṃ putramāsādya hṛṣṭo brāhmaṇasattamaḥ /
bramhāṇamabhivandyātha svīyaputraṃ gṛhitavān // 1.56 //
brahmābravīt tato bhūpaṃ brāhmaṇaprītaye ime /
yamadutā jitāḥ śaktyā sādhu sādhu kṛtaṃ tvayā // 1.57 //
brahmāṇā kathite tvevaṃ sa rājā harṣamāptavām /
sarvadamanakārī tu daurmanasyaṃ yamo gataḥ // 1.58 //
aprasannaṃ yamaṃ dṛṣṭvā vacobhirmadhurairbhṛśam /
brahmā svayaṃ samāśvāsya bhūpatiṃ prāha sattamaḥ // 1.59 //
dharmanītiḥ suvijñāya na nindet kāmapi prajām /
sadānandapradobhavyastv abhimānaṃ ca varjayet // 1.60 //
yatra sevā satāṃ nāsti tatra nindā bhaved dhruvam /
nālpamapi sukhaṃ kiñcid āpnoti nindukaḥ sadā // 1.61 //
dveṣiṇo 'pi budhāḥ svargād bhavanti vicyutāstahā /
ahaṅkānarayuta bhūtaṃ tyajanti sarvamānavāḥ // 1.62 //
nirahaṅkāriṇā tasmāt bhavitavyaṃ sadā khalu /
jātyā balena dānena naipuṇyena ca vidyayā // 1.63 //
devatānāñca viprāṇāṃ viśeṣaṇa samādaraḥ /
prakartavyo na kartavyo nindopāyaḥ kathañcana // 1.64 //
avirodhena satkāraḥ karaṇīyaḥ sadā nṛpaiḥ /
kṣamāvalambanīyā syāt nindā tyājyā tathaiva ca /
sarvajño nirahaṃkaro guṇine na dviṣennṛpaḥ // 1.65 //
puruṣaṃ vacanaṃ tyājyam āghātaṃ visṛjet sadā /
pratyakṣaṃ prāpyate yattu sārthakyaṃ tasya cintayet // 1.66 //
devavipravirodhināṃ kutrāpi na sukhaṃ bhavet /
vidhiyaṃ naiva kāryaṃ hi yamasyāpi tato nṛpa // 1.67 //
brahmaṇetthaṃ sa bhūpālo hy upadiṣṭo dvijapriyaḥ /
namaskṛtya yamasvārthe kṛtavān supriyaṃ tathā // 1.68 //
yamo 'pi prītimāpanno brahmā prasannatāṃ gataḥ /
aśokaṃ prītimāpede jagadetañcarācaram // 1.69 //
atha brahmā nṛpaṃ prāha nagnaṃ pretaṃ nivāraya /
yamadāsaiḥ sadā viśvaṃ na pātayed bhavān khalu // 1.70 //
balena tejasā cāpi tapasemaṃ guṇaṃ nṛpāḥ /
anukuryurna karttavyo 'kuśala iha bhāvini // 1.71 //
bhavān mahāyaśasvī ca karaṇīyo mayā kṣitau /
nivartasva kumārgebhyas tvaṃ sadā pṛthivīpate // 1.72 //
pretaparyāyakaṃ nagnam ajaiṣīstvaṃ yato balāt /
mama prasādād rājendra brāhmaṇānugrahāttathā /
prajāpatitulaḥ pṛthvāṃ yaśasvī tvaṃ bhaviṣyasi // 1.74 //
vedajño vrataniṣṭhaśca tapasā śuddhamānasaḥ /
prajāḥ pālaya niṣpāpaḥ anumatistathā mama // 1.75 //
asya brāhmaṇaputrasya citrasya lekhanena ca /
tādṛśeṇa kṣitāvādicitrāviṣkārako bhava // 1.76 //
lokānāṃ hitasādhanāt pūjanīyo bhaviṣyasi /
adya prabhṛti taccitra jagadvandyaṃ bhavet sadā // 1.77 //
pāpaghnaṃ ca manohāri protisukhapradaṃ nṛṇām /
maṅgalaśropradāyakaṃ rakṣoghnaṃ śatrunāśanam // 1.78 //
tavādau lekhakakhyātiḥ mameyaṃ vacanena ca /
citramiti prasiddhaṃ tat sarvatraiva bhaviṣyati // 1.79 //
brahmaṇetthaṃ vacasyukte yamo vipraśca nagnajit /
sarve nemuśca bhaktyā taṃ brahmāṇaṃ lokapālakam // 1.80 //
sarveṣāṃ maṅgalaṃ kṛtvā trilokeśaḥ prajāpatiḥ /
sarvadevagaṇaiḥ sārdhaṃ jagāma svagṛhaṃ mudā // 1.81 //
rājātha dharmarājaṃ taṃ pūjayitvā prayantataḥ /
svasthānamāgato dhīmān prīṇayitvā yamaṃ tathā // 1.82 //
athāsau brāhmaṇastuṣṭaḥ prapayau nagaraṃ drutam /
yasmād deśāt samāpannas tatraiva praviveśa ca // 1.83 //
hṛṣṭo rājā samitraśca citrasaṃracanāya vai /
udyato 'bhūt sadaivāsau saputre prasthite dvije // 1.84 //
sarvarūpānukūlaṃ tat mānaṃ vā kīdṛśaṃ bhavet /
tat praṣṭuṃ sṛṣṭikattariṃ brahmalokaṃ jagāma saḥ // 1.85 //
kṛpayā brūhi me brahman citrasaṃlekhanakramam /
citrasya lakṣaṇāni me nānāvidhāni santi ca // 1.86 //
parimāṇaṃ kimasya syāt vidhinā kīdṛśena vā /
utpādanīyametaddhi sāñjaliḥ pṛṣṭhavān nṛpaḥ // 1.87 //
brahmātha prāha bhūpendraṃ śṛṇu rājan samāhitaḥ /
atiguhyaṃ mahad vākyaṃ paramaṃ kathayāmi te // 1.88 //
sṛṣṭerādau samāyātā vedā yajñāśca bhūpate /
tataḥ prajā mayā sṛṣṭā upadiṣṭāśca tā mayā // 1.89 //
caityānāṃ karaṇāyaiva citraṃ saṃlikhyate yataḥ /
vedāccitraṃ prajātaṃ vai tasmād jñeyaṃ tathaiva tat // 1.90 //
ādau saṃlikhitatvācca citramityucyate tataḥ /
carācarayutā vṛkṣā jaṅgamāśca yathāsthitāḥ /
tathā pralikhanātteṣāṃ taccitramiti kathyate // 1.91 //
girīṇāṃ sumeruḥ śreṣṭhaḥ aṇḍajānāṃ khagādhipaḥ /
yathā nareṣu bhūpendras tathā citraṃ kalāsu vai // 1.92 //
patanti sāgare nadyaḥ samudrā ratnamāśritāḥ /
nakṣatraiścāśritaḥ sūryo bramhā ṝṣyāśrayo yathā /
tathaiva citrakarmaṇi kalāḥ sarvāḥ samāśritāḥ // 1.93 //
himālayo yathā śreṣṭho nageṣu sakaleṣu ca /
gaṅgā nadiṣu śreṣṭhaiva graheṣu somabhāskarau // 1.94 //
sameṣu vainateyaśca mahendro devavṛndake /
tathā śreṣṭhaṃ bhaveccitraṃ sarvāsu hi kalāsu ca // 1.95 //
nagnajid gaccha tasmāt tvaṃ viśvakarma samīpataḥ /
lakṣaṇavidhimānaṃ ca tubhyaṃ sa upadekṣyati // 1.96 //
upadeśamanusṛtya brahmaṇo bhūpatistataḥ /
viśvakarmasamīpe tu prasanno hyagamad drutam // 1.97 //
dṛṣṭo 'sau viśvakarmā ca rājñā namaskṛtastathā /
ātithyaṃ vidhivat kṛtvā rājñe so 'dadadāsanam // 1.98 //
rājāha viśvakarman bho brahmajñayā hyupasthitaḥ /
citrasya lakṣaṇaṃ karma upadiśatu me prabho // 1.99 //
vidhirvā parimāṇaṃ vā kīdṛśaṃ vā bhavettathā /
upadiśatu kārtsnyena rahasyaṃ saprakārakam // 1.100 //
evamukte narendreṇa viśvakarmā mudānvitaḥ /
citraśilpasya śāstraṃ tu tasmai rājñe hyupādiśat // 1.101 //
ekāgramanasā tattu śrūyatāṃ yad madbhāṣitaṃ /
parimāṇaṃ tathāsthānaṃ varṇopāyau yathāyatham // 1.102 //
pradāya sarvamīśena devena padmayoninā /
nirdiṣṭaṃ citralakṣaṇaṃ buddhimantaḥ kṛte śṛṇu // 1.103 //
sarvavastusamākīrṇā ākṛtīrlakṣaṇānvitāḥ /
lokaśraddhāspadaṃ mahyaṃ likhitvādau hyupāharat // 1.104 //
kena mānena śobhanāḥ sthānopāyaiśca kīdṛśaiḥ /
brahmaṇaḥ kṛpayā labdhāḥ sarve śilpā mayā kṛtāḥ // 1.105 //
ākāreṇedṛśenaiva prajā mayā vinirmitāḥ /
devaiścitraṃ vivarddhitaṃ vividhaṃ lakṣaṇānvitam // 1.106 //
jñeyaṃ mattastvathā rājan lakṣaṇamākṛti tathā /
sādṛśyaṃ veśasaundaryaṃ parimāṇaṃ kalānvitaṃ // 1.107 //
citramīdṛśaṃ saṃlekhyaṃ yatnād buddhimatā tvayā /
darśanīyaṃ manuṣyebhyo vidvabhyo guṇayuktebhyaḥ /
citrasandarśane tāvad utsāhamatiyuktebhyaḥ // 1.108 //
munināgāsurāṇāṃ ca pretānāṃ yakṣarakṣasām /
gandharvāṇāṃ ca rājendra vidhivat kakṣaṇādikam /
likhitvā vividhaṃ samyak tubhyaṃ mayā pradaśryate // 1.109 //
|| iti nagnajiccitralakṣaṇanirdeśe nagnajayo nāma prathamaḥ parivarttaḥ ||
||dvitīyaḥ parivarttaḥ
yathoktaṃ brahmaṇā pūrvam ācaṣṭe bhūpatiṃ tathā /
likhanādividhiṃ samyak citrasya parinirmito // 2.1 //
sthāvare jaṃgame naṣṭe pralayānte ca vai purā /
prādurabhūt suvarṇāṇḍaṃ tamo hatvā jalāt kila // 2.2 //
tasmādaṇḍāt prādurabhūt lokapitāmahaḥ svayam /
omityekākṣaraṃ tasmād vedavidyāśca kalpanā // 2.3 //
catasraśca prajāstāsāṃ rupasaṃjñādayastadā /
āyuṣā sahitasyaiva brahmaṇo jātireva ca // 2.4 //
sthānaṃ caryā ca dharmaśca nyāyaśca prābhavan tadā /
evaṃ kṛte sati brahmācintayat jagato hitam // 2.5 //
evaṃ cintayatastasya matiritthaṃ babhūva ha /
kathaṃ janāśca jānīyuḥ saṃjñāṃ devamahībhūjām /
apramādena cādaraḥ sadā teṣu kathaṃ bhavet // 2.6 //
brahmetthaṃ cintayitvā tu viṣṇoḥ śivasya cātmanaḥ /
śakrasya sarvadevānāṃ parimāṇaṃ guṇaṃ tathā // 2.7 //
savastraṃ vividhasthitam alaṃkārāstrasaṃyutaṃ /
manoramaṃ surupaṃ ca atyantasradṛśaṃ tathā // 2.8 //
sasavibhaktasarvāṅgaṃ pratyaṅgaṃ ca yathāyatham /
miśritena ca varṇena citrākāraṃ vinirmame // 2.9 //
vilokya tāni citrāṇi netramūlāt pramoditāḥ /
sādhu sādhviti saṃpūjya praśaṃśasurvidhiṃ surāḥ // 2.10 //
ime devāḥ prasannāśca svaptākāraṃ ca lebhire /
adhiṣṭhānaṃ prabhāvaṃ ca kṛtavantastathā ime // 2.11 //
prāha saptasurān brahmā astu puṇyaṃ samāśritam /
adya prabhṛti sarvatra yuṣmākaṃ pratimāsu ca /
nātra śaṅkā kṛthā naraḥ pūjayiṣyati vaḥ sadā // 2.12 //
śūddhayā dānena vidhivat tatparāyaṇamānasaḥ /
manuṣyeṣu ca yo nāma bhavantaṃ pūjayiṣyati /
tasmai kāmasya siddhaye nairujyaṃ saṃpradāsyati // 2.13 //
nānā prakāraduḥsvapnāt dveṣagrastebhya eva ca /
sarveṣā rakṣaṇa kṛtvā pāpān nāśayati dhruvam // 2.14 //
dharmaśca sadṛśo bhāvyaḥ rakṣohānirbhaved dhruvam /
yaśovṛddhirbhaved viśve yuṣmākaṃ paripūjanāt // 2.15 //
lokapūjāvyavasthāyai pratimānāṃ yathāyatham /
nāmādikīrtanaṃ kārya stavapūjādikaṃ tathā // 2.16 //
pratimāṃ yāṃ pratidinaṃ puṇyātmā pūjayiṣyati /
tayaiva dīyate śāntis tasmai bhaktāya sarvataḥ // 2.17 //
evaṃ vavatviti prāhur devāḥ prasannamānasāḥ /
svīyaveṣaiḥ svacetasā svādhiṣṭhānaṃ samāgatāḥ /
itthaṃ pūjābhavad viśvavāsibhiste prapūjitāḥ // 2.18 //
parimāṇādikaṃ teṣāṃ mattaḥ śrutvā ca lakṣaṇam /
adya manuṣyalokeṣu pracāraya prayatnataḥ // 2.19 //
brahmaṇaśca mayā prāptaṃ vidyottamā ca lakṣaṇam /
aśeṣaṃ parimāṇaṃ ca tubhyamadya pradīyate // 2.20 //
trilokeṣu ca pūjyānāṃ sarveṣāṃ dehināṃ tathā /
pāpahānikaraṃ bhīter nāśakam netramodakaṃ // 2.22 //
ādyutpannañca doṣeṇa hīnaṃ nānāśrayaṃ param /
vijānīhi kṣitīndra tvaṃ yaśorāśivivardhakam // 2.23 //
|| citralakṣaṇe pūjotpattirnām dvitīyaḥ parivarttaḥ ||
||tṛtīyaḥ parivarttaḥ
lokasya kāyamānaṃ māṃ svayambhūrupadiṣṭavān /
tat tathaiva pravakṣyāmi mānaṃ brūhi prajāsu ca // 3.1 //
devarākṣasagandharva siddhanartakakinnarāḥ /
vidyādharāśca nāgendrāḥ piśācapretakāyikāḥ // 3.2 //
ye bhavanti ca teṣāṃ vai bhūpatonāṃ tatastathā /
sarveṣāṃ prāṇijātānāṃ mānamidaṃ pravartate // 3.3 //
paramāṇuśca vālāgraṃ likṣā yūko yavo 'ṅguliḥ /
aṣṭāṣṭaguṇavṛddhyā vai jñātavyamiti niścitam // 3.4 //
paramāṇubhiraṣṭābhir ekaṃ vālāgramucyate /
vālāgrāṣṭau ca likṣā sā parimāṇajñakīrtitā /
aṣṭalikṣā bhaved yūkaḥ aṣṭayūkā yavaḥ smṛtaḥ // 3.5 //
dvyaṅgulordvyaṅgulaṃ mānam aṅguliḥ syād yavāṣṭakam /
ardhāṅguliścaturyavā iti mānaṃ nigadyate // 3.6 //
vistārasya yathaivārtha āyāmena prakāśitaḥ /
tathārohasamucchrāyau paryāyavācinau matau /
parimāṇānusareṇa varṇanoyāḥ kṣitau narāḥ // 3.7 //
ucchrāyaśca tathāyāmo rājñāṃ nyagrodhavṛkṣavat /
vistṛtaścakravartināṃ śruyatāṃ varṇyate mayā // 3.8 //
ucchrāyaścakravartināṃ svāṅguleḥ parimāṇataḥ /
aṣṭottaraśataṃ jñeyaṃ kadācinna parāṅguleḥ // 3.9 //
cakravartimahīpānām ucchrāyaparimāṇakam /
sākṣāt savarṇyate cātra purvoktaṃ vistareṇa ca // 3.10 //
mukhādīnāṃ parimāṇaṃ śruyatāmucyate mayā /
tribhāgena vibhaktaṃ ca samānena tathā budhaiḥ /
civunāsālalāṭaṃ vā caturaṅgulamānakam // 3.11 //
āyāmo mukhabhāgasya bhaveccaturdaśāṅguliḥ /
urddhabhāge tvadhībhāge āyamo dvādaśāṅguliḥ /
āroho vadanasyātra dvādaśāṅgulimānakaḥ // 3.12 //
ārohaścaturaṃgulam uṣṇīṣasya bhaved dhruvaṃ /
āyāmaśca tathaivāsya ṣaḍaṅgulasamāyutaḥ // 3.13 //
śīrṣaṃ chatrasamākāram āyāmo dvādaśāṅgulaḥ /
dvātriṃśat tasya maṇdalam aṅgulīnāṃ hi mānataḥ // 3.14 //
karṇadeśasya cāyamo dvyaṅguliparimāṇakaḥ /
caturaṅgalisamucchrāyo randhramardhāṅgalaṃ matam /
karṇārandhrasya cāroha ekāṅgulo bhaved dhruvam // 3.15 //
samānatalavijñeyaṃ bhrupṛṣṭhakarṇayostathā /
akṣikoṣasya vistāraḥ karṇarandhrasamānakaḥ // 3.16 //
karṇasya luṭikāmānaṃ niścayena na kīrtyate /
bhruvorucchrāya āroho dvau yavau caturaṃguliḥ // 3.17 //
sarveṣāmeva śāntānāṃ bhruḥsyānnavaśaśāṅkavat /
narttane rodane krodhe cāpākārā bhavet sadā // 3.18 //
bhaye śoke ca bhrūprāntāv unnatau kramikau smṛtau /
nāsākośāt samutthāya ardhalalāṭagāminau // 3.19 //
ekāṅgulistathā madhyaḥ romakoṣasamāvṛtaḥ /
bhrūmadhyāt keśaparyantaṃ mānaṃ dvyardhāṅgulaṃ matam // 3.20 //
bhrūvaḥ prabhṛti bhālāntaṃ mānaṃ syāccaturaṅgulam /
dvyaṅgulau hyakṣikoṣaḥ syān netramadhyaṃ tathaiva tu // 3.21 //
cakṣuṣodvaryaṅgulāroha āyāmaścaikakāṅguliḥ /
tribhāgastārakā hyasya mukhamānasusammatā // 3.22 //
cakṣuvat tārakocchrāyo nayanaṃ cāpasannibham /
yad bhavettasya mānaṃ syād yavatrayapramāṇakam // 3.23 //
utpalapatranetrasya pramāṇaṃṣaḍyavaṃ smṛtam /
matsyodarasunetrasya mānamaṣṭayavaṃ bhavet // 3.24 //
padmapatranibhaṃ netraṃ navayavaiḥ susaṃnitam /
varāṭakābhanetrasya mānaṃ daśayavaṃ bhavet // 3.25 //
ucchrāyaśca tathāyāmo netrāṇāṃ varṇito mayā /
nirvikalpaṃ bhaveccakṣur yogināṃ cāpasannibhaṃ // 3.26 //
kāmināṃ ca tathā strīṇāṃ netraṃ matsyodaraṃ bhavet /
sāmānyānaṃ tu karttavyam utpaladalasannibham // 3.27 //
trastasya rudataścaiva padmapatranibhaṃ varam /
kruddhasya duḥkhitasyaiva varāṭakanibhaṃ sadā // 3.28 //
utpaladalavannetraṃ raktāntaṃ kṛṣṇatārakam /
dīrghāgrasundaraṃ pakṣma śuvarṇaṃ saralaṃ mṛdu // 3.29 //
gokṣīravarṇavatsnigdhaṃ prajāhitakaraṃ bhavet /
rājannetat vijānīyād yathā syāt netralakṣaṇam // 3.30 //
prasannapadmavannetrāṃ nīlavalkalasundaraṃ /
antarākhacitaṃ kṛṣṇaṃ tārakaṃ śrīsukhapradam /
vilikhayet tathā dhīmān citraśāstreṣu dīkṣitaḥ // 3.31 //
netramānamidaṃ jñeyaṃ yathāśāstramudīritam /
ṣaṭtriṃśaddṛṣṭiniyamalakṣaṇamagra ucyate // 3.32 //
nāsāyāḥ punarārohaś caturaṅgulimātrakaḥ /
māsāgrasya samucchrāyau dvyaṅguliparimāṇakaḥ // 3.33 //
vakratāyāḥ puṭasyāpi āyāmaḥ svāṅgulidvayam /
nāsārandhrāgradeśasya mānavaṃ syāccaturyavam /
ucchrāyaśca tathaivāsya yavadvayasamāyutaḥ // 3.34 //
deśasturandhrayormadhye dviyavaparimāṇakaḥ /
ārohaḥ ṣaḍyavastasya oṣṭha ekāṅguliḥ smṛtaḥ // 3.35 //
adharo 'rdhāṅgulistasya gojī cārdhāṅgulistathā /
adharoṣṭhasya cārohaś caturaṅgulimānakaḥ // 3.36 //
oṣṭhāntau vimbavad raktau tathā cāpānukārakau /
alpocco mukhakoṇaḥ syāt sadāsusmitasaṃyutaḥ // 3.37 //
ucchrāye dvyaṅgulirhanur āyāme tryaṅgulistathā /
kaṇṭhasya tu samucchāyaś caturaṅgulakaṃ smṛtam /
utkṣiptakaṇṭhamānaṃ hi jñeyametanna cānyathā // 3.38 //
adhādhaḥ kaṇṭhadeśaya cāyamaḥ syād daśāṅguliḥ /
kaśo 'ṣṭāṅgulakaṃ mānaṃ tataḥ sthūlastrimānataḥ // 3.39 //
kaṇṭhastribalibhiryuktaḥ karttavyaḥ kambuvat sadā /
unnataḥ pṛṣṭhabhāga syāt parimaṇḍalasaṃyutaḥ // 3.40 //
pañcāṅgulaṃ tu gaṇḍodhvaṃ adhaḥ syāt caturaṅgulam /
civukasya tathā mānaṃ caturaṅgulakaṃ matam // 3.41 //
āyāmo mukhagāgasya tathauṣṭhasya vivarṇitaḥ /
caturasraṃ mukhaṃ pūrṇaṃ prasannaṃ cārulakṣaṇam // 3.42 //
trikoṇā kuṭilā vṛttā naiva kāryā mukhākṛtiḥ /
krodhayuk roṣayuk caiva na mukhaṃ syāt kadācana // 3.43 //
īdṛśairlakṣaṇairyuktaṃ mukhaṃ vilikhayed yadi /
susampanno bhaviṣyati nara iha ca sarvadā // 3.44 //
śāntikāmi mukhaṃ yat syād dīrghaṃ khartaṃ ca vartulam /
trikoṇaṃ vā prajānāñca sāmānyānāṃ bhaviṣyati // 3.45 //
taditarañca yad bhavet pūrvalakṣaṇasaṃyutaṃ /
tad vijñeyaṃ ca devānāṃ mukhasya mānamīdṛśam // 3.46 //
ata ūdhrvaṃ pravakṣyāmi kāyamāna vicārataḥ /
avikṣiptena gṛhyatāṃ manasā ca mahipate // 3.47 //
yat sthānaṃ kaṭideśasya udarasya tathāntarā /
jñeyaṃ tad dvyaṅgulaṃ nūnaṃ skandhāyāmaḥ ṣaḍaṅgulaḥ /
daighrye tvaṣṭāṅgulo jñeyo vakṣastu dviguṇaṃ smṛtam // 3.48 //
ārohaḥ syāttu meṭrasya ṣaḍaṅgulapramāṇakaḥ /
aṣṭādaśāṅgulā śroṇī ārohe kathitā budhaiḥ // 3.49 //
jatruto hṛdayaṃ yāvan na kuṭilaḥ pradeśakaḥ /
hṛdayān nābhirandhrakaḥ bandhuraḥ syānna saṃśayaḥ /
nābhito meṭraparyantaṃ samānaṃ ca bhaved dhruvam // 3.50 //
caturdaśāṅgulaṃ kaṭyā nābherardhāṅgulaṃ matam /
mānaṃ ca dahiṇāvarttaṃ yavaikaṃ cucukaṃ smṛtam // 3.51 //
maṇḍalo dvayaṅgulo vāsaḥ punardeyaṃ cucūkayoḥ /
bandhanaṃ ca pradātavyaṃ kaṭideśasya śobhanam /
kaṭideśastathā nābher adhastāccaturaṅguliḥ // 3.52 //
āyāme dvyaṅgulaṃ meḍhraṃ vāsteyastu ṣaḍaṅgulaḥ /
bṛṣaṇau nātilambau hi sthūlatve saptakāṅgulau /
parivṛtiḥ samānaiva ucchrāye caturaṅgulau // 3.53 //
medaṃ ṣaḍaṅgulaṃ proktam antaraṃ svodarānnanu /
ṣaḍaṅgulaṃ bhavet mānaṃ lakṣaṇajñairudāhṛtam // 3.54 //
āyāmo jaṅghayoḥ kāryaḥ pañcaviṃśatiraṅgulaḥ /
ūrvorgulphayoścaiva mānaṃ syāccaturaṅgulam // 3.55 //
prāntadvayaṃ ca jaṅghāyā vikhyātaṃ citrakarmaṇi /
gulphalagnapradeśasya āyāmaścaturaṅgulaḥ /
tathaiva madhyadeśī hi āroheṇa ṣaḍaṅguliḥ // 3.56 //
ñyaṅgulaṃ jānubhāgasya āyāme na tathārohe /
jaṅghādvayasya tasyordhaṃ mānamaṣṭāṅgulaṃ matam /
jaṅghayoḥ sthūlatāmānaṃ bhaved dvādaśakāṅgulam // 3.57 //
jaṅghāgramunnataṃ kuryāt puṣṭamasina saṃyutam /
mṛdu karikarākāraṃ na kāryaṃ viṣamaṃ kvacit // 3.58 //
gulphādeśastathā nāṛī pragacchannaiva dṛṣṭitām /
jaṅghāyāḥ paścimo bhāgaḥ suvṛtto 'lponnatau bhavet // 3.59 //
ucchrāyeṇa tu pārṣṇīnāṃ mānaṃ pañcāṅgulaṃ matam /
āyāmastryaṅgula proktaḥ pādau caturdaśāṅgulau // 3.60 //
caturaṅguliko 'ṅguṣṭo raktaṃ pādatalaṃ smṛtam /
raktapadmāgrasādṛśyaṃ lākṣārasasamāyutam // 3.61 //
cakrādilakṣaṇairyuktaṃ parasparasamīpagam /
pādasya bandhanaṃ syāttu dvyuṅgulaṃ bhūpadeśagam // 3.62 //
cakravartimahīpasya haṃsavaccaraṇau matau /
bhūsparśau jālavṛddhau ca aṣṭāṅgulipramāṇakau // 3.63 //
kūrmapṛṣṭasamākārau sundaracinhasaṃyutau /
pañcāṅgulisamāyāmau darśane sumanoharau // 3.64 //
kaniṣṭikāttayārohaḥ ṣaḍaṅgulisusaṃyataḥ /
aṅguṣṭasya tathāyāmo dvyaṅgulaḥ sādhuniścitaḥ /
parivṛtiḥ ṣaḍaṅguliḥ ārohe caturaṅguliḥ // 3.65 //
agre samunnatā kāryā dīrghā aṅgulayastathā /
aṅguṣṭhāpekṣayā sthūlā ārohe tryaṅgulā matāḥ // 3.66 //
ekaikāṅgulito nyūnāḥ sarvāḥ syuḥ kramikāgatāḥ /
kaniṣṭhikāsamucchrāyaparivṛttirdviraṅguliḥ // 3.67 //
aṅgulīnāṃ tu jālāśca sannaddhāḥ sundarāstathā /
nāḍyaviṣamasaṃpuṣṭā asthi cādarśanaṃ gatam // 3.68 //
nakhāścārdhaśaśāṅkavat raktimāḥ snigdhavarṇakāḥ /
sinduraliptasarvāṅgāḥ pradiptāgniśikhā yathā // 3.69 //
candrakāntasamujjvalās tathā suspaṣṭasaṃyutāḥ /
avraṇā mṛdavaḥ pūrṇāḥ yavamānena pūritāḥ // 3.70 //
aṅgulistu tribhāgaḥ syāt spaṣṭā vṛddhāṅgulistathā /
tasyāḥ pārśvāṅgulermadhye sthānamardhāṅgulaṃ matam // 3.71 //
gulphādeśādadhobhāgaś caraṇamitisaṃjñitam /
taccaraṇasamucchrāyaḥ caturaṅgulako mataḥ /
itthaṃ caraṇamānaṃ syān mayā proktaṃ sucintitam // 3.72 //
hastasya lakṣaṇānyatra śruyantāṃ kathayāmyaham /
talaṃ saptāṅgulaṃ dīrghaṃ vistāraḥ pañcakāṅguliḥ // 3.73 //
madhyāṅguleḥ samucchrāyaḥ pañcāṅgulaṃ prakīrtitam /
tarjanyā nyūnatā bodhyā parvārdhena susaṃmatā // 3.74 //
anāmikāṅgulīmānaṃ tadvadeva bhaved dhruvam /
kaniṣṭhikāpyadīrghā syāt pārśvāṅgulikramādanu // 3.75 //
aṅguṣṭhasya sadorahoś caturaṅgulako mataḥ /
aṅguṣṭhe dve tu parvaṇī samenaika yavo bhavet // 3.76 //
tasyādho māṃsapiṇḍaśca tryaṅgulisammito bhavet /
aṅguṣṭhasya pramāṇaṃ tu navayavakasammatam /
āyāmo 'ṣṭayavaḥ kārya ārohastu yavā nava // 3.77 //
aṅguṣṭhāttu caturbhāgā naddhā jālakramādanu /
nakhā raktāstathā svacchāḥ śuktivaccārutānvitā // 3.78 //
aṅguṣṭhapārśvamāṃsaṃ tvāyāme aṅgulakaṃ matam /
aṅguṣṭhāntaṃ tu karabhāt saptāṅgulamānakam // 3.79 //
āyāmaśca tathārohaḥ kramādaṅguṣṭhayormithaḥ /
yathāśāstramupanyastaḥ śubhaṃ kāryaṃ vicārayan // 3.80 //
parvārdhena mitāḥ kāryā nakhāḥ sūkṣmāṃ nakhāgrakāḥ /
sṛṣyante ca yavādṛśaḥ parvatarekhā tvadoṣabhāk // 3.81 //
parvaṃ dīrghaṃ ca vṛtaṃ ca karatalasuśobhanam /
talau padmasamau raktau karasyaivaṃ vidhānataḥ // 3.82 //
akuṭilamavakraṃ ca gambhīraṃ sūkṣmakaṃ tathā /
rekhātrayaṃ kare proktaṃ raktavarṇaṃ suśobhanam // 3.83 //
śrīvatsacakracihnasvastilakṣaṇa samanvitam /
kārpāsasparśakomalaṃ kṣaumasūtramanoharam /
sukhadaṃ cāru susparśaṃ kuryāt karatalaṃ śubham // 3.84 //
samantān māṃsapūrṇaṃ vai nāṛī dṛśyā kadāpi na /
hastapṛṣṭhaṃ sadā snigdham unnataṃ ca bhaved dhruvam /
sūkṣmā aṅgulijālā hi sundaraṃ ca tanustathā // 3.85 //
utpalābhaḥ sadā rakto nāgendrābhogasannibhaḥ /
nakhodarastanuḥ snigdha unnataḥ karaśobhakaḥ // 3.86 //
ārohāyāmamānaṃ tu hastasya gaditaṃ mayā /
bāhūnāṃ mānamārohaṃ dhīman śṛṇu vadāni te // 3.87 //
ubhayostu tathā bāhvīr mānaṃ kuryād yathāvidhi /
ṣaṭtriśakaṃ pramāṇaṃ vai aṅgulīnāṃ vidhānataḥ /
aṣṭādaśa prabāhośca bāhoścāpi tathaiva ca // 3.88 //
skandhāgrasya bhaven mānaṃ ṣaḍaṅgulisusammatam /
āyāmo bāhubhāgasya jñeyaṃ pañcāṅgulaṃ sadā // 3.89 //
aṅgulirmaṇibandhaḥ syāt pravāhū caturaṅgulī /
viśālo varttulākāraḥ suspaṣṭoraṃśo bhavet punaḥ // 3.90 //
āroho bhujayoryastu bhavedaṣṭādaśāṅguliḥ /
ākarādaṣṭacatvāriśat nāṛiparva tvadṛśyakam // 3.91 //
hastau na jānuparyantau dīrdhau sūkṣrmau ca sundarau /
samantān māṃsapūrṇau ca bhavetāmānapūrṇyataḥ // 3.92 //
gopucchāgrasamau tāvat krameṇoccāvacau punaḥ /
bāhū daṇḍāyamānasya jānuparyantagāminau // 3.93 //
tasmād rājendra hastena jānuprāpta udīryate /
bāhuprabāhumānāni āyāmārohaḥ kīrttitaḥ // 3.94 //
punaragre pravakṣyāmi lakṣaṇāni śubhāni vai /
yāni purvaṃ na coktāni tāni tubhyaṃ vadāmyaham // 3.95 //
keśānāṃ prāntabhāgāttu sthānaṃ kaṭyāsthivistṛtam /
parimāṇaṃ ṣaḍaṅgulaṃ jñeyaṃ sadā mahīpate /
skandhasthalasya mānaṃ hi ṣoṛaśāṅgulisammitam // 3.96 //
ārohastasya madhyasya daśāṅgulaṃ bhaved dhruvam /
āyāme cāṅgulīnāṃ hī saṃkhyā yāyād navānvitā // 3.97 //
skandhadeśasya madhyāṃśa ārohāyāmaśobhitaḥ /
pṛṣṭhamadhyaḥ ṣaḍaṅgulir urdhve tu viṃśatirmatā // 3.98 //
madhyasya dvayaṅgulāyāmaḥ pṛṣṭhaṃ bhāgena sundaram /
puruṣāṇāmidaṃ mānaṃ strīṇāṃ bhāgaḥ sa eva hi /
māṃsapeśyalpasaṃyutaḥ sarvaśarīraśobhanaḥ // 3.99 //
nitambapārśvamānaṃ syāt ṣaḍaṅgulisamanvitam /
caturasraṃ ca vijñeyaṃ maṇḍalānvitanimnagam // 3.100 //
sthānāt tasmāt samārabhya śroṇīsīmāsamīpagam /
caturaṅgulaṃ sthānaṃ syāt pāyustu dvyuṅgulaṃ matam // 3.101 //
nitambadeśa ārohe cāṣṭāṅgulisamanvitaḥ /
nātisaṃkocamāpanna āyāmaḥ saptakāṅguliḥ /
cārumaṇḍalayuktaśca nātiprasārito bhavet // 3.102 //
ārohāyāmayoḥ sarvaṃ lakṣaṇaṃ śāstrasammatam /
nirdiṣṭaṃ cāvabodhārthaṃ punaratra pravakṣyate /
avikṣiptena cittena gṛhyatāṃ lokahetave // 3.103 //
dantaśirasya lobhānāṃ vyavasthā kramaśo yathā /
varṇasya lakṣaṇaṃ caiva devamukhe na dīyate // 3.104 //
sugrathitāḥ samādantāḥ snigdhavarṇāḥ sutīkṣṇakāḥ /
dadhimuktābjavacchuklāḥ svacchāḥ śvetā himā iva // 3.105 //
catvāriśacchubhā dantāḥ śvadantaiśca suśobhitāḥ /
ārohe triyavā jñeyā āyāme yavayugmakāḥ // 3.106 //
dantamūlaṃ tathā tālu jihvāsīmā ca lohitam /
jātīkusumasaṃkāśaṃ śvadantābhaṃ suśobhanaṃ // 3.107 //
śvadantānāṃ yavārdhena vṛddhiḥ kāryā vicārayan /
tīkṣṇāgraparimaṇḍalaṃ mṛdu mṛṇālatantuvat // 3.108 //
padmapatrapratīkāśaḥ komalaśca sulakṣaṇaḥ /
sthirataḍīnnibho jihvād eśaḥ spaṣṭaśca raktimaḥ /
navārdhaparṇavaccāruḥ mukhe vai vitato bhavet // 3.109 //
airāvatasya vṛṃhatī hayarājasya nādavat /
megharavasya gambhīrā vāṇī proktā sulakṣaṇā // 3.110 //
jālarekhānibhā keśāḥ śiro 'laṃkaraṇaṃ gatāḥ /
indranīlasabhāḥ kṛṣṇā bhramarāñjanasannibhāḥ // 3.111 //
mayūrakaṇṭharomābhāḥ kokilābhāḥ śiroruhāḥ /
nīlā dedīpyamānāśca pṛṣṭamūlasamāgatāḥ // 3.112 //
sundarā dakṣiṇāvarttāḥ keśariṇaḥ saṭāprabhāḥ /
jālarekhāṅkitāḥ koṇāḥ keśacūṛā manoharāḥ // 3.113 //
bāhumūlopajaṅghāsu nāsākarṇamukheṣu ca /
jaṅghāsu kaṇṭhagaṇḍeṣu keśā na syurmahātmanām // 3.114 //
mṛdusūkṣmaistathā snigdhair jālarekhaiḥ suśobhanaiḥ /
keśānāṃ parimaṇḍalair nīlāñjanasamaprabhaiḥ /
vakṣasthalaṃ nṛpāṇāṃ ca śobhitaṃ syāt sulakṣaṇam // 3.115 //
devabhūtamanuṣyāṇāṃ mukhe śmaśru na roma ca // 3.116 //
eteṣāṃ devadehastu romabhiḥ parivarjitaḥ /
ṣoṛaśavarṣapūrakaṃ śarīraṃ taddhi kathyate // 3.117 //
surāṇāṃ keśajālaṃ tu sūkṣmalateva saṃgatam /
nīlaṃ cakṣurmanogrāhi sarvasattvasukhapradam // 3.118 //
jambunadasamāhṛtataptakāñcanavarṇakaḥ /
dediṣyate ca deho 'sya pātacampakapuṣpavat // 3.119 //
kamaladalakoṣasya prākāra iva tṛptidaḥ /
uttamaḥ puruṣo jñeyaḥ lakṣmaṇaṃ cakravarttinaḥ // 3.120 //
gajarājagatiryasya vṛṣarājapadonnatiḥ /
mṛgarājagatisthairyaṃ lakṣmaṇaṃ cakravarttinaḥ // 3.121 //
gajavat sabalau pādau vṛṣavadānanaṃ kharam /
vadanaṃ siṃhavad rājahaṃsatejaḥ samāyutaḥ // 3.122 //
veśadṛśāṃ gatiṃ cātha atikramya ca sarveṣām /
dṛśyavannāṭakasyeva bhūtānāṃ śikṣako yathā /
gatirasya bhavedrājan sarveṣāṃ ca manoramā // 3.123 //
sugandhastvak kṛśaḥ snigdhī darpaṇasparśakomalaḥ /
dhūlimalena nirliptaḥ lakṣaṇaṃ cakravarttinaḥ // 3.124 //
pradīptamaṇisaṃkāśaḥ śvetavastrasuśobhitaḥ /
samantāt kiraṇāvṛtaḥ rājā lekhyaḥ kṛśaḥ sadā // 3.125 //
nirmedhaśaśiccāru prabhāmaṇḍalamaṇḍitam /
śarīraṃ yasya rājendra lakṣaṇaṃ cakravarttinaḥ // 3.126 //
mukhaṃ candradṛśaṃ śvetaṃ sugnigdhaścāparaḥ śaśī /
dharāpṛṣṭe samāyāta itthaṃ mādhuryamaṇḍitaḥ /
bhrūvoḥ kaṇṭhasya bhālasya saundaryaṃ hi mukhasya ca // 3.127 //
ākuñcitamṛdusnigdha cārukeśaḥ sunāsikaḥ /
cārvoṣṭaṃ raktimāpūrṇaṃ svacchā dantā nabho yathā // 3.128 //
dīrdhottama ca pakṣma hi snigdhavarṇaṃ bhavettathā /
nīlaṃ kṛṣṇaṃ ca dīrghaṃ ca cakṣuḥ syāt sumanoharam /
bhrūvau dīptau sadā jñeyau netrānandavidhāyakau // 3.129 //
phullāravindakoṣasya karṇayorākṛtiḥ samā /
īṣadromau manoharau śarīrāṅgavibhūṣaṇau // 3.130 //
karṇayorluṭike tasya kramike śaṅkhasannibhau /
baddhaskandhau supūrṇāṃśau śobhanamaṅgamaṇḍalam // 3.131 //
māṃsapurṇaṃ bhaved vakṣaḥ tasyāroho yathākraman /
āyāmaśca yathāyathaṃ cānupūrvyeṇa saṃgatā // 3.132 //
siṃhodaravad vijñeyā kaṭirāvartitā bhavet /
dakṣiṇāvartino nābhiḥ gabhīrā syād yathāyatham // 3.133 //
airāvatasamānau hi liṅgakoṣaśca sundaraḥ /
samantāt maṇḍalākāraḥ ābhādṛśyā bhaved dhruvam // 3.134 //
gajaśuṇḍasamā jaṅghā anukrameṇa vistṛtā /
mukheṣu connatā jñeyā gulpho 'dṛśpo bhavet tathā // 3.135 //
subaddhāṅgulisundarau kūrmavat māṃsalau tathā /
ardhacandraprabhāyuktā-ṅgulicakrapadāṅkitau /
pādapṛṣṭomṛdū syātāṃ komalau haritau smṛtau // 3.136 //
vṛṣapucchānupūrviyau dīrghāṅguliyutau karau /
nakhaprabhāsamujjvalau prasāre dīrghakau yathā /
parimaṇḍalasampannau cakrarekhāsvalaṅkṛtau // 3.137 //
campakadāmaśobhitaḥ marālagātasaṃyutaḥ /
susaṃsthānasamāpannaḥ sarvāṅgeṇa manoharaḥ // 3.138 //
tejasvī vīryavān rājan cakravarttī sadā bhavet /
āyāmārohamānaṃ ca lakṣaṇaṃ tadudāhṛtam // 3.139 //
dehe jaṅghopajaṅghā ca bhṛśaṃ vikaśitā bhavet /
suhastau caraṇau syātāṃ tathā parva ca dṛśyate // 3.140 //
kukṣipṛṣṭe suśobhite mukhaṃ cāru manoharam /
śobhitau ca bhujau syātāṃ deho mānānvito bhavet // 3.141 //
aṅgāni māṃsapūrṇāni śarīraṃ snigdhavarṇakam /
priyaudāryaguṇā yatra rājahaṃsagatistathā /
cārudeho mahīpateḥ cakravartī sa ucyate // 3.142 //
prasiddhaiḥ śilpibhiḥ kāryaṃ mānavāṅgeṣu yatnataḥ /
śīrṣakaṣṭabhujadvandaṃ jaṅkhopajaṅkhasundaram // 3.143 //
upayukteṣu sarveṣu parimāṇaṃ tu yatra ca /
tatra svāṅgulinā kāryaṃ mānaṃ sarvatra karmaṇi // 3.144 //
ārohāyāmapīnatve pratyaṅgaṃ samatāṃ bhajet /
vidhinā parimāṇena sammpannaṃ śobhitaṃ bhavet // 3.145 //
atī jñeyañca paṇḍitaiḥ parimāṇaṃ suyatnataḥ /
parimāṇapratiṣṭāno-pāyādibhirvihīnā yā /
pratimā sā parityaktā suradevaiḥ sadā khalu // 3.146 //
piśācā rākṣasā bhūtā vasanti tvarita tathā /
śobhitān nāśayanti ca amaṅgalaṃ bhayaṃ bhavet // 3.147 //
ārohāyāmayoḥ rājan lakṣaṇaṃ kathitaṃ mayā /
yathecchaṃ vai vibhaktavyaṃ caturbhāgena mukhyataḥ // 3.148 //
valiḥ sūryo dāśarathiḥ rāmo manusutastathā /
parimāṇānusāreṇa kāryo bhinno vīcakṣaṇaiḥ // 3.149 //
bhadrau dvayaṅgulinā nyūno mālavyaścaturaṅguliḥ /
rucako 'ṣṭāṅgulinyūnaḥ śaśakaśca daśāṅguliḥ // 3.150 //
apriyo na yathā yāyāt tathā mānaṃ vicārayet /
kiṃ bhavet parimāṇena śarīraṃ cedasundaram // 3.151 //
caturṇāṃ ca tathā rājñāṃ parimāṇasya lakṣaṇam /
brahmaṇā tu pradarśitaṃ vistaraṃ bravīmi te // 3.152 //
sarvasya lekhane granthe vistāro bhavati dhruvam /
tena trasyanti cālpajñā aśrutikāraṇān nanu // 3.153 //
nārīpuruṣayoḥ satsu lakṣaṇeṣu prajāpatiḥ /
dvādaśeṣu sahasreṣu pañcaśa upadiṣṭavān // 3.154 //
naralakṣaṇayukteṣu tathānirdiṣṭapañcadhā /
tubhyaṃ pradarśayāmi ced gacched grantho viśālatām // 3.155 //
cakravarttinarendrasya lakṣaṇaṃ kathitaṃ mayā /
vidhivat parimāṇañca anyapradarśanena kim /
uttamapuruṣādīnāṃ tena mānaṃ dhruvaṃ bhavet // 3.156 //
ato buddhayā suniścitya bhadro lekhyo vicārayan /
sa ca bhavet samucchrāye ṣaḍuttaraśatāṅgulam // 3.157 //
rucakasya samucchrāyaḥ śatasaṃkhyānvito bhavet /
mālavasya tathocchrāyaś catuḥśatamitāṅgulam // 3.158 //
śaśakasya samucchrāye saṃkhyāṣṭanavatiḥ sadā /
aṅgulīnāṃ vidhātavyā citraśāstraviśāradaiḥ // 3.159 //
ato 'nyomānaniyamo na bhūto na bhaviṣyati /
uttamādhamamadhyamapradhānānāñca bhūbhṛtām /
ārohāthāmamānaṃ tu ālocyātra pradarśinam // 3.160 //
ucchrāyo navarat strīṇā jñeya ekāṅguliḥ kṛśaḥ /
ekāṅgulistathā rājñā puṣṭirjñeyā mahāmate // 3.161 //
nābhijaṅkhopajaṅkhānāṃ laṭikaṇṭhopajānunām /
śīrṣadeśasya vakṣasas tathā caraṇayornṛpa /
āroho nāpriyo yāyāt tathā mānaṃ vidhīyatām // 3.162 //
uttamamadhyamādhamamānaṃ tu kramikaṃ matam /
ārohaśca tathāyāmaḥ teṣāmatra pradarśitaḥ /
nārīṇāṃ parimāṇaṃ ca sarvaṃ śṛṇu krameṇa hi // 3.163 //
rājñāṃ yathā pradarśitaṃ mānena ca tathāyutam /
samyag vicārya śemuṣyā bahusthānapratiṣṭhitam // 3.164 //
samadvibhāgasampannaṃ niṣkuṭilaṃ sukomalam /
lekhyaṃ citramaninditaṃ netraprītivivarddhanaṃ // 3.165 //
||iti citralakṣaṇe parimāṇo nāmstṛtīyaḥ parivartaḥ |
||yāvat brahmaṇaḥ parimāṇalekhayaḥ samāptaḥ |
