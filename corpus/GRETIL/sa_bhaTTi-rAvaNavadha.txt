#Author:Bhaṭṭi
#Text:Rāvaṇavadha
#Alternative name:Bhaṭṭikāvya
#Notes:Removed hyphens etc.

abhūn nṛpo vibudhasakhaḥ paraṃtapaḥ śrutānvito daśaratha ityudāhṛtaḥ /
guṇair varaṃ bhuvanahitacchalena yaṃ sanātanaḥ pitaramupāgamat svayam // 1.1 //
so'dhyaiṣṭa vedāṃs, tridaśānayaṣṭa, pit npārīt, samamaṃsta bandhūn /
vyajeṣṭa ṣaḍvargamaraṃsta nītau, samūlaghātaṃ nyavadhīdarīṃś ca // 1.2 //
vasūni toyaṃ ghanavad vyakārīt, sahāsanaṃ gotrabhidādhyavātsīt /
na tryambakādanyamupāsthitāsau, yaśāṃsi sarveṣubhṛtāṃ nirāstat // 1.3 //
puṇyo mahābrahmasamūhajuṣṭaḥ saṃtarpaṇo nākasadāṃ vareṇyaḥ /
jajvāla lokasthitaye sa rājā yathādhvare vahnirabhipraṇītaḥ // 1.4 //
sa puṇyakīrtiḥ śatamanyukalpo mahendralokapratimāṃ samṛddhyā /
adhyāsta sarvartusukhāmayodhyāmadhyāsitāṃ brahmabhiriddhabodhaiḥ // 1.5 //
nirmāṇadakṣasya samīhiteṣu sīmeva padmāsanakauśalasya /
ūrdhvasphuradratnagabhastibhir yā sthitāvahasyeva puraṃ maghonaḥ // 1.6 //
sadratnamuktāphalavajrabhāñji vicitradhātūni sakānanāni /
strībhir yutānyapsarasāmivaughair meroḥ śirāṃsīva gṛhāṇi yasyām // 1.7 //
antarniviṣṭojjvalaratnabhāso gavākṣajālairabhiniṣpatantyaḥ /
himādriṭaṅkādiva bhānti yasyāṃ gaṅgāmbupātapratimā gṛhebhyaḥ // 1.8 //
dharmyāsu kāmārthayaśaskarīṣu matāsu loke'dhigatāsu kāle /
vidyāsu vidvāniva so'bhireme patnīṣu rājā tisṛṣūttamāsu // 1.9 //
putrīyatā tena varāṅganābhirānāyi vidvān kratuṣu kriyāvān /
vipaktrimajñānagatir manasvī mānyo muniḥ svāṃ puramṛṣya śṛṅgaḥ // 1.10 //
aihiṣṭa taṃ kārayituṃ kṛtātmā kratuṃ nṛpaḥ putraphalaṃ munīndram /
jñānāśayas tasya tato vyatānīt sa karmaṭhaḥ karma sutānubandham // 1.11 //
rakṣāṃsi vedīṃ parito nirāsthadaṅgānyayākṣīdbhitaḥ pradhānam /
śeṣāṇyahauṣīt sutasaṃpade ca, varaṃ vareṇyo nṛpateramārgīt // 1.12 //
niṣṭāṃ gate daktrimasabhayatoṣe vihitrime karmaṇi rājapatnyaḥ /
prāśur hutocchiṣṭamudāravaṃśyās tisraḥ prasotuṃ caturaḥ suputrān // 1.13 //
kausalyayāsāvi sukhena rāmaḥ prāk, kekayīto bharatas tato'bhūt /
prāsoṣṭa śatrughnamudāraceṣṭamekā sumitrā saha lakṣmaṇena // 1.14 //
ārcīd dvijātīn paramārthavindānudejayān bhūtagaṇān nyaṣedhīt /
vidvānupāneṣṭa ca tān svakāle yatir vaśiṣṭo yamināṃ variṣṭhaḥ // 1.15 //
vedo'ṅgavāṃstaurakhilo'dhyagāyi śastrāṇyupāyaṃsata jitvarāṇi /
te bhinnavṛttīnyapi mānasāni samaṃ janānāṃ guṇino'dhyavātsuḥ, // 1.16 //
tatobhyagād gādhisutaḥ kṣitīndraṃ rakṣobhirabhyāhatakarmavṛttiḥ /
rāmaṃ varītuṃ parirakṣaṇārthaṃ, rājājihat taṃ madhuparkapāṇiḥ // 1.17 //
aiṣīḥ punarjanmajayāya yat tvaṃ, rūpādibodhān nyavṛtac ca yat te /
tattvānyabuddhāḥ pratinūni yena, dhyānaṃ nṛpas tacchivamityavādīt // 1.18 //
ākhyan munis tasya śivaṃ samādher, vighnanti rakṣāṃsi vane kratūṃśca /
tāni dviṣadvīryanirākariṣṇus tṛṇeḍhu rāmaḥ saha lakṣmaṇena // 1.19 //
sa śuśruvāṃstadvacanaṃ mumoha rājāsahiṣṇuḥ sutaviprayogam /
ahaṃyunātha kṣitipaḥ śubhaṃyurūce vacas tāpasakuñjareṇa // 1.20 //
mayā tvamāpthāḥ śaraṇaṃ bhayeṣu, vayaṃ tvayāpyāpsmahi dharmavṛddhyai /
kṣatraṃ dvijatvaṃ ca parasparārthaṃ, śaṅkāṃ kṛthā mā, prahiṇusvasūnum // 1.21 //
ghāniṣyate tena mahān vipakṣaḥ, sthāyiṣyate yena raṇe purastāt /
mā māṃ mahātman paribhūryogye na madvidho nyasyati bhāramagryam // 1.22 //
krudhyan kulaṃ dhakṣyati vipravahnir, yāsyan sutas tapsyati māṃ samanyum /
itthaṃ nṛpaḥ pūrvamavāluloce, tato'nujajñe gamanaṃ sutasya // 1.23 //
āśīrbhirabhyarcya muniḥ kṣitīndraṃ prītaḥ pratasthe punarāśramāya /
taṃ pṛṣṭhataḥ praṣṭhamiyāya namro hiṃsreṣudīptāptadhanuḥ kumāraḥ // 1.24 //
prayāsyataḥ puṇyavanāya jiṣṇorāmasya rociṣṇumukhasya ghṛṣṇuḥ /
traimāturaḥ kṛtsnajitāstraśastraḥ sadhryaṅ rataḥ śreyasi lakṣmaṇo'bhūt // 1.25 //
iṣumati raghusiṃhe dandaśūkāñ jighāṃsau dhanuraribhirasahyaṃ muṣṭipīḍaṃ dadhāne /
vrajati, purataruṇyo baddhacitrāṅgulitre kathamapi guruśokān mā rudan māṅgalikyaḥ // 1.26 //
atha jagaduranīcairāśiṣas tasya viprās, tumulakalaninādaṃ tūryamājaghnuranye /
abhimataphalaśaṃsī cāru pusphora bāhus, taruṣu cukuvuruccaiḥ pakṣiṇaś cānukūlāḥ // 1.27 //
vanaspatīnāṃ sarasāṃ nadīnāṃ tejasvināṃ kāntibhṛtāṃ diśāṃ ca /
niryāya tasyāḥ sa puraḥ samantā cchriyaṃ dadhānāṃ śaradaṃ dadarśa // 2.1 //
taraṅgasaṅgāc capalaiḥ palāśair jvālāśriyaṃ sātiśayāṃ dadhanti /
sadhūmadīptāgnirucīni rejus tāmrotpalānyākulaṣaṭpadāni // 2.2 //
bimbāgatais tīravanaiḥ samṛddhiṃ nijāṃ vilokyāpahṛtāṃ payobhiḥ /
kūlāni sāmarṣatayeva tenuḥ sarojalakṣmīṃ sthalapadmahāsaiḥ // 2.3 //
niśātuṣārair nayanāmbukalpaiḥ patrā'ntaparyāgaladacchabinduḥ /
upārurodeva nadatpataṅgaḥ kumudvatīṃ tīratarur dinādau // 2.4 //
vanāni toyāni ca netrakalpaiḥ puṣpaiḥ sarojaiś ca nilīnabhṛṅgaiḥ /
parasparāṃ vismayavanti lakṣmīmālokayāñcakrurivādareṇa // 2.5 //
prabhātavātāhatikampitākṛtiḥ kumudvatīreṇupiśaṅgavigraham /
nirāsa bhṛṅgaṃ kupiteva padminī, na māninī saṃsahate 'nyasaṅgamam // 2.6 //
dattāvadhānaṃ madhulehigītau praśāntaceṣṭaṃ hariṇaṃ jighāṃsuḥ /
ākarṇayannutsukahaṃsanādān lakṣye samādhiṃ na dadhe mṛgāvit // 2.7 //
girer nitambe marutā vibhinnaṃ toyāvaśeṣeṇa himābhamabhram /
sarinmukhābhyuccayamādadhānaṃ śailādhipasyānucakāra lakṣmīm // 2.8 //
garjan hariḥ sāmbhasi śailakuñje pratidhvanīnātmakṛtān niśamya /
kramaṃ babandha kramituṃ sakopaḥ pratarkayannanyamṛgendranādān // 2.9 //
adṛkṣatāmbhāṃsi navotpalāni, rutāni cāśroṣata ṣaṭpadānām /
āghrāyi vān gandhavahaḥ sugandhas tenāravindavyatiṣaṅgavāṃś ca // 2.10 //
latānupātaṃ kusumānyagṛhṇāt sa, nadyavaskandamupāspṛśac ca /
kutūhalāc, cāruśilopaveśaṃ kākutstha īṣat smayamāna āsta // 2.11 //
tigmāṃśuraśmicchuritānyadūrāt prāñci prabhāte salilānyapaśyat /
gabhastidhārābhiriva drutāni tejāṃsi bhānor bhuvi saṃbhṛtāni // 2.12 //
digvyāpinīr locanalobhanīyā mṛjānvayāḥ snehamiva sravantīḥ /
ṛjvāyatāḥ śasyaviśeṣapaṅktīs tutoṣa paśyan vitṛṇāntarālāḥ // 2.13 //
viyogaduḥkhānubhavānabhijñaiḥ kāle nṛpāṃ'śaṃ vihitaṃ dadadbhiḥ /
āhāryaśobhārahitairamāyairaikṣiṣṭa pumbhiḥ pracitān sa goṣṭhān // 2.14 //
strībhūṣaṇaṃ ceṣṭitamapragalbhaṃ cārūṇyavakrāṇyapi vīkṣitāni /
ṛjūṃśca viśvāsakṛtaḥ svabhāvān gopāṅganānāṃ mumude vilokya // 2.15 //
vivṛttapārśvaṃ rucirāṅgahāraṃ samudvahaccārunitambaramyam /
āmandramanthadhvanidattatālaṃ gopāṅganānṛtyamanandayat tam // 2.16 //
vicitramuccaiḥ plavamānamārāt kutūhalaṃ trasnu tatāna tasya /
meghātyayopāttavanopaśobhaṃ kadambakaṃ vātamajaṃ mṛgāṇām // 2.17 //
sitāravindapracayeṣu ca līnāḥ saṃsaktapeṇeṣu ca saikateṣu /
kundāvadātāḥ kalahaṃsamālāḥ pratīyīre śrotrasukhair ninādaiḥ // 2.18 //
na taj jalaṃ, yan na sucārupaṅkajaṃ, na paṅkajaṃ tad, yadalīnaṣaṭpadam /
na ṣaṭpado'sau, na juguñja yaḥ kalaṃ; na guñjitaṃ tan, na jahāra yan manaḥ // 2.19 //
taṃ yāyajūkāḥ saha bhikṣumukhyais tapaḥkṛśāḥ śāntyudakumbhahastāḥ /
yāyāvarāḥ puṣpaphalena cānye prāṇarcurarcyā jagadarcanīyam // 2.20 //
vidyāmathainaṃ vijayāṃ jayāṃ ca rakṣogaṇaṃ kṣipnumavikṣatātmā /
adhyāpipad gādhisuto yathāvan nighātayiṣyan yudhi yātudhānān // 2.21 //
āyodhane sthāyukamastrajātamamoghamabhyarṇamahāhavāya /
dadau vadhāya kṣaṇadācarāṇāṃ tasmai muniḥ śreyasi jāgarūkaḥ // 2.22 //
taṃ vipradarśaṃ kṛtaghātayatnā yāntaṃ vane rātricarī ḍuḍhauke /
jighāṃsuvedaṃ dhṛtabhāsurāstram tāṃ tāḍakākhyāṃ nijaghāna rāmaḥ // 2.23 //
athāluloke hutadhūmaketuśikhāñjanasnigdhasamṛddhaśākham /
tapovanaṃ prādhyayanābhibhūtasamuccaraccārupataktriśiñjam // 2.24 //
kṣudrān na jakṣur hariṇān mṛgendrā, viśaśvase pakṣigaṇaiḥ samantāt /
nannamyamānāḥ phaladitsayeva cakāśire tatra latā vilolāḥ // 2.25 //
apūpujan viṣṭarapādyamālyairātithyaniṣṇā vanavāsimukhyāḥ /
pratyagrahīṣṭāṃ madhuparkamiśraṃ tāvāsanādi kṣitipālaputrau // 2.26 //
daityābhibhūtasya yuvāmavoḍhaṃ magnasya dorbhir bhuvanasya bhāram /
havīṃṣi saṃpratyapi rakṣataṃ, tau tapodhanairitthamabhāṣiṣātām // 2.27 //
tān pratyavādīdatha rāghvo'pi, yathepsitaṃ prastuta karma dharmyam /
tapomaruddhir bhavatāṃ śarāgniḥ saṃdhukṣyatāṃ no'risamindhaneṣu // 2.28 //
pratuṣṭuvuḥ karma tataḥ prakwxlqqptais te yajñiyair dravyagaṇair yathāvat /
dakṣiṇyadiṣṭaṃ kṛtamārtvijīnais tad yātudhānaiś cicite prasarpat // 2.29 //
āpiṅgarūkṣordhvaśirasyabālaiḥ śirālajaṅghair girikūṭadaghnaiḥ /
tataḥ kṣapāṭaiḥ pṛthupiṅgalākṣaiḥ khaṃ prāvṛṣeṇyairiva cānaśe'bdaiḥ // 2.30 //
adhijyacāpaḥ sthirabāhumuṣṭirudañcitākṣo'ñcitadakṣiṇoruḥ /
tān lakṣmaṇaḥ sannatavāmajaṅgho jaghāna śuddheṣuramandakarṣī // 2.31 //
gādheyadiṣṭaṃ virasaṃ rasantaṃ rāmo 'pi māyācaṇamastracuñcuḥ /
sthāsnuṃ raṇe smeramukho jagāda mārīcamuccair vacanaṃ mahārtham // 2.32 //
ātmaṃbharis tvaṃpiśitair narāṇāṃ phalegrahīn haṃsi vanaspatīnām /
śauvastikatvaṃ vibhavā na yeṣāṃ vrajanti, teṣāṃ dayase na kasmāt // 2.33 //
admo dvijān, devayajīn nihanmaḥ, kurmaḥ puraṃ pretanarādhivāsam /
dharmo hyayaṃ dāśarathe ! nijo no, naivādhyakāriṣmahi vedavṛtte // 2.34 //
dharmo'sti satyaṃ tava rākṣasāyamanyo vyatiste tu mamāpi dharmaḥ /
brahmadviṣas te praṇihanmi yena, rājanyavṛttir dhṛtakārmukeṣuḥ // 2.35 //
itthaṃpravādaṃ yudhi saṃprahāraṃ pracakratū rāmaniśāvihārau /
tṛṇāya matvā raghunandano 'tha bāṇena rakṣaḥ pradhanān nirāsthat // 2.36 //
jagmuḥ prasādaṃ dvijamānasāni, dyaur varṣukā puṣpacayaṃ babhūva /
nirvyājamijyā vavṛte. vacaś ca bhūyo babhāṣe muninā kumāraḥ // 2.37 //
mahīyyamānā bhavatātimātraṃ surādhvare ghasmarajitvareṇa /
divo'pi vajrāyudhabhūṣaṇāyā hriṇīyate vīravatī na bhūmiḥ // 2.38 //
balir babandhe, jaladhir mamanthe, jahre'mṛtaṃ, daityakulaṃ vijigyo /
kalpāntaduḥsthā vasudhā tathohe yenaiṣa bhāro'tigurur na tasya // 2.39 //
iti bruvāṇo madhuraṃ hitaṃ ca tamāñjihan maithilayajñabhūmim /
rāmaṃ muniḥ prītamanā makhānte yaśāṃsi rājñāṃ nijighṛkṣayiṣyan // 2.40 //
etau sma mitrāvaruṇau kimetau, kimaśvinau somarasaṃ pipāsū /
janaṃ samastaṃ janakāśramasthaṃ rūpeṇa tāvaujihatāṃ nṛsiṃhau // 2.41 //
ajigrahat taṃ janako dhanus tad "yenārdidad daityapuraṃ pinākī" /
jijñāsamāno balamasya bāhvor. hasannabhāṅkṣvīd raghunandanas tat // 2.42 //
tato nadīṣṇān pathikān girijñānāhvāyakān bhūmipaterayodhyām /
ditsuḥ sutāṃ yodhaharais turaṅgair vyasarjayan maithilamartyamukhyaḥ // 2.43 //
kṣipraṃ tato 'dhvanyaturaṅgayāyī yaviṣṭhavad vṛddhatamo 'pi rājā /
ākhyāyakebhyaḥ śrutasūnuvṛttiraglānayāno mithilāmagacchat // 2.44 //
vṛndiṣṭhamārcīd vasudhādhipānāṃ taṃ preṣṭhametaṃ guruvad gariṣṭham /
sadṛṅmahāntaṃ sukṛtādhivāsaṃ baṃhiṣṭhakīrtiṃ yaśasā variṣṭham // 2.45 //
trivargapārīṇamasau bhavantamadhyāsayannāsanamekamindraḥ /
vivekadṛśvatvamagāt surāṇāṃ, taṃ maithilo vākyamidaṃ babhāṣe // 2.46 //
hiraṇmayī sālalateva jaṅgamā cyutā divaḥ sthāsnurivāciraprabhā /
śaśāṅkaṃkānteradhidevatākṛtiḥ sutā dade tasya sutāya maithilī // 2.47 //
labdhā tato viśvajanīnavṛttistāmātmanīnāmudavoḍha rāmaḥ /
sadratnamuktāphalabharmaśobhāṃ saṃbaṃhayantīm raghuvargyalakṣmīm // 2.48 //
suprātamāsāditasaṃmadaṃ tad vandārubhiḥ saṃstutamabhyayodhyam /
aśvīyarājanyakahāstikāḍhyamagāt sarājaṃ balamadhvanīnam // 2.49 //
viśaṅkaṭo vakṣasi bāṇapāṇiḥ saṃpannatāladvayasaḥ purastāt /
bhīṣmo dhanuṣmānupajānvaratniraiti sma rāmaḥ pathi jāmadagnyaḥ // 2.50 //
uccairasau rāghavamāhvatedaṃ dhanuḥ sabāṇaṃ kuru, sātiyāsīḥ. /
parākramajñaḥ priyasantatis taṃ namraḥ kṣitīndro 'nuninīṣurūce // 2.51 //
anekaśo nirjitarājakas tvaṃ, pit natārpsīr nṛparaktatoyaiḥ /
saṃkṣipya saṃrambhamasadūvipakṣaṃ, kāsthārbhake 'smiṃstava rāma ! rāme // 2.52 //
ajīgaṇad daśarathaṃ na vākyaṃ yadā sa darpeṇa, tadā kumāraḥ /
dhanur vyakārkṣīd gurubāṇagarbhaṃ, lokānalāvīd vijitāṃśca tasya // 2.53 //
jite nṛpārau, sumanībhavanti śabdāyamānānyaśanairśaṅkam /
vṛddhasya rājño 'numate balāni jagāhire 'nekamukhāni mārgān // 2.54 //
atha purujavayogān nedayad dūrasaṃsthaṃ davayadatirayeṇa prāptamurvīvibhāgam /
klamarahitamacetan nīrajīkāritakṣmāṃ, balamupahitaśobhāṃ tūrṇamāyādayodhyām // 2.55 //
vadhena saṃkhye piśitāśanānāṃ kṣatrāntakasyābhibhavena caiva /
āḍhyaṃbhaviṣṇur yaśasā kumāraḥ priyaṃbhaviṣṇur na sa yasya nāsīt // 3.1 //
tataḥ sucetīkṛtapaurabhṛtyo "rājye 'bhiṣekṣye sutamityanīcaiḥ /
āghoṣayan bhūmipatiḥ samastaṃ bhūyo'pi lokaṃ sumanīcakāra // 3.2 //
ādikṣadādīptakṛśānukalpaṃ siṃhāsanaṃ tasya sapādapīṭham /
santaptacāmīkaravalguvajraṃ vibhāgavinyastamahārgharatnam // 3.3 //
prāsthāpayat pūgakṛtān svapoṣaṃ pṛṣṭān prayatnād dṛḍhagātrabandhān /
sabharmakumbhān puruṣān samantāt patkāṣiṇas tīrthajalārthamāśu // 3.4 //
ukṣān pracakrur nagarasya mārgān, dhvajān babandhur, mumucuḥ khadhūpān /
diśaśca puṣpaiścakarur vicitrairartheṣu rājñā nipuṇā niyuktāḥ // 3.5 //
mātāmahāvāsamupeyivāṃsaṃ mohādapṛṣṭvā bharataṃ tadānīm /
tat kekayī soḍhumaśaknuvānā vavāra rāmasya vanaprayāṇam // 3.6 //
karṇejapairāhitarājyalobhā straiṇena nītā vikṛtiṃ laghimnā /
rāmapravāse vyamṛśan na doṣaṃ janāpavādaṃ sanarendramṛtyum // 3.7 //
vasūni deśāṃśca nivartayiṣyan rāmaṃ nṛpaḥ saṃgiramāṇa eva /
tayāvajajñe, bharatābhiśeko viṣādaśaṅkuśca matau nicakhne // 3.8 //
tataḥ pravivrājayiṣuḥ kumāramādikṣadasyābhigamaṃ vanāya /
saumitrisītānucarasya rājā sumantranetreṇa rathena śocan // 3.9 //
kecin ninindur nṛpamapraśāntaṃ, vicukruśuḥ kecana sāsramuccaiḥ /
ūcus tathānye bharatasya māyāṃ, dhik kekayīmityaparo jagāda // 3.10 //
"gato vanaṃ śvo bhaviteti rāmaḥ," śokena dehe janatātimātram /
dhīrās tu tatra cyutamanyavo 'nye dadhuḥ kumārānugame manāṃsi // 3.11 //
prasthāsyamānāvupaseduṣas tau śośucyamānānidamūcatus tān /
"kiṃ śocatehābhyudaye batāsmān niyogalābhena pituḥ kṛtārthān, // 3.12 //
asṛṣṭa yo, yaśca bhayeṣvarakṣīd, yaḥ sarvadāsmānapuṣat svapoṣam /
mahopakārasya kimasti tasya tucchena yānena vanasya mokṣaḥ, // 3.13 //
vidyutpraṇāśaṃ sa varaṃ pranaṣṭo, yadvordhvaśoṣaṃ tṛṇavad viśuṣkaḥ /
arthe durāpe kimuta pravāse na śāsane 'vāsthita yo gurūṇām // 3.14 //
paurā ! nivartadhvamiti nyagādīt, "tātasya śokāpanudā bhaveta /
mā darśatānyaṃ bharataṃ ca matto," nivartayetyāha rathaṃ sma sūtam // 3.15 //
jñātveṅgitair gatvaratāṃ janānāmekāṃ śayitvā rajanīṃ sapauraḥ /
rakṣan vanevāsakṛtād bhayāt tān prātaś chalenāpajagāma rāmaḥ // 3.16 //
asrākṣurasraṃ karuṇaṃ ruvanto, muhurmuhur nyaśvasiṣuḥ kapoṣṇam /
hā rāma ! hā kaṣṭamiti brunvataḥ parāṅmukhais te nyavṛtan manobhiḥ // 3.17 //
sūto 'pi gaṅgāsalilaiḥ pavitvā sahāśvamātmānamanalpamanyuḥ /
sasītayo rāghavayoradhīyan śvasan kaduṣṇaṃ puramāviveśa // 3.18 //
pratīya sā pūr dadṛśe janena dyaur bhānuśītāṃśuvinākṛteva /
rājanyanakṣatrasamanvitāpi śokāndhakārakṣatasarvaceṣṭā // 3.19 //
vilokya rāmeṇa vinā sumantramacyoṣṭa satvān nṛpatiś cyutāśaḥ /
madhūni naiṣīd vyalipan na gandhair, manorame na vyavasiṣṭa vastre // 3.20 //
āsiṣṭa naikatra śucā, vyaraṃsīt kṛtākṛtebhyaḥ kṣitipālabhāgbhyaḥ /
sa candanośīramṛṇāladigdhaḥ śokāgnināgād dyunivāsabhūyam // 3.21 //
vicukruśur bhūmipater mahiṣyaḥ, keśāṃl luluñcuḥ, svavapūṃṣi jaghnuḥ /
vibhūṣaṇānyunmumucuḥ, kṣamāyā petur, babhañjur valayāni caiva // 3.22 //
tāḥ sāntvayantī bharatapratīkṣā taṃ bandhutā nyakṣipadāśu taile /
dūtāṃśca rājātmajamāninīṣūn prāsthāpayan mantrimatena yūnaḥ // 3.23 //
"supto nabhastaḥ patitaṃ nirīkṣāṃcakre vivasvantamadhaḥ sphurantam," /
ākhyad vasan mātṛkule sakhibhyaḥ paśyan pramādaṃ bharato 'pi rājñaḥ // 3.24 //
aśiśravannātyayikaṃ tametya dūtā yadārthaṃ prayiyāsayantaḥ /
āṃhiṣṭa jātāñjihiṣas tadāsāvutkaṇṭhamāno bharato gurūṇām // 3.25 //
bandhūnaśāṅkiṣṭa samākulutvādāseduṣaḥ snehavaśādapāyam /
gomāyusāraṅgagaṇāś ca samyaṅ nāyāsiṣur, bhīmamarāsiṣuśca // 3.26 //
sa proṣivānetya puraṃ pravekṣyan śuśrāva ghoṣaṃ na janaughajanyam /
ākarṇayāmāsa na vedanādān, na copalebhe vaṇijāṃ paṇāyān // 3.27 //
cakranduruccair nṛpatiṃ sametya taṃ mātaro 'bhyarṇamupāgatāsrāḥ /
purohitāmātyamukhāś ca yodhā vivṛddhamanyupratipūrṇamanyā // 3.28 //
didṛkṣamāṇaḥ paritaḥ sasītaṃ rāmaṃ yadā naikṣata lakṣmaṇaṃ ca /
rorudyamānaḥ sa tadābhyapṛcchad, yathāvadākhyannatha vṛttamasmai // 3.29 //
ābaddhabhīmabhrukuṭīvibhaṅgaḥ śeśvīyamānāruṇaraudranetraḥ /
uccairupālabdha sa kekayīṃ ca, śoke muhuś cāvirataṃ nyamāṅkṣīt // 3.30 //
nṛpātmajau cikliśatuḥ sasītau, mamāra rājā, vidhavā bhavatyaḥ /
śocyā vayaṃ, bhūranṛpā, laghutvaṃ kekayyupajñaṃ bata bahvanartham // 3.31 //
naitan mataṃ matkamiti bruvāṇaḥ sahasraśo 'sau śapathānaśapyat /
udvāśyamānaḥ pitaraṃ sarāmaṃ luṭhyan saśoko bhuvi rorudāvān // 3.32 //
taṃ susthayantaḥ sacivā narendraṃ didhakṣayantaḥ samudūhurārāt /
antyāhutiṃ hāvayituṃ saviprāś cicīṣayanto'dhvarapātrajātam // 3.33 //
udakṣipan paṭṭadukūlaketūnavādayan veṇumṛdaṅgakāṃsyam /
kambūṃś ca tārānadhaman samantāt, tathānayan kuṅkumacandanāni // 3.34 //
śrotrākṣināsāvadanaṃ sarukmaṃ kṛtvājine prākśirasaṃ nidhāya /
sañcitya pātrāṇi yathāvidhānamṛtvig juhāva jvalitaṃ citāgnim // 3.35 //
kṛteṣu piṇḍodakasañcayeṣu, hitvābhiṣekaṃ prakṛtaṃ prajābhiḥ /
pratyāninīṣur vinayena rāmaṃ prāyādaraṇyaṃ bharataḥ sapauraḥ // 3.36 //
śīghrāyamāṇaiḥ kakubho'śnuvānair janairapanthānamupetya sṛptaiḥ /
śokādabhūṣairapi bhūś cakāsāñcakāra nāgendrarathāśvamiśraiḥ // 3.37 //
uccikyire puṣpaphalaṃ vanāni, sasnuḥ pit n pipriyurāpagāsu /
āreṭuritvā pulinānyaśaṅkaṃ, chāyāṃ samāśritya viśaśramuśca // 3.38 //
saṃprāpya tīraṃ tamasāpagāyā gaṅgāmbusamparkaviśuddhibhājaḥ /
vigāhituṃ yāmunamabmu puṇyaṃ yayur niruddhaśramavṛttayas te // 3.39 //
īyur bharadvājamuner niketaṃ, yasmin viśaśrāma sametya rāmaḥ /
cyutāśanāyaḥ phalavadvibhūtyā vysyannudanyāṃ śiśiraiḥ payobhiḥ // 3.40 //
vācaṃyamān sthaṇḍilaśāyinaś ca yuyukṣamāṇānaniśaṃ mumukṣūn /
adhyāpayantaṃ vinayāt praṇemuḥ padgā bharadvājamuniḥ saśiṣyaṃ // 3.41 //
ātithyamebhyaḥ parinirvivapsoḥ kalpadrumā yogabalena pheluḥ /
dhāmaprathimno mradimānvitāni vāsāṃsi ca drāghimavantyudūhuḥ // 3.42 //
ājñāṃ pratīṣur, vinayādupāsthur, jaguḥ sarāgaṃ, nanṛtuḥ sahāvam /
savibhramaṃ nemurudāramucus tilottamādyā vanitāśca tasmin // 3.43 //
vastrānnapānaṃ śayanaṃ ca nānā kṛtvāvakāśe rucisaṃprakwxlqqptam /
tān prītimānāha munis tataḥ sma "nivadhvamādhvaṃ, pibatātta śedhvam // 3.44 //
te bhuktavantaḥ susukhaṃ vasitvā vāsāṃsyuṣitvā rajanīṃ prabhāte /
drutaṃ samadhvā rathavājināgair mandākinīṃ ramyavanāṃ samīyuḥ // 3.45 //
vaikhānasebhyaḥ śrutarāmavārtās tato viśiñjānapataktrisaṅgham /
abhraṃlihāgraṃ ravimārgabhaṅgam ānaṃhire 'driṃ prati citrakūṭam // 3.46 //
dṛṣṭvorṇuvānān kakubho balaughān vitatya śārṅgaṃ kavacaṃ pinahya /
tasthau sisaṃgrāmayiṣuḥ śiteṣuḥ saumitrirakṣibhruvamujjihānaḥ // 3.47 //
śuklottarāsaṅgabhṛto viśastrān pādaiḥ śanairāpatataḥ pramanyūn /
auhiṣṭa tān vītaviruddhabuddhīn vivandiṣūn dāśarathiḥ svavargyān // 3.48 //
samūlakāṣaṃ cakaṣū rudanto rāmāntikaṃ bṛṃhitamanyuvegāḥ /
āvedayantaḥ kṣitipālamuccaiḥkāraṃ mṛtaṃ rāmaviyogaśokāt // 3.49 //
ciraṃ ruditvā karuṇaṃ saśabdaṃ gotrābhidhāyaṃ saritaṃ sametya /
madhyejalād rāghavalakṣmaṇābhyāṃ prattaṃ jalaṃ dvyañjalamantike'pām // 3.50 //
"araṇyayāne sukare pitā mā prāyuṅkta, rājye bata duṣkare tvām /
mā gāḥ śucaṃ vīra !, bharaṃ vahāmum," ābhāṣi rāmeṇa vacaḥ kanīyān // 3.51 //
"kṛtī śrutī vṛddhamateṣu dhīmāṃs tvaṃ paitṛkaṃ ced vacanaṃ na kuryāḥ /
vicchidyamāne 'pi kule parasya puṃsaḥ kathaṃ syādiha putrakāmyā // 3.52 //
asmākamuktaṃ bahu manyase ced, yadīśiṣe tvaṃ na mayi sthite ca /
jihreṣyatiṣṭhan yadi tātavākye, jahīhi śaṅkāṃ, vraja, śādhi pṛthvīm." // 3.53 //
"vṛddhaurasāṃ rājyadhurāṃ pravoḍhuṃ kathaṃ kanīyānahamutsaheya /
mā māṃ prayukthāḥ kulakīrtilope," prāha sma rāmaṃ bharato'pi dharymam // 3.54 //
"ūrjasvalaṃ hastituraṅgametad, amūni ratnāni ca rājabhāñji /
rājanyakaṃ caitadahaṃ kṣitīndras tvayi sthite syāmiti śāntamaitat." // 3.55 //
iti nigaditavantaṃ rāghavas taṃ jagāda "vraja bharata ! gṛhītvā pāduke tvaṃ madīye /
cyutanikhilaviśaṅkaḥ pūjyamāno janaughaiḥ sakalabhuvanarājyaṃ kārayāsmanmatena" // 3.56 //
nivṛtte bharate dhīmānatre rāmas tapovanam /
prapede, pūjitas tasmin daṇḍakāraṇyamīyivān // 4.1 //
aṭāṭyamāno 'raṇyānīṃ sasītaḥ sahalakṣmaṇaḥ /
balād bubhukṣuṇotkṣipya jahre bhīmena rakṣasā // 4.2 //
avākśirasamutpādaṃ kṛtāntenāpi durdamam /
bhaṅktvā bhujau virādhākhyaṃ taṃ tau bhuvi nicakhnatuḥ // 4.3 //
āṃhiṣātāṃ raghuvyāghrau śarabhaṅgāśramaṃ tataḥ /
adhyāsitaṃ śriyā brāhmyā śaraṇyaṃ śaraṇaiṣiṇām // 4.4 //
puro rāmasya juhavāñcakāra jvalane vapuḥ /
śarabhaṅgaḥ pradiśyārāt sutīkṣṇamuniḥketanam // 4.5 //
"yūyaṃ samaiṣyathetyasmi nnāsiṣmahi vayaṃ vane /
dṛṣṭāḥ stha, svasti vo, yāmaḥ svapuṇyavijitāṃ gatim" // 4.6 //
tasmin kṛśānusādbhūte sutīkṣṇamunisannidhau /
uvāsa parṇaśālāyāṃ bhramannaniśamāśramān, // 4.7 //
vaneṣu vāsateyeṣu nivasan parṇasaṃstaraḥ /
śayyotthāyaṃ mṛgān vidhyannātitheyo vicakrame // 4.8 //
ṛgyajuṣamadhīyānān sāmānyāṃśca samarcayan /
bubhuje devasātkṛtvā śūlyamukhyaṃ ca hemavān // 4.9 //
vasānas tantrakanibhe sarvāṅgīṇe tarutvacau /
kāṇḍīraḥ khāḍgakaḥ śārṅgī rakṣan viprāṃstanutravān // 4.10 //
hitvāśitaṅgavīnāni phalair yeṣvāśitambhavam /
teṣvasau dandaśūkārir vaneśvānabhra nirbhayaḥ // 4.11 //
vrātīnavyāladīprāstraḥ sutvanaḥ paripūjayan /
parṣadvalān mahābrahmairāṭa naikaṭikāśramān // 4.12 //
paredyavyadya pūrvedyuranyedyuś cāpi cintayan /
vṛddhikṣayau munīndrāṇāṃ priyaṃbhāvukatāmagāt // 4.13 //
ātiṣṭhadgu japan sandhyā prakrāntāmāyatīgavam /
prātastarāṃ patatribhyaḥ prabuddhaḥ praṇaman ravim // 4.14 //
dadṛśe parṇaśālāyāṃ rākṣasyābhīkayātha saḥ /
bhāryoḍhaṃ tamavajñāya tasthe saumitraye'sakau // 4.15 //
dadhānā valibhaṃ madhyaṃ karṇajāhavilocanā /
vākatvacenātisarveṇa candralekheva pakṣatau // 4.16 //
supād dviradnāsorūr mṛdupāṇitalāṅguliḥ /
prathimānaṃ dadhānena jaghanena ghanena sā // 4.17 //
unnasaṃ dadhatī vaktraṃ śuddhadallolakuṇḍalam /
kurvāṇā paśyataḥ śaṃyūn sragviṇī suhasānanā // 4.18 //
prāpya cañcūryamāṇā patīyantī raghūttamam /
anukā prārthayāñcakre priyākartuṃ priyaṃvadā // 4.19 //
"saumitre ! māmupāyaṃsthāḥ kamrāmicchur vaśaṃvadām /
tvadbhogīnāṃ sahacarīmaśaṅkaḥ puruṣāyuṣam." // 4.20 //
tāmuvāca sa"gauṣṭhīne vane strīpuṃsabhīṣaṇe /
asūryaṃpaśyarūpā tvaṃ kimabhīrurarāryase // 4.21 //
mānuṣānabhilaṣyantī rociṣṇur divyadharmiṇī /
tvamapsarāyamāṇeha svatantrā kathamañcasi // 4.22 //
ugraṃpaśyākulo 'raṇye śālīnatvavivarjitā /
kāmukaprārthanāpaṭvī pativatnī kathaṃ na vā // 4.23 //
rāghavaṃ parṇaśālāyāmicchānurahasaṃ patim /
yaḥ svāmī mama kāntāvānaupakarṇikalocanaḥ // 4.24 //
vapuś cāndanikaṃ yasya, kārṇaveṣṭakikaṃ mukham /
saṃgrāme sarvakarmīṇau pāṇī yasyaupajānukau // 4.25 //
baddho durbalarakṣārthamasir yenopanīvikaḥ /
yaś cāpamāśmanaprakhyaṃ seṣuṃ dhatte'nyadurvaham // 4.26 //
jetā yajñadruhāṃ saṃkhye dharmasantānasūr vane /
prāpya dāragavānāṃ yaḥ munīnāmabhayaṃ sadā" // 4.27 //
tato vāvṛtyamānāsau rāmaśālāṃ nyavikṣata /
"māmupāyaṃsta rāme"ti vadantī sādaraṃ vacaḥ // 4.28 //
"astrīko 'sāvahaṃ strīmān, sa puṣyatitarāṃ tava /
patir"ityabravīd rāmas"tameva vraja, mā mucaḥ." // 4.29 //
lakṣmaṇaṃ 'sā vṛṣasyantī mahokṣaṃ gaurivāgamat /
manmathāyudhasampātavyathyamānamatiḥ punaḥ // 4.30 //
tasyāḥ sāsadyamānāyā lolūyāvān raghūttamaḥ /
asiṃ kaukṣeyamudyamya cakārāpanasaṃ mukham // 4.31 //
"ahaṃ śūrpaṇakhā nāmnā nūnaṃ nājñāyiṣi tvayā /
daṇḍo 'yaṃ kṣetriyo yena mayyapātī"ti sābravīt // 4.32 //
paryaśāpsīd diviṣṭhāsau saṃdarśya bhayadaṃ vapuḥ /
apisphavac ca bandhūnāṃ ninaṅkṣur vikramaṃ muhuḥ // 4.33 //
kharadūṣaṇayor bhrātroḥ paryadeviṣṭa sā puraḥ /
vijigrāhayiṣū rāmaṃ daṇḍakāraṇyavāsinoḥ // 4.34 //
"kṛte saubhāgineyasya bharatasya vivāsitau /
pitrā daurbhāgineyau yau, paśyataṃ ceṣṭitaṃ tayoḥ // 4.35 //
mama rāvaṇanāthāyā bhaginyā yuvayoḥ punaḥ /
ayaṃ tāpasakād dhvaṃsaḥ, kṣamadhvaṃ, yadi vaḥ kṣamam // 4.36 //
asaṃskṛtrimasaṃvyānāvanuptrimaphalāśinau /
abhṛtrimaparīvārau paryabhūtāṃ tathāpi mām." // 4.37 //
"śvaḥśreyasamavāptāsi" bhrātṛbhyāṃ pratyabhāṇi sā /
prāṇivas tava mānārthaṃ, vrajāśvasihi, mā rudaḥ // 4.38 //
jakṣimo 'naparādhe'pi narān naktaṃdivaṃ vayam /
kutastyaṃ bhīru ! yat tebhyo druhyadbhyo 'pi kṣamāmahe." // 4.39 //
tau caturdaśasāhasrabalau niryayatus tataḥ /
pāraśvadhikadhānuṣkaśāktikaprāsikānvitau // 4.40 //
atha sampatato bhīmān viśikhai rāmalakṣmaṇau /
bahumūrdhno dvimūrdhāṃśca trimūrdhāś cāhatāṃ mṛdhe // 4.41 //
tair vṛkṇarugṇasambhugnakṣuṇṇabhinnavipannakaiḥ. /
nimagnodvignasaṃhrīṇaiḥ papre dīnaiś ca medinī // 4.42 //
kecid vepathumāseduranye davathumuttamam /
saraktaṃ vamathuṃ kecid, bhrājathuṃ na ca kecana // 4.43 //
mṛgayumiva mṛgo 'tha dakṣiṇermā, diśamiva dāhavatīṃ marāvudanyan /
raghutanayamupāyayau trimūrdho, viśabhṛdivogramukhaṃ patatrirājam, // 4.44 //
śitaviśikhanikṛttakṛtsnavaktraḥ kṣitibhṛdiva kṣitikampakīrṇaśṛṅgaḥ /
bhayamupanidadhe sa rākṣasānām akhilakulakṣayapūrvaliṅgatulyaḥ // 4.45 //
nirākariṣṇū vartiṣṇū vardhiṣṇū parato raṇam /
utpatiṣṇū sahiṣṇū ca ceratuḥ kharadūṣaṇau // 5.1 //
tau khaḍgamusalaprāsacakrabāṇagadākarau /
akārṣṭāmāyudhacchāyaṃ rajaḥsantamase raṇe // 5.2 //
atha tīkṣṇāyasair bānairadhimarma raghūttamau /
vyādhaṃ vyādhamamūḍhau tau yamasāccakratur dviṣau // 5.3 //
hatabandhur jagāmāsau tataḥ śūrpaṇakhā vanāt /
pāresamudraṃ laṅkāyāṃ vasantaṃ rāvaṇāṃ patim // 5.4 //
saṃprāpya rākṣasasabhaṃ cakranda krodhavihvalā /
nāmagrāmamarodīt sā bhrātarau rāvaṇāntike // 5.5 //
"daṇḍakānadhyavāttāṃ yau vīra ! rakṣaḥprakāṇḍakau /
nṛbhyāṃ saṃkhye'kṛśātāṃ tau sabhṛtyau bhūmivardhnau // 5.6 //
vigrahas tava śakreṇa bṛhaspatipurodhasā /
sārdhaṃ kumārasenānyā, śūnyaś cāsīti ko nayaḥ // 5.7 //
yadyahaṃ nātha ! nāyāsyaṃ vināsā hatabāndhavā /
nājñāsyas tvamidaṃ sarvaṃ pramādyaṃś cāradurbalaḥ // 5.8 //
kariṣyamāṇaṃ vijñeyaṃ kāryaṃ, kiṃ nu kṛtaṃ paraiḥ /
apakāre kṛte 'pyajño vijigīṣur na vā bhavān // 5.9 //
vṛtas tvaṃ pātresamitaiḥ khaṭvārūḍhaḥ pramādavān /
pānaśauṇḍaḥ śriyaṃ netā nātyantīnatvamunmanāḥ // 5.10 //
adhvareṣvagnicitvatsu somasutvata āśramān /
attuṃ mahendriyaṃ bhāgameti duścyavano 'dhunā, // 5.11 //
āmikṣīyaṃ dadhikṣīraṃ puroḍāśyaṃ tathauṣadham /
havir haiyaṅgavīnaṃ ca nāpyupaghnanti rākṣasāḥ // 5.12 //
yuvajānir dhanuśpāṇir bhūmiṣṭhaḥ khavicāriṇaḥ /
rāmo yajñadruho hanti kālakalpaśilīmukhaḥ // 5.13 //
māṃsānyoṣṭhāvalopyāni sādhanīyāni devatāḥ /
aśnanti, rāmād rakṣāṃsi bibhyaśruvate diśaḥ // 5.14 //
kuru buddhiṃ kuśāgriyāmanukāmīnatāṃ tyaja /
lakṣmīṃ paramparīṇāṃ tvaṃ putrapautrīṇatāṃ naya // 5.15 //
sahāyavanta udyuktā bahavo nipuṇāś ca yām /
śriyamāśāsate, lolāṃ tāṃ hastekṛtya mā śvasīḥ // 5.16 //
lakṣmīḥ puṃyogamāśaṃsuḥ kulaṭeva kutūhalāt /
antike 'pi sthitā patyuś chalenānyaṃ nirīkṣate // 5.17 //
yoṣidvṛndārikā tasya dayitā haṃsagāminī /
dūrvākāṇḍamiva śyāmā nyagrodhaparimaṇḍalā // 5.18 //
nāsyaṃ paśyati yas tasyā, niṃste dantacchadaṃ na vā /
saṃśṛṇoti na coktāni, mithyāsau nihitendriyaḥ // 5.19 //
sāro 'sāvindriyārthānāṃ, yasyāsau tasya nandathuḥ /
talpe kāntāntaraiḥ sārdhaṃ manye 'haṃ dhiṅ nimajjathum // 5.20 //
na taṃ paśyāmi, yasyāsau bhaven nodejayā mateḥ /
trailokyenāpi vindas tvaṃ tāṃ krītvā sukṛtī bhava // 5.21 //
naivendrāṇī, na rudrāṇī, na mānavī na rohiṇī /
varuṇānī na, nāgnāyī tasyāḥ sīmantinī samā." // 5.22 //
pratyūce rākṣasendras tām "āśvasihi, bibheṣi kim /
tyaja naktañcari ! kṣobhaṃ, vācāṭe ! rāvaṇo hyaham // 5.23 //
māmupāsta didṛkṣāvān yāṣṭīkavyāhato hariḥ /
ājñālābhonmukho dūrāt kākṣeṇānādarekṣitaḥ // 5.24 //
virugṇodagraghārāgnaḥ kuliśo mama vakṣasi /
abhinnaṃ śatadhātmānaṃ manyate balinaṃ balī // 5.25 //
kṛtvā laṅkādrumālānamahamairāvataṃ gajam /
bandhane 'nupayogitvān nataṃ tṛṇavadatyajam // 5.26 //
āhopuruṣikāṃ paśya mama, sadratnakāntibhiḥ /
dhvastāndhakāre 'pi pure pūrṇendoḥ sannidhiḥ sadā // 5.27 //
hṛtaratnaś cyutodyogo rakṣobhyaḥ karado divi /
pūtakratāyīmabhyeti satrapaḥ kiṃ na gotrabhit // 5.28 //
atulyamahasā sārdhaṃ rāmeṇa mama vigrahaḥ /
trapākaras, tathāpyeṣa yatiṣye tadvinigrahe." // 5.29 //
utpatya khaṃ daśagrīvo manoyāyī śitāstrabhṛt /
samudrasavidhāvāsaṃ mārīcaṃ prati cakrame // 5.30 //
sampatya tatsanīḍesau taṃ vṛttāntamaṣiṣravat /
trasnunātha śrutārthena tenāgādi daśānanaḥ // 5.31 //
"antardhatsva raghuvyāghrāt tasmāt tvaṃ rākṣaseśvara ! /
yo raṇne durupasthāno hastarodhaṃ dadhad dhanuḥ, // 5.32 //
bhavantaṃ kārtavīryo yo hīnasandhimacīkarat /
jigāya tasya hantāraṃ sa rāmaḥ sārvalaukikam // 5.33 //
yamāsyadṛśvarī tasya tāḍakā vetti vikramam. /
śūraṃmanyo raṇāc cāhaṃ nirastaḥ siṃhanardinā // 5.34 //
na tvaṃ tenānvabhāviṣṭhā, nānvabhāvi tvayāpyasau /
anubhūto mayā cāsau, tena cānvabhaviṣyaham, // 5.35 //
adhyaṅ śastrabhṛtāṃ rāmo, nyañcas taṃ prāpya madvidhāḥ /
sa kanyāśulkamabhanaṅ mithilāyāṃ makhe dhanuḥ // 5.36 //
saṃvittaḥ sahayudhvānau tacchaktiṃ kharadūṣaṇau /
yajvānaś ca sasutvāno, yānagopīn makheṣu saḥ // 5.37 //
sukhajātaḥ surāpīto nṛjagdho mālyadhārayaḥ /
adhilaṅkaṃ striyo dīvya, mārabdhā balivigraham." // 5.38 //
taṃbhītaṃkāramākruśya rāvaṇaḥ pratyabhāṣata /
"yātayāmaṃ vijitavān sa rāmaṃ yadi, kiṃ tataḥ // 5.39 //
aghāni tāḍakā tena lajjābhayavibhūṣaṇā /
strījane yadi tac chlāghyaṃ, dhig lokaṃ kṣudramānasam // 5.40 //
yad gehenardinamasau śarair bhīrumabhāyayat /
kubrahmayajñake rāmo bhavantaṃ, pauruṣaṃ na tat // 5.41 //
cirakāloṣitaṃ jīrṇaṃ kīṭaniṣkuṣitaṃ dhanuḥ /
kiṃ citraṃ yadi rāmeṇa bhagnaṃ kṣatriyakāntike // 5.42 //
vanatāpasake vīrau vipakṣe galitādarau /
kiṃ citraṃ yadi sāvajñau mamratuḥ kharadūṣaṇau // 5.43 //
tvaṃ ca bhīruḥ sudurbuddhe ! nityaṃ śaraṇakāmyasi /
guṇāṃś cāpahnuṣe'smākaṃ, stauṣi śatrūṃś ca naḥ sadā // 5.44 //
śīrṣacchedyamato'haṃ tvā karomi kṣitivardhanam /
kārayiṣyāmi vā kṛtyaṃ vijighṛkṣur vanaukasau // 5.45 //
tamudyataniṣātāsiṃ pratyuvāca jijīviṣuḥ /
mārīco 'nunayaṃs trāsād "abhyamitryo bhavāmi te // 5.46 //
harāmi rāmasaumitrī mṛgo bhūtvā mṛgadyuvau /
udyogamabhyamitrīṇo yatheṣṭaṃ tvaṃ ca saṃtanu." // 5.47 //
tataś citrīyamāṇo 'sau hemaratnamayo mṛgaḥ /
yathāmukhīnaḥ sītāyāḥ pupluve bahu lobhayan // 5.48 //
tenādudyūṣayad rāmaṃ mṛgeṇa mṛgalocanā /
maithilī vipuloraskaṃ prāvuvūrṣur mṛgājinam // 5.49 //
yogakṣemakaraṃ kṛtvā sītāyā lakṣmaṇaṃ tataḥ /
mṛgasyānupadī rāmo jagāma gajavikramaḥ // 5.50 //
sthāyaṃ sthāyaṃ kvacid yāntaṃ krāntvā krāntvā sthitaṃ kvacit /
vīkṣamāṇo mṛgaṃ rāmaś citravṛttiṃ visiṣmiye // 5.51 //
ciraṃ kliśitvā marmāvid rāmo vilubhitaplavam /
śabdāyamānamavyātsīt bhayadaṃ kṣaṇadācaram // 5.52 //
śrutvā visphūrjathuprakhyaṃ ninādaṃ paridevinī /
matvā kaṣṭaśritaṃ rāmaṃ saumitriṃ gantumaijihat // 5.53 //
"eṣa prāvṛṣijāmbhodanādī bhrātā virauti te /
jñāteyaṃ kuru saumitre ! bhayāt trāyasva rāghavam." // 5.54 //
"rāmasaṃghuṣitaṃ naitan, mṛgasyaiva vivañciṣoḥ /
rāmasvanitasaṅkāśaḥ svān", ityavadat sa tām // 5.55 //
"āpyānaskandhakaṇṭhāṃ'saṃ ruṣitaṃ sahituṃ raṇe /
prorṇuvantaṃ diśo bāṇaiḥ kākutsthaṃ bhīru ! kaḥ kṣamaḥ // 5.56 //
dehaṃ bibhnakṣurastrāgnau mṛgaḥ prāṇair dideviṣan /
jyāghṛṣṭakaṭhināṅguṣṭhaṃ rāmamāyān mumūrṣayā // 5.57 //
śatrūn bhīṣayamāṇaṃ taṃ rāmaṃ vismāpayeta kaḥ /
mā sma bhaiṣīs, tvayādyaiva kṛtārtho drakṣyate patiḥ" // 5.58 //
"yāyās tvamiti kāmo me, gantumutsahase na ca /
icchuḥ kāmayituṃ tvaṃ mām", ityasau jagade tayā // 5.59 //
mṛṣodyaṃ pravadantīṃ tāṃ satyavadyo raghūttamaḥ /
niragāt "śatruhastaṃ tvaṃ yāsyasī"ti śapan vaśī // 5.60 //
gate tasmin, jalaśuciḥ śuddhadan rāvaṇaḥ śikhī /
jañjapūko 'kṣamālāvān dhārayo mṛdalābunaḥ // 5.61 //
kamaṇḍalukapālena śirasā ca mṛjāvatā /
saṃvastrya lākṣike vastre mātrāḥ saṃbhāṇḍya daṇḍavān // 5.62 //
adhīyannātmavid vidyāṃ dhārayan maskarivratam /
vadan bahvaṅgulisphoṭaṃ bhrūkṣepaṃ ca vilokayan // 5.63 //
saṃdidarśayiṣuḥ sāma nijuhnūṣuḥ kṣapāṭatām /
caṃkramāvān samāgatya sītāmūce"sukhābhava." // 5.64 //
sāyaṃtanīṃ tithipraṇyaḥ paṅkajānāṃ divātanīm /
kāntiṃ kāntyā sadātanyā hrepayantī śucismitā // 5.65 //
kā tvamekākinī bhīru ! niranvayajane vane /
kṣudhyanto 'pyaghasan vyālās tvāmapālāṃ kathaṃ na vā // 5.66 //
hṛdayaṃgamamūrtis tvaṃ subhagaṃbhāvukaṃ vanam /
kurvāṇā bhīmamapyetad vadābhyaiḥ kena hetunā // 5.67 //
sukṛtaṃ priyakārī tvaṃ kaṃ harasyupatiṣṭhase /
puṇyakṛc cāṭukāras te kiṅkaraḥ surateṣu kaḥ // 5.68 //
pariparyudadhe rūpamādyulokāc ca durlabham. /
bhāvatkaṃ dṛṣṭavatsvetadasmāsvadhi sujīvitam // 5.69 //
āpītamadhukā bhṛṅgaiḥ sudivevāravindinī /
satparimalalakṣmīkā nāpuṃskāsīti me matiḥ // 5.70 //
mithyaiva śrīḥ śriyaṃmanyā, śrīmanmanyo mṛṣā hariḥ /
sākṣātkṛtyābhimanye'haṃ tvāṃ harantīṃ śriyaṃ śriyaḥ // 5.71 //
nodakaṇṭhiṣyatātyarthaṃ, tvāmaikṣiṣyata cet smaraḥ /
khelāyannaniśaṃ nāpi sajūḥkṛtya ratiṃ vaset, // 5.72 //
valgūyantīṃ vilokya tvāṃ strī na mantūyatīha kā /
kāntiṃ nābhimanāyeta ko vā sthāṇusamo 'pi te // 5.73 //
duḥkhāyate janaḥ sarvāh, sa evaikaḥ sukhāyate /
yasyotsukāyamānā tvaṃ na pratīpāyase'ntike // 5.74 //
kaḥ. paṇḍitāyamānas tvāmādāyāmiṣasannibhām /
trasyan vairāyamāṇebhyaḥ śūnyamanvavasad vanam." // 5.75 //
ojāyamānā tasyārdhyaṃ praṇīya janakātmajā /
uvāca daśamūrdhānaṃ sādarā gadgadaṃ vacaḥ // 5.76 //
"mahākulīna aikṣvāke vaṃśe dāśarathir mama /
pituḥ priyaṃkaro bhartā kṣemaṃkāras tapasvinām // 5.77 //
nihantā vairakārāṇāṃ satāṃ bahukaraḥ sadā /
pāraśvadhikarāmasya śakterantakaro raṇe // 5.78 //
adhvareṣviṣṭināṃ pātā pūrtī karmasu sarvadā /
pitur niyogād rājatvaṃ hitvā yo'bhyāgamad vanam // 5.79 //
pitatrikroṣṭujuṣṭāni rakṣāṃsi bhayade vane /
yasya bāṇanikṛttāni śreṇībhūtāni śerate // 5.80 //
dīvyamānaṃ śitān bāṇānasyamānaṃ mahāgadāḥ /
nighnānaṃ śātravān rāmaṃ kathaṃ tvaṃ nāvagacchasi // 5.81 //
bhrātari nyasya yāto māṃ mṛgāvin mṛgayāmasau /
eṣituṃ preṣito yāto mayā tasyānujo vanam // 5.82 //
athāyasyan kaṣāyākṣaḥ syannasvedakaṇolbaṇaḥ /
saṃdarṣitāntarākūtas tāmavādīd daśānanaḥ, // 5.83 //
"kṛte kāniṣṭhineyasya jyaiṣṭhineyaṃ vivāsitam /
ko nagnamuṣitaprakhyaṃ bahu manyeta rāghavam // 5.84 //
rākṣasān baṭuyajñeṣu piṇḍīśūrān nirastavān /
yadyasau kūpamāṇḍūki ! tavaitāvati kaḥ smayaḥ // 5.85 //
matparākramasaṃkṣiptarājyabhogaparicchadaḥ /
yuktaṃ mamaiva kiṃ vaktuṃ daridrāti yathā hariḥ // 5.86 //
nirlaṅko vimadaḥ svāmī dhanānāṃ hṛtapuṣpakaḥ /
adhyāste 'ntargiraṃ yasmāt, kas tan nāvaiti kāraṇam // 5.87 //
bhinnanauka iva dhyāyan matto bibhyad yamaḥ svayam /
kṛṣṇimānaṃ dadhānena mukhenāste nirudyatiḥ // 5.88 //
samudropatyakā haimī parvatādhityakā purī /
ratnapārāyaṇaṃ nāmnā laṅketi mama maithili ! // 5.89 //
āvāse siktasaṃmṛṣṭe gandhais tvaṃ liptavāsitā /
ārpitorusugandhisrak tasyāṃ vasa mayā saha // 5.90 //
saṃgaccha pauṃsni ! straiṇaṃ māṃ yuvānaṃ taruṇī śubhe ! /
rāghavaḥ proṣyapāpīyān, jahīhi tamakiṃcanam // 5.91 //
aśnītapibatīyantī prasitā smarakarmaṇi /
vaśekṛtya daśagrīvaṃ modasva varamandire // 5.92 //
mā sma bhūr grāhiṇī bhīru ! gantumutsāhinī bhava /
udbhāsinī ca bhūtvā me vakṣaḥsaṃmārdinī bhava." // 5.93 //
tāṃ prātikūlikīṃ matvā jihīrṣur bhīmavigrahaḥ /
bāhūpapīḍamāśliṣya jagāhe dyāṃ niśācaraḥ // 5.94 //
trasyantīṃ tāṃ samādāya yato rātriṃcarālayam /
tūṣṇīṃbhūya bhayādāsāṃcakrire mṛgapakṣiṇaḥ // 5.95 //
uccai rārasyamānāṃ tāṃ kṛpaṇāṃ rāmalakṣmaṇau /
jaṭāyuḥ prāpa pakṣīndraḥ paruṣaṃ rāvaṇaṃ vadan // 5.96 //
iti prakīrṇakāṇḍaḥ prathamaḥ samāptaḥ /
ataḥ paramadhikārakāṇḍam /
"dviṣan ! vanecarāgryāṇāṃ tvamādāyacaro vane /
agresaro jaghanyānāṃ mā bhūḥ pūrvasaro mama // 5.97 //
yaśaskarasamācāraṃ khyātaṃ bhūvi dayākaram /
piturvākyakaraṃ rāmaṃ dhik tvāṃ dunvantamatrapam // 5.98 //
ahamantakaro nūnaṃ dhvāntasyeva divākaraḥ /
tava rākṣasa ! rāmasya neyaḥ karmakaropamaḥ // 5.99 //
satāmaruṣkaraṃ pakṣī vairakāraṃ narāśinam /
hantuṃ kalahakāro'sau śabdakāraḥ papāta kham // 5.100 //
ataḥ paraṃ prakīrṇakāḥ /
dhunvan sarvapathīnaṃ khe vitānaṃ pakṣayorasau /
māṃsaśoṇitasaṃdarśaṃ tuṇḍaghātamayudhyata // 5.101 //
na bibhāya, na jihrāya, na caklāma, na vivyathe /
āghnāno vidhyamāno vā raṇān nivavṛte na ca // 5.102 //
piśācamukhadhaureyaṃ sacchatrakavacaṃ ratham /
yudhi kadrathavad bhīmaṃbabhañja dhvajaśālinam // 5.103 //
ataḥ paraṃ āmadhikāraḥ /
saṃtrāsayāṃcakārāriṃ, surān piprāya paśyataḥ /
sa tyājayāṃcakārāriṃ sītāṃ viṃśatibāhunā // 5.104 //
asīto rāvaṇaḥ kāsāṃcakre śastrair nirākulaḥ /
bhūyas taṃ bhedikāṃcakre nakhatuṇḍāyudhaḥ khagaḥ // 5.105 //
hantuṃ krodhavaśādīhāṃcakrāte tau paraspasam /
na vā palāyāṃcakre vir dayāṃcakre na rākṣasaḥ // 5.106 //
upāsāṃcakrire draṣṭuṃ devagandharvakinnarāḥ /
chalena pakṣau lolūyāṃcakre kravyāt patatriṇaḥ // 5.107 //
praluṭhitamavanau vilokya kṛttaṃ daśavadanaḥ khacarottamaṃ prahṛṣyan /
rathavaramadhiruhya bhīmadhuryaṃ svapuramagāt parigṛhya rāmakāntām // 5.108 //
oṣāṃcakāra kāmāgnir daśāvaktramaharniśam. /
vidāṃcakāra vaidehīṃ rāmādanyanirutsukām // 6.1 //
prajāgarāṃcakārārerīhāsvaniśamādarāt /
prabibhayāṃcakārāsau kākutsthādabhiśaṅkitaḥ // 6.2 //
na jihrayāṃcakārātha sītāmabhyartha tarjitaḥ. /
nāpyūrjāṃ bibharāmāsa vaidehyāṃ prasito bhṛśam // 6.3 //
vidāṃkurvantu rāmasya vṛttamityavadat svakān /
rakṣāṃsi rakṣituṃ sītāmāśiṣac ca prayatnavān // 6.4 //
atha prakīrṇakāḥ /
rāmo 'pi hatamārīco nivartsyan kharanādinaḥ /
kroṣṭūn samaśṛṇot krūrān rasato 'śubhaśaṃsinaḥ // 6.5 //
āśaṅkamāno vaidehīṃ khāditāṃ nihatāṃ mṛtām /
sa śatrughnasya sodaryaṃ dūrādāyāntamaikṣata // 6.6 //
sītāṃ saumitriṇā tyaktāṃ sadhrīcīṃ trasnumekikāṃ /
vijñāyāmaṃsta kākutsthaḥ"kṣaye kṣemaṃ sadurlabham." // 6.7 //
ataḥ paraṃ duhādiḥ /
so'pṛcchal lakṣmaṇaṃ sītāṃ yācamānaḥ śivaṃ surān /
rāmaṃ yathāsthitaṃ sarvaṃ brātā brūte sma vihvalaḥ // 6.8 //
saṃdṛśya śaraṇaṃ śūnyaṃ bhikṣamāṇo vanaṃ priyām /
prāṇān duhannivātmānaṃ śokaṃ cittamavārudhat // 6.9 //
"gatā syādavacinvānā kusumānyāśramadrumān. /
ā yatra tāpasān dharmaṃ sutīkṣṇaḥ śāsti, tatra sā // 6.10 //
ataḥ paraṃ prakīrṇakāḥ /
āḥ, kaṣṭaṃ, bata, hīcitraṃ, hūṃ, mātar, daivatāni dhik /
hā pitaḥ !, kvāsi he subhru !," bahvevaṃ vilalāpa saḥ, // 6.11 //
ihāsiṣṭhāśayiṣṭeha sā, sakhelamito 'gamat /
aglāsīt saṃsmarannitthaṃ maithilyā bharatāgrajaḥ // 6.12 //
"idaṃ naktaṃtanaṃ dāma pauṣpametad divātanam /
śucevodbadhya śākhāyāṃ praglāyati tayā vinā, // 6.13 //
aikṣiṣmahi muhuḥ suptāṃ yāṃ mṛtāśaṅkayā vayam /
akāle durmaramaho, yaj jīvāmas tayā vinā, // 6.14 //
akṣemaḥ parihāso 'yaṃ. parīkṣāṃ mā kṛthā mama /
matto māntirdhathāḥ sīte ! mā raṃsthā jīvitena naḥ, // 6.15 //
ataḥ paraṃ sijadhikāraḥ /
ahaṃ nyavadhiṣaṃ bhīmaṃ rākṣasaṃ krūra vikramam /
mā ghukṣaḥ patyurātmānaṃ, mā na ślikṣaḥ priyaṃ priye // 6.16 //
mā sma drākṣīr mṛṣā doṣaṃ, bhaktaṃ mā māticikliśaḥ /
śailaṃ nyaśiśriyad vāmā, nadīṃ, nu pratyadudruvat // 6.17 //
ai vācaṃ dehi. dhairyaṃ nas tava hetorasusruvat. /
tvaṃ no matimivāghāsīr naṣṭā, prāṇānivādadhaḥ // 6.18 //
rudato 'śiśvayac cakṣu rāsyaṃ hetos tavāśvayīt /
mriye 'haṃ, māṃ nirāsthaś cen, mā na vocaś cikīrṣitam // 6.19 //
lakṣmaṇācakṣva, yadyākhyat sā kiñcit kopakāraṇam /
doṣe pratisamādhāna majñāte kriyatāṃ katham // 6.20 //
iha sā vyalipad gandhaiḥ, snāntīhābhyaṣicaj jalaiḥ /
ihāhaṃ draṣṭumāhvaṃ tāṃ," smarannevaṃ mumoha saḥ // 6.21 //
tasyālipata śokāgniḥ svāntaṃ kāṣṭhamiva jvalan /
aliptevānilaḥ śīto vane taṃ, na tvajihladat // 6.22 //
snānabhyaṣicatāmbho 'sau rudan dayitayā vinā /
tathābhyaṣikta vārīṇi pitṛbhyaḥ śokamūrcchitaḥ // 6.23 //
tathā rto 'pi kriyāṃ dharmyāṃ sa kāle nāmucat kvacit /
mahatāṃ hi kriyā nityā chidre naivāvasīdati // 6.24 //
āhvāsta sa muhuḥ śūrān, muhurāhvata rākṣasān /
"eta sītādruhaḥ saṃkhye, pratyartayata rāghavam, // 6.25 //
svapoṣamapuṣad yuṣmān yā pakṣimṛgaśāvakāḥ ! /
adyutac cendunā sārdhaṃ, tāṃ prabrūta, gatā yataḥ." // 6.26 //
girimanvasṛpad rāmo lipsur janakasaṃbhavām /
tasminnāyodhanaṃ vṛttaṃ lakṣmaṇāyāśiṣan mahat // 6.27 //
"sītāṃ jighāṃsū saumitre ! rākṣasāvāratāṃ dhruvam /
idaṃ śoṇitamabhyagraṃ saprahāre 'cyutat tayoḥ // 6.28 //
idaṃ kavacamacyotīt, sāśvo 'yaṃ cūrṇīto rathaḥ /
ehyamuṃ girimanveṣṭumavagāhāvahe drutam // 6.29 //
manyur manye mamāstambhīd, viṣādo 'stabhadudyatim /
ajārīdiva ca prajñā, balaṃ śokāt tathājarat // 6.30 //
gṛdhrasyehāśvatāṃ pakṣau kṛtau, vīkṣasva lakṣmaṇa ! /
jighatsor nūnamāpādi dhvaṃso 'yaṃ tāṃ niśācarāt." // 6.31 //
kruddho 'dīpi raghuvyāghro, raktanetro 'jani kṣaṇāt /
ubodhi duḥsthaṃ trailokyaṃ, dīptairāpūri bhānuvat // 6.32 //
atāyyasyottamaṃ satvamapyāyi kṛtakṛtyavat /
upācāyiṣṭa sāmarthyaṃ tasya saṃrambhiṇo mahat // 6.33 //
adohīva viṣādo 'sya, samaruddheva vikramaḥ /
samabhāvi ca kopena, nyaśvasīc cāyataṃ muhuḥ // 6.34 //
athālambya dhanū rāmo jagarja gajavikramaḥ /
"ruṇadhmi savitur mārgaṃ, bhinadmi kulaparvatān // 6.35 //
riṇacmi jaladhes toyaṃ, vivinacmi divaḥ surān /
kṣuṇadmi sarpān pātāle, chinadmi kṣaṇadācarān // 6.36 //
yamaṃ yunajmi kālena samindhāno 'strakauśalam /
śuṣkapeṣaṃ pinaṣmyurvīmakhindānaḥ svatejasā // 6.37 //
bhūtiṃ tṛṇadmi yakṣāṇāṃ, hinasmīndrasya vikramam /
bhanajmi sarvamaryādās, tanacmi vyoma vistṛtam // 6.38 //
na tṛṇehmīti loko 'yaṃ māṃ vinte niṣparākram," /
evaṃ vadan dāśarathirapṛṇag dhanuśā śaraṃ // 6.39 //
nyavartayat sumitrābhūs taṃ cikīrṣuṃ jagatkṣayam /
aikṣetāmāśramādārād girikalpaṃ patatriṇam // 6.40 //
taṃ sītāghātinaṃ matvā hantuṃ rāmo 'bhyadhāvata /
"mā vadhiṣṭhā jaṭāyuṃ māṃ sītāṃ rāmāhamaikṣiṣi." // 6.41 //
upāsthitaivamukte taṃ sakhāyaṃ rāghavaḥ pituḥ /
papraccha jānakīvārtāṃ saṃgrāmaṃ ca patatriṇam // 6.42 //
tato rāvaṇamākhyāya dviṣantaṃ patatāṃ varaḥ /
vraṇavedanayā glāyan mamāra girikandare /
tasyāgnyambukriyāṃ kṛtvā pratasthāte punar vanam // 6.43 //
satvānajasraṃ ghoreṇa balāpakarṣamaśnatā /
kṣudhyatā jagṛhāte tau rakṣasā dīrghabāhunā // 6.44 //
bhujau cakṛtatus tasya nistriṃśābhyāṃ raghūttmau /
sa chinnabāhurapatad vihvalo hvalayan bhuvam // 6.45 //
iti prakīrṇakāḥ /
atha kṛtyādhikāraḥ /
praṣṭavyaṃ pṛcchatas tasya kathanīyamavīvacat /
ātmānaṃ vanavāsaṃ ca jeyaṃ cāriṃ raghūttamaḥ // 6.46 //
"labhyā kathaṃ nu vaidehī, śakyo draṣṭuṃ kathaṃ ripuḥ /
sahyaḥ kathaṃ viyogaś ca, gadyametat tvayā mama." // 6.47 //
"ahaṃ rāma ! śriyaḥ putro madyapīta iva bhraman /
pāpacaryo muneḥ śāpāj jāta" ityavadat sa tam // 6.48 //
"prayātas tava yamyatvaṃ śastrapūto bravīmi te /
rāvaṇena hṛtā sītā laṅkāṃ nītā surāriṇā // 6.49 //
ṛṣyamūke 'navadyo 'sti paṇyabhrātṛvadhaḥ kapiḥ /
sugrīvo nāma, varyo 'sau bhavatā cāruvikramaḥ // 6.50 //
tena vahyena hantāsi tvamaryaṃ puruṣāśinām /
rākṣasaṃ krūrakarmāṇaṃ śakrāriṃ dūravāsinam // 6.51 //
āste smaran sa kāntāyā hṛtāyā vālinā kapiḥ /
vṛṣo yathopasaryāyā goṣṭhe gor daṇḍatāḍitaḥ // 6.52 //
tena saṅgatamāryeṇa rāmājaryaṃ kuru drutam. /
laṅkāṃ prāpya tataḥ pāpaṃ daśagrīvaṃ haniṣyasi // 6.53 //
anṛtodyaṃ na tatrāsti, satyavadyaṃ bravīmyaham. /
mitrabhūyaṃ gatas tasya ripuhatyāṃ kariṣyasi // 6.54 //
ādṛtyas tena vṛtyena stutyo juṣyeṇa saṃgataḥ /
ityaḥ śiṣyeṇa guruvad gṛdhyamarthamavāpsyasi // 6.55 //
nākheyaḥ sāgaro 'pyanyas tasya sadbhṛtyaśālinaḥ /
manyus tasya tvayā mārgyo, mṛjyaḥ śokaś ca tena te." // 6.56 //
sa rājasūyayājīva tejasā sūryasannibhaḥ /
amṛṣodyaṃ vadan rucyo jagāhe dyāṃ niśācaraḥ // 6.57 //
akṛṣṭapacyāḥ paśyantau tato dāśarathī latāḥ /
ratnānnapānakupyānāmāṭatur naṣṭasaṃsmṛtī // 6.58 //
samuttarantāvavyathyau nadān bhidyoddhyasannibhān /
sidhyatārāmiva khyātāṃ śabarīmāpatur vane // 6.59 //
vasānāṃ valkale śūddhe vipūyaiḥ kṛtamekhalām /
kṣāmāmañjanapiṇḍābhā daṇdinīmajināstarām // 6.60 //
pragṛhyapadavat sādhvīṃ spaṣṭarūpāmavikriyām /
agṛhyāṃ vītakāmatvād devagṛhyāmaninditām // 6.61 //
dharmakṛtyaratāṃ nityamakṛṣyaphalabhojanām /
dṛṣṭvā tāmamucad rāmo yugyāyāta iva śramam // 6.62 //
sa tāmūce 'tha"kaccit tvamamāvāsyāsamanvaye /
pit ṇāṃ kuruṣe kāryamapākyaiḥ svādubhiḥ phalaiḥ // 6.63 //
avaśyapāvyaṃ pavase kaccit tvaṃ devabhāgghviḥ /
āsāvyamadhvare somaṃ dvijaiḥ kaccin namasyasi // 6.64 //
ācāmyaṃ saṃdhyayoḥ kaccit satyak te na prahīyate /
kaccidagnimivānāyyaṃ kāle saṃmanyase 'tithim // 6.65 //
na praṇāyyo janaḥ kaccin nikāyyaṃ te 'dhitiṣṭhati /
devakāryavighātāya dharmadrohī mahodaye ! // 6.66 //
kuṇḍapāyyavatāṃ kaccidagnicityāvatāṃ tathā /
kathābhī ramase nityamupacāyyavatāṃ śubhe ! // 6.67 //
atha prakīrṇakāḥ /
vardhate te tapo bhīru ! vyajeṣṭhā vighnanāyakān /
ajaiṣīḥ kāmasaṃmohau, saṃprāpthā vinayena vā // 6.68 //
nāyasyasi tapasyantī, gurūn samyagatūtuṣaḥ /
yamān nodavijiṣṭhās tvaṃ, nijāya tapase 'tuṣaḥ" // 6.69 //
athārdhyaṃ madhuparkādyamupanīyādarādasau /
arcayitvā phalairarcyau sarvatrākhyadanāmayam // 6.70 //
ataḥ paraṃ kṛdadhikāraḥ /
"sakhyasya tava sugrīvaḥ kārakaḥ kapinandanaḥ /
drutaṃ draṣṭāsi maithilpāḥ," saivamuktvā tiro 'bhavat // 6.71 //
nandanāni munīndrāṇāṃ ramaṇāni vanaukasām /
vanāni bhejatur vīrau tataḥ pāmpāni rāghavau // 6.72 //
"bhṛṅgālīkokilakruṅbhir vāśanaiḥ paśya lakṣmaṇa ! /
rocanair bhūṣitāṃ pampāmasmākaṃ hṛdayāvidham // 6.73 //
paribhāvīṇi tārāṇāṃ paśya manthīni cetasām /
udbhāsīni jalejāni dunvantyadayitaṃ janam // 6.74 //
sarvatra dayitādhīnaṃ suvyaktaṃ rāmaṇīyakam /
yena jātaṃ priyāpāye kadvadaṃ haṃsakokilam // 6.75 //
pakṣibhir vitṛdair yūnā śākhibhiḥ kusumotkiraiḥ /
ajño yo, yasya vā nāsti priyaḥ, praglo bhaven na saḥ // 6.76 //
dhvanīnāmuddhamairebhir madhūnāmuddhayair bhṛśam /
ājighraiḥ puṣpagandhānāṃ patagair glapitā vayam // 6.77 //
dhārayaiḥ kusumormīṇāṃ pārayair bādhituṃ janān /
śākhibhir hā hatā bhūyo hṛdayānāmudejayaiḥ // 6.78 //
dadair duḥkhasya mādṛgbhyo dhāyairāmodamuttamam /
limpairiva tanor vātaiś cetayaḥ syāj jvalo na kaḥ // 6.79 //
avaśyāyakaṇāsrāvāś cārumuktāphalatviṣaḥ /
kurvanti cittasaṃsrāvaṃ calatparṇāgrasaṃbhṛtāḥ // 6.80 //
avasāyo bhaviṣyāmi duḥkhasyāsya kadā nvaham /
na jīvasyāvahāro māṃ karoti sukhinaṃ yamaḥ // 6.81 //
dahye 'haṃ madhuno lehair dāvairugrair yathā giriḥ /
nāyaḥ ko'tra sa, yena syāṃ batāhaṃ vigatajvaraḥ // 6.82 //
samāviṣṭaṃ graheṇeva grāheṇevāttamarṇave /
dṛṣṭvā gṛhān smarasyeva vanāntān mama mānasam // 6.83 //
vātāhaticalacchākhā nartakā iva śākhinaḥ /
duḥsahā hī parikṣiptāḥ kvaṇadbhiraligāthakaiḥ // 6.84 //
ekahāyanasāraṅgagatī raghukulottamau /
lavakau śatruśaktīnāmṛṣyamūkamagacchatām // 6.85 //
tau vālipraṇidhī matvā sugrīvo 'cintayat kapiḥ /
"bandhunā vigṛhīto'haṃ bhūyāsaṃ jīvakaḥ katham." // 6.86 //
sa śatrulāvau manvāno rāghavau malayaṃ girim /
jagāma saparīvāro vyomamāyamivotthitam // 6.87 //
śarmadaṃ mārutiṃ dūtaṃ viṣamasthaḥ kapidvipam /
śokāpanudamavyagraṃ prāyuṅkta kapikuñjaraḥ // 6.88 //
viśvāsapradaveṣo 'sau pathiprajñaḥ samāhitaḥ /
cittasaṃkhyo jigīṣūṇāmutpapāta nabhastalam // 6.89 //
surāpairiva ghūrṇadbhiḥ śākhibhiḥ pavanāhataiḥ /
ṛṣyamūkamagād bhṛṅgaiḥ pragītaṃ sāmagairiva // 6.90 //
taṃ manoharamāgatya giriṃ varmaharau kapiḥ /
vīrau sukhāharo 'vocad bhikṣur bhikṣārhavigrahaḥ // 6.91 //
"balināvamūmadrīndraṃ yuvāṃ stamberamāviva /
ācakṣāthāṃ mithaḥ kasmācchaṅkareṇāpi durgamam // 6.92 //
vyāptaṃ guhāśayaiḥ krūraiḥ kravyādbhiḥ saniśācaraiḥ /
tuṅgaśailataruchannaṃ mānuṣāṇāmagocaram // 6.93 //
satvamejayasiṃhāḍhyān stanaṃdhāyasamatviṣau /
kathaṃ nāḍiṃdhamān mārgānāgatau viṣamopalān // 6.94 //
attīrṇau vā kathaṃ bhīmāḥ saritaḥ kūlamudvahāḥ, /
āsāditau kathaṃ brūtaṃ na gajaiḥ kūlamudrujaiḥ // 6.95 //
rāmo 'vocaddhanūmantam "āvāmabhraṃlihaṃ girim /
aiva vidvan! pituḥ kāmāt pāntāvalpaṃpacān munīn // 6.96 //
amitaṃpacamīśānaṃ sarvabhogīṇamuttamam /
āvayoḥ pitaraṃ viddhi khyātaṃ daśarthaṃ bhuvi // 6.97 //
chalena dayitāraṇyād rakṣasāruṃtudena naḥ /
asūryaṃpaśyayā mūrtyā hṛtā, tāṃ mṛgayāvahe." // 6.98 //
pratyūce māruti rāmam "asti vālīti vānaraḥ" /
śamayedapi saṃgrāme yo lalāṭaṃtapaṃ ravim // 6.99 //
ugraṃpaśyena sugrīvas tena bhrātā nirākṛtaḥ /
tasya mitrīyato dūtaḥ saṃprāpto 'smi vaśaṃvadaḥ // 6.100 //
priyaṃvado 'pi naivāhaṃ bruve mithyā paraṃtapa ! /
sakhyā tena daśagrīvaṃ nihantāsi dviṣaṃtapam // 6.101 //
vācaṃyamo'hamanṛte satyametad bravīmi te /
ehi, sarvaṃsahaṃ mitraṃ sugrīvaṃ kuru vānaram." // 6.102 //
sarvaṃkaṣayaśaḥśākhaṃ rāmakalpataruṃ kapiḥ /
ādāyā bhraṃkaṣaṃ prāyān malayaṃ phalaśālinam // 6.103 //
meghaṃkaramivāyāntamṛtuṃ rāmaṃ klamānvitāḥ /
dṛṣṭvā mene nasugrīvo vālibhānuṃ bhayaṃkaram // 6.104 //
upāgnyakurutāṃ sakhyamanyonyasya priyaṃkarau /
kṣemaṃkarāṇi kāryāṇi paryālocayatāṃ tataḥ // 6.105 //
āśitaṃbhavamutkruṣṭaṃ valgitaṃ śayitaṃ sthitam /
bahvamanyata kākutsthaḥ kapīnāṃ svecchayā kṛtam // 6.106 //
tato baliṃdamaprakhyaṃ kapiviśvaṃbharādhipam /
sugrīvaḥ prābravīd rāmaṃ vālino yudhi vikramam // 6.107 //
"vasuṃdharāyāṃ kṛtsnāyāṃ nāsti vālisamo balī /
hṛdayaṃgamametat tvāṃ bravīmi, na parābhavam // 6.108 //
dūragairantagair bāṇair bhavānatyantagaḥ śriyaḥ /
api saṃkrandanasya syāt kruddhaḥ, kimuta vālinaḥ // 6.109 //
vareṇa tu muner vālī saṃjāto dasyuho raṇe /
avāryaprasaraḥ prātarudyanniva tamo'pahaḥ // 6.110 //
atipriyatvān na hi me kātaraṃ pratipadyate /
ceto vālivadhaṃ rāma ! kleśāpahamupasthitam // 6.111 //
śīrṣaghātinamāyātamarīṇāṃ tvāṃ vilokayan /
patighnīlakṣmaṇopatāṃ manye'haṃ vālinaḥ śriyam // 6.112 //
śatrughnān yudhi hastighno girīn kṣipyannakṛtrimān /
śilpibhiḥ pāṇighaiḥ kruddhas tvayā jayyo 'bhyupāyavān // 6.113 //
āḍhyaṃkaraṇavikrānto mahiṣasya suradviṣaḥ /
priyaṃkaraṇamindrasya duṣkaraṃ kṛtavān vadham // 6.114 //
priyaṃbhāvukatāṃ yātas taṃ kṣipan yojanaṃ mṛtam /
svarge priyaṃbhaviṣṇuś ca krtsnaṃ śakto 'pyabādhayan", // 6.115 //
jijñāsoḥ śaktimastrāṇāṃ rāmo nyūnadhiyaḥ kapeḥ /
abhīnat pratipattyarthaṃ sapta vyoma spṛśas tarūn // 6.116 //
tato vālipaśau vadhye rāmartvigjitasādhvasaḥ /
abhyabhūn nilayaṃ bhrātuḥ sugrīvo ninadan dadhṛk // 6.117 //
guhāyā niragād vālī siṃho mṛgamiva dyuvan /
bhrātaraṃ yuṅ bhiyaḥ saṃkhye ghoṣeṇāpūrayan diśaḥ // 6.118 //
vyāyacchamānayor mūḍho bhede sadṛśayos tayoḥ /
bāṇamudyatamāyaṃsīdikṣvākukulanandanaḥ // 6.119 //
ṛṣyamūkamagāt klantaḥ kapir mṛgasadṛg drutam /
kiṣkindhādrisadātyarthaṃ niṣpiṣṭaḥ koṣṇamucchvasan // 6.120 //
kṛtvā vālidruhaṃ rāmo mālayā saviśeṣaṇam. /
aṅgadasvaṃ punar hantuṃ kapighnāhvāyayad raṇe // 6.121 //
tayor vānarasenānyoḥ saṃprahāre tanucchidam /
vālino dūrabhāg rāmo bāṇaṃ prāṇādamatyajat // 6.122 //
vālinaṃ patitaṃ dṛṣṭvā vānarā ripughātinam /
bāndhavākrośino bhejuranāthāḥ kakubho daśa // 6.123 //
dhig dāśarathimityūcur munayo vanavartinaḥ. /
upeyur madhupāyinyaḥ krośantyas taṃ kapistriyaḥ // 6.124 //
rāmamuccairupālabdha śūramānī kapiprabhuḥ /
vraṇavedanayā glāyansādhuṃmanyamasādhuvat // 6.125 //
"mṛṣāsi tvaṃ haviryājī rāghava ! chadmatāpasaḥ /
anyavyāsaktaghātitvād brahmaghnāṃ pāpasaṃmitaḥ // 6.126 //
pāpakṛt sukṛtāṃ madhye rājñaḥ puṇyakṛtaḥ sutaḥ /
māmapāpaṃ durācāra ! kiṃ nihatyābhidhāsyasi // 6.127 //
agnicit somasud rājā rathacakracidādiṣu /
analeṣviṣṭavān kasmān na tvayāpekṣitaḥ pitā // 6.128 //
māṃsavikrayiṇaḥ karma vyādhasyāpi vigarhitam /
māṃ ghnatā bhavatākāri niḥṣaṅkaṃ pāpadṛṣvanā // 6.129 //
buddhipūrvaṃ dhruvan na tvā rājakṛtvā pitā khalam /
sahayudhvānamanyena yo 'hino māmanāgasam // 6.130 //
pañca pañcanakhā bhakṣyā ye proktāḥ kṛtajair dvijaiḥ /
kauśalyāja ! śaśādīnāṃ teṣāṃ naiko 'pyahaṃ kapiḥ // 6.131 //
kathaṃ duṣṭhuḥ svayaṃ dharme prajās tvaṃ pālayiṣyasi /
ātmānujasya jihreṣi saumitres tvaṃ kathaṃ na vā // 6.132 //
manye kiṃjamahaṃ ghnantaṃ tvāmakṣattriyaje raṇe /
lakṣmaṇādhija ! durvṛtta ! prayuktamanujena naḥ" // 6.133 //
pratyūce vālinaṃ rāmo"nākṛtaṃ kṛtavānaham /
yajvabhiḥ sutvabhiḥ pūvair jaradbhiś ca kapīṣvara ! // 6.134 //
te hi jālair gale pāśais tiraścāmupaseduṣām /
ūṣuṣāṃ paradāraiś ca sārdhaṃ nidhanamaiṣiṣuḥ // 6.135 //
ahaṃ tu ṣuṣruvānbhrātrā striyaṃ bhuktāṃ kanīyasā /
upeyivānanūcānair ninditastvaṃ latāmṛga ! // 6.136 //
anvanaiṣīt tato vālī trapāvāniva rāghavam. /
nyakṣipac cāṅgadaṃ yatnāt kākutsthe tanayaṃ priyaṃ // 6.137 //
mriyamāṇaḥ sa sugrīvaṃ proce sadbhāvamāgataḥ /
"saṃbhāviṣyāva ekasyāmabhijānāsi mātari // 6.138 //
avasāva nagendreṣu, yat pāsyāvo madhūni ca /
abhijānīhi tat sarvaṃ, bandhūnāṃ samayo hyayam // 6.139 //
daivaṃ na vidadhe nūnaṃ yugapat sukhamāvayoḥ /
śaśvad bahūva tad duḥsthaṃ yato na" itihākarot // 6.140 //
dadau sa dayitāṃ bhrātre mālāṃ cāgryāṃ hiraṇmayīm /
rājyaṃ saṃdiśya bhogāmś ca mamāra vraṇapīḍitaḥ // 6.141 //
tasya nirvartya kartavyaṃ sugrīvo rāghavājñayā /
kiṣkindhādriguhāṃ gantuṃ manaḥ praṇidadhe drutam // 6.142 //
nāmagrāhaṃ kapibhiraśanaiḥ stūyamānaḥ samantādanvagbhāvaṃ raghuvṛṣabhayor vānarendro virājan /
abhyarṇe 'mbhaḥpatanasamaye parṇalībhūtasānuṃ kiṣkindhādriṃ nyaviśata madhukṣībaguñjaddvirepham // 6.143 //
tataḥ kartā vanākampaṃ vavau varṣāprabhañjanaḥ /
nabhaḥ pūrayitāraś ca samunnemuḥ payodharāḥ // 7.1 //
tarpaṇaṃ prajaniṣṇūnāṃ ṣasyānāmamalaṃ payaḥ /
rociṣṇavaḥ savisphūrjā mumucur bhinnavad ghanāḥ // 7.2 //
nirākariṣṇavo bhānuṃ divaṃ vartiṣṇavo 'bhitaḥ /
alaṃkariṣṇavo bhāntas taḍitvantaś cariṣṇavaḥ // 7.3 //
tān vilokyāsahiṣṇuḥ san vilalānponmadiṣṇuvat /
vasan mālyavati glāsnū rāmo jiṣṇuradhṛṣṇuvat // 7.4 //
"bhramī kadambasaṃbhinnaḥ pavanaḥ śamināmapi /
klamitvaṃ kurute'tyarthaṃ meghaśīkaraśītalaḥ // 7.5 //
saṃjvāriṇeva manasā dhvāntamāyāsinā mayā /
drohi khadyotasaṃparki nayanāmoṣi duḥsaham // 7.6 //
kurvanti parisāriṇyo vidyutaḥ paridevinam /
abhyāghātibhirāmiśrāś cātakaiḥ parirāṭibhiḥ // 7.7 //
saṃsargī paridāhīva śīto 'pyābhāti śīkaraḥ /
soḍhumākrīḍino 'śakyāḥ śikhinaḥ parivādinaḥ // 7.8 //
etā devānurodhinyo dveṣiṇya iva rāgiṇam /
pīḍayanti janaṃ dhārāḥ patantyo 'napakāriṇam // 7.9 //
kūryād yoginamapyeṣa sphūrjāvān parimohinam /
tyāginaṃ sukhaduḥkhasya parikṣepyambhasāmṛtuḥ // 7.10 //
vikatthī yācate prattamaviśrambhī muhur jalam /
parjanyaṃ cātakaḥ pakṣī nikṛntanniva mānasam // 7.11 //
pralāpino bhaviṣyanti kadā nvete 'palāṣiṇaḥ." /
pramāthino viyuktānāṃ hiṃsakāḥ pāpadardurāḥ // 7.12 //
nindako rajaniṃmanyaṃ divasaṃ kleśako niśām /
prāvṛṣyanaiṣīt kākutsthaḥ kathaṃcit paridevakaḥ // 7.13 //
athopaśarade 'paśyat krauñcānāṃ ceṣṭanaiḥ kulaiḥ /
utkaṇṭhāvardhanaiḥ śubhraṃ ravaṇairambaraṃ tatam // 7.14 //
vilokya dyotanaṃ candraṃ lakṣmaṇaṃ śocano 'vadat /
"paśya dandramaṇān haṃsānaravindasamutsukān // 7.15 //
kapiś caṅkramaṇo 'dyāpi nāsau bhavati gardhanaḥ /
kurvanti kopanaṃ tārā maṇḍanā gaganasya mām // 7.16 //
nāvaityāpyāyitāraṃ kiṃ kamalāni raviṃ kapiḥ /
dīpitāraṃ dinārambhe nirastadhvāntasaṃcayam // 7.17 //
atīte varṣuke kāle, pramattaḥ sthāyuko gṛhe /
gāmuko dhruvamadhvānaṃ sugrīvo vālinā gatam // 7.18 //
jalpākībhiḥ sahāsīnaḥ strībhiḥ prajavinā tvayā /
gatvā lakṣmaṇa ! vaktavyo jayinā niṣṭhuraṃ vacaḥ // 7.19 //
śaile viśrayiṇaṃ kṣipramanādariṇamabhyamī /
nyāyaṃ paribhavī brūhi pāpamavyathinaṃ kapim // 7.20 //
spṛhayāluṃ kapiṃ strībhyo nidrālumadayāluvat /
śraddhāluṃ bhrāmaraṃ dhāruṃ sadrumadrau vada drutam." // 7.21 //
sṛmaro bhaṅguraprajño gṛhītvā bhāsuraṃ dhanuḥ /
viduro jitvaraḥ prāpa lakṣmaṇo gatvarān kapīn // 7.22 //
taṃ jāgarūkaḥ kāryeṣu dandaśūkaripuṃ kapiḥ /
akampraṃ mārutir dīpraṃ namraḥ prāveśayad guhām // 7.23 //
kamrābhirāvṛtaḥ strībhirāśaṃsuḥ kṣemamātmanaḥ /
icchuḥ prasādaṃ praṇayan sugrīvaḥ prāvadan nṛpam // 7.24 //
"ahaṃ svapnak prasādena tava vandārubhiḥ saha /
abhīruravasaṃ strībhir bhāsurābhirīheśvaraḥ // 7.25 //
vidyannāśaṃ raver bhāsaṃ vibhrājaṃ śaśalāñchanam /
rāmapratteṣu bhogeṣu nāhamajñāsiṣaṃ rataḥ // 7.26 //
eṣa śokacchido vīrān prabho ! samprati vānarān /
dharāśailasamudrāṇāmantagān prahiṇomyaham // 7.27 //
atha niradhikārakṛt /
rāghavasya tataḥ kāryaṃ kārur vānarapuṅgavaḥ /
sarvavānarasenānāmāśvāgamanamādiśat // 7.28 //
"vayamadyaiva gacchāmo rāmaṃ draṣṭuṃ tvarānvitāḥ /
kārakā mitrakāryāṇi sītālābhāya", so 'bravīt." // 7.29 //
tataḥ kapīnāṃ saṃghātā harṣād rāghavabhūtaye /
pūrayantaḥ samājagmur bhayadāyā diśo daśa // 7.30 //
sugrīvāntikamāseduḥ sādayiṣyāma ityarim /
kariṣyanta ivākasmād bhuvanaṃ nirdaśānanam // 7.31 //
kartāsmi kāryamāyātairebhirityavagamya saḥ /
kākutsthapādapacchāyāṃ sītasparśāmupāgamat // 7.32 //
kāryaṃ sāranibhaṃ dṛṣṭvā vānarāṇāṃ samāgamam /
avain nāśaṃ daśāsyasya nirvṛttamiva rāghavaḥ // 7.33 //
tataḥ kapisamāhārame'kaniścāyamāgatam /
upādhyāya'ivāyāmaṃ sugrīvo'dhyāpipad diśām // 7.34 //
sajalāmbhodasaṃrāvaṃ hanumantaṃ sahāṅgadam /
jāmbavaṃ nīlasahitaṃ cārusandrāvamabravīt // 7.35 //
"yāta yūyaṃ yamaśrāyaṃ diśaṃ nāyena dikṣaṇām /
vikṣāvas toyaviśrāvaṃ tarjayanto mahodadheḥ // 7.36 //
unnāyānadhigacchantaḥ pradrāvair vasudhābhṛtām /
vanābhilāvān kurvantaḥ svecchayā cāruvikramāḥ // 7.37 //
sadodgārasugandhīnāṃ phalānāmalamāśitāḥ /
utkāreṣu ca dhānyānāmanabhīṣṭaparigrahāḥ // 7.38 //
saṃstāvamiva śṛṇvantaś chandogānāṃ mahādhvare /
śiñjitaṃ madhulehānāṃ puṣpaprastāraśāyinām // 7.39 //
ālocayanto vistāramambhasāṃ dakṣiṇodadheḥ /
svādayantaḥ phalarasaṃ muṣṭisaṃgrāhapīḍitam // 7.40 //
nyāyyaṃ yad yatra, tat kāryaṃ paryāyeṇāvirodhibhiḥ /
niśopaśāyaḥ kartavyaḥ phaloccāyaś ca saṃhataiḥ // 7.41 //
sītā rakṣonikāyeṣu stokakāyaiś chalena ca /
mṛgyā śatrunikāyānāṃ vyāvahāsīmanāśritaiḥ // 7.42 //
sāṃrāviṇaṃ na kartavyaṃ, yāvan nāyāti darśanam /
saṃdṛṣṭāyāṃ tu vaidehyāṃ nigrāho vo'rthavānareḥ // 7.43 //
pragrāhairiva pātrāṇāmanveṣyā maithilī kṛtaiḥ /
jñātavyā ceṅgitair dhyāyantī rāghavāgamam // 7.44 //
vedivat saparigrāhā yajñayaiḥ saṃskṛtā dvijaiḥ /
dṛśyā māsatamāgahnaḥ prāganinditaveśabhṛt // 7.45 //
nīvāraphalamūlāśānṛṣīnapyatiśerate /
yasya guṇā niruddrāvās tāṃ drutaṃ yāta, paśyata // 7.46 //
ucchrāyavān ghanārāvo vānaraṃ jaladāravam /
dūrāplāvaṃ hanūmantaṃ rāmaḥ proce gajāplavaḥ // 7.47 //
"avagrāhe yathā vṛṣṭiṃ prārthayante kṛṣīvalāḥ /
prarthayadhvaṃ tathā sītāṃ, yāta sugrīvaśāsanam // 7.48 //
vaṇik pragrāhavān yadvat kāle carati siddhaye /
deśāpekṣās tathā yūyaṃ yātādāyāṅgulīyakam." // 7.49 //
abhijñānaṃ gṛhītvā te samutpetur nabhastalam /
vājinaḥ syandane bhānor vimuktapragrahā iva // 7.50 //
udak śatavaliṃ koṭyā, suṣeṇaṃ pakṣimāṃ tathā /
diśaṃ prāsthāpayad rājā vānarāṇāṃ kṛtatvaraḥ // 7.51 //
prācīṃ tāvadbhiravyagraḥ kapibhir vinato yayau /
apragrāhairivādityo vājibhirdūrapātibhiḥ // 7.52 //
yayur vindhyaṃ śaranmeghaiḥ prāvāraiḥ pravarairiva /
pracchannaṃ mārutipraṣṭhāḥ sītāṃ draṣṭuṃ plavaṅgamāḥ // 7.53 //
paribhāvaṃ mṛgendrāṇāṃ kurvanto nagamūrdhasu /
vindhye tigmāṃśumārgasya ceruḥ paribhavopame // 7.54 //
bhremuḥ śiloccayāṃs tuṅgānutteruratarān nadān /
āśaṃsavo lavaṃ śatroḥ sītāyāś ca viniścayam // 7.55 //
ādareṇa gamaṃ cakrur viṣamesvapyasaṅghasāḥ /
vyāpnuvanto diśo 'nyādān kurvantaḥ savyadhān harīn // 7.56 //
saṃceruḥ sahasāḥ kecida,svanāḥ kecidāṭiṣuḥ /
saṃyāmavanto yativan, nigadānapare 'mucan // 7.57 //
atha klamādaniḥkvāṇā narāḥ kṣīṇapaṇā iva /
amadāḥ sedurekasmin nitambe nikhilā gireḥ // 7.58 //
tataḥ sasaṃmadās tatra niraikṣanta patatriṇaḥ /
guhādvāreṇa niryātaḥ samajena paśūniva // 7.59 //
vīnāmupasaraṃ dṛṣṭvā te 'nyonyāpahavā guhām /
prāviśannāhavaprajñā āhāvamupalipsavaḥ // 7.60 //
kurvanto havamāptānāṃ pipāsāvadhakāṅkṣiṇaḥ /
dvāraṃ tamoghanaprakhyaṃ guhāyāḥ prāviśan drutam // 7.61 //
tasminnantarghaṇe 'paśyan praghāṇe saudhasadmanaḥ. /
lauhodghanaghanaskandhā lalitāpaghanāṃ striyam // 7.62 //
sā stambaghnapadanyāsān vighanendusamadyutiḥ /
parighorubhujānāha hasantī svāgataṃ kapīn // 7.63 //
piprāyādriguhopaghnānudghān saṃghasamāgatān /
phalair nānārasaiś citraiḥ svāduśītaiśca vāribhiḥ // 7.64 //
nighānighatarucchanne tasmiṃs te labdhrimaiḥ phalaiḥ /
tṛptās tāṃ bhrājathumatīṃ papracchuḥ"kasya pūriyam." // 7.65 //
"rakṣṇaṃ karoṣi kasmāt tvaṃ, yatnenākhyāyatāṃ śubhe ! /
svapne nidhivadābhāti tava saṃdarśanaṃ hi naḥ // 7.66 //
tato jaladhigambhīrān vānarān pratyavāca sā /
"iyaṃ dānavarājasya pūḥ sṛṣṭir viśvakarmaṇaḥ // 7.67 //
jihataś ca sthitiṃ bhindan dānavo'sau jaladviṣā /
duhitā merusāvarṇerahaṃ nāmnā svayaṃprabhā // 7.68 //
jūtimicchatha cet tūrṇaṃ, kīrtiṃ vā pātumātmanaḥ /
karomi vā bahiryūtīn, pidhadhvaṃ pāṇibhirdṛśaḥ" // 7.69 //
prajyāyatī niruddhākṣān vidyevānuṣṭhitakriyān /
niracikramadicchāto vānarāṃś caṅkramāvataḥ // 7.70 //
niṣkramya śikṣayā tasyās trapāvanto rasātalāt /
jñātvā māsumatikrāntaṃ vyathāmavalalambire // 7.71 //
cintāvantaḥ kathāṃ cakrurupadhābhedabhīravaḥ /
"akṛtvā nṛpateḥ kāryaṃ pūjāṃ lapsyāmahe katham // 7.72 //
prāyopāsanayā śāntiṃ manvāno vālisaṃbhavaḥ /
yuktvā yogaṃ sthitaḥ śaile vivṛṇvaṃścittavedanām // 7.73 //
praskandikāmiva prāpto dhyātvā brūte sma jāmbavān /
"dhik śālabhañjikāprakhyān viśayān kalpanārucīn, // 7.74 //
yāṃ kāriṃ rājaputro, 'yamanutiṣṭhati, tāṃ kriyām /
ahamapyanutiṣṭhāmi" so 'pyuktvaivamupāviśat // 7.75 //
uvāca mārutir vṛddhe saṃnyāsinyatra vānarāt /
"ahaṃ paryāyasaṃprāptāṃ kurve prāyopaveśikām // 7.76 //
abhāve bhavatāṃ yo 'smin jīvet, tasyāstvajīvaniḥ," /
ityuktvā sarva evāsthur baddhvā yogāsanāni te // 7.77 //
akleśyamasināgnyantaṃ kabandhavadhamabhyadhuḥ /
dhiṅ naḥ prapatanaṃ ghoraṃ kledāntatvamanāthavat // 7.78 //
tato mandagataḥ pakṣī teṣāṃ prāyopaveśanam /
aśanīyamivāśaṃsur mahānāyādaśobhanaḥ // 7.79 //
dehavraścanatuṇḍāgraṃ taṃ vilokyāśubhākaram /
pāpagocaramātmānamaśocan vānarā muhuḥ // 7.80 //
"jaṭāyuḥ puṇyakṛt pakṣī daṇḍakāraṇyasañcaraḥ /
kṛtvā rāghavakāryaṃ yaḥ svarārūḍho 'gnisaṃskṛtaḥ // 7.81 //
narakasyāvatāro 'yaṃ pratyakṣo 'smākamāgataḥ /
aceṣṭā yadihānyāyādanenātsyāmahe vayaṃ // 7.82 //
hṛdayodaṅkasaṃsthānaṃ kṛtāntānāyasannibham /
śarīrākhanatuṇḍāgraṃ prāpyā'muṃ śarma durlabham // 7.83 //
īṣadāḍhyaṅkaro 'pyeṣa na paratrāśubhakriyā /
asmānattumito 'bhyeti pariglāno bubhukṣayā." // 7.84 //
saṃprāpya vānarān pakṣī jagāda madhuraṃ vacaḥ /
"ke yūyaṃ durupasthāne manasāpyadrimūrdhani // 7.85 //
atha prakīrṇakāḥ /
ātmanaḥ paridevadhve kurvanto rāmasaṃkathām /
samānodaryamasmākaṃ jaṭāyuṃ ca sthuthādarāt // 7.86 //
śaṅkādhavitravacanaṃ pratyūcur vānarāḥ khagam /
"vayaṃ śatrulavitreṣor dūtā rāmasya bhūpateḥ // 7.87 //
kenāpi dauṣkuleyena kulyāṃ māhākulīṃ priyām /
hṛtāṃ māhākulīnasya tasya lipsāmahe vayam // 7.88 //
triṃśattamamahar yātaṃ matvā pratyāgamāvadhim /
akṛtārthā viśīdantaḥ paralokamupāsmahe // 7.89 //
mriyāmahe, na gacchāmaḥ kauśalyāyanivallabhām /
upalambhyāmapaśyantaḥ kaumārīṃ patatāṃ vara !" // 7.90 //
jagāda vānarān pakṣī"nādhyagīḍhvaṃ dhruvaṃ smṛtim /
yūyaṃ saṃkuṭiyuṃ yasmāt kāle 'sminnadhyavasyatha // 7.91 //
nāyamudvijituṃ kālaḥ svāmikāryād bhavādṛśām /
hṛtabhārye cyute rājyād rāmo paryutsuke bhṛśam // 7.92 //
yatnaṃ prorṇavituṃ tūrṇaṃ diśaṃ kuruta dakṣiṇām /
prorṇuvitrīṃ divas tatra purīṃ drakṣyatha kāñcanīm // 7.93 //
laṅkāṃ nāmnā girer mūrdhni rākṣasendreṇa pālitām /
nirjitya śakramānītā dadṛśur yāṃ surastriyaḥ // 7.94 //
babhūva yādhiśailendraṃ mṛditvevendragocaram /
kuṣitvā jagatāṃ sāraṃ saikā śaṅke kṛtā bhuvi // 7.95 //
amṛḍitvā sahasrākṣaṃ kliśitvā kauśalair nijaiḥ /
uditvālaṃ ciraṃ yatnāt saikā dhātrā vinirmitā // 7.96 //
muṣitvā dhanadaṃ pāpo yāṃ gṛhītvāvasad dviṣan /
tāṃ ruditveva śakreṇa yāta laṅkāmupekṣitām // 7.97 //
viditvā śaktimātmīyāṃ rāvaṇaṃ vijighṛkṣavaḥ /
uktaṃ pipṛcchiṣūṇāṃ vo mā sma bhūta suṣupsavaḥ // 7.98 //
nāvividiṣumbhyeti sampad rurudiṣuṃ naram /
kiṃ mumuṣiṣuvad yāta dviṣo nāpacikīrṣayā // 7.99 //
bubhutsavo drutaṃ sītāṃ bhutsīdhvaṃ, prabravīmi vaḥ /
mā ca bhuddhvaṃ mṛṣoktaṃ naḥ, kṛṣīḍhvaṃ svāmine hitaṃ // 7.100 //
samagadhvaṃ puraḥ śatror, modayadhvaṃ raghūttamam /
nopāyadhvaṃ bhayaṃ, sītāṃ nopāyaṃsta daśānanaḥ // 7.101 //
tataḥ prāsthiṣatādrīndraṃ mahendraṃ vānarā drutam /
sarve kilakilāyanto, dhairyaṃ cādhiṣatādhikam // 7.102 //
nikuñje tasya vartitvā ramye prakṣveditāḥ param /
maṇiratnādhiśayitaṃ pratyudaikṣanta toyadhim // 7.103 //
amarṣitamiva ghnantaṃ taṭādrīn malilormibhiḥ /
śriyā samagraṃ dyutitaṃ madeneva praloṭhitam // 7.104 //
pūtaṃ śītair nabhasvadbhir granthitveva sthitaṃ rucaḥ /
gumphitveva nirasyantaṃ taraṅgān sarvato muhuḥ // 7.105 //
vañcitvāpyambaraṃ dūraṃ svasmiṃs tiṣṭhantamātmani /
tṛṣitvevāniśaṃ svādu pibantaṃ saritāṃ payaḥ // 7.106 //
dyutitvā śaśinā naktaṃ raśmibhiḥ parivardhitam /
meror jetumivābhogamuccair didyotiṣuṃ muhuḥ // 7.107 //
vilokya saliloccayānadhisamudramabhraṃlihān bhramanmakara bhīṣaṇaṃ samadhigamya cādhaḥ payaḥ /
gamāgamasahaṃ drutaṃ kapivṛṣāḥ paripraiṣayan gajendraguruvikramaṃ tarumṛgottamaṃ mārutim // 7.108 //
āgādhata tato vyoma hanūmānuruvigrahaḥ /
atyaśerata tadvegaṃ na suparṇārkamārutāḥ // 8.1 //
abhāyata yathārkeṇa suprātena śaranmukhe /
gamyamānaṃ na tenāsīdagataṃ krāmatā puraḥ // 8.2 //
viyati vyatyatanvātāṃ mūrtī haripayonidhī /
vyatyaitāṃ cottamaṃ mārgamarkendrenduniṣevitam // 8.3 //
vyatijigye samudro'pi na dhairyaṃ tasya gacchataḥ /
vyatyagacchan na ca gataṃ pracaṇḍo'pi prabhañjanaḥ // 8.4 //
vyatighnantīṃ vyatighnantāṃ rākṣasīṃ pavanātmajaḥ /
jaghānāviśya vadanaṃ niryāt bhittvodaraṃ drutam // 8.5 //
anyonyaṃ sma vyatiyutaḥ śabdān śabdais tu bhīṣaṇān /
udanvāṃś cāniloddhūto mriyamāṇā ca rākṣasī // 8.6 //
nyavikṣata mahāgrāhasaṃkulaṃ makarālayam /
saikā bahūnāṃ kurvāṇā nakrāṇāṃ svāśitambhavam // 8.7 //
kṛtenopakṛtaṃ vāyoḥ parikrīṇānamutthitam /
pitrā saṃrakṣitaṃ śakrāt sa mainākādrimaikṣata // 8.8 //
khaṃ parājayamāno'sāvunnatya pavanātmajam /
jagādādrir "vijeṣīṣṭhā mayi viśramya vairiṇam // 8.9 //
phalānyādatsva citrāṇi, parikrīḍasva sānuṣu /
sādhvanukrīḍamānāni paśya vṛndāni pakṣiṇām // 8.10 //
kṣaṇaṃ bhadrāvatiṣṭhasva, tataḥ prasthāsyase punaḥ /
na tat saṃsthāsyate kāryaṃ dakṣeṇorīkṛtaṃ tvayā // 8.11 //
tvayi nas tiṣṭhate prītis tubhyaṃ tiṣṭhāmahe vayam /
uttiṣṭhamānaṃ mitrārthe kas tvāṃ na bahu manyate // 8.12 //
ye sūryamupatiṣṭhante mantraiḥ saṃdhyātrayaṃ dvijāḥ /
rakṣobhis tāpitās te'pi siddhiṃ dyāyanti te'dhunā // 8.13 //
avyagramupatiṣṭhasva vīra ! vāyorahaṃ suhṛt /
ravir vitapate'tyarthamāśvasya mayi gamyatām // 8.14 //
tīvramuttapamāno 'yamaśakyaḥ soḍhumātapaḥ /
āghnāna iva saṃdīptairalātaiḥ sarvato muhuḥ // 8.15 //
saṃśṛṇuṣva kape ! matkaiḥ saṃgacchasva vanaiḥ śubhaiḥ /
samāranta mamābhīṣṭāḥ saṃkalpās tvayyupāgate // 8.16 //
ke na saṃvidrate, vāyor mainākādrir yathā sakhā /
yatnādupāhvaye pratītaḥ, saṃhvayasva vivakṣitam // 8.17 //
dyāmivāvayamānaṃ tamavocad bhūdharaṃ kapiḥ /
upakurvantamatyarthaṃ prakurvāṇo'nujīvivat // 8.18 //
"kulabhāryāṃ prakurvāṇamahaṃ draṣṭuṃ daśānanam /
yāmi tvarāvān śailendra !, mā kasyacidupaskṛthāḥ // 8.19 //
yo'pacakre vanāt sītāmadhicakre na yaṃ hariḥ /
vikurvāṇaḥ svarānadya balaṃ tasya nihanmyaham // 8.20 //
vikurve nagare tasya pāpasyādya raghudviṣaḥ /
vineṣye vā priyān prāṇānudāneṣye'thavā yaśaḥ // 8.21 //
vineṣye krodhamathavā kramamāṇo'risaṃsadi" /
ityuktvā khe parākraṃsta tūrṇaṃ sūnur nabhasvataḥ // 8.22 //
parīkṣitumupākraṃsta rākṣasī tasya vikramam /
divamākramamāṇeva ketutārā bhayapradā // 8.23 //
jale vikramamāṇāyā hanūmān śatayojanam /
āsyaṃ praviśya nirayādaṇūbhūyāpracetitaḥ // 8.24 //
draṣṭuṃ prakramamāṇo 'sau sītāmambhonidhes taṭam /
upākraṃstākulaṃ ghoraiḥ kramamāṇair niśācaraiḥ // 8.25 //
ātmānamapajānānaḥ śaśamātro 'nayad dinam /
jñāsye rātrāviti prājñaḥ pratyajñāsta kriyāpaṭuḥ // 8.26 //
saṃjānānān paridharan rāvaṇānucarān bahūn /
laṅkāṃ samāviśad rātrau vadamāno'ridurgamām // 8.27 //
kiṃcin nopāvadiṣṭāsau, kenacid vyavadiṣṭa na /
śṛṇvan saṃpravadamānād rāvaṇasya guṇān janāt // 8.28 //
jalpitotkruṣṭasaṃgītapranṛttasmitavalgitaiḥ /
ghoṣasyānvavadiṣṭeva laṅkā putākratoḥ puraḥ // 8.29 //
aid vipravadamānais tāṃ saṃyuktāṃ brahmarākṣasaiḥ /
tathāvagiramāṇaiś ca piśācair māmsaśoṇitam // 8.30 //
yathāsvaṃ saṃgirante sma goṣṭhīṣu svāmino guṇān /
pānaśauṇḍāḥ pathaḥ kṣībā vṛndairudacaranta ca // 8.31 //
yānaiḥ samacarantānye kuñjarāśvarathādibhiḥ /
saṃprāyacchanta bandībhiranye puṣpaphalaṃ śubham // 8.32 //
kopāt kāścit priyaiḥ prattamupāyaṃsata nāsavam /
prema jijñāsamānābhyas tābhyo''śapsata kāminaḥ // 8.33 //
prādidṛkṣata no nṛtyaṃ, nāśuśrūṣata gāyanān /
rāmaṃ susmūrṣamāṇo'sau kapir virahaduḥkhitam // 8.34 //
anujijñāsatevātha laṅkādarṣanamindunā /
tamo'pahavimuktāṃ'śu pūrvasyāṃ diśyudaiyata // 8.35 //
āśuśrūṣan sa maithilyā vārtāṃ harmyeṣu rakṣasām /
śīyamāna'ndhakāreṣu samacārīdaśaṅkitaḥ // 8.36 //
śatasāhasramārakṣaṃ madhyagaṃ rakṣasāṃ kapiḥ /
dadarśa, yaṃ kṛtānto'pi mriyetāsādya bhīṣaṇam, // 8.37 //
adhyāsisiṣamāṇe 'tha viyanmadhyaṃ niśākare /
kāsāṃcakre purī saughairatīvodbhāsibhiḥ sitaiḥ // 8.38 //
induṃ caṣakasaṃkrāntamupāyuṅkta yathāmṛtam /
payuñjānaḥ priyā vācaḥ samājānurato janaḥ // 8.39 //
saṃkṣṇuvāna ivotkaṇṭhāmupābhuṅkta surāmalam /
jyotsnāyāṃ vigalanmānas taruṇo rakṣasāṃ gaṇaḥ // 8.40 //
madhvapāyayata svacchaṃ sotpalaṃ dayitāntike /
ātmānaṃ suratābhogaviśrambhotpādanaṃ muhuḥ // 8.41 //
abhīṣayanta ye śakraṃ rākṣasā raṇapaṇḍitāḥ /
avismāpayamānas tān kapiroṭīd gṛhād gṛham, // 8.42 //
sītāṃ didṛkṣuḥ pracchannaḥ so 'gardhayata rākṣasān /
avañcayata māyāś ca svamāyābhir naradviṣām, // 8.43 //
apalāpayamānasya śatrūṃs tasyābhavan matiḥ /
"mithyā kārayate cārair ghoṣaṇāṃ rākṣasādhipaḥ" // 8.44 //
gūhamānaḥ svamāhātmyamaṭitvā mantrisaṃsadaḥ /
nṛbhyo 'pavadamānasya rāvaṇasya gṛhaṃ yayau, // 8.45 //
diśo dyotayamānābhir divyanārībhirākulam /
śriyamāyacchamānābhiruttamābhiranuttamām // 8.46 //
nityamudyacchamānābhiḥ smarasaṃbhogakarmasu /
jānānābhiralaṃ līlākila kiṃcitavibhramān // 8.47 //
svaṃ karma kārayannāste niścinto yā jhaṣadhvajaḥ /
svārthaṃ kārayamāṇābhir yūno madavimohitān // 8.48 //
kāntiṃ svāṃ vahamānābhir yajantībhiḥ svavigrahān /
netrairiva pibantībhiḥ paśyatāṃ cittasaṃhatīḥ // 8.49 //
tā hanūmān parākurvannagamat puṣpakaṃ prati /
vimānaṃ mandarasyādreranukurvadiva śriyam // 8.50 //
tasmin kailāsasaṃkāśāṃ śiraḥśṛṅgaṃ bhajadrumam /
abhikṣipantamaikṣiṣṭa rāvaṇaṃ parvataśriyam // 8.51 //
pravahantaṃ sadāmodaṃ suptaṃ parijanānvitam /
maghone parimṛṣyantamārabhantaṃ paraṃ smare // 8.52 //
vyaramat pradhanād yasmāt paritrastaḥ sahasradṛk /
kṣaṇaṃ paryaramat tasya darśanān mārutātmajaḥ // 8.53 //
upāraṃsīc ca saṃpaśyan vānaras taṃ cikīrṣitāt /
ramyaṃ merumivādhūtakānanaṃ śvasanormibhiḥ // 8.54 //
dṛṣṭvā dayitayā sākaṃ rahībhūtaṃ daśānanam /
nātra sītetyupāraṃsta durmanā vāyusaṃbhavaḥ // 8.55 //
tataḥ prākāramārohat kṣapāṭānavibodhayan /
nāyodhayat samartho'pi sītādarśanalālasaḥ // 8.56 //
adhyāsīd, "rāghavasyāhaṃ nāśayeyaṃ kathaṃ śucam /
vaidehyā janayeyaṃ vā kathamānandamuttamam // 8.57 //
dṛṣṭvā rāghavakāntāṃ tāṃ drāvayiṣyāmi rākṣasān /
tasyā hi darśanāt pūrvaṃ vikramaḥ kāryanāśakṛt // 8.58 //
cintayannitthamuttuṅgaiḥ prāvayantīṃ divaṃ vanaiḥ /
aśokavanikāmārādapaśyat stabakācitām // 8.59 //
tāṃ prāviśat kapivyāghras tarūnacalayan śanaiḥ /
atrāsayan vanaśayān suptān śākhāsu pakṣiṇaḥ // 8.60 //
avād vāyuḥ śanair yasyāṃ latāṃ nartayamānavat /
nāyāsayanta saṃtrastā ṛtavo'nyonyasaṃpadaḥ // 8.61 //
jyotsnāmṛtaṃ śaśī vasyāṃ vāpīr vikasitotpalāḥ /
apāyayata saṃpūrṇaḥ sadā daśamukhājñayā // 8.62 //
prādamayanta puṣpeṣuṃ yasyāṃ bandyaḥ samāhṛtāḥ /
parimohayamāṇābhī rākṣasībhiḥ samāvṛtāḥ // 8.63 //
yasyāṃ vāsayate sītāṃ kevalaṃ sma ripuḥ smarāt /
na tvarocayatātmānaṃ caturo vṛddhimānapi // 8.64 //
mandāyamānagamano haritāyattaruṃ kapiḥ /
drumaiḥ śakaśakāyadbhir mārutenāṭa sarvataḥ // 8.65 //
asyandannindumaṇayato, vyarucan kumudākarāḥ /
aloṭhiṣata vātena prakīrṇaḥ stabakoccayāḥ // 8.66 //
sītāntike vivṛtsantaṃ vartsyatsiddhiṃ plavaṅgamam /
patatriṇaḥ śubhā mandramānuvānās tvajihladan // 8.67 //
vartiṣyamāṇamātmānaṃ sītā patyurivāntike /
udapaśyat tadā tathyair nimittairiṣṭadarśanaiḥ // 8.68 //
"niravartsyan na ced vārtā sītāyā, vitathaiva naḥ /
akalpsyadudyatiḥ sarvā", hanūmānityacintayat // 8.69 //
ityātmanepadādhikāraḥ /
vṛkṣād vṛkṣaṃ parikrāman rāvaṇād bibhyatīṃ bhṛśam /
śatros trāṇamapaśyantīmadṛśyo janakātmajām // 8.70 //
tāṃ parājayamānāṃ sa prīte rakṣyāṃ daśānanāt /
antardadhānāṃ rakṣobhyo malināṃ mlānamūrdhajām // 8.71 //
rāmādadhītasaṃdeśo vāyor jātaś cyutasmitām /
prabhavantīmivādityādapaśyat kapikuñjaraḥ // 8.72 //
rocamānaḥ kudṛṣṭibhyo rakṣobhyaḥ prattavān śriyam /
ślāghamānaḥ parastrībhyas tatra''gād rākṣasādhipaḥ // 8.73 //
aśapta nihnuvāno 'sau sītāyau smaramohitaḥ /
dhārayānniva caitasyai vasūni pratyapadyata // 8.74 //
tasyai spṛhayamāṇo 'sau bahu priyamabhāṣata /
sānunītiś ca sītāyai na 'krudhyan, nāpyasūyata // 8.75 //
"saṃkrudhyasi mṛśā kiṃ tvaṃ didṛkṣuṃ māṃ mṛgekṣaṇe ! /
īkṣitavyaṃ parastrībhyaḥ svadharmo rakṣasāmayam // 8.76 //
śṛṇvadbhyaḥ pratiśṛṇvanti madhyamā bhīru ! nottamāḥ /
gṛṇadbhyo 'nugṛṇantyanye 'kṛtārthā, naiva madvidhāḥ // 8.77 //
iccha snehena dīvyantī viṣayān bhuvaneśvaram /
saṃbhogāya parikrītaḥ kartāsmi tava nāpriyam // 8.78 //
āssva sākaṃ mayā saudhe, mādhiṣṭhā nirjanaṃ vanam /
mādhivātsīr bhuvaṃ, śayyāmadhiśeṣva smarotsukā // 8.79 //
abhinyavikṣathās tvaṃ me yathaivāvyāhatā manaḥ /
tavāpyadhyāvasantaṃ māṃ mā rautsīr hṛdayaṃ tathā // 8.80 //
māvamaṃsthā nāmasyantamkāryajñe ! jagatpatim /
saṃdṛṣṭe mayi kākutsthamadhanyaṃ kāmayeta ? kā // 8.81 //
yaḥ payo dogdhi pāṣāṇaṃ, sa rāmād bhūtimāpnuyāt /
rāvaṇaṃ gamaya prītiṃ bodhayantaṃ hitāhitaṃ // 8.82 //
prīto 'haṃ bhojayiṣyāmi bhavatīṃ bhuvanatrayam /
kiṃ vilāpayase'tyarthaṃ, pārśve śāyaya rāvaṇam // 8.83 //
ājñāṃ kāraya rakṣobhir, mā priyāṇyupahāraya /
kaḥ śakreṇa kṛtaṃ necchedadhimurdhānamañjalim // 8.84 //
iti kārakādhikāraḥ /
vacanaṃ rakṣasāṃ patyuranu kruddhā patipriyā /
pāpānuvāsitaṃ sītā rāvaṇaṃ prābravīd vacaḥ // 8.85 //
"na bhavānanu rāmaṃ cedupa śūreṣu vā, tataḥ /
apavāhya cchalād vīrau kimarthaṃ māmihāharaḥ, // 8.86 //
"upaśūraṃ na te vṛttaṃ kathaṃ rātriṃcarādhama ! /
yat saṃpratyapalokebhyo laṅkāyāṃ vasatir bhayāt // 8.87 //
ā rāmadarśanāt pāpa ! vidyotasva striyaḥ prati /
sadvṛttānanu durvṛttaḥ parastrīṃ jātamanmathaḥ // 8.88 //
abhi dyotiṣyate rāmo bhavantamacirādiha /
udgūrṇabāṇaḥ saṃgrāme yo nārāyaṇataḥ prati // 8.89 //
kuto 'dhiyāsyasi krūra ! nihatas tena patribhiḥ /
na sūktaṃ bhavatātyugramatirāmaṃ madoddhata ! // 8.90 //
pariśeṣaṃ na nāmāpi sthāpayiṣyati te vibhuḥ /
api sthāṇuṃ jayed rāmo, bhavato grahaṇaṃ kiyat // 8.91 //
api stūhyapisedhāsmāṃs tathyamuktaṃ narāśan ! /
api siñceḥ kṛśānau tvaṃ darpaṃ, mayyapi yo 'bhikaḥ // 8.92 //
adhirāme parākrāntamadhikartā sa te kṣayam," /
ityuktvā maithilī tūṣṇīmāsāṃcakre daśānanam // 8.93 //
tataḥ khaḍgaṃ samudyamya rāvaṇaḥ krūravigrahaḥ /
vaidehīmantarā kruddhaḥ kṣaṇamūce viniśvasan // 8.94 //
"cireṇānuguṇaṃ proktā pratipattiparāṅmukhī /
na māse pratipattāse māṃ cen, martāsi maithili !" // 8.95 //
prāyuṅkta rākṣasīr bhīmā mandirāya prativrajan /
"bhayāni datta sītāyai sarvā yūyaṃ kṛte mama." // 8.96 //
gate tasmin samājagmur bhayāya prati maithilīm /
rākṣasyo, rāvaṇaprītyai krūraṃ cocuralaṃ muhuḥ // 8.97 //
"rāvaṇāya namaskuyāḥ, syāt sīte ! svasti te dhruvam /
anyathā prātarāśāya kuryāma tvāmalaṃ vayam // 8.98 //
tṛṇāya matvā tāḥ sarvā vadantīs trijaṭāvadat /
"ātmānaṃ hata durvṛttāḥ ! svamāṃsaiḥ kurutāśanam // 8.99 //
adya sītā mayā dṛṣṭā sūryaṃ candramasā saha /
svapne spṛśantī madhyena tanuḥ śyāmā sulocanā // 8.100 //
tās tayā tarjitāḥ sarvā mukhair bhīmā yathāgatam /
yayuḥ suṣupsavas talpaṃ bhīmair vacanakarmabhiḥ // 8.101 //
gatāsu tāsu maithilyā saṃjānāno 'nilātmajaḥ /
āyātena daśāsyasya saṃsthito 'ntarhitaś ciram // 8.102 //
ṛṇād baddha ivānmukto viyogena kratudviṣaḥ /
hetor bodhasya maithilyāḥ prāstāvīd rāmasaṃkathām // 8.103 //
taṃ dṛṣṭvācintayat sītā"hetoḥ kasyaiṣa rāvaṇaḥ /
avaruhya tarorārādaiti vānaravigrahaḥ // 8.104 //
pūrvasmādanyavad bhāti bhāvād dāśarathiṃ stūvan /
ṛte krauryāt samāyāto māṃ viśvāsayituṃ nu kim ? // 8.105 //
itaro rāvaṇādeṣa rāghavānucaro yadi /
saphalāni nimittāni prāk prabhātāt tato mama // 8.106 //
uttarāhi vasan rāmaḥ samudrād rakṣasāṃ puram /
avail lavaṇatoyasya sthitāṃ dakṣiṇataḥ katham // 8.107 //
daṇḍakān dakṣiṇenāhaṃ sarito 'drīn vanāni ca /
atikramyāmbudhiṃ caiva puṃsāmagamamāhṛtā // 8.108 //
pṛthaṅ nabhasvataś caṇḍād vainateyena vā vinā /
gantumutsahate neha kaścit kimuta vānaraḥ // 8.109 //
iti cintāvatīṃ kṛcchrāt samāsādya kapidvipaḥ /
muktāṃ stokena rakṣobhiḥ proce"'haṃ rāmakiṅkaraḥ // 8.110 //
viprakṛṣṭaṃ mahendrasya na dūraṃ vindhyaparvatāt /
nānabhyāśe samudrasya tava mālyavati priyaḥ // 8.111 //
asaṃprāpte daśagrīve praviṣṭo 'hamidaṃ vanam /
tasmin pratigate draṣṭuṃ tvāmupākraṃsyacetitaḥ // 8.112 //
tasmin vadati ruṣṭo 'pi nākārṣaṃ devi ! vikramam /
avināśāya kāryasya vicinvānaḥ parāparam // 8.113 //
vānareṣu kapiḥ svāmī nareṣvadhipateḥ sakhā /
jāto rāmasya sugrīvas tato dūto 'hamāgataḥ // 8.114 //
īśvarasya niśāṭānāṃ vilokya nikhilāṃ purīm /
kuśalo 'nveṣaṇasyāhamāyukto dūtakarmaṇi // 8.115 //
darśanīyatamāḥ paśyan strīṣu divyāsvapi striyaḥ /
prāpto vyālatamān vyasyan bhūjaṅgebhyo 'pi rākṣasān // 8.116 //
bhavatyāmutsuko rāmaḥ prasitaḥ saṃgamena te /
maghāsu kṛtanirvāpaḥ pitṛbhyo māṃ vyasarjayat // 8.117 //
ayaṃ maithilyabhijñānaṃ kākutsthasyāṅgulīyakaḥ /
bhavatyā smaratātyarthamarpitaḥ sādaraṃ mama // 8.118 //
rāmasya dayamāno 'sāvadhyeti tava lakṣmaṇaḥ /
upāskṛṣātāṃ rājendrāvāgamasyeha, mā trasīḥ // 8.119 //
rāvaṇasyeha rokṣyanti kapayo bhīmavikramāḥ /
dhṛtyā nāthasva vaidehi !, manyorujjāsayātmanaḥ // 8.120 //
rākṣasānāṃ mayi gate rāmaḥ praṇihaniṣyati /
prāṇānāmapaṇiṣṭāyaṃ rāvaṇas tvāmihānayan // 8.121 //
adevīd bandhubhogānāṃ, prādevīdātmasaṃpadam /
śatakṛtvas tavaikasyāḥ smaratyahno raghūttamaḥ // 8.122 //
tavopaśāyikā yāvad rākṣasyaś cetayanti na /
pratisaṃdiśyatāṃ tāvad bhartuḥ śārṅgasya maithili ! // 8.123 //
puraḥ praveśamāścaryaṃ buddhvā śākhāmṛgeṇa sā /
cūḍāmāṇimabhijñānaṃ dadau rāmasya saṃmatam // 8.124 //
rāmasya śayitaṃ bhuktaṃ jalpitaṃ hasitaṃ sthitam /
prakrāntaṃ ca muhuḥ pṛṣṭvā hanūmantaṃ vyasarjayat // 8.125 //
asau dadhadabhijñānaṃ cikīrṣuḥ karma dāruṇam /
gāmuko 'pyantikaṃ bhartur manasācintayat kṣaṇam // 8.126 //
"kṛtvā karma yathādiṣṭaṃ pūrvakāryāvirodhi yaḥ /
karotyabhyadhikaṃ kṛtyaṃ, tamāhur dūtamuttamam // 8.127 //
vaidehīṃ dṛṣṭavān karma kṛtvānyairapi duṣkaram /
yaśo yāsyāmyupādātā vārtāmākhyāyakaḥ prabhoḥ // 8.128 //
rākṣasendrasya saṃrakṣyaṃ mayā lavyamidaṃ vanam," /
iti saṃcitya sadṛśaṃ nandanasyābhavak kapiḥ // 8.129 //
rāghavābhyāṃ śivaṃ, dūtas tayorahamiti bruvan /
hito bhanajmi rāmasya, kaḥ kiṃ brūte 'tra rākṣasaḥ, // 8.130 //
vilulitapuṣpareṇukapiśaṃ praśāntakalikāpalāśakusumaṃ kusumanipātavicitravasudhaṃ saśabdanipatad drumotkaśakunam /
śakunaninādanādikakub vilolavipalāyamānahariṇaṃ hariṇavilocanādhivasatiṃ babhañja pavanātmajo ripuvanam // 8.131 //
drubhaṅgadhvanisaṃvignāḥ kuvadpakṣikulākulāḥ /
akārṣuḥ kṣaṇadācaryo rāvaṇasya nivedanam // 9.1 //
"yadatāpsīc chanair bhānur, yatrāvāsīn mitaṃ marut /
yadāpyānaṃ himosreṇa, bhanaktyupavanaṃ kapiḥ." // 9.2 //
tato 'śītisahasrāṇi kiṅkarāṇāṃ samādiśat /
indrajitsūr vināśāya māruteḥ krodhamūrcchitaḥ // 9.3 //
śaktyṛṣṭiparighaprāsagadāmudgarapāṇayaḥ /
vyaśnuvānā diśaḥ prāpur vanaṃ dṛṣṭiviṣopamāḥ // 9.4 //
dadhvāna meghavad bhīmamādāya parighaṃ kapiḥ /
nedur dīptāyudhās te'pi taḍitvanta ivāmbudāḥ // 9.5 //
kapināmbhodhidhīreṇa samagaṃsata rākṣasāḥ /
varṣāsūddhatatoyaughāḥ samudreṇeva sindhavaḥ // 9.6 //
lāṅgūlamuddhataṃ dhunvannudvahan parighaṃ gurum /
tasthau toraṇamāruhya, pūrvaṃ na prajahāra saḥ // 9.7 //
akṣāriṣuḥ śarāmbhāṃsi tasmin rakṣaḥpayodharāḥ /
na cāhvālīn, na cāvrājīt trāsaṃ kapimahīdharaḥ // 9.8 //
avādīt tiṣṭhatetyuccaiḥ, prādevīt parighaṃ kapiḥ /
tathā, yathā raṇe prāṇān bahūnāmagrahīd dviṣām // 9.9 //
vraṇairavamiṣū raktaṃ, dehaiḥ prāṛnāviṣur bhuvam /
diśaḥ praurṇāviṣuś cānye yātudhānā bhavadbhiyaḥ // 9.10 //
arāsiṣuś cyutotsāhā bhinnadehāḥ priyāsavaḥ /
kaperatrāsiṣur nādān mṛgāḥ siṃhadhvaneriva // 9.11 //
iti sicivṛddhyadhikāraḥ /
māyānāmīśvarās te 'pi śastrahastā rathaiḥ kapim /
pratyāvavṛtire hantuṃ hantavyā māruteḥ punaḥ // 9.12 //
tāṃś cetavyān kṣitau śritvā vānaras toraṇaṃ yutān /
jaghānādhūya parighaṃ vijighṛkṣūn samāgatān // 9.13 //
saṃjughukṣava āyūṃṣi tataḥ pratirurūṣavaḥ /
rāvaṇāntikamājagmur hataśeṣā niśācarāḥ // 9.14 //
"ekena bahavaḥ śūrāḥ sāviṣkārāḥ pramattavat /
vaimukhyaṃ cakṛme" tyuccairūcur daśamukhāntike // 9.15 //
māṃsopabhogasaṃśūnānudvignāṃs tānavetya saḥ /
udvṛttānayano mitrān mantriṇaḥ svān vyasarjayat // 9.16 //
prameditāḥ saputrās te susvāntā bāḍhavikramāḥ /
amliṣṭanādā niraguḥ phāṇṭacitrāstrapāṇayaḥ // 9.17 //
tān dṛṣṭvātidṛḍhān dhṛṣṭān prāptān parivṛḍhājñayā /
kaṣṭaṃ vinardataḥ krūrān śastraghuṣṭakarān kapiḥ // 9.18 //
avyarṇo girikūṭābhānabhyarṇānārdidad drutam /
vṛttaśastrān mahārambhyāndāntāṃs tridaśairapi // 9.19 //
damitāriḥ praśāntaujā nādāpūritadiṅmukhaḥ /
jaghāna ruṣito ruṣṭāṃs tvaritas tūrṇamāgatān // 9.20 //
teṣāṃ nihanyamānānāṃ saṃghuṣṭaiḥ karṇabhedibhiḥ /
abhūdabhyamitatrāsamāsvāntāśeṣadig jagat // 9.21 //
bhayasaṃhṛṣṭaromāṇas tatas te 'pacitadviṣaḥ /
kṣaṇena kṣīṇavikrāntāḥ kapināneṣata kṣayam // 9.22 //
hatvā rakṣāṃsi lavitumakramīn mārutiḥ punaḥ /
aśokavanikāmeva nigṛhītāriśāsanaḥ // 9.23 //
āvarītumivākāśaṃ varituṃ vīnivotthitam /
vanaṃ prabhañjanasuto nādayiṣṭa vināśayan // 9.24 //
variṣīṣṭa śivaṃ kṣipyan maithilyāḥ kalpaśākhinaḥ /
prāvāriṣuriva kṣoṇīṃ kṣiptā vṛkṣāḥ samantataḥ // 9.25 //
saṃvuvūrṣuḥ svamākūtamājñāṃ vivariṣur drutam /
avariṣṭākṣamakṣamyaṃ kapiṃ hantuṃ daṣānanaḥ // 9.26 //
ūce"saṃvariṣīṣṭhās tvaṃ gaccha śatroḥ parākramam /
dhvṛṣīṣṭhā yudhi māyābhiḥ svaritā śatrusammukham // 9.27 //
drutaṃ saṃsvariṣīṣṭhās tvaṃ nirbhayaḥ pradhanottame" /
sa māyānāmagāt sotā kaper vidhavituṃ dyutim // 9.28 //
vigāḍhāraṃ vanasyāsau śatrūṇāṃ gāhitā kapiḥ /
akṣaṃ radhitumārebhe raddhā laṅkānivāsinām // 9.29 //
niṣkoṣitavyān niṣkoṣṭuṃ prāṇān daśamukhātmajāt /
ādāya parighaṃ tasthau vanān niṣkuṣitadrumaḥ // 9.30 //
eṣṭārameṣitā saṃkhye soḍhāraṃ sahitā bhṛśam /
reṣṭāraṃ reṣitaṃ vyāsyad roṣṭākṣaḥ śastrasaṃhatīḥ // 9.31 //
śastrair dideviṣuṃ saṃkhye dudyūṣuḥ parighaṃ kapiḥ /
ardidhiṣur yaśaḥ kīrtimīrtsuṃ vṛkṣairatāḍayat // 9.32 //
bhūyas taṃ dhipsumāhūya rājaputraṃ didambhiṣuḥ /
ahaṃs tataḥ sa mūrcchāvān saṃśiśrīṣurabhūd dhvajam // 9.33 //
āśvasyākṣaḥ kṣaṇāl lokān bibhrakṣuriva tejasā /
ruṣā bibhrajjiṣuprakhyaṃ kapiṃ bāṇairavākirat // 9.34 //
saṃyuyūṣuṃ diśo bāṇairakṣaṃ yiyaviṣur drumaiḥ /
kapir māyāmivākārṣīd darśayan vikramaṃ raṇe // 9.35 //
vānaraṃ prorṇunaviṣuḥ śastrairakṣo vididyute /
taṃ prorṇunūṣurupalaiḥ savṛkṣairābabhau kapiḥ, // 9.36 //
svāṃ jijñāpayiṣū śaktiṃ bubhūrṣū nu jaganti kim /
śastrairityakṛṣātāṃ tau paśyatāṃ buddhimāhave // 9.37 //
māyābhiḥ suciraṃ kliṣṭvā rākṣaso 'kliśitakriyam /
saṃprāpya vānaraṃ bhūmau papāta parighāhataḥ // 9.38 //
pavito 'nuguṇair vātaiḥ śītaiḥ pūtvā payonidhau /
babhañjādhyuṣitaṃ bhuyaḥ kṣudhitvā patribhir vanam // 9.39 //
uccairañcitalāṅgūlaḥ śiro 'ñcitveva saṃvahan /
dadhad vilubhitaṃ vātaiḥ keśaraṃ vahnipiṅgalam // 9.40 //
jaritveva javenānye nipetus tasya śākhinaḥ /
vraścitvā vivaśānanyān balenāpātayat tarūn // 9.41 //
damitvāpyarisaṃghātānaśrāntvā kapikeśarī /
vanaṃ cacāra kartiṣyan nartsyanniva niraṅkuśaḥ // 9.42 //
pāraṃ jigamiṣan so 'tha punarāvartsyatāṃ dviṣām /
mattadviradavad reme vane laṅkānivāsinām // 9.43 //
"yadyakalpsyadabhiprāyo yoddhuṃ rakṣaḥpateḥ svayam /
tamapyakartsyamadyāhaṃ" vadannityacarat kapiḥ // 9.44 //
"hate tasmin priyaṃ śrutvā kalptā prītiṃ parāṃ prabhuḥ /
toṣo 'dyaiva ca sītāyāḥ paraś cetasi kalpsyati." // 9.45 //
āhūya rāvaṇo 'vocadathendrajitamantikāt /
"vane matta iva kruddho gajendraḥ pradhaneṣvaṭan // 9.46 //
yayātha tvaṃ dviṣāmantaṃ, bhūyo yātāsi cāsakṛt /
śaśaktha jetuṃ tvaṃ devān, māyāḥ sasmartha saṃyati // 9.47 //
tvaṃ sasarjitha śastrāṇi, dadraṣṭhārīṃś ca duḥsahān /
śastrairāditha śastrāṇi tvameva mahatāmapi // 9.48 //
sa tvaṃ haniṣyan durbuddhiṃ kapiṃ vraja mamājñayā /
mā nāñjī rākṣasīr māyāḥ, prastāvīr mā na vikramam // 9.49 //
mā na sāvīr mahāstrāṇi, mā na dhāvīrariṃ raṇe /
vānaraṃ mā na saṃyaṃsīr, vraja tūrṇamaśaṅkitaḥ." // 9.50 //
anaṃsīc caraṇau tasya mandirādindrajid vrajan /
avāpya cāśiṣas tasmādāyāsīt prītimuttamām // 9.51 //
gate tasminnupāraṃsīt saṃrambhād rakṣasāṃ patiḥ /
indrajid vikramābhijño manvāno vānaraṃ jitam // 9.52 //
saṃsismayiṣamāṇo 'gān māyāṃ vyañjijiṣur dviṣaḥ /
jagat pipaviṣur vāyuḥ kalpānta iva durdharaḥ // 9.53 //
lokānāśiśiṣos tulyaḥ kṛtāntasya viparyaye /
vane cikariṣor vṛkṣān balaṃ jigariṣuḥ kapeḥ // 9.54 //
roditi smeva cāyāti tasmin pakṣigaṇaḥ śucā /
muktakaṇṭhaṃ hatān vṛkṣān bandhūn bandhorivāgame // 9.55 //
āśvasīdiva cāyāti tad vegapavanāhatam /
vicitrastabakodbhāsi vanaṃ lulitapallavam // 9.56 //
"na prāṇiṣi durācāra !, māyānāmīśiṣe na ca. /
neḍiṣe yadi kākutsthaṃ" tamūce vānaro vacaḥ // 9.57 //
itīḍadhikāraḥ /
sasainyaś chādayan saṃkhye prāvartiṣṭa tamindrijit /
śaraiḥ kṣuraprair māyābhiḥ śataśaḥ sarvato muhuḥ // 9.58 //
vānaraḥ kulaśailābhaḥ prasahyāyudhaśīkaram /
rakṣaspāśān yaśaskāmyaṃs tamaskalpānadudruvat // 9.59 //
dhanuṣpāśabhṛtaḥ saṃkhye jyotiṣkalporukeśaraḥ /
dudhāva nir namaskārān rākṣasendrapuraskṛtān // 9.60 //
svāmino niṣkrayaṃ gantumāviṣkṛtabalaḥ kapiḥ /
rarāja samare śatrūn ghnan duṣkṛtabahiṣkṛtaḥ // 9.61 //
catuṣkāṣṭhaṃ kṣipan vṛkṣān tiraskurvannarīn raṇe /
tiraskṛtadigābhogo dadṛśo bahudhā bhraman // 9.62 //
dviṣkurvatāṃ catuṣkurvannabhighātaṃ narair dviṣām /
bahiṣkariṣyan saṃgrāmād ripūn jvalanapiṅgalaḥ // 9.63 //
jyotiṣkurvannivaiko 'sāvāṭīt saṃkhye parārdhyavat /
tamarāyuṣkaraṃ prāpa śakraśatrur dhanuṣkaraḥ // 9.64 //
asyannaruṣkarān bāṇān jyotiṣkarasamadyutiḥ /
yaśaskaroyaśaskāmaṃ kapiṃ bāṇairtāḍayat // 9.65 //
cakārādhaspadaṃ nāsau caran viyati mārutiḥ /
marmāvidbhis tamaskāṇḍair vidhyamāno'pyanekadhā // 9.66 //
iti satvādhikāraḥ /
puruhūtadviṣo dhūrṣu yuktān yānasya vājinaḥ /
āyūṃṣi tvakṣu nirbhidya prābhañjaniramocayat // 9.67 //
suṣupus te yadā bhūmau, rāvaṇiḥ sārathiṃ tadā /
āhartumanyānaśiṣat proṣitatrāsakarkaśaḥ // 9.68 //
pratuṣṭūṣuḥ punar yuddhamāsiṣañjayiṣur bhayam /
ātasthau rathamātmīyānutsisāhayiṣanniva // 9.69 //
balānyabhiṣiṣikṣantaṃ tarubhiḥ kapivāridam /
vijigīṣuḥ punaś cakre vyūhaṃ durjayamindrajit // 9.70 //
abhiṣyantaḥ kapiṃ krodhādabhyaṣiñcannivātmanaḥ /
saṃprahārasamudbhūtai raktaiḥ koṣṇairaruścyutaiḥ // 9.71 //
saṃgrāme tānadhiṣṭhāsyan niṣadya puratoraṇam /
aviṣīdannavaṣṭabdhān vyaṣṭabhnān naraviṣvaṇān // 9.72 //
viṣahya rākṣasāḥ kruddhāḥ śastrajālamavākiran /
yan na vyaṣahatendro 'pi; kapiḥ paryaṣahiṣṭa tat // 9.73 //
viṣyandamānarudhiro raktavisyandapāṭalān /
viṣkant n parigheṇāhannaviskantā kapir dviṣaḥ // 9.74 //
meghanādaḥ pariskandan pariṣkandantamāśvarim /
abadhnādapariskandaṃ brahmapāśena visphuran // 9.75 //
visphuladbhir gṛhīto 'sau niṣphulaḥ puruṣāśanaiḥ /
viṣkambhituṃ samartho 'pi nācalad brahmagauravāt // 9.76 //
kṛṣīḍhvaṃ bharturānandaṃ, mā na proḍhvaṃ drutaṃ viyat /
vānaraṃ netumityuccairindrajit prāvadat svakān // 9.77 //
"gatamaṅguliṣaṅgaṃ tvāṃ bhīruṣṭhānādihāgatam /
khādiṣyāma" iti procur nayanto mārutiṃ dviṣaḥ // 9.78 //
"agniṣṭomādisaṃstheṣu jyotiṣṭomādiṣu dvijān /
yo 'rakṣīt, tasya dūto 'yaṃ mānuṣasyeti cāvadan // 9.79 //
"nāsāṃ mātṛṣvaseyyāś ca rāvaṇasya lulāva yaḥ /
mātuḥ svasuś ca tanayān kharādīn vijaghāna yaḥ // 9.80 //
prāduḥṣanti na saṃtrāsā yasya rakṣaḥsamāgame /
tasya kṣatriyaduḥṣūterayaṃ praṇidhirāgataḥ // 9.81 //
dṛṣṭvā suṣuptaṃ rājendraṃ pāpo 'yaṃ viṣamāśayaḥ /
cārakarmaṇi niṣṇātaḥ praviṣṭaḥ pramadāvanam // 9.82 //
supratiṣṇātasūtrāṇā kapiṣṭhalasamatviṣām /
sthitāṃ vṛtte dvijātīnāṃ rātrāvaikṣata maithilīm // 9.83 //
sarvanārīguṇaiḥ praṣṭhāṃ viṣṭarasthāṃ gaviṣṭhirām /
śayānāṃ kuṣṭhale tārāṃ diviṣṭhāmiva nirmalām // 9.84 //
suṣāmnīṃ sarvatejassu tanvīṃ jyotiṣṭamāṃ śubhām /
niṣṭapantīmivātmānaṃ jyotiḥsātkurvatīṃ vanam // 9.85 //
madhusādbhūtakiñjalkapiñjarabhramarākulām /
ullasatkusumāṃ puṇyāṃ hemaratnalatāmiva // 9.86 //
vilocanāmbu muñcantīṃkurvāṇāṃ parisesicām /
hṛdayasyeva śokāgnisaṃtaptasyottamavratām // 9.87 //
dṛṣṭvā tāmabhanag vṛkṣān dviṣo ghnan parisedhataḥ /
paritas tān vicikṣepa kruddhaḥ svayamivānilaḥ // 9.88 //
apratistabdhavikrāntamanistabdho mahāhave /
visoḍhavantamastrāṇi vyatastambhad ghanadhvaniḥ" // 9.89 //
te vijñāyābhisoṣyanataṃ raktai rakṣāṃsi savyathāḥ /
anyairapyāyataṃ nehur varatrāśṛṅkhalādibhiḥ // 9.90 //
viṣasādendrajid buddhvā bandhe bandhāntarakriyām /
divyabandho viṣahate nāparaṃ bandhanaṃ yataḥ // 9.91 //
iti ṣatvādhikāraḥ /
muṣṇantamiva tejāṃsi vistīrṇorassthalaṃ puraḥ /
upasedur daśagrīvaṃ gṛhītvā rākṣasāḥ kapim // 9.92 //
bahudhā bhinnamarmāṇo bhīmāḥ kharaṇasādayaḥ /
agrevaṇaṃ vartamāne pratīcyāṃ candramaṇḍale // 9.93 //
"nirvaṇaṃ kṛtamudyānamanenāmravaṇādibhiḥ /
devadāruvanāmiśrai" rityūcur vānaradviṣaḥ // 9.94 //
upāsthiṣata saṃprītāḥ pūrvāhṇe roṣavāhaṇam /
rākṣasāḥ kapimādāya patiṃ rudhirapāyiṇām // 9.95 //
surāpāṇaparikṣībaṃ ripudarpaharodayam /
parastrīvāhinaṃ prāyuḥ sāviṣkāraṃ surāpiṇaḥ // 9.96 //
saṃgharṣayogiṇaḥ padau praṇemus tridaśadviṣaḥ /
prahiṇvanto hanūmantaṃ pramīṇantaṃ dviṣanmatīḥ // 9.97 //
"pravapāṇi śiro bhūmau vānarasya vanacchidaḥ" /
āmantrayata saṃkruddhaḥ samitiṃ rakṣasāṃ patiḥ // 9.98 //
praṇyagādīt praṇighnantaṃ ghanaḥ praṇinadanniva /
tataḥ praṇihitaḥ svārthe rākṣasendraṃ vibhīṣaṇaḥ // 9.99 //
"praṇiśāmya daśāgrīva !, praṇiyātumalaṃ ruṣam /
praṇijānīhi, hanyante dūtā doṣe na satyapi." // 9.100 //
prāṇayantamariṃ proce rākṣasendro vibhīṣaṇam /
"prāṇiṇiṣur na pāpo 'yaṃ, yo 'bhāṅkṣīt pramadāvanam // 9.101 //
prāghāniṣata rakṣāṃsi yenāptāni vane mama /
na prahaṇmaḥ kathaṃ pāpaṃ vada pūrvāpakāriṇam // 9.102 //
veśmāntarhaṇanaṃ kopān mama śatroḥ kariṣyataḥ /
mā kārṣīra'ntarayaṇaṃ, prayāṇārhamavehyamum // 9.103 //
prahīṇajīvitaṃ kuryur ye na śatrumupasthitam /
nyāyyāyā api te lakṣmyāḥ kurvantyāśu prahāpaṇam // 9.104 //
kaḥ kṛtvā rāvaṇāmarṣaprakopaṇamavadyadhīḥ /
śakto jagati śākro 'pi kartumāyuḥpragopaṇam // 9.105 //
vanāntapreṅkhaṇaḥ pāpaḥ phalānāṃ pariṇiṃsakaḥ /
praṇikṣiṣyati no bhūyaḥ praṇindyāsmān madhūnyayam // 9.106 //
hareḥ pragamanaṃ nāsti, na prabhānaṃ himadruhaḥ /
nātipravepanaṃ vāyor mayā gopāyite vane // 9.107 //
duṣpānaḥ punaretena kapinā bhṛṅgasaṃbhṛtaḥ /
pranaṣṭavinayenāgryaḥ svāduḥ puṣpāsavo vane" // 9.108 //
roṣabhīmamukhenaivaṃ kṣubhnatokte, plavaṅgamaḥ /
proce sānunayaṃ vākyaṃ rāvaṇaṃ svārthasiddhaye // 9.109 //
iti ṇatvādhikāraḥ /
"dūtamekaṃ kapiṃ baddhamānītaṃ veśma paśyataḥ /
lokatrayapateḥ krodhaḥ kathaṃ tṛṇalaghus tava // 9.110 //
agnyāhitajanaprahve vijigīṣāparāṅmukhe. /
kasmād vā nītiniṣṇasya saṃrambhas tava tāpase // 9.111 //
na sarvarātrakalyānyaḥ striyo vā ratnabhūmayaḥ /
yaṃ vinirjitya labhyante, kaḥ kuryāt tena vigraham // 9.112 //
saṃgaccha rāmasugrīvau bhuvanasya samṛddhaye /
ratnapūrṇāvivāmbhodhī himavān pūrvapaścimau // 9.113 //
suhṛdau rāmasugrīvau, kiṃkarāḥ kapiyūthapāḥ /
paradārārpaṇenaivalabhyante, muñca maithilīm // 9.114 //
dharmaṃ pratyarpayan sītāmarthaṃ rāmeṇa mitratām /
kāmaṃ viśvāsavāsena sītāṃ dattvāpnuhi trayam // 9.115 //
virādhatāḍakāvālikabandhakharadūṣaṇaiḥ /
na ca na jñāpito yādṛḍ mārīcenāpi te ripuḥ // 9.116 //
kharādinidhanaṃ cāpi mā maṃsthā vairakāraṇam /
ātmānaṃ rakṣituṃ yasmāt kṛtaṃ tan na jigīṣayā" // 9.117 //
tataḥ krodhānilāpātakamprāsyāmbhojasaṃhatiḥ /
mahāhrada iva kṣubhyan kapimāha sma rāvaṇaḥ // 9.118 //
"hatarākṣasayodhasya virugṇodyānaśākhinaḥ /
dūto'smīti bruvāṇasya kiṃ ? dūtasadṛśaṃ tava // 9.119 //
paṅgubālastriyo nighnan kabandha kharatāḍakāḥ /
tapasvī yadi kākutsthaḥ, kīdṛk ? kathaya pātakī // 9.120 //
abhimānaphalaṃ jānan mahattvaṃ kathamuktavān /
ratnādilābhaśūnyatvān niṣphalaṃ rāmavigraham // 9.121 //
parastrībhogaharaṇaṃ dharma eva narāśinām /
mukhamastītyabhāṣiṣṭhāḥ, kā ? mesāśaṅkatā tvayi // 9.122 //
brūhi dūravibhinnānāmṛddhiśīlakriyānvayaiḥ. /
hanūman ! kīdṛśaṃ ? sakhyaṃ naravānararakṣasām // 9.123 //
eko dvābhyāṃ virādhas tu jitābhyāmavivakṣitaḥ /
hataś chalena mūḍho'yaṃ, tenāpi tava kaḥ ? smayaḥ // 9.124 //
manniyogāc ca mārīcaḥ palāyanaparāyaṇaḥ /
yuyutsārahito rāmaṃ mamārāpaharan vane // 9.125 //
nijaghānānyasaṃsaktaṃ satyaṃ rāmo latāmṛgam /
tvameva brūhi saṃcintya, yuktaṃ tan mahatāṃ yadi // 9.126 //
puṃsā bhakṣyeṇa bandhūnāmātmānaṃ rakṣituṃ vadhaḥ /
kṣamiṣyate daśāsyena, kvatyeyaṃ tava durmatiḥ." // 9.127 //
kapir jagāda"dūto 'hamupāyaṃ tava darśane /
drumarākṣasavidhvaṃsamakārṣaṃ buddhipūrvakam // 9.128 //
ātrikūṭamakārṣur ye tvatkā nirjaṅgamaṃ jagat /
daśagrīva ! kathaṃ brūṣe ? tānavadhyām mahīpateḥ // 9.129 //
abhimānaphalaṃ proktaṃ yat tvayā rāmavigrahe /
vineśus tena śataśaḥ kulānyasurarakṣasām // 9.130 //
yat svadharmamadharmaṃ tvaṃ durbalaṃ pratyapadyathāḥ /
ripau rāme ca niḥśaṅko, naitat kṣemaṃkaraṃ ciram // 9.131 //
anvayādivibhinnānāṃ yathā sakhyamanīpsitam /
naiṣīr, virodhamapyevaṃ sārdhaṃ puruṣavānaraiḥ // 9.132 //
virādhaṃ tapasāṃ vighnaṃ jaghāna vijito yadi /
varo dhanurbhṛtāṃ rāmaḥ, sa kathaṃ na vivakṣitaḥ ? // 9.133 //
praṇaśyannapi nāśaknodatyetuṃ bāṇagocaram /
tvayaivoktaṃ mahāmāyo mārīco rāmahastinaḥ // 9.134 //
anyāsaktasya yad vīryaṃ na tvaṃ smarasi vālinaḥ /
mūrcchāvān namataḥ saṃdhyāṃ dhruvaṃ tad bāhupīḍitaḥ // 9.135 //
asadbandhuvidhopajñaṃ vimuñca balivigraham /
sītāmarpaya nantavye kośadaṇḍātmabhūmibhiḥ." // 9.136 //
sphuṭaparuṣamasahyamitthamuccaiḥ sadasi maruttanayena bhāṣyamāṇaḥ /
parijanamabhito vilokya dāhaṃ daśavadanaḥ pradideśa vānarasya // 9.137 //
atha sa valkadukūlakuthādibhiḥ parigato jvaladuddhatavāladhiḥ /
udapatad divamākulalocanair nṛripubhiḥ sabhyairabhivīkṣitaḥ // 10.1 //
raṇapaṇḍito 'gryavibudhāripure kalahaṃ sa rāmamahitaḥ kṛtavān /
jvaladagni rāvaṇagṛhaṃ ca balāt balahaṃsrāmamahitaḥ kṛtavān // 10.2 //
pādāntayamakam /
nikhilābhavan na sahasā sahasā jvalanena pūḥ prabhavatā bhavatā /
vanitājanena viyatā viyatā tripurāpadaṃ nagamitā gamitā // 10.3 //
padādiyamakam /
sarasāṃ sarasāṃ parimucya tanuṃ patatāṃ patatāṃ kakubho bahuśaḥ /
sakalaiḥ sakalaiḥ paritaḥ karuṇairuditai ruditairiva khaṃ nicitam // 10.4 //
pādamadhyayamakam /
na ca kāṃcana kāñcanasadmacitiṃ na kapiḥ śikhinā śikhinā samayaut /
na ca na dravatā dravatā parito himahānakṛtā na kṛtā kva ca na // 10.5 //
cakravālayamakam /
avasitaṃ hasitaṃ prasitaṃ, mudā vilasitaṃ hrasitaṃ smarabhāsitam /
na samadāḥ pramadā hatasaṃmadāḥ, purahitaṃ vihitaṃ na samīhitam // 10.6 //
samudrayamakam /
samiddhaśaraṇā dīptā dehe laṅkā mateśvarā /
samiddhaśaraṇādīptā dehe'laṃkāmateśvarā // 10.7 //
kāñcīyamakam /
piśitāśināmanudaśaṃ sphuṭatāṃ sphuṭatāṃ jagāma parivihvalatā /
halatā janena bahudhā caritaṃ caritaṃ mahattvarahitaṃ mahatā // 10.8 //
na gajā nagajā dayitā dayitā, vigataṃ vigataṃ, lalitaṃ lalitam /
pramadā pramadāmahatā, mahatāmaraṇaṃ maraṇaṃ samayāt samayāt // 10.9 //
na vānaraiḥ parākrāntāṃ mahadbhir bhīmavikramaiḥ /
na vā naraiḥ parākrāntāṃ dadahā nagarīṃ kapiḥ // 10.10 //
drutaṃ drutaṃ vahnisamāgataṃ gataṃ mahīmahīnadyutirocitaṃ citam /
samaṃ samantādapagopuraṃ puraṃ paraiḥ parairapyanirākṛtaṃ kṛtam // 10.11 //
naśyanti dadarśa vṛndāni kapīndraḥ /
hārīṇyābalānāṃ hārīṇyābalānām // 10.12 //
nārīṇāmapanunudur na dehakhedān nārīṇāmalasalilā hiraṇyavāpyaḥ /
nārīṇāmanalaparītapatrapuṣpān nārīṇāmabhavadupetya śarma vṛkṣān // 10.13 //
atha lulitapatatrimālaṃ rugṇāsanabāṇakeśaratamālam /
sa vanaṃ viviktamālaṃ sītāṃ draṣṭuṃ jagāmālam // 10.14 //
ghanagirīndravilaṅghanaśālinā vanagatā vanajadyutilocanā /
janamatā dadṛśe janakātmajā tarumṛgeṇa tarusthalaśāyinī // 10.15 //
vipathayamakam /
kāntā mahamānā duḥkhaṃ cyutabhūṣā /
rāmasya viyuktā kāntā sahamānā // 10.16 //
madhyā'ntayamakam /
mitamavadadudāraṃ tāṃ hanūmān mudāraṃ raghuvṛṣabhasakāśaṃ yāmi devi ! prakāśam /
tava viditaviṣādo dṛṣṭakṛtsnāmiṣādaḥ śriyamaniśamavantaṃ parvataṃ mālyavantam // 10.17 //
garbhayamakam /
udapatad viyadapragamaḥ parai rucitamunnatimatpṛthusattvavat /
rucitamun natimat pṛthusattvavat pratividhāya vaṇur bhayadaṃ dviṣām // 10.18 //
sarvayamakam /
babhau marutvān vikṛtaḥ samudro, babhau marutvān vikṛtaḥ samudraḥ /
babhau marutvān vikṛtaḥ samudro, babhau marutvān vikṛtaḥ sa mudraḥ // 10.19 //
mahāyamakam /
abhiyātā varaṃ tuṅgaṃ bhūbhṛtaṃ ruciraṃ puraḥ karkaśaṃ prathitaṃ dhāma sasatvaṃ puṣkarekṣaṇam. /
abhiyātāvaraṃ tuṅgaṃ bhūbhṛtaṃ ruciraṃ puraḥ karkaśaṃ prasthitaṃ dhāma sasatvaṃ puṣkare kṣaṇam // 10.20 //
ādyantayamakam /
citraṃ citramivāyāto vicitraṃ tasya bhūbhṛtam /
harayo vegamāsādya saṃtrastā mumuhur muhuḥ // 10.21 //
ādidīpakam /
gacchan sa vārīṇyakirat pāyodheḥ, kūlasthitāṃs tānitarūnadhunvan /
puṣpāstarāṃs te 'ṅgasūkhānatanvan, tān kinnarā manmathino 'dhyatiṣṭhan // 10.22 //
antadīpakam /
sa giriṃ tarukhaṇḍamaṇḍitaṃ samavāpya tvarayā latāmṛgaḥ /
smitadarśitakāryaniścayaḥ kapisainyair muditairamaṇḍayat // 10.23 //
madhyadīpakam /
garuḍānilatigmaraśmayaḥ patatāṃ yadhapi saṃmatā jave /
acireṇa kṛtārthamāgataṃ tamamanyanta tathāpyatīva te // 10.24 //
rūpakam /
vraṇakandaralīnaśastrasarpaḥ pṛthuvakṣaḥsthalakarkaśorubhittiḥ /
cyutaśoṇitabaddhadhāturāgaḥ śuśubhe vānarabhūdharas tadāsau // 10.25 //
asyaiva bhedā apare catvāraḥ etad viśiṣṭopamāyuktaṃ rūpakam /
calapiṅgakeśarahiraṇyalatāḥ sthuṭanetrapaṅktimaṇisaṃhatayaḥ /
kaladhaitasānava ivātha gireḥ kapayo bahūḥ pavanajāgamane // 10.26 //
etaccheṣārthānvavasitamavataṃsakam /
kapitoyanidhīn plavaṅgamendur madayitvā madhureṇa darśanena /
vacanāmṛtadīdhitīr vitanvannakṛtānandaparītanetravārīn // 10.27 //
ardharūpakam /
parikheditavindhyavīrudhaḥ paripītāmalanirjharāmbhasaḥ /
dudhuvur madhukānanaṃ tataḥ kapināgā muditāṅgadājñayā // 10.28 //
etadanvarthopamāyuktaṃ lalāmakam /
viṭapimṛgaviṣādadhvāntanud vānarārkaḥ priyavacanamayukhair bodhitārthāravindaḥ /
udayagirimivādriṃ saṃpramucyābhyagāt khaṃ nṛpahṛdayaguhākhaṃ ghnan pramohāndhakāram // 10.29 //
ivopamā /
raghutanayamagāt tapovanakhaṃ vidhṛtajaṭājinavalkalaṃ hanūmān /
paramiva puruṣaṃ nareṇa yuktaṃ samaśamaveśasamādhinānujena, // 10.30 //
yathopamā /
karapuṭanihitaṃ dadhat sa ratnaṃ pariviralāṅguli nirgatālpadīpti /
tanukapilaghanasthitaṃ yathenduṃ nṛpamanamat paribhugnajānumūrdhā // 10.31 //
sahopamā /
rucironnataratnagauravaḥ paripūrṇā'mṛtaraśmimaṇḍalaḥ /
samadṛśyata jīvitāśayā saha rāmeṇa vadhūśiromaṇiḥ // 10.32 //
taddhitopamā /
avasannaruciṃ vanāgataṃ tamanāmṛṣṭarajovidhūsaram /
samapaśyadapetamaithiliṃ dadhataṃ gauravamātramātmavat // 10.33 //
luptopamā /
sāmarthyasaṃpāditavāñchitārthaś cintāmaṇiḥ syān na kathaṃ hanūmān /
salakṣmaṇo bhūmipatis tadānīṃ śākhāmṛgānīkapatiś ca mene // 10.34 //
samopamā /
"yuśmānacetan kṣayavāyukalpān sītāsphuliṅgaṃ parigṛhya jālmaḥ /
laṅkāvanaṃ siṃhasamo 'dhiśete martuṃ dviṣannityavadaddhanūmān // 10.35 //
arthāntaranyāsaḥ /
"ahṛta dhaneśvarasya yudhi yaḥ sametamāyo dhanaṃ, tamahamito vilokya vibudhaiḥ kṛtottamāyodhanam /
vibhavamadena nihnutahriyātimātrasaṃpannakaṃ, vyathayati satpathādadhigatāthaveha saṃpan na kam // 10.36 //
ākṣepaḥ /
ṛddhimān rākṣaso mūḍhaś, citraṃ nāsau yaddudhataḥ /
ko vā heturanāryāṇāṃ dharmye vartmani vartitum // 10.37 //
ākṣepa eva /
tasyādhivāse tanurutsukāsau dṛṣṭā mayā rāmapatiḥ pramanyuḥ /
kāryasya sāro 'yamudīrito vaḥ, proktena śeṣeṇa kimuddhatena // 10.38 //
vyatirekaḥ /
samatāṃ śaśilekhayopayāyādavadātā pratanuḥ kṣayeṇa sītā /
yadi nāma kalaṅka indulekhāmativṛtto laghayen na cāpi bhāvī // 10.39 //
vibhāvanā /
aparīkṣitakāriṇā gṛhītāṃ tvamanāsevitavṛddhapaṇḍitena /
avirodhitaniṣṭhureṇa sādhvīṃ dayitāṃ trātumalaṃ ghaṭasva rājan !" // 10.40 //
samāsoktiḥ /
sa ca vihvalasattvasaṃkulaḥ pariśuṣyannabhavan mahāhradaḥ /
paritaḥ paritāpamūrcchitaḥ, patitaṃ cāmbu nirabhramīpsitam // 10.41 //
atiśayoktiḥ /
atha lakṣmaṇatulyarūpaveśaṃ gamanādeśavinirgatāgrahastam /
kapayo 'nuyayuḥ sametya rāmaṃ natasugrīvagṛhītasādarājñam // 10.42 //
yathāsaṃkhyam /
kapipṛṣṭhagatau tato narendrau. kapayaś ca jvalitāgnipiṅgalākṣāḥ /
mumucuḥ, prayayur, drutaṃ samīyur, vasudhāṃ, vyoma, mahīdharaṃ mahendram // 10.43 //
utprekṣā /
sthitamiva parirakṣituṃ samantādudadhijalaughapariplavād dharitrīm /
gaganatalavasundhrāntarāle jalanidhivegasahaṃ prasārya deham // 10.44 //
vārtā /
viṣadharanilaye niviṣṭamūlaṃ śikharaśataiḥ parimṛṣṭadevalokam /
ghanavipulanitambapūritāśaṃ phalakusumācitavṛkṣaramyakuñjam // 10.45 //
preyaḥ /
madhukaravirutaiḥ priyādhvanīnāṃ sarasiruhair dayitāsyahāsyalakṣmyāḥ /
sphuṭamanuharamāṇamādadhānaṃ puruṣapateḥ sahasā paraṃpramodam // 10.46 //
rasavat /
grahamaṇirasanaṃ divo nitambaṃ vipulamanuttamalabdhakāntiyogam /
cyutaghanavasanaṃ mano'bhirāmaṃ śikharakarair madanādiva spṛśantam // 10.47 //
ūrjasvī /
pracapalamaguruṃ bharāsahiṣṇuṃ janamasamānamanūrjitaṃ vivarjya /
kṛtavasatimivārṇavopakaṇṭhe sthiramatulonnatimūḍhatuṅgamegham // 10.48 //
paryāyoktiḥ /
sphaṭhikamaṇigṛhaiḥ saratnadīpaiḥ prataruṇakinnaragītanisvanaiś ca /
amarapuramatiṃ surāṅganānāṃ dadhatamaduḥkhamanalpakalpavṛkṣam // 10.49 //
samāhitam /
atha dadṛśurudīrṇadhūmadhūmrāṃ diśamudadhivyavadhiṃ sametasītām /
saharaghutanayāḥ plavaṅgasenāḥ pavanasutāṅgulidarśitāmudakṣāḥ // 10.50 //
udāram /
jalanidhimagaman mahendrakuñjāt pracayatirohitatigmaraśmibhāsaḥ /
salilasamudayair mahātaraṅgair bhuvanabharakṣamamapyabhinnavelam // 10.51 //
udārameva /
pṛthugurumaṇiśuktigarbhabhāsā glapitarasātalasaṃbhṛtāndhakāram /
upahataraviraśmivṛttimuccaiḥ pralaghupariplavamānavajrajālaiḥ // 10.52 //
udārameva /
samupacitajalaṃ vivardhamānairamalasaritsalilair vibhāvarīṣu /
sphuṭamavagamayantamūḍhavārīn śaśadhararatnamayān mahendrasānūn // 10.53 //
śliṣṭam /
bhuvanabharasahānalaṅghyadhāmnaḥ pururuciratnabhṛto gurūrudehān /
śramavidhuravilīnakūrmanakrān dadhatamudūḍhabhuvo girīnahīṃś ca // 10.54 //
śliṣṭameva /
pradadṛśururumuktaśīkaraughān vimalamaṇidyutisaṃbhṛtendracāpān /
jalamuca iva dhīramandraghoṣān kṣitiparitāpahṛto mahātaraṅgān // 10.55 //
hetuśliṣṭam /
vidrumamaṇikṛtabhūṣā muktāphalanikararañjitātmānaḥ /
babhurudakanāgabhagnā velātaṭaśikhariṇo yatra, // 10.56 //
apahnutiḥ /
bhṛtanikhilarasātalaḥ saratnaḥ śikharisamormitirohitāntarīkṣaḥ /
kuta iha paramārthato jalaugho jalanidhimīyurataḥ sametya māyām // 10.57 //
viśeṣoktiḥ /
śaśirahitamapi prabhūtakāntiṃ vibudhahṛtaśriyamapyanaṣṭaśobham /
mathitamapi surair divaṃ jalaughaiḥ samabhibhavantamavikṣataprabhāvam // 10.58 //
vyājastutiḥ /
kṣitikulagiriśeṣadiggajendrān salilagatāmiva nāvamudvahantam /
dhṛtavidhuradharaṃ mahāvarāhaṃ girigurupotramapīhitair jayantam // 10.59 //
upamārūpakam /
giriparigatacañcalāpagāntaṃ jalanivahaṃ dadhataṃ mano'bhirāmam /
galitamiva bhuvo vilokya rāmaṃ dharaṇidharastanaśuklacīnapaṭṭam // 10.60 //
tulyayogitā /
aparimitamahādbhutair vicitraś cyutamalinaḥ śucibhir mahānalaṅghyaiḥ /
tarumṛgapatilakṣmaṇakṣitīndraiḥ samadhigato jaladhiḥ paraṃ babhāse // 10.61 //
nidarśanam /
na bhavati mahimā vinā vipatteravagamayanniva paśyataḥ payodhiḥ /
aviratamabhavat kṣaṇe kṣaṇe 'sau śikharipṛthuprathitapraśāntavīciḥ // 10.62 //
virodhaḥ /
mṛdubhirapi bibheda puṣpabāṇaiś calaśiśirairapi mārutair dadāha /
raghutanayamanarthapaṇḍito 'sau, na ca madanaḥ kṣatamātatān, nārciḥ // 10.63 //
upameyopamā /
atha mṛdumalinaprabhau dinānte jaladhisamīpagatāvatītalokau /
anukṛtimitaretarasya mūrtyor dinakararāghavanandanāvakārṣṭām // 10.64 //
sahoktiḥ /
apaharadiva sarvato vinodān dayitagataṃ dadhadekadhā samādhim /
ghanaruci vavṛdhe tato 'ndhakāraṃ saha raghunandanamanmathodayena // 10.65 //
parivṛttiḥ /
adhijaladhi tamaḥ kṣipan himāṃśuḥ paridadṛśe 'tha dṛśāṃ kṛtāvakāśaḥ /
vidadhadiva jagat punaḥ pralīnam. bhavati mahān hi parārtha eva sarvaḥ // 10.66 //
sasandehaḥ /
aśanirayamasau, kuto nirabhre. śitaśaravarṣamasat tadapyaśārṅgam. /
iti madanavaśo muhuḥ śaśāṅke raghutanayo, na ca niścikāya candram // 10.67 //
ananvayaḥ /
kumudavanacayeṣu kīrṇaraśmiḥ kṣatatimireśu ca digvadhūmukheṣu /
viyati ca vilalāsa tadvadindur, vilasati candramaso na yadvadanyaḥ // 10.68 //
utprekṣāvayavaḥ /
śaraṇamiva gataṃ tamo nikuñje viṭapinirākṛtacandraraśmyarātau /
pṛthuviṣamaśilāntarālasaṃsthaṃ sajalaghanadyuti bhītavat sasāda // 10.69 //
saṃsṛṣṭiḥ /
atha nayanamanoharo 'bhirāmaḥ smara iva cittabhavo 'pyavāmaśīlaḥ /
raghusutamanujo jagāda vācaṃ sajalaghanastanayitnutulyaghoṣaḥ // 10.70 //
āśīḥ /
"pativadhapariluptalolakeśīr nayanajalāpahṛtāñjanauṣṭharāgāḥ /
kuru ripuvanitā, jahīhi śokaṃ, kva ca śaraṇaṃ jagatāṃ bhavān, kva mohaḥ // 10.71 //
hetuḥ /
adhigatamahimā manuśyaloke vata sutarāmavasīdati pramādī /
gajapatiruruśailaśṛṅgavarṣmā gururavamajjati paṅkabhāṅ, na dāru // 10.72 //
nipuṇam /
boddhavyaṃ kimiva hi, yat tvayā na buddhaṃ, kiṃ vā te nimiṣitamapyabuddhipūrvam /
labdhātmā tava sukṛtairaniṣṭaśaṅkī snehaugho ghaṭayati māṃ tathāpi vaktum." // 10.73 //
saumitreriti vacanaṃ niśamya rāmo jṛmbhāvān bhujayugalaṃ vibhajya nidrān /
adhyaṣṭhāc chiśayiṣayā pravālatalpaṃ rakṣāyai pratidiśamādiśan plavaṅgān // 10.74 //
athāstamāseduṣi mandakāntau puṇyakṣayeṇeva nidhau kalānām /
samālalambe ripumitrakalpaiḥ padmaiḥ prahāsaḥ kumudair viṣādaḥ // 11.1 //
dūraṃ samāruhya divaḥ patantaṃ bhṛgorivenduṃ vihitopakāram /
baddhānurāgo 'nupapāta tūrṇaṃ tārāgaṇaḥ saṃbhṛtaśubhrakīrtiḥ // 11.2 //
kva te kaṭākṣāḥ, kva vilāsavanti proktāni vā tāni mameti matvā /
laṅkāṅganānāmavabodhakāle lulāmanāruhya gato 'staminduḥ // 11.3 //
mānena talpeṣvayathāmukhīnā mithyāprasuptair gamitatriyāmāḥ /
strībhir niśātikramavihvalābhir dṛṣṭe 'pi doṣe patayo 'nunītāḥ // 11.4 //
īrśyāvirugṇāḥ sthirabaddhamūlā nirastaniḥśeṣaśubhapratānāḥ /
āpyāyitā netrajalaprasekaiḥ premadrumāḥ saṃruruhuḥ priyāṇām // 11.5 //
tataḥ samāśaṅkitaviprayogaḥ punarnavībhūtaraso 'vitṛṣṇaḥ /
smarasya santaṃ punaruktabhāvaṃ nāvartamānasya viveda lokaḥ // 11.6 //
vṛttau prakāśaṃ hṛdaye kṛtāyāṃ sukhena sarvendriyasaṃbhavena /
saṃkocamevāsahamānamasthādaśaktavad vañcitamāni cakṣuḥ // 11.7 //
pīne bhaṭasyorasi vīkṣya bhugnāṃs tanutvacaḥ pāṇiruhān sumadhyā /
icchāvibhaṅgākulamānasatvād bhartre nakhebhyaś ca ciraṃ jujūre // 11.8 //
srastāṅgaceṣṭo vinimīlitākṣaḥ svedāmburomodgamagamyajīvaḥ /
aśeṣanaṣṭapratibhāpaṭutvo gāḍhopagūḍho dayitair jano 'bhūt // 11.9 //
tamaḥ, prasuptaṃ maraṇaṃ, sukhaṃ nu, mūrcchā nu, māyā nu manobhavasya /
kiṃ tat kathaṃ vetyupalabdhasaṃjñā vikalpayanto 'pi na saṃpratīyuḥ // 11.10 //
vakṣaḥ stanābhyāṃ, sukhamānanena gātrāṇi gātrair ghaṭayannamandam /
smarāturo naiva tutoṣa lokaḥ, paryāptatā premṇi kuto viruddhā // 11.11 //
srastāṅgayaṣṭiḥ parirabhyamāṇā saṃdṛśyamānāpyupasaṃhṛtākṣī /
anūḍhamānā śayane navoḍhā paropakāraikarasaiva tasthau // 11.12 //
āliṅgitāyāḥ sahasā trapāvāṃs trāsābhilāṣānugato ratādau /
viśvāsitāyā ramaṇena vadhvā vimardaramyomadano babhūva // 11.13 //
sāmonmukhenācchuritā priyeṇa datte 'tha kācit pulakena bhede /
antaḥprakopāpagamād vilolā vaśīkṛtā kevalavikrameṇa // 11.14 //
gurur dadhānā paruṣatvamanyā kāntāpi kāntendukarābhimṛṣṭā /
prahlāditā candraśileva tūrṇaṃ kṣobhāt sravatsvedajalā babhūva // 11.15 //
śaśāṅkanāthāpagamena dhūmrāṃ mūrcchāparītāmiva nirvivekām /
tataḥ sakhīva prathitānurāgā prābodhayat dyāṃ madhurāruṇaśrīḥ // 11.16 //
avītatṛṣṇo 'tha paraspareṇa kṣaṇādivāyātaniśāvasānaḥ /
duḥkhena lokaḥ paravānivāgāt samutsukaḥ svapnaniketanebhyaḥ // 11.17 //
ardhotthitāliṅgitasannimagno ruddhaḥ punar yān gamane 'nabhīpsuḥ /
vyājena niryāya punar nivṛttas tyaktānyakāryaḥ sthita eva kaścit // 11.18 //
tālena saṃpāditasāmyaśobhaṃ śubhāvadhānaṃ svarabaddharāgam /
padair gatārthaṃ nṛpamandireṣu prātar jagur maṅgalavat taruṇyaḥ // 11.19 //
duruttare paṅka ivāndhakāre magnaṃ jagat santataraśmirajjuḥ /
pranaṣṭamūrtipravibhāgamudyan pratyujjahāreva tato vivasvān // 11.20 //
pītauṣṭharāgāṇi hṛtāñjanāni bhāsvanti lolairalakair mukhāni /
prātaḥ kṛtārthāni yathā virejus tathā na pūrvedyuralaṃkṛtāni // 11.21 //
prajāgarātāmravilocanāntā nirañjanālaktakapatralekhāḥ /
tulyā ivāsan parikhedatanvyo vāsacyutāḥ sevitamanmathābhiḥ // 11.22 //
ābaddhanetrāñjanapaṅkaleśas tāmbūlarāgaṃ bahulaṃ dadhānaḥ /
cakāra kānto 'pyadharo 'ṅganānāṃ sahoṣitānāṃ patibhir laghutvam // 11.23 //
cakṣūṃṣi kāntānyapi sāñjanāni tāmbūlaraktaṃ ca sarāgamoṣṭham /
kurvan savāsaṃ ca sugandhi vaktraṃ cakre janaḥ kevalapakṣapātam // 11.24 //
kṣatairasaṃcetitadantalabdhaiḥ saṃbhogakāle 'vagataiḥ prabhāte /
aśaṅkatānyonyakṛtaṃ vyalīkaṃ viyogabāhyo 'pi jano 'tirāgāt // 11.25 //
netreṣubhiḥ saṃyutapakṣmapatraiḥ karṇāntakṛṣṭairurukeśaśūlāḥ /
stanorucakrās tatakarṇapāśāḥ strīyoddhamukhyā jayino viceruḥ // 11.26 //
payodharāṃś candanapaṅkadigdhān vāsāṃsi cāmṛṣṭamṛjāni dṛṣṭvā /
strīṇāṃ sapatnyo jahṛṣuḥ prabhāte mandāyamānānuśayair manobhiḥ // 11.27 //
smarāture cetasi labdhajanmā rarāja lolo'pi guṇāpahāryaḥ /
kutūhalān netragavākṣasaṃsthaḥ paśyannivānyonyamukhāni rāgaḥ // 11.28 //
gate 'tibhūmiṃ praṇaye prayuktānabuddhipūrvaṃ pariluptasaṃjñaḥ /
ātmānubhūtānapi nopacārān smarāturaḥ saṃsmarati sma lokaḥ // 11.29 //
vastrairanatyulbaṇaramyavarṇair vilepanaiḥ saurabhalakṣmaṇīyaiḥ /
āsyaiś ca lokaḥ paritoṣakāntairasūcayal labdhapadaṃ rahasyam // 11.30 //
prātastarāṃ candanaliptagātrāḥ pracchādya hastairadharān vadantaḥ /
śāmyannimeṣāḥ sutarāṃ yuvānaḥ prakāśayanti sma nigūhanīyam // 11.31 //
sāmnaiva loke vijite 'pi vāme ! kimudyataṃ bhrūdhanurprasahyam /
hantuṃ kṣamo vā vada locaneṣur digdho viṣeṇeva kimañjanena // 11.32 //
dantacchade prajvalitāgnikalpe tāmbūlarāgas tṛṇabhāratulyaḥ /
nyastaḥ kimityūcurupetabhāvā goṣṭhīṣu nārīs taruṇīr yuvānaḥ // 11.33 //
sukhāvagāhāni yutāni lakṣmyā śucīni saṃtāpaharāṇyurūṇi /
prabuddhanārīmukhapaṅkajāni prātaḥ sarāṃsīva gṛhāṇi rejuḥ // 11.34 //
saṃmṛṣṭasiktārcitacārupuṣpairāmodavaddravyasugandhabhāgaiḥ /
lakṣmīr vijigye bhavanaiḥ sabhṛṅgaiḥ sevyasya devairapi nandanasya // 11.35 //
akṣṇoḥ patan nīlasarojalobhād bhṛṅgaḥ kareṇālpadhiyā nirastaḥ /
dadaṃśa tāmrāmburuhābhisandhis trṇāturaḥ pāṇitale 'pi dhṛṣṇuḥ // 11.36 //
vilolatāṃ cakṣuṣi hastavepathuṃ bhruvor vibhaṅgaṃ stanayugmavalgitam /
vibhūṣaṇānāṃ kvaṇitaṃ ca ṣaṭpado gurur yathā nṛtyavidhau samādadhe // 11.37 //
athānukūlān kuladharmasaṃpado vidhāya veśān sudivaḥ purījanaḥ. /
prabodhakāle śātamanyuvidviṣaḥ pracakrame rājaniketanaṃ prati // 11.38 //
śailendraśṛṅgebhya iva pravṛttā vegāj jalaughāḥ puramandirebhyaḥ /
āpūrya rathyāḥ sarito janaughā rājāṅganāmbhodhimapūrayanta // 11.39 //
prabodhakālāt tridaśendraśatroḥ prāgūrdhvaśoṣaṃ pariśuṣyamāṇāḥ /
hīnā mahāntaś ca samatvamīyur dvāsasthairavajñāpuruṣākṣidṛṣtāḥ // 11.40 //
gurūrucañcatkarakarṇajihvairavajñayāgrāṅgulisaṃgṛhītaiḥ /
rakṣāmsyanāyāsahṛtairupāsthuḥ kapolalīnālikulair gajendraiḥ // 11.41 //
nikṛttamattadvipakumbhamāṃsaiḥ saṃpṛktamuktair harayo'grapādaiḥ /
āninyire śreṇikṛtās tathānyaiḥ parasparaṃ vāladhisannibaddhāḥ // 11.42 //
upekṣitā devagaṇais trasadbhir niṣācarair vītabhayair nikṛttāḥ /
tasminnadṛśyanta suradrumāṇāṃ sajālapuṣpastabakāḥ prakīrṇāḥ // 11.43 //
nirākariṣṇur dvijakuñjarāṇāṃ tṛṇīkṛtāśeṣaguṇo'timohāt /
pāpāśayānabhyudayārthamārcīt prāg brahmarakṣaḥpravarān daśāsyaḥ // 11.44 //
māyāvibhis trāsakarair janānāmāptairupādānaparairupetaḥ /
satāṃ vighātaikarasairavikṣat sadaḥ parikṣobhitabhūmibhāgam // 11.45 //
vighṛtaniśitaśastrais tad yutaṃ yātudhānairurujaṭharamukhībhiḥ saṃkulaṃ rākṣasībhiḥ /
śvagaṇiśatavikīrṇaṃ vāgurāvan mṛgībhir vanamiva sabhayābhir devabandībhirāsīt // 11.46 //
jalada iva taḍitvān prājyaratnaprabhābhiḥ pratikakubhamudasyan nisvanaṃ dhīramandram /
śikharamiva sumerorāsanaṃ haimamuccair vividhamaṇivicitraṃ pronnataṃ so 'dhyatiṣthat // 11.47 //
tato vinidraṃ kṛtadevatārcaṃ dṛṣṭyaiva cittapraśamaṃ kirantam /
āviṣkṛtāṅgapratikarmaramyaṃ vibhīṣaṇaṃ vācamuvāca mātā // 12.1 //
"prabādhamānasya jaganti dhīmaṃs ! tvaṃ sodarasyātimadoddhatasya /
ānandano nākasadāṃ praśāntiṃ tūrṇaṃ viṣasyāmṛtavat kuruṣva // 12.2 //
kuryās tathā, yena jahāti sītāṃ viṣādanīhāraparītamūrtim /
sthitāṃ kṣitau śāntaśikhāpratānāṃ tārāmiva trāsakarīṃ janasya // 12.3 //
yāvan na saṃtrāsitadevasaṃghaḥ piṇḍo viṣasyeva hareṇa bhīṣmaḥ /
saṃgrasyate 'sau puruṣādhipena, drutaṃ kulānanda ! yatasva tāvat // 12.4 //
hatā janasthāna sado nikāyāḥ, kṛtā jitotkhātabhaṭadrumā pūḥ /
sadāṃsi dagdhāni, vidheyamasmin yad bandhunā, tad ghaṭayasva tasmin." // 12.5 //
cikīrṣite pūrvataraṃ sa tasmin, kṣemaṃkare 'rthe muhurīryamāṇaḥ /
mātrātimātraṃ śubhayaiva buddhyā ciraṃ sudhīrabhyadhikaṃ samādhāt // 12.6 //
dauvārikābhyāhataśakradūtaṃ sopāyanopasthitalokapālam /
sāśaṅkabhīṣmāptaviśanniśāṭaṃ dvāraṃ yayau rāvaṇamandrirasya // 12.7 //
dūrāt pratīhāranataḥ sa vārtāṃ pṛcchannanāveditasaṃpraviṣṭaḥ /
sagauravaṃ dattapatho niśāṭairaikṣiṣṭa śailāgramivendraśatrum // 12.8 //
kṛśānuvarṣmaṇyadhirūḍhamuccaiḥ siṃhāsane saṃkṣayameghabhīmam /
nisargatīkṣṇaṃ nayanasphuliṅgaṃ yugāntavahneriva dhūmarāśim // 12.9 //
prītyāpi dattekṣaṇasannipātaṃ bhayaṃ bhūjaṅgādhipavad dadhānam /
tamaḥsamūhākṛtimapyaśeṣānūrjā jayantaṃ prathitaprakāśān // 12.10 //
taṃ ratnadāyaṃ jitamṛtyulokā rātriṃcarāḥ kāntibhṛto 'nvasarpan /
pramuktamuktāphalamambuvāhaṃ saṃjātatṛṣṇā iva devamukhyāḥ // 12.11 //
sa kiṅkaraiḥ kalpitamiṅgitajñaiḥ saṃbādhakaṃ pūrvasamāgatānām /
siṃhāsanopāśritacārubāhuradhyāsta pīṭhaṃ vihitapraṇāmaḥ // 12.12 //
tato daśāsyaḥ kṣubhitāhikalpaṃ dīprāṅgulīyopalamūḍharatnam /
anekacañcannakhakāntijihvaṃ prasārya pāṇiṃ samitiṃ babhāṣe // 12.13 //
"śaktaiḥ suhṛdbhiḥ paridṛṣṭakāryairāmnātibhir nītiṣu buddhimadbhiḥ /
yuṣmadvidhaiḥ sārdhamupāyavidbhiḥ sadhyanti kāryāṇi sumantritāni // 12.14 //
upekṣite vālikharādināśe, dagdhe pure, 'kṣe nihate sabhṛtye /
sainye dviṣāṃ sāgaramuttitīrṣāvanantaraṃ brūta, yadatra yuktam." // 12.15 //
bhujāṃ'savakṣaḥsthalakārmukāsīn gadāś ca śūlāni ca yātudhānāḥ /
parāmṛśantaḥ prathitābhimānāḥ procuḥ prahastapramukhā daśāsyam // 12.16 //
"akhaṇḍyamānaṃ parikhaṇḍya śakraṃ tvaṃ paṇḍitaṃmanyamudīrṇadaṇḍaḥ /
narābhiyogaṃ nṛbhujāṃ pradhāna ! mantronmukhaḥ kiṃ nayase gurutvam // 12.17 //
niryatsphuliṅgākuladhūmarāśiṃ kiṃ brūhi bhūmau pinaṣāma bhānum /
ā dantaniṣpīḍitapītaminduṃ ṣṭhīvāma śuṣkekṣulatāsthikalpam // 12.18 //
sarāghavaiḥ kiṃ bata vānarais tair yaiḥ prātarāśo 'pi na kasyacin naḥ /
sasthāṇukailāsadhāra 'bhidhatsva, kiṃ dyauradho 'stu, kṣitirantarīkṣe // 12.19 //
cāpalyayuktasya hareḥ kṛśānuḥ samedhito vāladhibhāk tvadīyaiḥ /
śastreṇa vadhyasya galannadhākṣīd rājan ! pramādena nijena laṅkām." // 12.20 //
athāñcitoraskamudīrṇadṛṣṭiḥ kṛtvā vivakṣāpravaṇaṃ śarīram /
vivṛttapāṇir vihitottarārthaṃ vibhīṣaṇo 'bhāṣata yātudhānān // 12.21 //
"yuddhāya rājṇā subhṛtair bhavadbhiḥ saṃbhāvanāyāḥ sadṛśaṃ yaduktam /
tat prāṇapaṇyair vacanīyameva, prajñā tu mantre 'dhikṛtā, na śauryam // 12.22 //
yac cāpi yatnā''dṛtamantravṛttir gurutvamāyāti narābhiyogaḥ /
vaśīkṛtendrasya, kṛtottaro 'smin vidhvaṃsitāśeṣapuro hanūmān // 12.23 //
agniḥ pramādena dadāha laṅkāṃ vadhyasya dehe svayamedhitaś cet /
vimṛśya tad devadhiyābhidhatta brahmāstrabandho'pi yadi pramādaḥ // 12.24 //
jagantyameyādbhutabhāvabhāñji, jitābhimānāś ca janā vicitrāḥ /
kārye tu yatnaṃ kuruta prakṛṣṭaṃ, mā nītigarbhān sudhiyo 'vamandhvam // 12.25 //
vṛddhikṣayasthānagatāmajasraṃ vṛttiṃ jigīṣuḥ prasamīkṣamāṇaḥ /
ghaṭeta sandhyādiṣu yo guṇeṣu, lakṣmīr na taṃ muñcati cañcalāpi // 12.26 //
upekṣaṇīyaiva parasya vṛddhiḥ pranaṣṭanīterajitendrayasya /
madādiyuktasya virāgahetuḥ, samūlaghātaṃ vinihanti yānte // 12.27 //
janānurāgeṇa yuto 'vasādaḥ phalānubandhaḥ sudhiyātmano 'pi /
upekṣaṇīyo 'bhyupagamya saṃdhiṃ kāmādiṣaḍvargajitādhipena // 12.28 //
yadā vigṛhṇan na ca saṃdadhāno vṛddhiṃ kṣayaṃ cānuguṇaṃ prapaśyet /
āsīta rājāvasarapratīkṣas tadā prayāsaṃ vitathaṃ na kuryāt // 12.29 //
saṃdhau sthito vā janayet svavṛddhiṃ hanyāt paraṃ vopaniṣatprayogaiḥ /
āśrāvayedasya janaṃ parair vā vigrāhya kuryādavahīnasaṃdhim // 12.30 //
saṃdarśitasnehaguṇaḥ svaśatrūn vidveṣayan maṇḍalamasya bhindyāt /
ityevamādi pravidhāya saṃdhir vṛddher vidheyo 'dhigamābhyupāyaḥ // 12.31 //
matvā sahiṣṇūnaparopajapyān svakānadhiṣṭhāya jalāntadurgān /
drumādridurlaṅghyajalāpradhṛṣyān vardheta rājā ripuvigraheṇa // 12.32 //
śaknoti yo na dviṣato nihantuṃ, vihanyate nāpyabalair dviṣadbhiḥ /
sa śvāvarāhaṃ kalahaṃ vidadhyādāsīta durgādi vivardhayaṃś ca // 12.33 //
prayāṇamātreṇa pare prasādye varteta yānena kṛtābhirakṣaḥ /
aśaknuvan kartumarer vighātaṃ svakarmarakṣāṃ ca paraṃ ṣrayeta // 12.34 //
ekena saṃdhiḥ, kalaho 'pareṇa kāryo 'bhito vā prasamīkṣya vṛddhim /
evaṃ prayuñjīta jigīṣuretā nītīr vijānannahitātmasāram // 12.35 //
tvayā tu loke janito virāgaḥ, prakopitaṃ maṇḍalamindramukhyam /
rāme tu rājan, viparītametat paśyāmi, tenābhyadhikaṃ vipakṣam // 12.36 //
ekena vālī nihataḥ śareṇa suhṛttamas te, racitaś ca rājā /
yadaiva sugrīvakapiḥ pareṇa, tadaiva kāryaṃ bhavato vinaṣṭam // 12.37 //
prākāramātrāvaraṇaḥ prabhāvaḥ kharādibhir yo nihatais tavābhūt /
laṅkāpradāhākṣavadhadrubhaṅgaiḥ klāmyatyasāvapyadhunātimātram // 12.38 //
ṣaḍvargavaśyaḥ parimūḍhabandhurucchinnamitro viguṇairupetaḥ /
mā pādayuddhaṃ dviradena kārṣīr nama kṣitīndraṃ praṇatopabhogyam // 12.39 //
rāmo 'pi dārāharaṇena tapto, vayaṃ hatair bandhubhirātmatulyaiḥ /
taptasya taptena yathāyaso naḥ saṃdhiḥ pareṇāstu, vimuñca sītām // 12.40 //
saṃdhukṣitaṃ maṇḍalacaṇḍavātairamarṣatīkṣṇaṃ kṣitipālatejaḥ /
sāmāmbhasā śāntimupaitu rājan ! prasīda, jīvāma sabandhubhṛtyāḥ // 12.41 //
apakvakumbhāviva bhaṅgabhājau rājanniyātāṃ maraṇaṃ samānau /
vīrye sthitaḥ kiṃtu kṛtānurāgo rāmo bhavaṃś cottamabhūrivairī // 12.42 //
daṇḍena kośena ca manyase cet prakṛṣṭamātmānamares tathāpi /
riktasya pūrṇena vṛthā vināśaḥ pūrṇasya bhaṅge bahu hīyate tu // 12.43 //
kliṣṭātmabhṛtyaḥ parimṛgyasampan mānī yatetāpi sasaṃśaye 'rthe /
saṃdehamārohati yaḥ kṛtārtho, nūnaṃ ratiṃ tasya karoti na śrīḥ // 12.44 //
śakyānyadoṣāṇi mahāphalāni samārabhetopanayan samāptim /
karmāṇi rājā vihitānurāgo, viparyaye syād vitathaḥ prayāsaḥ // 12.45 //
jetuṃ na śakyo nṛpatiḥ sunītir doṣaḥ kṣayādiḥ kalahe dhruvaś, ca /
phalaṃ na kiṃcin na śubhā samāptiḥ, kṛtānurāgaṃ bhūvi saṃtyajārim // 12.46 //
tvanmitranāśo, nijamitralābhaḥ, sametasainyaḥ sa ca mitrakṛcchre /
bhogyo vaśaḥ paśya śareṇa śatroḥ prasādhito vālivadhe na ko 'rthaḥ // 12.47 //
lobhād bhayād vābhigataḥ kapīndro na rāghavaṃ, yena bhaved vibhedyaḥ /
sthitaḥ satāṃ vartmani labdharājyaḥ pratipriyaṃ so 'bhyagamac cikīrṣuḥ // 12.48 //
phalāśino nirjharakuñjabhājo divyāṅganānaṅgarasānabhijñāḥ /
nyagjātayo ratnavarairalabhyā mukhyāḥ kapīnāmapi nopajapyāḥ // 12.49 //
kṛtābhiṣeko yuvarājarājye sugrīvarājena sutāviśeṣam /
tārāvidheyena kathaṃ vikāraṃ tārāsuto yāsyati rākṣasārtham // 12.50 //
paśyāmi rāmādadhikaṃ samaṃ vā nānyaṃ, virodhe yamupāśrayema /
dattvā varaṃ sānuśayaḥ svayambhūrindrādayaḥ pūrvataraṃ viruddhāḥ // 12.51 //
durgāśritānāṃ bahunāpi rājan ! kālena pārṣṇigrahaṇādihetuḥ /
durgoparodhaṃ na ca kurvato 'sti śatroś cireṇāpi daśāsya ! hāniḥ // 12.52 //
śastraṃ tarūrvīdharamambu pānaṃ vṛttiḥ phalair, no gajavājināryaḥ /
rāṣṭraṃ na paścān, na jano'bhirakṣyaḥ, kiṃ duḥsthamācakṣva bhavet pareṣām // 12.53 //
saṃdhānamevāstu pareṇa tasmān, nānyo 'bhyupāyo 'sti nirūpyamāṇaḥ /
nūnaṃ visaṃdhau tvayi sarvametan neṣyanti nāśaṃ kapayo 'cireṇa." // 12.54 //
vibhīṣaṇoktaṃ bahu manyamānaḥ pronnamya dehaṃ pariṇāmanamram /
skhaladvalir vārdhakakampramūrdhā mātāmaho rāvaṇamityuvāca // 12.55 //
"ekaḥ padātiḥ puruṣo dhanuṣmān yo 'nekamāyāni viyadgatāni /
rakṣaḥsahasrāṇi caturdaśārdīt, kā tatra vo mānuṣamātraśaṅkā // 12.56 //
brahmarṣibhir nūnamayaṃ sadevaiḥ saṃtāpitau rātricarakṣayāya /
narākṛtir vānarasainyaśālī jagatyajayyo vihito 'bhyupāyaḥ // 12.57 //
vajrābhighātairavirugṇamūrteḥ pheṇair jalānāmasurasya mūrdhnaḥ /
cakāra bhedaṃ mṛdubhir mahendro yathā, tathaitat kimapīti bodhyam // 12.58 //
kva strīviṣahyāḥ karajāḥ, kva vakṣo daityasya śailendraśilāviśālam /
saṃpaśyataitad dyusadāṃ sunītaṃ, bibheda tais tan narasiṃhamūrtiḥ // 12.59 //
pramādavāṃs tvaṃ kṣatadharmavartmā gato munīnāmapi śatrubhāvam /
kulasya śāntiṃ bahu manyase cet kuruṣva rājendra ! vibhīṣaṇoktam." // 12.60 //
ghoṣeṇa tena pratilabdhasaṃjño nidrāvilākṣaḥ ṣrutakāryasāraḥ /
sphuradghanaḥ sāmburivāntarīkṣe vākyaṃ tato 'bhāṣata kumbhakarṇaḥ // 12.61 //
"kriyāsamārambhagato 'bhyupāyo, nṛdravyasampat sahadeśakalā /
vipatpratīkārayutārthasiddhir mantrāṅgametāni vadanti pañca // 12.62 //
na niścitārthaṃ samayaṃ ca deśaṃ kriyābhyupāyādiṣu yo 'tiyāyāt /
sa prāpnuyān mantraphalaṃ na mānī kāle vipanne kṣaṇadācarendra ! // 12.63 //
auṣṇyaṃ tyajen madhyagato 'pi bhānuḥ, śaityaṃ niśāyāmathavā himāṃśuḥ /
anarthamūlaṃ bhuvanāvamānī manye na mānaṃ piśitāśinātha ! // 12.64 //
tathāpi vaktuṃ prasabhaṃ yatante yan madvidhāḥ siddhimabhīpsavas tvām /
vilomaceṣṭaṃ vihitāvahāsāḥ parair hi tat snehamayais tamobhiḥ // 12.65 //
krūrāḥ kriyāḥ, grāmyasukheṣu saṅgaḥ, puṇyasya yaḥ saṃkṣayaheturuktaḥ /
niṣevito 'sau bhavatātimātraṃ phalatyavalgu dhruvameva rājan ! // 12.66 //
dattaṃ na kiṃ, ke viṣayā na bhuktāḥ, sthito 'smi vā kaṃ paribhūya noccaiḥ /
itthaṃ kṛtārthasya mama dhruvaṃ syān mutyus tvadarthe yadi, kiṃ na labdham // 12.67 //
kiṃ durnayais tvayyuditair mṛṣārthair vīryeṇa vaktāsmi raṇe samādhim." /
tasmin prasupte punaritthamuktvā vibhīṣaṇo 'bhāṣata rākṣasendram // 12.68 //
"nimittaśūnyaiḥ sthagitā rajobhir diśo, marudbhir vikṛtair vilolaiḥ /
svabhāvahīnair mṛgapakṣighoṣaiḥ krandanti bhartāramivābhipannam // 12.69 //
utpātajaṃ chidramasau vivasvān vyādāya vaktrākṛti lokabhīṣmam /
attuṃ janān dhūsararaśmirāśiḥ siṃho yathā kīrṇasaṭo 'bhyudeti // 12.70 //
mārgaṃ gato gotragurur bhṛgūṇāmagastinādhyāsitavindhyaśṛṅgam /
saṃdṛśyate śakrapurohito 'hni, kṣmāṃ kampayantyo nipatanti colkāḥ // 12.71 //
māṃsaṃ hatānāmiva rākṣasānāmāśaṃsavaḥ krūragiro ruvantaḥ /
kravyāśino dīptakṛśānuvaktrā bhrāmyantyabhītāḥ paritaḥ puraṃ naḥ // 12.72 //
payo ghaṭodhnīrapi gā duhanti mandaṃ vivarṇaṃ virasaṃ ca gopāḥ /
havyeṣu kīṭopajanaḥ sakeśo na dīpyate 'gniḥ susamindhano 'pi // 12.73 //
tasmāt kuru tvaṃ pratikāramasmin snehān mayā rāvaṇa ! bhāṣyamāṇaḥ /
vadanti duḥkhaṃ hyanujīvivṛtte sthitāḥ padasthaṃ pariṇāmapathyam // 12.74 //
virugṇasaṃkīrṇavipannabhinnaiḥ pakṣuṇṇasaṃhrīṇaśitāstravṛkṇaiḥ /
yāvan narāśair na ripuḥ śava'śān saṃtarpayatyānama tāvadasmai." // 12.75 //
bhrūbhaṅgamādhāya vihāya dhairyaṃ vibhīṣaṇaṃ bhīṣaṇarūkṣacakṣuḥ /
giraṃ jagādograpadāmudagraḥ svaṃ sphāvayan śakraripuḥ prabhāvam // 12.76 //
"śilā tariṣyatyudake na parṇaṃ, dhvāntaṃ raveḥ syantsyati, vahnirindoḥ /
jetā paro 'haṃ yudhi jeṣyamāṇas tulyāni manyasva pulastyanaptaḥ ! // 12.77 //
anirvṛtaṃ bhūtiṣu gūḍhavairaṃ satkārakāle 'pi kṛtābhyasūyam /
vibhinnakarmāśayavāk kule no mā jñāticelaṃ, bhuvi kasyacid bhūt // 12.78 //
icchantyabhīkṣṇaṃ kṣayamātmano 'pi na jñātayas tulyakulasya lakṣmīm /
namanti śatrūn, na ca bandhuvṛddhiṃ saṃtapyamānair hṛdayaiḥ sahante // 12.79 //
tvayādya laṅkābhibhave 'tiharṣād duṣṭo 'timātraṃ vivṛto 'ntarātmā /
dhik tvāṃ, mṛṣā te mayi dusthabuddhir" vadannidaṃ tasya dadau sa pārṣṇim // 12.80 //
tataḥ sa kopaṃ kṣamayā nigrhṇan, dhairyeṇa manyuṃ, vinayena garvam /
mohaṃ dhiyotsāhavaśādaśaktiṃ, samaṃ caturbhiḥ sacivairudasthāt // 12.81 //
uvāca cainaṃ kṣaṇadācarendraṃ "sukhaṃ mahārāja ! vinā mayāssva. /
mūrkhāturaḥ pathyakaṭūnanaśnan yat sāmayo''sau, bhiṣajāṃ na doṣaḥ // 12.82 //
karoti vairaṃ sphuṭamucyamānaḥ, pratuṣyati śrotrasukhairapathyaiḥ /
vivekaśūnyaḥ prabhurātmamānī, mahānanarthaḥ suhṛdāṃ batāyam // 12.83 //
krīḍan bhujaṅgena gṛhānupātaṃ kaścid yathā jīvati saṃśayasthaḥ /
saṃsevamāno nṛpatiṃ pramūḍhaṃ tathaiva yaj jīvati, so 'sya lābhaḥ // 12.84 //
dattaḥ svadoṣair bhavatā prahāraḥ pādena dharmye pathi me sthitasya /
sa cintanīyaḥ saha mantrimukhyaiḥ kasyāvayor lāghavamādadhātu // 12.85 //
iti vacanamasau rajanicarapatiṃ bahuguṇamasakṛt prasabhamabhidadhat /
niragamadabhayaḥ puruṣaripupurān narapaticaraṇau navitumarinutau // 12.86 //
atha tamupagataṃ viditasucaritaṃ pavanasutagirā giriguruhṛdayaḥ /
nṛpatiramadayan muditaparijanaṃ svapurapatikaraiḥ salilasamudayaiḥ // 12.87 //
cārusamīraṇaramaṇe hariṇakalaṅkakiraṇāvalīsavilāsā /
ābaddharāmamohā velāmūle vibhāvarī parihīṇā // 13.1 //
baddho vāsarasaṅge bhīmo rāmeṇa lavaṇasalilāvāse /
sahasā saṃrambharaso dūrārūḍharavimaṇḍalasamo lole // 13.2 //
gāḍhagurupuṅkhapīḍāsadhūmasalilārisaṃbhavamahābāṇe /
āruḍhā saṃdehaṃ rāme samahīdhāra mahī saphaṇisabhā // 13.3 //
ghorajaladantisaṃkulamaṭṭamahāpaṅkakāhalajalāvāsam /
ārīṇaṃ lavaṇajalaṃ samiddhaphalabāṇaviddhighoraphaṇivaram // 13.4 //
sabhayaṃ pariharamāṇo mahāhisaṃcārabhāsuraṃ salilagaṇam /
ārūḍho lavaṇajalo jalatīraṃ haribalāgamavilolaguham // 13.5 //
cañcalataruhariṇagaṇaṃ bahukusumābandhabaddharāmāvāsam /
haripallavatarujālaṃ tuṅgorusamiddhataruvarahimacchāyam // 13.6 //
varavāranaṃ salilabhareṇa girimahīmaṇḍalasaṃvaravāraṇam /
vasudhāryaṃ tuṅgataraṅgasaṅgaparihīṇalolavasudhārayam // 13.7 //
kulakam etāni sapta saṃkīrṇāni /
praṇipatya tato vacanaṃ jagāda hitamāyato patir vārīṇām /
gaṅgāvalambibāhū rāmaṃ bahaloruharitamālacchāyam // 13.8 //
pūrvārdhaṃ niravadyam /
"tuṅgā girivaradehā, agamaṃ salilaṃ, samīraṇo rasahārī /
ahimo ravikiraṇagaṇo, māyā saṃsārakāraṇaṃ te paramā // 13.9 //
āyāsasaṃbhavāruṇa ! saṃhara saṃhārahimaharasamacchāyam /
bāṇaṃ, vārisamūhaṃ saṃgaccha purāṇacārudehāvāsam // 13.10 //
asulabhaharisaṃcāraṃ jalamūlaṃ bahalapaṅkaruddhāyāmam /
bhaṇa kiṃ jalaparihīṇaṃ sugamaṃ timikambuvārivāraṇabhīmam // 13.11 //
gantuṃ laṅkātīraṃ baddhamahāsalilasaṃcareṇa sahelam /
taruhariṇā girijālaṃ vahantu giribhārasaṃsahā gurudeham // 13.12 //
harahāsaruddhavigamaṃ parakaṇṭhagaṇaṃ mahāhavasamārambhe /
chindantu rāmabāṇā gambhīre me jale mahāgiribaddhe // 13.13 //
gacchantu cāruhāsā vīrarasābandharuddhabhayasaṃbandham /
hantuṃ bahubāhubalaṃ harikariṇo girivarorudehaṃ sahasā // 13.14 //
etāni ṣaṭ saṃkīrṇāni /
jigamiṣayā saṃyuktā bahūva kapivāhinī mate dāśaratheḥ /
buddhajalālayacittā giriharaṇārambhasaṃbhavasamālolā // 13.15 //
pūrvārdhaṃ niravadyam /
gurugirivaraharaṇasahaṃ saṃhārahimāripiṅgalaṃ rāmabalam /
ārūḍhaṃ sahasā khaṃ varuṇālayavimalasalilagaṇagambhīram // 13.16 //
avagāḍhaṃ girijālaṃ tuṅgamahābhittiruddhasurasaṃcāram /
abhayaharirāsabhīmaṃ kariparimalacārubahalakandarasalilam // 13.17 //
aligaṇavilolakusumaṃ sakamalajalamattakurarakāraṇḍavagaṇam /
phaṇisaṃkulabhīmaguhaṃ karidantasamūḍhasarasavasudhākhaṇḍam // 13.18 //
aravindareṇupiñjarasārasaravahārivimalabahucārujalam /
ravimaṇisaṃbhavahimaharasamāgamābaddhabahulasuratarudhūpam // 13.19 //
hariravavilolavāraṇagambhīrābaddhasarasapurusaṃrāvam /
ghoṇāsaṃgamapaṅkāvilasubalabharamahoruvarāham // 13.20 //
etāni pañca saṃkīrnāni /
uccakhnuḥ parirabdhān kapisaṅghā bāhubhis tato bhūmibhṛtaḥ /
niṣpaṣṭaśeṣamūrdhnaḥ śṛṅgavikīrṇoṣṇaraśminakṣatragaṇān // 13.21 //
sarvaṃ niravadyam /
tuṅgamahāgirisubharā bāhusamāruddhabhiduraṭaṅkā bahudhā /
lavaṇajalabandhakāmā ārūḍhā ambaraṃ mahāpariṇāham // 13.22 //
bahudhavalavārivāhaṃ vimalāyasamahāsidehacchāyam /
baddhavihaṅgamamālaṃ himagirimiva mattakurararavasaṃbaddham // 13.23 //
cārukalahaṃssaṃkulasacaṇḍasaṃcārasārasābaddharavam /
sakusumakaṇagandhavahaṃ samayāgamavārisaṅgavimalāyāmam // 13.24 //
sahasā te taruhariṇā girisubharā lavaṇasalilabandhārambhe /
tīragirimārūḍhā rāmāgamaruddhasabhayaripusaṃcāram // 13.25 //
etāni catvāri saṃkīrṇāni /
tataḥ prāṇītāḥ kapiyūthamukhyair nyastāḥ kṛśānos tanayena samyak /
akamprabrādhnāgranitambabhāgā mahārṇavaṃ bhūmibhṛto 'vagāḍhāḥ // 13.26 //
nirākhyātaṃ niravadyaṃ ca /
tene 'dribandhyo, vavṛdhe payodhis, tutoṣa rāmo, mumude kapīndraḥ /
tatrāsa śatrur, dadṛśe suvelaḥ, prāpe jalānto, juhṛṣuḥ plavaṅgāḥ // 13.27 //
ekāntarākhyātaṃ niravadyaṃ ca /
bhremur, vavalgur, nanṛtur, jajakṣur, juguḥ, samutpupluvire, niṣeduḥ /
āsphoṭayāṃcakrurabhipraṇedū, rejur, nanandur, viyayuḥ, samīyuḥ // 13.28 //
ākhyātamālā /
giripaṅkacārudehaṃ kakkolalavaṅgabadhasurabhiparimalam /
bahubahalorutaraṅgaṃ parisarasārūḍhamuddharaṃ lavaṇajalam // 13.29 //
lolaṃ kūlābhigame khe tuṅgāmalanibaddhapurupariṇāham /
suragaṅgābharaṇasahaṃ giribandhavareṇa lavaṇasalilaṃ ruddham // 13.30 //
ārūḍhaṃ ca suvelaṃ tarumālābandhahārigirivarajālam /
rāvaṇacittabhayaṅkaramāpiṅgalalolakesaraṃ rāmabalam // 13.31 //
laṅkālayatumulāravasubharagabhīrorukuñjakandaravivaram /
vīṇāravarasasaṅgamasuragaṇasaṃkulamahātamālacchāyam // 13.32 //
sarasabahupallavāvilakesarahintālabaddhabahalacchāyam /
airāvaṇamadaparimalagandhavahābaddhadantisaṃrambharasam // 13.33 //
tuṅgatarucchāyāruhakomalaharihārilolapallavajālam /
hariṇabhayaṃkarasakusumadāvasamacchaviviloladāḍimakuñjam // 13.34 //
kalaharikaṇṭhavirāvaṃ salilamahābandhasaṃkulamahāsālam /
calakisalayasaṃbaddhaṃ maṇijālaṃ salilakaṇamayaṃvivahantam // 13.35 //
tuṅgamaṇikiraṇajālaṃ girijalasaṃghaṭṭabaddhagambhīraravam /
cāruguhāvivarasabhaṃ surapurasamamamaracāraṇasusaṃrāvam // 13.36 //
vimalamahāmaṇiṭaṅkaṃ sindūrakalaṅkapiñjarasahābhittim /
vīraharidantisaṅgamabhayaruddhavibhāvarīvihārasamīham // 13.37 //
samahāphaṇibhīmabilaṃ bhūrivihaṅgamatumulorughoravirāvam /
vāraṇavarāhaharivaragogaṇasāraṅgasaṃkulamahāsālam // 13.38 //
calakisalayasavilāsaṃ cārumahīkamalareṇupiñjaravasudham /
sakusumakesarabāṇaṃ lavaṅgatarutaruṇavallarīvarahāsam // 13.39 //
amalamaṇihemaṭaṅkaṃ tuṅgamahābhittiruddharurupaṅkagamam /
amarārūḍhaparisara merumivāvilasarasamandāratarum // 13.40 //
phalabharamantharataruvaramavidūravirūḍhahārikusumāpīḍam /
hariṇakalaṅkamaṇisaṃbhavabahuvāribharasugambhīraguham // 13.41 //
jalakāmadantisaṃkulasahemarasacārudhavalakandaradeham /
aṅkuratohasamacchavirurugaṇasaṃlīḍhataralaharimaṇikiraṇam // 13.42 //
gāḍhasamīraṇasusahaṃ bhīmaravottuṅgavāridharasaṃghaṭṭam /
dhavalajalavāhamālāsaṃbandhābaddhahimadharādharalīlam // 13.43 //
lavaṇajalabandhasarasaṃ taruphalasaṃpattiruddhadehāyāsam /
laṅkātoraṇavāraṇamārūḍhaṃ samaralālasaṃrāmabalam // 13.44 //
gurupaṇavaveṇuguñjābherīpelorujhallarībhīmaravam /
ḍhakkāghaṇṭātumulaṃ sannaddhaṃ parabalaṃ raṇāyāsasaham // 13.45 //
ārūḍhabāṇaghoraṃ vimalāyasajālagūḍhapīvaradeham /
cañcalaturaṅgavāraṇasaṃghaṭṭābaddhacārupariṇāhaguṇam // 13.46 //
asitomarakuntamahāpaṭṭiśabhallavarabāṇagurupurumusalam /
vīrarasālaṅkāraṃ gurusaṃcārahayadantisamahīkampam // 13.47 //
te rāmeṇa sarabhasaṃ paritaralā harigaṇā raṇasamārambhe /
ruddhā laṅkāparisarabhūdharaparibhaṅgalālasā dhīraravam // 13.48 //
yugmakam jalatīratuṅgataruvarakangaragiribhittikuñjavivarāvāsam /
bhīmaṃ taruhariṇabalaṃ susamiddhahimārikiraṇamālālolam // 13.49 //
rāvaṇabalamavagantuṃ jalabharagurusalilavāhagaṇasamacchāyam /
aṭṭatarumañcamandriratoraṇamālāsabhāsu samārūḍham // 13.50 //
tato daśāsyaḥ smaravihvalātmā cāraprakāśīkṛtaśatruśaktiḥ /
vimohya māyāmayarāmamūrdhnā sītāmanīkaṃ prajighāya yoddhum // 14.1 //
kambūnatha samādadhmuḥ, koṇair bheryo nijaghnire /
veṇūn pupūrire, guñjā juguñjuḥ karaghaṭṭitāḥ // 14.2 //
vādayāṃcakrire ḍhakkāḥ, paṇavā dadhvanur hatāḥ /
kāhalāḥ pūrayāṃcakruḥ, pūrṇāḥ peraś ca sasvanuḥ // 14.3 //
mṛdaṅgā dhīramāsvenur, hatair svene ca gomukhaiḥ /
ghaṇṭāḥ śiśiñjire dīrghaṃ, jahrāde paṭahair bhṛśam // 14.4 //
hayā jiheṣire harṣād, gambhīraṃ jagajur gajāḥ /
saṃtrastāḥ karabhā reṭuś, cukuvuḥ pattipaṅktayaḥ // 14.5 //
turaṅgāpusphuṭur bhītāḥ, pusphurur vṛṣabhāḥ param /
nāryaś cukṣubhire mamlur mumuhuḥ śuśucuḥ patīn // 14.6 //
jagarjur, jahṛṣuḥ, śurā rejus tuṣṭuvire paraiḥ /
babandhuraṅgulitrāṇi, sannehuḥ pariniryayuḥ // 14.7 //
dhanūṣyāropayāṃcakrurāruruhū rathādiṣu /
asīnudvavṛhur dīptān, gurvīruccikṣipur gadāḥ // 14.8 //
śūlāni bhramayāṃcakrur, bāṇānādadire śubhān /
bhremuś, cukurdire, resur vavalguś ca padātayaḥ // 14.9 //
amutpetuḥ kaśāghātai, raśmyākarṣair mamaṅgire /
aśvāḥ, pradudruvur mokṣe raktaṃ nijagaruḥ śrame // 14.10 //
gajānāṃ pradaduḥ śārīn, kambalān paritastaruḥ /
tenuḥ kakṣāṃ, dhvajāṃś caiva samucchiśriyurucchikhān // 14.11 //
viśiśvāsayiṣāṃcakrurāliliṅguś ca yoṣitaḥ /
ājaghnur mūrdhni bālāṃś ca cucumbuś ca sutapriyāḥ // 14.12 //
gambhīravedinaḥ saṃjñā gajā jagṛhurakṣatāḥ /
vavṛdhe śuśubhe caiṣāṃ mado, hṛṣṭaiś ca pupluve // 14.13 //
mṛgāḥ pradakṣiṇaṃ sasruḥ, śivāḥ samyag vavāśire /
avāmaiḥ pusphure dehaiḥ, prasede cittavṛttibhiḥ // 14.14 //
prājyamāñjihiṣāṃcakre prahasto rāvaṇājñayā /
dvāraṃ raraṅghatur yāmyṃ mahāpārśvamahodarau // 14.15 //
prayayāvindrajit pratyagiyāya svayamuttaram. /
sahadhyāsisiṣāṃcakre virūpākṣaḥ purodaram // 14.16 //
śuśrāva rāmas tat sarvaṃ, pratasthe ca sasainikaḥ /
visphārayāṃcakārāstraṃ babandhātha ca bāṇadhī // 14.17 //
īkṣāṃcakre 'tha saumitrimanujajñe balāni ca /
namaścakāra devebhyaḥ parṇatalpaṃ mumoca ca // 14.18 //
cakāsāṃcakruruttasthur, nedurānaśire diśaḥ /
vānarā, bhūdharān, redhur, babhañjuś, ca tatas tarūn // 14.19 //
dadāla bhūr, nabho raktaṃ goṣpadapraṃ vavarṣa ca /
mṛgāḥ prasasṛpur vāmaṃ, khagāś cukuvire'śubham // 14.20 //
ulkā dadṛśire dīptā, ruruvuś cāśivaṃ śivāḥ /
cakṣmāye ca mahī, rāmaḥ śaśaṅke cāśubhāgamam // 14.21 //
rāvaṇaḥ śuśruvān śatrūn rākṣasānabhyupeyuṣaḥ /
svayaṃ yuyutsayāṃcakre prākārāgre niṣedivān // 14.22 //
nirāsū rākṣasā bāṇān, prajahuḥ śūlapaṭṭiśān /
asīṃś ca vāhayāṃcakruḥ pāśaiś cācakṛṣus tataiḥ // 14.23 //
bhallaiś ca bibhidus tīkṣṇair vividhus tomarais tathā. /
gadābhiś cūrṇayāṃcakruḥ, śitaiś cakraiś ca cicchiduḥ // 14.24 //
vānarā muṣṭibhir jaghnur dadaṃśur daśanais tathā /
nirāsuś ca girīṃs tuṅgān, drumān vicakarus tathā // 14.25 //
lāṅgūlair loṭhayāṃcakrus, talair, ninyuś ca saṃkṣayam /
nakhaiś cakṛtatuḥ, kruddhāḥ pipiṣuś ca kṣitau balāt // 14.26 //
saṃbabhūvuḥ kabandhāni, prohuḥ śoṇitatoyagāḥ /
terur bhaṭāsyapadmāni, dhvajaiḥ pheṇairivābabhe, // 14.27 //
raktapaṅke gajāḥ sedur, na pracakramire rathāḥ /
nimamajjus turaṅgāś ca, gantuṃ notsehire bhaṭāḥ // 14.28 //
koṭyā koṭyā puradvāramekaikaṃ rurughe dviṣām /
ṣaṭtriṃśaddharikoṭyaś ca nivavrur vānarādhipam, // 14.29 //
tastanur, jahvalur, mamlur, jaglur, luluṭhire kṣatāḥ /
mumūrcchur, vavamū raktaṃ, tatṛṣuś cobhaye bhaṭāḥ // 14.30 //
sampātinā prajaṅghas tu yuyudhe, 'sau drumāhataḥ /
cakampe, tīva cukrośa, jīvanāśaṃ nanāśa ca // 14.31 //
uccakhnāte nalenājau sphuratpratapanākṣiṇī /
jambumālī jahau prāṇān grāvṇā mārutinā hataḥ // 14.32 //
mitrighnasya pracukṣoda gadayāṅgaṃ vibhīṣaṇaḥ. /
sugrīvaḥ praghasaṃ nebhe, bahūn rāmas tatarda ca // 14.33 //
vajramuṣṭer viśiśleṣa maindenābhihataṃ śiraḥ /
nīlaś cakarta cakreṇa nikumbhasya śiraḥ sphurat // 14.34 //
virūpākṣo jahe prāṇais tṛḍhaḥ saumitripatribhiḥ /
pramocayāṃcakārāsūn dvividas tvaśaniprabham // 14.35 //
gadā śatrujitā jighye, tāṃ pratīyeṣa vālijaḥ /
rathaṃ mamantha sahayaṃ śākhināsya tato 'ṅgadaḥ // 14.36 //
tat karma vāliputrasya dṛṣṭvā viśvaṃ visiṣmiye /
saṃtresū rākṣasāḥ sarve, bahu mene ca rāghavaḥ // 14.37 //
sugrīvo mumude, devāḥ sādhvityūcuḥ savismayāḥ /
vibhīṣaṇo 'bhituṣṭāva, praśaśaṃsuḥ plavaṅgamāḥ // 14.38 //
hī citraṃ lakṣmaṇenode, rāvaṇiś ca tirodadhe /
vicakāra tato rāmaḥ śarān, saṃtatrasur dviṣaḥ // 14.39 //
vibhinnā jughurur ghoraṃ, jakṣuḥ kravyāśino hatān /
cuṣcyota vraṇināṃ raktaṃ, chinnāś celuḥ kṣaṇaṃ bhujāḥ // 14.40 //
kṛttairapi dṛḍhakrodho vīravaktrair na tatyaje /
palāyāṃcakrire śeṣā, jihriyuḥ śūramāninaḥ // 14.41 //
rāghavo na dayāṃcakre, dadhur dhairyaṃ na kecana /
mamre pataṅgavad vīrair hāheti ca vicukruśe // 14.42 //
tirobabhūve sūryeṇa, prāpe ca niśayāspadam /
jagrase kālarātrīva vānarān rākṣasāmś ca sā // 14.43 //
cukopendrajidatyugraṃ sarpāstraṃ cājuhāva, saḥ /
ājuhuve tirobhūtaḥ parānīkaṃ, jahāsa ca // 14.44 //
babādhe ca balaṃ kṛtsnaṃ, nijagrāha ca sāyakaiḥ /
utsasarja śarāṃs, te'sya sarpasāc ca prapedire // 14.45 //
ācicāya sa taiḥ senāmācikāya ca rāghavau /
babhāṇa ca, "na me māyāṃ jigāyendro'pi, kiṃ nṛbhiḥ" // 14.46 //
ācikyāte ca bhūyo 'pi rāghavau tena pannagaiḥ /
tau mumuhaturudvignau, vasudhāyāṃ ca petatuḥ // 14.47 //
tato rāmeti cakrandus, tresuḥ parididevire /
niśaśvasuś ca senānyaḥ, procur dhigiti cātmanaḥ // 14.48 //
manyuṃ śekur na te roddhuṃ, nāsraṃ saṃrurudhuḥ patat /
vividur nendrajinmārgaṃ, parīyuś ca plavaṅgamāḥ // 14.49 //
dadhāvādbhis tataś cakṣuḥ sugrīvasya vibhīṣaṇaḥ /
vidāṃcakāra dhautākṣaḥ sa ripuṃ khe, nanarda ca // 14.50 //
ujjugūre tataḥ śailaṃ hantumindrajitaṃ kapiḥ /
vihāya rāvaṇis tasmādānaṃhe cāntikaṃ pituḥ // 14.51 //
ācacakṣe ca vṛttāntaṃ, prajaharṣa ca rāvanaḥ /
gāḍhaṃ copajugūhainaṃ, śirasyupaśiśiṅgha ca // 14.52 //
dhvajānuddudhuvus tuṅgān, māṃsaṃ cemur, jaguḥ, papuḥ /
kāmayāṃcakrire kāntās, tatas tuṣṭā niśācarāḥ // 14.53 //
darśayāṃcakrire rāmaṃ sītāṃ rājñaś ca śāsanāt /
tasyā mimīlatur netre, luluṭhe puṣpakodare // 14.54 //
prāṇā dadhvaṃsire, gātraṃ tastambhe ca priye hate /
ucchaśvāsa cirād dīnā, rurodāsau rarāsa ca // 14.55 //
"lauhabandhair babandhe nu, vajreṇa kiṃ vinirmame /
mano me, na vinā rāmād yat pusphoṭa sahasradhā // 14.56 //
utteritha samudraṃ tvaṃ madarthe, 'rīn jihiṃsitha /
mamartha cātighorāṃ māṃ dhig jīvitalaghūkṛtām // 14.57 //
na jijīvāsukhī tātaḥ prāṇatā rahitas tvayā /
mṛte'pi tvayi jīvantyā kiṃ mayāṇakabhāryayā." // 14.58 //
sā jugupsān pracakre 'sūn, jagarhe lakṣaṇāni ca /
dehabhāñji, tataḥ keśān luluñca, luluṭhe muhuḥ // 14.59 //
jaglau, dadhyau, vitastāna, kṣaṇaṃ prāṇa na, vivyathe /
daivaṃ nininda, cakranda, dehe cātīva manyunā // 14.60 //
āśvāsayāṃcakārātha trijaṭā tāṃ, nināya ca. /
tataḥ prajāgarāṃcakrur vānarāḥ savibhīṣaṇāḥ // 14.61 //
ciceta rāgas tat kṛcchramoṣāṃcakre śucātha saḥ /
manyuś cāsya samāpipye, virurāva ca lakṣmaṇam // 14.62 //
samīhe martumānarce tena vācākhilaṃ balam /
āpapṛcche ca sugrīvaṃ svaṃ deśaṃ visasarja ca // 14.63 //
ādideśa sa kiṣkindhāṃ rāghavau netumaṅgadam /
pratijajñe svayaṃ caiva sugrīvo rakṣasā vadham // 14.64 //
"nāgāstramidametasya vipakṣas tārkṣyasaṃsmṛtiḥ" /
vibhīṣaṇāditi śrutvā taṃ nidadhyau raghūttamaḥ // 14.65 //
tato vijaghaṭe śailairudvelaṃ pupluve 'mbudhiḥ /
vṛkṣebhyaś cucyute puṣpair, virejur bhāsurā diśaḥ // 14.66 //
jagāhire 'mbudhiṃ nāgā, vavau vāyur manoramaḥ /
tejāṃsi śaṃśamāṃcakruḥ, śarabandhā viśiśliṣuḥ // 14.67 //
bhrejire 'kṣatavad yodhā, lebhe saṃjñāṃ ca lakṣmaṇaḥ /
vibhīṣaṇo 'pi babhrāje, garutmān prāpa cāntikam // 14.68 //
saṃpasparśātha kākutsthau, jajñāte tau gatavyathau /
tayorātmānamācakhyau, yayau cātha yathāgatam // 14.69 //
svenus, titviṣurudyemuraccakhnuḥ parvatāṃs tarūn /
vānarā dadramuś cātha saṃgrāmaṃ cāśaśāśire // 14.70 //
ḍuḍhaukire punar laṅkāṃ, bubudhe tān daśānanaḥ /
jīvataś ca vivedārīn, babhraṃśe 'sau dhṛtes tataḥ // 14.71 //
sasraṃse śarabandhena divyeneti bubunda saḥ /
babhājātha paraṃ mohamūhāṃcakre jayaṃ na ca // 14.72 //
ghūmrākṣo 'tha pratiṣṭhāsāṃcakre rāvaṇasaṃmataḥ /
siṃhāsyair yuyuje tasya vṛkāsyaiś ca rathaḥ khagaiḥ // 14.73 //
tvaktraiḥ saṃvivyayur dehān, vāhanānyadhiśiśyire /
ānarjur nṛbhujo'strāṇi, vavañcuś cāhavakṣitim // 14.74 //
adhyuvāsa rathaṃ, teye purāc, cukṣāva cāśubham /
saṃśrāvayāṃcakārākhyāṃ dhūmrākṣas tatvare tathā // 14.75 //
nililye mūrdhni gṛdhro'sya, krūrā dhvāṅkṣā vivāśire /
śiśīke śoṇitaṃ vyoma, cacāla kṣmātalaṃ tathā // 14.76 //
tataḥ prajaghaṭe yuddhaṃ, śastrāṇyāsuḥ parasparam /
vavraścurājughūrṇuś, ca syemuś, cukūrdire tathā // 14.77 //
rurujur, bhrejire, pheṇur, bahudhā harirākṣasāḥ /
vīrā na bibhayāṃcakrur, bhīṣayāṃcakrire parān // 14.78 //
rattaṃ pracuścutuḥ kṣaṇṇāḥ, śiśviyur bāṇavikṣatāḥ /
asyatāṃ śuśuvur bāṇān bhujāḥ sāṅguṣṭhamuṣṭayaḥ // 14.79 //
raṇe cikrīḍa dhūmrākṣas, taṃ tatarjānilātmajaḥ /
ādade ca śilāṃ, sāśvaṃ pipeṣāsya rathaṃ tayā // 14.80 //
papāta rākṣaso bhūmau, rarāṭa ca bhayaṃkaram /
tutoda gadayā cāriṃ, taṃ dudhrāvādriṇā kapiḥ // 14.81 //
akampanas tato yoddhuṃ cakame rāvaṇājñayā /
sa rathenābhidudrāva, jughure cātibhairavam // 14.82 //
paspande tasya vāmākṣi, sasyamuś cāśivāḥ khagāḥ /
tān vavrājāvamatyāsau, babhāse ca raṇe śaraiḥ // 14.83 //
khamūyur, vasudhāmūvuḥ sāyakā rajjuvat tatāḥ /
tasmād balairapatrepe, puprothāsmai na kaścana // 14.84 //
sa bhasmasāc cakārārīn, dudāva ca kṛtāntavat /
cukrodha mārutis, tālamuccakhne ca mahāśikham // 14.85 //
yamāyākampanaṃ tena niruvāpa mahāpaśum /
babhrajja nihate tasmin śoko rāvaṇamagnivat // 14.86 //
sa bibhreṣa, pracukṣoda, dantairoṣṭhaṃ cakhāda ca /
pragopāyāṃcakārāśu yatnena paritaḥ puram // 14.87 //
prahastamarthayāṃcakre yoddhumadbhutavikramam. /
"kiṃ vicāreṇa, rajendra ! yuddhārthā vayamitysau" // 14.88 //
cakvāṇāśaṅkito yoddhumutsehe ca mahārathaḥ /
niryemire 'sya yoddhāraś, cakwxlqqpe cāśvakuñjaram // 14.89 //
yuyujuḥ syandanānaśvairījur devān purohitāḥ /
ānarcur brāhmaṇān samyagāśiṣaś cāśaśaṃsire // 14.90 //
ūhire mūrdhni siddhārthā, gāvaś cālebhire bhaṭaiḥ /
pracukṣṇuvur mahāstrāṇi, jijñāsāṃcakrire hayān // 14.91 //
laluḥ khaḍgān, mamārjuś ca, mamṛjuś ca paraśvadhān /
"alaṃcakre, samālebhe vavase, bubhuje, pape, // 14.92 //
jahase ca kṣaṇaṃ, yānair nirjagme yoddhṛbhis tataḥ /
viprān prahasta ānarca, juhāva ca vibhāvasum // 14.93 //
saṃvargayāṃcakārāptān, candanena lilepa ca /
cacāma madhu mārdvīkaṃ, tvaktraṃ cācakace varam // 14.94 //
uṣṇīṣaṃ mumuce cāru, rathaṃ, ca jujuṣe śubham /
ālalambe mahāstrāṇi, gantuṃ pravavṛte tataḥ // 14.95 //
ājaghnus tūryajātāni, tuṣṭuvuś cānujīvinaḥ /
rajaḥ pravavṛdhe ghoraṃ, ghoṣaś ca vyānaśe diśaḥ // 14.96 //
taṃ yāntaṃ dudruvur gṛdhrāḥ, kravyādaś ca siṣevire /
āvavur vāyavo ghorāḥ, khādulkāś ca pracakṣaruḥ // 14.97 //
sasyande śoṇitaṃ vyoma, raṇāṅgāni prajajvaluḥ /
rathāḥ pracaskhaluḥ sāśvā, na, raraṃhāśvakuñjaram // 14.98 //
pratodā jagalur, vāmamānañcur yajñiyā mṛgāḥ /
dadāla bhūḥ, pupūre dyauḥ, kapīnāmapi niḥsvanaiḥ // 14.99 //
mimeha raktaṃ hastyaśvaṃ, rākṣasāś ca nitiṣṭhivuḥ /
tataḥ śuśubhatuḥ sene, nirdayaṃ ca prajahratuḥ // 14.100 //
didviśur, dudyuvuś, cacchuś, caklamuḥ, suṣupur, hatāḥ /
cakhādire cakhāduś ca, vilepuś ca raṇe bhaṭāḥ // 14.101 //
prahastasya puromātyān jihiṃsur, dadhṛṣus tathā /
vānarāḥ, karma senānī rakṣasāṃ cakṣame ne tat // 14.102 //
ūrṇunāva sa śastraughair vānarāṇāmanīkinīm /
śaśāsa ca bahūn, yodhān, jīvitena viveca ca, // 14.103 //
āsasañja bhayaṃ teṣāṃ, didyute ca yathā raviḥ /
nāyayāsa, dviṣaddehair jagāhe ca diśo daśa // 14.104 //
kecit saṃcukuṭur bhītā, lejire 'nye parājitāḥ /
saṃgrāmād babhraśuḥ kecid yayācuś cāpare 'bhayam // 14.105 //
evaṃ vijigye tāṃ senāṃ prahasto, 'tidadarpa ca /
śaśāma na ca saṃkruddho, nirjugopa niśācarān // 14.106 //
cukrudhe tatra nīlena, taruś coccikṣipe mahān /
prahasto 'bhihatas tena bāṇān visasṛje bahūn, // 14.107 //
sehe kapī, rathāśvāṃś ca ripos tatarha śākhinā /
dharitrīṃ musalī teye prahastaś, cikhide na ca, // 14.108 //
saṃdudhukṣe tayoḥ kopaḥ, pasphāye śastralāghavam /
nunoda śākhinaṃ nīla, āvavre musalī tarum, // 14.109 //
viyatyānabhratur, bhūmau maṇḍalāni viceratuḥ /
pradudruvaturanyonyaṃ vīrau, śaśramatur na ca , // 14.110 //
samīrayāṃcakārātha rākṣasasya kapiḥ śilām /
kṣatas tayā mamārāsāvāśiśrāya ca bhūtalam // 14.111 //
tutuṣur vānarāḥ sarve, neśuś citrā niśācarāḥ /
jerurāśā daśāsyasya, sainyaṃ nīlaṃ nunāva ca, // 14.112 //
yadā na pheluḥ kṣaṇadācarāṇāṃ manorathā rāmabalābhiyoge /
laṅkāṃ tadā bhejurudīrṇadainyā, vyācakhyuruccaiś ca hataṃ prahastam, // 14.113 //
rākṣasendras tato 'bhaiṣīdaikṣiṣṭa paritaḥ puram /
prātiṣṭhipac ca bodhārthaṃ kumbhakarṇasya rākṣasān, // 15.1 //
te 'bhyagur bhavanaṃ tasya, suptaṃ caikṣiṣatātha tam /
vyāhārṣus tumulān śabdān, daṇḍaiś cāvadhiṣur drutam // 15.2 //
keśānaluñciṣus, tasya gajān gātreṣvacikraman /
śītairabhyaṣicaṃs toyairalātaiś cāpyadambhiṣuḥ // 15.3 //
nakhairakartiṣus tīkṣṇairadāṅkṣur daśanais tathā /
śitairatautsuḥ śūlaiś ca, bherīś cāvīvadan śubhāḥ // 15.4 //
sa tān nājīgaṇat sarvānicchayābuddha ca svayam /
abūbudhata kasmān māmaprākṣīc ca niśācarān // 15.5 //
te 'bhāṣiṣata "rājā tvāṃ didṛkṣuḥ kṣaṇadācara !" /
so'snāsīd, vyalipan, māṃsamapsāsīd, vāruṇīmapāt // 15.6 //
nyavasiṣṭa tato draṣṭuṃ rāvaṇaṃ, prāvṛtat gṛhāt. /
rājā yāntaṃ tamadrākṣīdudasthāc ceṣadāsanāt // 15.7 //
atuṣat, pīṭhamāsanne niradikṣac ca kāñcanam. /
asmeṣṭa kumbhakarṇo'lpamupāvikṣadathāntike // 15.8 //
avādīn "māṃ kimityāhvo" rājñā ca pratyavādi saḥ /
"mājñāsīs tvaṃ sukhī, rāmo yadakārṣīt sa rakṣasām // 15.9 //
udatārīdudanvantaṃ, puraṃ naḥ parito 'rudhat /
vyadyotiṣṭa raṇe śastrairanaiṣīd rākṣasān kṣayam // 15.10 //
na prāvocamahaṃ kiṃcit priyaṃ, yāvadajīviṣam /
bandhus tvamarcitaḥ snehān mādviṣo na vadhīr mama // 15.11 //
vīryaṃ mā na dadarśas tvaṃ, mā na trāsthāḥ kṣatāṃ puram /
tavādrākṣma vayaṃ vīryaṃ, tvamajaiṣīḥ purā surān" // 15.12 //
avocat kumbhakarṇas taṃ, "vayaṃ mantre'bhyadhāma yat /
na tvaṃ sarvaṃ tadaśrauṣīḥ, phalaṃ tasyedamāgamat // 15.13 //
prājñavākyānyavāmaṃsthā, mūrkhavākyeṣvavāsthithāḥ /
adhyagīṣṭhāś ca śāstrāṇi, pratyapatthā hitaṃ na ca // 15.14 //
mūrkhās tvāmavavañcanta, ye vigrahamacīkaran /
abhāṇīn mālyavān yuktamakṣaṃsthās tvaṃ na tan madāt // 15.15 //
rāghavasyāmuṣaḥ kāntāmāptairukto na cārpipaḥ /
mā nānubhūḥ svakān doṣān, mā muho mā ruṣo'dhunā // 15.16 //
tasyāpyatyakramīt kālo, yat tadāhamavādiṣam /
aghāniṣata rakṣāsi paraiḥ, kośāṃs tvamavyayīḥ // 15.17 //
sandhānakāraṇaṃ tejo nyagabhūt te, kṛthās tathā /
yat tvaṃ vairāṇi kośaṃ ca sahadaṇḍamajiglapaḥ." // 15.18 //
akrudhac cābhyadhād vākyaṃ kumbhakarṇaṃ daśānanaḥ /
"kiṃ tvaṃ māmajugupsiṣṭhā, naididhaḥ svaparākramam // 15.19 //
mojjigrahaḥ sunītāni, mā sma kraṃsthā na saṃyuge /
mopālabdhāh kṛtair doṣair mā na vākṣīr hitaṃ param." // 15.20 //
kumbhakarṇas tato 'garjīd, bhaṭāṃś cānyān nyavīvṛtat. /
upāyaṃsta mahāstrāṇi, niragāc ca drutaṃ puraḥ // 15.21 //
mūrdhnā divamivālekhīt, khaṃ vyāpad vapuṣoruṇā /
pādābhyāṃ kṣmāmivābhaistīt, dṛṣṭyādhākṣīdiva dviśaḥ // 15.22 //
dagdhaśaila ivābhāsīt, prākraṃsta kṣayameghavat /
prācakampadudanvantaṃ, rākṣasānapyatitrasat // 15.23 //
sapakṣo 'dririvācālīn, nyaśvasīt kalpavāyuvat /
abhārṣīd dhvaninā lokānabhrājiṣṭa kṣayāgnivat // 15.24 //
anaṃsīd bhūr bhareṇāsya, raṃhasā śākhino 'luṭhan /
siṃhāḥ prādudruvan bhītāḥ, prākṣubhan kulaparvatāḥ // 15.25 //
utpātāḥ prāvṛtaṃs tasya, dyauraśīkiṣṭa śoṇitam /
vāyavo'vāsiṣur bhīmāḥ, krūrāś cākuṣata dvijāḥ // 15.26 //
aspandiṣṭākṣi vāmaṃ ca, ghorāś cārāṭiṣuḥ śivāḥ /
nyapaptan musale gṛdhrā, dīptayāpāti colkayā // 15.27 //
āṃhiṣṭa tānasaṃmānya darpāt sa pradhanakṣitim /
tato'nardīdanandīc ca, śatrūnāhvāsta cāhave // 15.28 //
prāśīn, na cātṛpat krūraḥ, kṣuc cāsyāvṛdhadaśnataḥ /
adhād vasāmadhāsīc ca rudhiraṃ vanavāsinām // 15.29 //
māmsenāsyāśvatāṃ kukṣī, jaṭharaṃ cāpyaśiśviyat /
bahūnāmaglucat prāṇānaglocīc ca raṇe yaśaḥ // 15.30 //
sāmarthyaṃ cāpi so 'stambhīd vikramaṃ cāsya nāstabhan /
śākhinaḥ kecidadhyaṣṭhur nyamāṅkṣurapare 'mbudhau // 15.31 //
anye tvalaṅghiṣuḥ, śailān, guhāsvanye nyaleṣata /
kecidāsiṣata stabdhā, bhayāt kecidaghūrṇiṣuḥ // 15.32 //
udatāriṣurambhodhiṃ vānarāḥ setunāpare /
alajjiṣṭāṅgadas tatra, pratyavāsthita corjitam // 15.33 //
sattvaṃ samadudhukṣac ca vānarāṇāmayuddha ca /
tataḥ śailānudakṣaipsurudagūriṣata drumān // 15.34 //
anardiṣuḥ kapivyāghrāḥ, samyak cāyutsatāhave /
tānamardīdakhādīc ca, nirāsthac ca talāhatān, // 15.35 //
prācucūrṇac ca pādābhyāmabibhīṣata ca drutam /
atarhīc caiva śūlena kumbhakarṇaḥ plavaṅgamān // 15.36 //
atautsīd gadayā gāḍhamapiṣac copagūhanaiḥ /
janubhyāmadamīc cānyān, hastavartamavīvṛtat, // 15.37 //
adāliṣuḥ śilā dehe, cūrṇyabhūvan mahādrumāḥ /
kṣiptās tasya na cācetīt tānasau, nāpi cākṣubhat // 15.38 //
adrāṣṭāṃ taṃ raghuvyāghrau ākhyac cainaṃ vibhīṣaṇaḥ /
"eṣa vyajeṣṭa devendraṃ, nāśaṅkiṣṭa vivasvataḥ // 15.39 //
yakṣendraśaktimacchāsīn, nāprothīdasya kaścana /
kumbhakarṇān na bhaiṣṭaṃ mā yuvāmasmān nṛpātmajau // 15.40 //
ghnantaṃ mopekṣiṣāthāṃ ca, mā na kārṣṭamihādaram. /
"amuṃ mā na vadhiṣṭe"ti rāmo'vādīt tataḥ kapīn // 15.41 //
te vyarāsiṣurāhvanta rākṣasaṃ cāpyapiplavan /
ababhāsan svakāḥ śaktīr, drumaśailaṃ vyakāriṣuḥ // 15.42 //
te taṃ vyāśiṣatākṣautsuḥ pādair, dantais tathācchidan. /
ārjijat śarabho vṛkṣaṃ, nīlas tvādita parvatam // 15.43 //
ṛṣabho 'drīnudakṣaipsīt, te tairarimatardiṣuḥ. /
asphūrjīd, giriśṛṅgaṃ ca vyasrākṣīd gandhamādanaḥ, // 15.44 //
akūrdiṣṭa, vyakārīc ca gavākṣo bhūdharān bahūn. /
sa tān nājīgaṇad vīraḥ kumbhakarṇo'vyathiṣṭa na // 15.45 //
amanthīc ca parānīkamaploṣṭa ca niraṅkuśaḥ /
nihantuṃ cātvariṣṭārīnajakṣīc cāṅkamāgatān // 15.46 //
vyakrukṣad vānarānīkaṃ, saṃpalāyiṣṭa cāyati /
hastābhyāṃ naśyadakrākṣīd, bhīme copādhitānane // 15.47 //
raktenāciklidad bhūmiṃ, sainyaiś cātastaraddhataiḥ /
nātārpsīd bhakṣayan krūro, nāśramad ghnan plavaṅgamān, // 15.48 //
na yoddhumaśakan kecin, nāḍhaukiṣata kecana /
prāṇaśan nāsikābhyāṃ ca, vaktreṇa ca vanaukasaḥ // 15.49 //
udare cājarannanye tasya pātālasannibhe /
ākrandiṣuḥ, sakhīnāhvan, prapalāyiṣatāsvidan // 15.50 //
raktamaścyotiṣuḥ kṣuṇṇāḥ, kṣatāś ca kapayo'tṛṣan /
upāsthāyi nṛpo bhagnairasau sugrīvamaijihat // 15.51 //
yoddhuṃ so pyaruṣacchatrorairirac ca mahādrumam. /
taṃ prāptaṃ prāsahiṣṭāriḥ, śaktiṃ cogrāmudagrahīt // 15.52 //
sa tāmabibhramad bhīmāṃ, vānarendrasya cāmucat. /
prāpaptan mārutis tatra tāṃ cālāsīd viyadgatām // 15.53 //
aśobhiṣṭācakhaṇḍac ca śaktiṃ vīro, na cāyasat. /
lauhabhārasahasreṇa nirmitā nirakāri me // 15.54 //
śaktiratyakupad rakṣo, giriṃ codakhanīd gurum /
vyasṛṣṭa taṃ kapīndrasya, tenāmūrcchīdasau kṣataḥ // 15.55 //
aloṭhiṣṭa ca bhūpṛṣṭhe, śoṇitaṃ cāpyasusruvat /
tamādāyāpalāyiṣṭa, vyarociṣṭa ca rākṣasaḥ // 15.56 //
abhaiṣuḥ kapayo, 'nvārat kumbhukarṇaṃ marutsutaḥ /
śanairabodhi sugrīvaḥ, so'luñcīt karṇanāsikam // 15.57 //
rākṣasasya, na cātrāsīt, pranaṣṭumayatiṣṭa ca. /
akrodhi kumbhakarṇena, peṣṭumārambhi ca kṣitau // 15.58 //
sugrīvo 'syābhraśaddhastāt, samagāhiṣṭa cāmbaram /
tūrṇamanvasṛpad rāmamānanandac ca vānarān // 15.59 //
atatvarac ca tān yoddhumaciceṣṭac ca rāghavau. /
kumbhakarṇo nyavartiṣṭa, raṇe'yutsanta vānarāḥ // 15.60 //
aviveṣṭan nṛpādeśādārukṣaṃś cāśu rākṣasam /
tānadhāvīt samārūḍhāṃs te 'pyusraṃsiṣatākulāḥ // 15.61 //
agrasiṣṭa, vyadhāviṣṭa, samāślikṣac ca nirdayam. /
te cāpyaghoriṣur ghoraṃ, raktaṃ cāvamiṣur mukhaiḥ // 15.62 //
sa cāpi rudhirair mattaḥ sveṣāmapyadayiṣṭa na /
agrahīc cāyuranyeṣāmaruddha ca parākramam // 15.63 //
saṃtrastānāṃapāhāri sattvaṃ ca vanavāsinām /
acchedi lakṣmaṇenāsya kirīṭaṃ kavacaṃ tathā // 15.64 //
abhedi ca śarair dehaḥ prāśaṃsīt taṃ niśācaraḥ. /
aspardhiṣṭa ca rāmeṇa tenāsyākṣipsateṣavaḥ, // 15.65 //
yairaghāni kharo, vālī, mārīco, dūṣaṇas tathā. /
avāmaṃsta sa tān darpāt, prodayaṃsīc ca mudgaram // 15.66 //
vāyavyāstreṇa taṃ pāṇiṃ rāmo 'cchaitsīt sahāyudham /
ādīpi taruhasto 'sāvadhāvīc cārisaṃmukham // 15.67 //
savṛkṣamacchidat tasya śakrāstreṇa karaṃ nṛpaḥ /
jaṅghe cāśīśatad bāṇairaprāsīdiṣubhir mukham // 15.68 //
aindreṇa hṛdaye 'vyātsīt, so 'dhyavātsīc ca gāṃ hataḥ. /
apikṣātāṃ sahasre dve taddehena vanaukasām // 15.69 //
astāviṣuḥ surā rāmaṃ, diśaḥ prāpan niśācarāḥ /
bhūrakampiṣṭa sādrīndrā, vyacālīdambhasāṃ patiḥ // 15.70 //
hataṃ rakṣāṃsi rājānaṃ kumbhakarṇamaśiśravan /
arodīd rāvaṇo 'śocīn, mohaṃ cāśiśriyat param // 15.71 //
apaprathad guṇān bhrāturacikīrtac ca vikramam /
"kruddhena kumbhakarṇena ye 'dirṣiśata śatravaḥ // 15.72 //
kathaṃ nvajīviṣus te ca, sa cāmṛta mahābalaḥ." /
ayuyutsiṣatāśvāsya kumārā rāvaṇaṃ tataḥ // 15.73 //
devāntako 'tikāyaś ca triśirāḥ sa narāntakaḥ /
te cāṃ''hiṣata saṃgrāmaṃ balino rāvaṇātmajāḥ // 15.74 //
yuddhonmattaṃ ca mattaṃ ca rājā rakṣārthamāñjihat /
sutānāṃ, niragātāṃ tau rākṣasau raṇapaṇḍitau // 15.75 //
tairajeṣata sainyāni, dviṣo 'kāriṣatākulāḥ /
parvatāniva te bhūmāvacaiṣur vānarottamān // 15.76 //
aṅgadena samaṃ yoddhumaghaṭiṣṭa narāntakaḥ /
praiṣiṣad rākṣasaḥ prāsaṃ, so 'sphoṭīdaṅgadorasi // 15.77 //
aśvān vālisuto 'hiṃsīdatatāḍac ca muṣṭinā. /
rāvaṇiś cāvyatho yoddhumārabdha ca mahīṃ gataḥ // 15.78 //
tasyāhāriṣata prāṇā muṣṭinā vālisūnunā. /
prādudruvaṃs tataḥ kruddhāḥ sarve rāvaṇayo'ṅgadam // 15.79 //
tato nīlahanūmantau rāvaṇīnavaveṣṭatām /
akāriṣṭāṃ girīṃs tuṅgānarautsīt triśirāḥ śaraiḥ // 15.80 //
parigheṇāvadhiṣṭātha raṇe devāntako balī /
muṣṭinādadarat tasya mūrdhānaṃ mārutātmajaḥ // 15.81 //
adīdipat tato vīryaṃ, nīlaṃ cāpīpiḍac charaiḥ /
yuddhonmattas, tu nīlena giriṇānāyi saṃkṣayam // 15.82 //
ababhrājat tataḥ śaktiṃ triśirāḥ pavanātmaje /
hanūmatā kṣatās tasya raṇe 'mṛṣata vājinaḥ // 15.83 //
asrasac cāhato mūrdhni, khaḍgaṃ cājīharad dviṣā /
prāṇānaujjhīc ca khaḍgena chinnais tenaiva mūrdhabhiḥ // 15.84 //
mattenāmāri saṃprāpya śarabhāstāṃ mahāgadām /
sahasrahariṇākrīḍīdatikāyas tato raṇe // 15.85 //
rathenāvivyathac cārīn, vyacārīc ca niraṅkuśaḥ /
vibhīṣaṇena so 'khyāyi rāghavasya mahārathaḥ // 15.86 //
"atastambhadayaṃ vajraṃ, svayambhuvamatūtuṣat /
aśikṣiṣṭa mahāstrāṇi, raṇe 'rakṣīc ca rākṣasān // 15.87 //
adyagīṣṭārthaśāstrāṇi, yamasyāhnoṣṭa vikramam /
devāhaveṣvadīpiṣṭa, nājaniṣṭāsya sādhvasam // 15.88 //
eṣa rāvaṇirāpādi vānarāṇāṃ bhayaṅkaraḥ" /
āhvatātha sa kākutsthaṃ dhanuś cāpusphurad guru // 15.89 //
saumitriḥ sarpavat siṃhamārdidat taṃ mahāhave. /
tau prāvīvṛtatāṃ jetuṃ śarajālānyanekaśaḥ // 15.90 //
acchaittāṃ ca mahātmānau, ciramaśramatāṃ na ca /
tathā tāvāsthatāṃ bāṇānatāniṣṭāṃ tamo yathā // 15.91 //
sauryāgneye vyakāriṣṭāmastre rākṣasalakṣmaṇau /
te copāgamatā nāśaṃ samāsādya parasparam // 15.92 //
abibhrajat tataḥ śastramaiṣīkaṃ rākṣaso raṇe /
tadapyadhvasadāsādya māhendraṃ lakṣmaṇeritam // 15.93 //
tataḥ saumitrirasmārṣīdadeviṣṭa ca durjayam /
brahmāstraṃ, tena mūrdhānamadadhvaṃsan naradviṣaḥ // 15.94 //
tato 'krandīd daśagrīvas tamāśiśvasadindrajit /
nirayāsīc ca saṃkruddhaḥ, prārcicac ca svayambhuvam // 15.95 //
ahauṣīt kṛṣṇavartmānaṃ, samayaṣṭāstramaṇḍalam /
so 'labdha brahmaṇaḥ śastraṃ syandanaṃ ca jayāvaham // 15.96 //
tamadhyāsiṣṭa dīprāgramamodiṣṭa ca rāvaṇiḥ /
channarūpas tato 'kartīd dehān rāvaṇavidviṣām // 15.97 //
saptaṣaṣṭiṃ plavaṅgānāṃ koṭīr bāṇairasūṣupat. /
niśānte rāvaṇiḥ kruddho rāghavau ca vyamūmuhat // 15.98 //
apisphavat svasāmarthyamagūhīt sāyakair diśaḥ /
aghorīc ca mahāghoraṃ, gatvā, praiṣīc ca rāvaṇam // 15.99 //
vibhīṣaṇas tato 'bodhi sasphurau rāmalakṣmaṇau /
apārīt sa gṛhītolko hataśeṣān plavaṅgamān // 15.100 //
"mā śociṣṭa, raghuvyāghrau nāmṛṣātāmiti bruvan /
avābuddha sa nīlādīn nihatān kapiyūthapān // 15.101 //
tatraiṣaj jāmbavān prāṇīdudamīlīc ca locane /
paulastyaṃ cāgadīt "kaccidajīvīn mārutātmajaḥ." // 15.102 //
tasya kṣeme mahārāja ! nāmṛṣmahyakhilā vayam. /
paulastyo 'śiśravat taṃ ca jīvantaṃ pavanātmajam // 15.103 //
āyiṣṭa mārutis tatra, tau cāpyahṛṣatāṃ tataḥ /
prāhaiṣṭāṃ himavatpṛṣṭhe sarvauṣadhigiriṃ tataḥ // 15.104 //
tau hanūmantamānetumoṣadhīṃ mṛtajīvinīm /
sandhānakaraṇīṃ cānyāṃ viśalyakaraṇīṃ tathā // 15.105 //
prodapāti nabhas tena, sa ca prāpi mahāgiriḥ /
yasminnajvaliṣū rātrau mahauṣadhyaḥ sahasraśaḥ // 15.106 //
niracāyi yadā bhedo nauṣadhīnāṃ hanūmatā /
sarva eva samāhāri tadā śailaḥ mahauṣadhiḥ // 15.107 //
prāṇiṣur nihatāḥ kecit, kecit tu prodamīliṣuḥ /
tamo 'nye 'hāsiṣur yodhā, vyajṛmbhiṣata cāpare // 15.108 //
ajighrapaṃs tathaivānyānoṣadhīrālipaṃs tathā /
evaṃ te'cetiṣuḥ sarve, vīryaṃ cādhiṣatādhikam // 15.109 //
ajihladat sa kākutsthau, śeṣāṃś cājījivat kapīn /
hanūmānatha te laṅkāmagninādīdipan drutam // 15.110 //
samanātsīt tataḥ sainyamamārjīd bhallatomaram /
amārkṣīc cāsipatrādīnababhāsat paraśvadhān // 15.111 //
kumbhakarṇasutau tatra samanaddhāṃ mahābalau /
nikumbhaś caiva kumbhaś ca, prāpatāṃ tau plavaṅgamān // 15.112 //
agopiṣṭāṃ purīṃ laṅkāmagauptāṃ rakṣasāṃ balam /
atyāktāmāyudhānīkamanaiṣṭāṃ ca kṣayaṃ dviṣaḥ // 15.113 //
akokūyiṣṭa tat sainyaṃ, prapalāyiṣṭa cākulam /
acyutac ca kṣataṃ raktaṃ, hataṃ cādhyaśayiṣṭa gām // 15.114 //
aṅgadenāhasātāṃ tau yudhyakampanakampanau /
abhyārdīd vālinaḥ putraṃ prajaṅgho 'pi samatsaraḥ // 15.115 //
tasyāpyabebhidiṣṭāsau mūrdhānaṃ muṣṭināṅgadaḥ /
ahārṣīc ca śiraḥ kṣipraṃ yūpākṣasya nirākulaḥ // 15.116 //
śarīraṃ lohitākṣasya nyabhāṅkṣīd dvividas tadā /
kruddhaḥ kumbhas tato 'bhaitsīn maindaṃ sadvividaṃ śaraiḥ // 15.117 //
āghūrṇiṣṭāṃ kṣatau, kṣmāṃ ca tāvāśiśriyatāmubhau. /
mātulau vihvalau dṛṣṭvā kumbhaṃ vālisuto nagaiḥ // 15.118 //
praurṇāvīc, charavarṣeṇa tānaprauhīn niśācaraḥ. /
vānarānaijihad rāmasya tūrṇaṃ rakṣitumaṅgadam // 15.119 //
drutamatrāsta sugrīvo bhrātṛvyaṃ ṣatrusaṃkaṭāt /
muṣṭinā kaumbhakarṇiṃ ca kruddhaḥ prāṇairatityajat // 15.120 //
nikumbho vānarendrasya prāhaiṣīt parighaṃ tataḥ /
hanūmāṃś cāpatantaṃ tamabhāṅkṣīd bhogibhīṣaṇam // 15.121 //
praurṇuvīt tejasārātimarāsīc ca bhayaṃkaram /
grīvāṃ cāsya tathākrākṣīdajijīvad yathā na tam // 15.122 //
samagatakapisainyaṃ sammadenātimātraṃ, viṭapahariṇanāthaḥ siddhimauhiṣṭa nityām /
nṛpatimatiraraṃsta prāptakāmeva harṣāt, rajanicarapatīnāṃ santato 'tāyi śokaḥ // 15.123 //
tataḥ prarudito rājā rakṣasāṃ hatabāndhavaḥ /
"kiṃ kariṣyāmi rājyena, sītayā kiṃ kariṣyate // 16.1 //
atikāye hate vīre protsahiṣye na jīvitum. /
hrepayiṣyati kaḥ śatrūn, kena jāyiṣyate yamaḥ // 16.2 //
atikāyād vinā pāśyaṃ ko vā chetsyati vāruṇam /
rāvaṇaṃ maṃsyate ko vā, svayambhūḥ kasya tokṣyati // 16.3 //
ślāghiṣye kena, ko bandhūn neṣyatyunnatimunnataḥ /
kaḥ preṣyati pit n kāle, kṛtvā kitthaṣyate na kaḥ // 16.4 //
udyaṃsyati harir vajraṃ, vicariṣyati nirbhayaḥ /
bhokṣyate yajñabhāgāṃś ca śūramānaṃ ca vakṣyati // 16.5 //
ravis tapsyati niḥśaṅkaṃ, vāsyatyaniyataṃ marut /
nirvartsyatyṛtusaṃghātaḥ, svecchayendurudeṣyati // 16.6 //
tīvraṃ syandiṣyate meghairugraṃ vartiṣyate yamaḥ /
atikāyasya maraṇe kiṃ kariṣyanti nānyathā // 16.7 //
anmīliṣyati cakṣur me vṛthā, yad vinayāgatam /
ājñālābhonmukhaṃ namraṃ na drakṣyati narāntakam // 16.8 //
dhiṅ māṃ, triśirasā nāhaṃ sandarśiṣye 'dya yat punaḥ /
ghāniṣyante dviṣaḥ kena tasmin pañcatvamāgate // 16.9 //
śatrubhir nihate matte drakṣye 'haṃ saṃyuge sukham /
yuddhonmattād vinā śatrūn samāskantsyati ko raṇe // 16.10 //
āhvāsyate viśaṅko māṃ yotsyamānaḥ śatakratuḥ /
prakalpsyati ca tasyārtho nikumbe dur haṇe hate // 16.11 //
kalpiṣyate hareḥ prītir, laṅkā copahaniṣyate /
devāntaka ! tvayā tyakto ripor yāsyāmi vaśyatām // 16.12 //
mariṣyāmi, vijeṣye vā, hatāś cet tanayā mama /
haniṣyāmi ripūṃs tūrṇaṃ, na jīviṣyāmi duḥkhitaḥ // 16.13 //
smeṣyante munayo, devāḥ kathayiṣyanti cāniśam /
"daśagrīvasya durnīter vinaṣṭaṃ rakṣasāṃ kulam." // 16.14 //
kena sambhāvitaṃ tātakumbhakarṇasya rāghavaḥ /
raṇe kartsyati gātrāṇi marmāṇi ca vitartsyati // 16.15 //
patiṣyati kṣitau bhānuḥ, pṛthivī tolayiṣyate. /
nabhasvān bhaṅkṣyate vyoma muṣṭibhis tāḍayiṣyate // 16.16 //
indroḥ syandiṣyate vahniḥ, samuccokṣyati sāgaraḥ /
jalaṃ dhakṣyati, tigmāṃśoḥ syantyanti tamasāṃ cayāḥ // 16.17 //
kumbhakarṇo raṇe puṃsā kruddhaḥ paribhaviṣyate /
saṃbhāvitāni naitāni kadācit kenacij jane // 16.18 //
kumbhakarṇe hate laṅkāmārokṣyanti plavaṅgamāḥ /
daṅkṣyanti rākṣasān, dṛptā bhaṅkṣyanti ca mamāśramān // 16.19 //
cartsyanti bālavṛddhāṃś ca, nartsyanti ca mudā yutāḥ /
tena rākṣasamukhyena vinā tān ko nirotsyati // 16.20 //
amarṣo me paraḥ, sītāṃ rāghavaḥ kāmayiṣyate /
cyutarājyāt sukhaṃ tasmāt kiṃ kilāsāvavāpsyati // 16.21 //
mārayiṣyāmi vaidehīṃ, khādayiśyāmi rākṣasaiḥ /
bhūmau vā nikhaniṣyāmi vidhvaṃsasyāsya kāraṇam // 16.22 //
nānurotsye jagallakṣmīṃ, ghaṭiṣye jīvituṃ na vā /
na raṃsye viṣayaiḥ śūnye bhavane bāndhavairaham // 16.23 //
modiṣye kasya saukhye 'haṃ, ko me modiṣyate sukhe /
ādeyāḥ kiṃkṛte bhogāḥ kumbhakaṛṇa ! tvayā vinā // 16.24 //
yāḥ suhṛtsu vipanneṣu māmupaiṣyanti saṃpadaḥ /
tāḥ kiṃ manyukṣatābhogā na vipatsu vipattayaḥ // 16.25 //
"vinaṅkṣyati purī kṣipraṃ, tūrṇameṣyanti vānarāḥ /
asandhitsos tave"tyetad vibhīṣaṇasubhāṣitam // 16.26 //
"arthena saṃbhṛtā rājñā na bhāṣiṣyāmahe vayam /
saṃyotsyāmaha," ityetat prahastena ca bhāṣitam // 16.27 //
mānuṣo nāma patkāṣī rājānaṃ puruṣāśinām /
yodhayiṣyati saṃgrāme divyāstrarathadurjayam // 16.28 //
sannatsyāmyathavā yoddhuṃ, na koṣye sattvahīnavat /
adya taprsyanti māṃsādā, bhūḥ pāsyatyariśoṇitam // 16.29 //
ākarkṣyāmi yaśaḥ, śatrūnapaneṣyāmi karmaṇā /
anubhāviṣyate śoko maithilyādya patikṣayāt // 16.30 //
mantūyiṣyati yakṣendro, valgūyiṣyati no yamaḥ /
glāsyantyapatiputrāś ca vane vānarayoṣitaḥ // 16.31 //
sukhaṃ svapsyanti rakṣāṃsi, bhramiṣyanti ca nirbhayam /
na vikrokṣyanti rākṣasyo, narāṃś cātsyanti harṣitāḥ // 16.32 //
prāṅ muhūrtāt prabhāte'haṃ bhaviṣyāmi dhruvaṃ sukhī /
āgāmini, tataḥ kāle yo dvitīyaḥ kṣaṇo'paraḥ // 16.33 //
tatra jetuṃ gamiṣyāmi tridaśendraṃ sahāmaram /
tataḥ pareṇa bhūyo 'pi laṅkāmeṣyāmyamatsaraḥ" // 16.34 //
tamevavādinaṃ mūḍhamindrjit samupāgataḥ /
"yuyutsiṣye 'hamityevaṃ vadan ripubhayaṃkaraḥ // 16.35 //
nābhijñā te mahārāja !, jeṣyāvaḥ śakrapālitam /
dṛptadevaguṇākīrṇamāvāṃ saha surālayam, // 16.36 //
nābhijñā te, sayakṣendraṃ bhaṅkṣyāvo yad yamaṃ balāt /
ratnāni cāhariṣyāvaḥ, prāpsyāvaś ca purīmimām // 16.37 //
eṣa pekṣyāmyarīn bhūyo, na śociṣyasi rāvaṇa ! /
jagad drakṣyasi nīrāmamavagāhiṣyase diśaḥ // 16.38 //
sahabhṛtyaḥ surāvāse bhayaṃ bhūyo vidhāsyasi /
praṇaṃsyatyadya devendras tvāṃ, vakṣyati sa sannatim // 16.39 //
bheṣyate munibhis tvattas tvamadhiṣṭhāsyasi dviṣaḥ /
jñāsye 'hamadya saṃgrāme samastaiḥ śūramānibhiḥ // 16.40 //
jñāyiṣyante mayā cādya vīraṃmanyā dviṣadgaṇāḥ /
gūhiṣyāmi kṣitiṃ kṛttairadya gātrair vanākasām // 16.41 //
ārokṣyāmi yugāntavāridaghaṭāsaṃghaṭṭadhīradhvaniṃ niryāsyan rathamacchritadhvajadhanuḥkhaḍgaprabhābhāsuram. /
śroṣyasyadya vikīrṇavṛkṇavimukhavyāpannaśatrau raṇe tṛptāṃś choṇitaśoṇabhīṣaṇamukhān kravyāśinaḥ krośataḥ." // 16.42 //
āśāsata tataḥ śāntimasnuragnīnahāvayan /
viprānavācayan yodhāḥ, prākkurvan maṅgalāni ca // 17.1 //
apūjayan kulajyeṣṭhānupāgūhanta bālakān. /
strīḥ samāvardhayan sāsrāḥ, kāryāṇi prādiśaṃs tathā // 17.2 //
ācchādayan, vyalimpaṃś ca, prāśnannatha surāmiṣam /
prāpiban madhumādhvīkaṃ bhakṣyāṃś cādan yathepsitān // 17.3 //
nyaśyan śastrāṇyabhīṣṭāni, samanahyaṃś ca varmabhiḥ /
adhyāsata suyāgāni, dviṣadbhyaś cāśapaṃs tathā // 17.4 //
apūjayaṃś caturvaktraṃ, viprānārcaṃs tathāstuvan /
samālipata śakrārir yānaṃ cābhyalaṣad varam // 17.5 //
āmuñcad varma ratnāḍhyamabadhnāt khaḍgamujjlvalam /
adhyāsta syandanaṃ ghoraṃ, prāvartata tataḥ puraḥ // 17.6 //
āghnan bherīr mahāsvānāḥ, kambūṃś cāpyadhaman śubhān /
atāḍayan mṛdaṅgāṃś ca, perāś cāpūrayan kalāḥ // 17.7 //
astuvan bandinaḥ, śabdānanyonyaṃ codabhāvayan /
anadan siṃhanādāṃś ca, prādrekata hayadvipam // 17.8 //
animittānyathāpaśyannasphuṭad ravimaṇḍalam /
aukṣan śoṇitamambhodā, vāyavo'vānsuduḥsahāḥ // 17.9 //
ārcchan vāmaṃ mṛgāḥ kṛṣṇāḥ, śastrāṇāṃ vyasmaran bhaṭāḥ /
raktaṃ nyaṣṭhīvadaklāmyadakhidyad vājikuñjaram // 17.10 //
na tānagaṇayan sarvānāskandaṃś ca ripūn, dviṣaḥ /
acchindannasibhis tīkṣṇairabhindaṃs tomarais tathā // 17.11 //
nyakṛntaṃś cakradhārābhiratudan śaktibhir dṛḍham /
bhallairavidhyannugrāgrairatṛṃhaṃs tomarairalam // 17.12 //
āsyan plavaṅgamā vṛkṣānadhunvan bhūdharair bhṛśam /
ahiṃsan muṣṭibhiḥ kroghādadaśan daśanairapi // 17.13 //
prādunvan jānubhis tūrṇamatudaṃs talakūrparaiḥ /
prāhiṇvannarimuktāni śastrāṇi vividhāni ca // 17.14 //
atṛṇeṭ śakrajic chatrūnabhrāmyac ca samantataḥ /
adhvanac ca mahāghoraṃ, na ca kaṃcana nādunot // 17.15 //
nājānan sandadhānaṃ taṃ, dhanur naikṣanta bibhratam /
neṣūnacetannasyantaṃ, hatās tenāvidur dviṣaḥ // 17.16 //
aśṛṇvannanyataḥ śabdaṃ, prapalāyanta cānyataḥ /
ākrandamanyato'kurvaṃs tenāhanyanta cānyataḥ // 17.17 //
prāloṭhanta, vyabhidyanta, parito raktamasravan /
paryaśrāmyannatṛpyaṃś ca kṣatās tenāmriyanta ca // 17.18 //
saumitrirākulas tasmin brahmāstraṃ sarvarakṣasām /
nidhanāyājuhūṣat taṃ vyṣṭabhnād raghunandanaḥ // 17.19 //
tato māyāmayīṃ sītāṃ ghnan khaḍgena viyadgataḥ /
adṛśyatendrajid, vākyamavadat taṃ marutsutaḥ // 17.20 //
"māparādhnodiyaṃ kiṃcidabhraśyat patyurantikāt /
sītāṃ rākṣasa ! mā smaināṃ nigṛhṇāḥ pāpa ! duḥkhitām" // 17.21 //
"pīḍākaramamitrāṇāṃ kartavyamiti śakrajit /
abravīt, khaḍgakṛṣṭaś ca tasyā mūrdhānamacchinat // 17.22 //
"yatkṛte 'rīn vyagṛhṇīma, samudramatarāma ca /
sā hate"ti vadan rāmamupātiṣṭhan marutsutaḥ // 17.23 //
tataḥ prāmuhyatāṃ vīrau rāghavāvarutāṃ tathā /
uṣṇaṃ ca prāṇatāṃ dīrghamuccair vyākrośatāṃ tathā // 17.24 //
tāvabhāṣata paulastyo "mā sma praruditaṃ yuvām /
dhruvaṃ sa mohayitvāsmān pāpo'gacchannikumbhilām // 17.25 //
mā sma tiṣṭhata, tatrastho vadhyo 'smāvahutānalaḥ /
astre brahmaśirasyugre syandane cānupārjite // 17.26 //
brahmādadhād vadhaṃ tasya tasmin karmaṇyasaṃsthite" /
prāyacchadājñāṃ saumitrer yuthapānāṃ ca rāghavaḥ // 17.27 //
tāṃ pratyaicchan susaṃpritās tatas te savibhīṣaṇāḥ /
nikumbhilāṃ samabhyāyan, nyarudhyanta ca rākṣasaiḥ // 17.28 //
dikpālaiḥ kadanaṃ tatra sene prākurutāṃ mahat /
aitāṃ rakṣāṃsi nirjitya drutaṃ paulastyalakṣmaṇau, // 17.29 //
tatrendrajitamaikṣetāṃ kṛtadhiṣṇyaṃ samāhitam. /
so 'juhot kṛṣṇavartmānamāmanan mantramuttamam // 17.30 //
adhyāyac chakrajid brahma, samādheracalan na ca. /
tamāhvayata saumitriragarjac ca bhayaṃkaram // 17.31 //
akupyadindrajit tatra, pitṛvyaṃ cāgadad vacaḥ /
"tvamatrājāyathā, deha ihāpuṣyat surāmiṣaiḥ, // 17.32 //
ihājīva, ihaiva tvaṃ krūramārabhathāḥ katham /
nāpaśyaḥ pāṇimārdraṃ tvaṃ, bandhutvaṃ nāpyapaikṣathāḥ // 17.33 //
adharmān nātrasaḥ pāpa ! lokavādān na cābibheḥ /
dharmaduṣaṇa ! nūnaṃ tvaṃ nājānā, nāśṛṇoridam // 17.34 //
nirākṛtya yathā bandhūn laghutvaṃ yātyasaṃśayam." /
pitṛvyeṇa tato vākyamabhyadhīyata śakrajit // 17.35 //
"mithyā mā sma vyatikrāmo, macchīlaṃ mā na badhyathāh /
satyaṃ samabhavaṃ vaṃśe pāpānāṃ rakṣasāmaham // 17.36 //
na tvajāyata me śīlaṃ tādṛk, yādṛk pitus tava. /
kṣayāvaheṣu doṣeṣu vāryamāṇo mayāramat // 17.37 //
daśagrīvaṃ 'hametasmādatyajaṃ, na tu vidviṣan. /
parasvānyārjayan, nārīranyadīyāḥ parāmṛśat // 17.38 //
vyajighṛkṣat surān nityaṃ, prāmādyad guṇināṃ hite /
āśaṅkata suhṛdbandhūnavṛddhān bahvamanyata // 17.39 //
doṣairaramataibhis te pitātyajyata yair mayā. /
tatoruṣyadanardac ca, dviviṃśatibhireva ca // 17.40 //
śarairatāḍayad bandhuṃ, pañcaviṃśatibhir nṛpam /
rāvaṇis tasya saumitriramathnāc caturo hayān // 17.41 //
sāgarathiṃ cālunād bāṇairabhanak syandanaṃ tathā /
saumitrimakirad bāṇaiḥ parito rāvaṇis tataḥ // 17.42 //
tāvasphāvayatāṃ śāktiṃ, bāṇāṃś cākiratāṃ muhuḥ. /
vāruṇaṃ lakṣmaṇo'kṣipyadakṣipad raudramindrajit // 17.43 //
te parasparamāsādya śastre nāśamagacchatām /
āsuraṃ rākṣasaḥ śastraṃ tato ghoraṃ vyasarjayat, // 17.44 //
tasmān nirapatad bhūri śilāśūleṣṭimudgaram. /
māheśvareṇa saumitrirastabhnāt tat sudurjayam // 17.45 //
tato raudrasamāyuktaṃ māhendraṃ lakṣmaṇo'smarat /
tenāgamyata ghoreṇa, śiraś cāhriyata dviṣaḥ // 17.46 //
atuṣyannamarāḥ sarve, prāhṛṣyan kapiyūthapāḥ /
paryaṣvajata saumitriṃ, mūrdhnyajighrac ca rāghavaḥ // 17.47 //
arodīd rākṣasānīkamarodan nṛbhujāṃ patiḥ /
maithilyai cāśapaddhantuṃ tāṃ prākramata cāturaḥ // 17.48 //
"ayuktamidam" tyanye tamāptāḥ pratyavārayan /
nyarundhaṃś cāsya panthānaṃ bandhutā śucamāruṇat // 17.49 //
āsphāyatāsya vīratvamamarṣaś cāpyatāyata /
rāvaṇasya tataḥ sainyaṃ samastamayuyutsayat // 17.50 //
agnīnavarivasyaṃś ca te, 'namasyaṃś ca śaṅkaram /
dvijānaprīṇayan śāntyai yātudhānā bhavadbhiyaḥ // 17.51 //
paritaḥ paryavād vāyurājyagandhir manoramaḥ /
aśrūyata sa puṇyāhaḥ svastighoṣaḥ samuccaran // 17.52 //
yoddhāro 'bibharuḥ śāntyai sākṣataṃ vāri mūrdhabhiḥ /
ratnāni cādadur gāś ca, samavāñchannathāśiṣaḥ // 17.53 //
adihaṃś candanaiḥ śubhrair, vicitraṃ samavastrayan /
adhārayan srajaḥ kāntā, varma cānye 'dadhur drutam // 17.54 //
samakṣṇuvata śastrāṇi, prāmṛjan khaḍgasaṃhatīḥ /
gajādīni samārohan, prātiṣṭhantātha satvarāḥ // 17.55 //
apūrayan nabhaḥ śabdo balasaṃvartasaṃbhavaḥ /
apūryanta ca digbhāgās tumulais tūryanisvanaiḥ // 17.56 //
āsīd dvāreṣu saṃghaṭṭo rathāśvadviparakṣasām /
samahānanimittaiś ca samabhūyata bhīṣaṇaiḥ // 17.57 //
kapayo 'bibhayus tasminnabhañjaṃś ca mahādrumān /
prodakhāyan girīṃs tūrṇamagṛhṇaṃś ca mahāśilāḥ // 17.58 //
tataḥ samabhavad yuddhaṃ prāharan kapirākṣasāḥ /
anyonyenābhyabhūyanta, vimardamasahanta ca // 17.59 //
prāvardhata rajo bhaumaṃ, tad vyāśnuta diśo daśa /
parātmīyavivekaṃ ca prāmuṣṇāt kapirakṣasām // 17.60 //
tato 'dviṣur nirāloke svebhyo 'nyebhyaś ca rākṣasāḥ. /
adviṣan vānarāś caiva vānarebhyo 'pi nirdayāḥ // 17.61 //
aghuraṃs te mahāghoramaścyotannatha śoṇitam /
samapadyata raktena samantāt tena kardamaḥ // 17.62 //
gambhīrāḥ prāvahan nadyaḥ, samajāyanta ca hradāḥ /
vṛddhaṃ ca tad rajo 'śāmyat, samavedyanta ca dviṣaḥ // 17.63 //
tato 'citrīyatāstraughair dhanuś cādhūnayan mahat /
rāmaḥ, samīhitaṃ tasya nācetan sve na cāpare // 17.64 //
chinnānaikṣanta bhinnāṃś ca samantād rāmasāyukaiḥ. /
kruṣṭaṃ hāheti cāśṛṇvan na ca rāmaṃ nyarūpayan // 17.65 //
abhinac chatrusaṃghātānakṣuṇad vājikuñjaram /
apinaṭ ca rathānīkaṃ, na cājñāyata saṃcaran // 17.66 //
daśa dantisahasrāṇi rathināṃ ca mahātmanām /
caturdaśa sahasrāṇi sārohāṇāṃ ca vājinām // 17.67 //
lakṣe ca dve padātīnāṃ rāghaveṇa dhanurbhṛtā /
anīyantāṣṭame bhāge divasasya parikṣayam // 17.68 //
yamalokamivāgrathnād, rudrākrīḍamivākarot /
śailairivācinod bhūmiṃ bṛhadbhī rākṣasair hataiḥ // 17.69 //
astuvan devagandharvā, vyasmayanta plavaṅgamāḥ /
kapīndre'tanyata prītiḥ, paulastyo'manyatādbhutam // 17.70 //
rākṣasyaḥ prārudannuccaiḥ, prājugupsanta rāvaṇam. /
amuhyad bālavṛddhaṃ ca, samarauditaro janaḥ // 17.71 //
sarvataś cābhayaṃ prāpnon naicchan nṛbhyas tu rāvaṇaḥ /
phalaṃ tasyedamabhyāyād duruktasyeti cābruvan // 17.72 //
tato 'dhāvan mahāghoraṃ rathamāsthāya rāvaṇaḥ /
akṣmāyata mahī, gṛdhrāḥ samārāryanta bhīṣaṇāḥ // 17.73 //
meghāḥ savidyuto 'varṣaṃś celaknopaṃ ca śoṇitam /
avān bhīmā nabhasvantaḥ, prāruvannaśivāḥ śivāḥ // 17.74 //
āṭāṭyatāvamatyāsau durnimittāni, saṃyuge /
adhunod dhanurastraughaiḥ praurṇonūyata vidviṣaḥ // 17.75 //
vyanāśayaṃs tataḥ śatrūn sugrīvāstā mahībhṛtaḥ /
tato vyarasadaglāyadadhyśeta mahītalam // 17.76 //
āścyotad rudhiraṃ, toyamalasac cāti vihvalam /
aśīyata nṛmāṃsādāṃ balaṃ sugrīvabādhitam // 17.77 //
virūpākṣas tato krīḍat saṃgrāme mattahastinā /
muṣṭinādālayat tasya mūrdhānaṃ vānarādhipaḥ // 17.78 //
acūrṇayac ca yūpākṣaṃ śilayā tadanantaram. /
saṃkruddho muṣṭinātubhnādaṅgado'laṃ mahodaram // 17.79 //
tato 'kuṣṇād daśagrīvaḥ kruddhaḥ prāṇān vanaukasām /
agopāyac ca rakṣāṃsi diśaś cārīnabhājayat // 17.80 //
ālokayat sa kākutsthamadhṛṣṇod, ghoramadhvanat /
dhanurabhramayad bhīmamabhīṣayata vidviṣaḥ // 17.81 //
āskandal lakṣmaṇaṃ bānairatyakrāmac ca taṃ drutam /
rāmamabhyadravaj jiṣṇuraskunāc ceṣuvṛṣṭibhiḥ // 17.82 //
apauhad bāṇavarṣaṃ tad bhallai rāmo nirākulaḥ /
pratyaskunod daṣagrīvaṃ śarairāśīviṣopamaiḥ // 17.83 //
maṇḍalānyāṭatāṃ citramacchittāṃ śastrasaṃhatīḥ /
jagad vismāpayetāṃ tau, na ca vīrāvasīdatām // 17.84 //
vyoma prācinutāṃ bāṇaiḥ, kṣmāmakṣmāpayatāṃ gataiḥ /
abhittāṃ tūrṇamanyonyaṃ śikṣāś cātanutāṃ muhuḥ // 17.85 //
samādhattāsuraṃ śastraṃ rākṣasaḥ krūravikramaḥ /
tadakṣaran mahāsarpān vyāghrasiṃhāṃś ca bhīṣaṇān // 17.86 //
nyaṣedhat pāvakāstreṇa rāmas tad rākṣasas tataḥ /
adīvyad raudramatyugraṃ, musalādyagalat tataḥ // 17.87 //
gāndharveṇa nyavidyat tat kṣitīndro, 'tha narāśanaḥ /
sarvamarmasu kākutsthamaumbhat tīkṣṇaiḥ śilīmukhaiḥ // 17.88 //
tatas triśirasaṃ tasya prāvṛścal lakṣmaṇo dhvajam /
amathnāt sārathiṃ cāśu, bhūribhiś cātudaccharaiḥ // 17.89 //
aśvān vibhīṣano 'tubhnāt syandanaṃ cākṣiṇod drutam /
nākṣubhnād rākṣaso, bhrātuḥ śaktiṃ codavṛhad gurum // 17.90 //
tāmāpatantīṃ saumitris tridhākṛntacchilīmukhaiḥ /
aśabdāyanta paśyantas tataḥ kruddho niśācaraḥ // 17.91 //
aṣṭaghaṇṭāṃ mahāśaktimudayacchan mahattarām /
rāmānujaṃ tayāvidhyat, sa mahīṃ vyasurāśrayat // 17.92 //
rāghavasyābhṛśāyanta sāyakās, tairupadrutaḥ /
tatas tūrṇaṃ daśagrīvo raṇakṣmā paryaśeṣayat // 17.93 //
sasphurasyodakarṣac ca saumitreḥ śaktimagrajaḥ /
asiñcadoṣadhīs tā yāḥ samānītā hanūmatā // 17.94 //
udajīvat sumitrābhūr bhrātāśliṣyata tamāyatam /
sanyaṅ mūrdhanyupāśiṅghadapṛcchac ca nirāmayam // 17.95 //
tataḥ prodasahan sarve yoddhumabhyadravat parān /
akṛcchrāyata ca prāpto rathenānyena 'rāvaṇaḥ // 17.96 //
"bhūmiṣṭhasyāsamaṃ yuddhaṃ rathasthene"ti mātaliḥ /
āharad rathamatyugraṃ saśastraṃ maghavājñayā // 17.97 //
so 'dhyaṣṭhīyata rāmeṇa, śastraṃ pāśupataṃ tataḥ /
nirāsyata daśāsyas, tacchakrāstreṇājayan nṛpaḥ // 17.98 //
tataḥ śatamahasreṇa rāmaḥ praurṇon niśācaram /
bāṇānāmakṣiṇod dhuryān, sārathiṃ cādunod drutam // 17.99 //
adṛśyantānimittāni, prāhvalat kṣitimaṇḍalam /
rāvaṇaḥ prāhiṇocchūlaṃ, śaktiṃ caindīṃ mahīpatiḥ // 17.100 //
tābhyāmanyonyamāsādya samavāpyata saṃśamaḥ /
lakṣeṇa patriṇāṃ vakṣaḥ kruddho rāmasya rākṣasaḥ // 17.101 //
astṛṇādadhikaṃ rāmas tato 'devata sāyakaiḥ /
aklāmyadrāvaṇas, tasya sūto rathamanāśayat // 17.102 //
rākṣaso'tarjayat sūtaṃ punaś cāḍhaukayad ratham /
nirāsyetāmubhaubāṇānubhau dhuryānavidhyatām // 17.103 //
ubhāvakṛntatāṃ ketūnāvyathetāmubhau na tau /
adīpyetāmubhau dhṛṣṇū, prāyuñjātāṃ ca naipuṇam // 17.104 //
ubhau māyāṃ vyatāyetāṃ, vīrau nāśrāmyatāmubhau /
maṇḍalāni vicitrāṇi kṣipramākrāmatāmubhau // 17.105 //
na cobhāvapyalakṣyetāṃ, yantārāvāhatāmubhau /
syandanau samapṛcyetāmubhayor dīptavājinau // 17.106 //
tato māyāmayān mūrdhno rākṣaso 'prathayadraṇe /
rāmeṇaikaśataṃ teṣāṃ prāvṛścyata śilīmukhaiḥ // 17.107 //
samakṣubhnannudanvantaḥ, prākampanta mahībhṛtaḥ /
santrāsamabibhaḥ śakruḥ, praiṃkhacca, kṣubhitā kṣitiḥ // 17.108 //
tato mātalinā śastramasmaryata mahīpateḥ /
vadhāya rāvaṇasyograṃ svayambhūr yadakalpayat // 17.109 //
nabhasvān yasya vājeṣu, phale tigmāṃśupāvakau /
gurutvaṃ merusaṅkāśaṃ, dehaḥ sūkṣmo viyanmayaḥ // 17.110 //
rājitaṃ gāruḍaiḥ pakṣair viśveṣāṃ ghāma tejasām /
smṛtaṃ tad rāvaṇaṃ bhittvā sughoraṃ bhuvyaśāyayat // 17.111 //
ābadhnan kapivadanāni saṃprasādaṃ, prāśaṃsat surasamitir nṛpaṃ jitārim /
anyeṣāṃ vigatapariplavā digantāḥ, paulastyo'juṣata śucaṃ vipannabandhuḥ // 17.112 //
vyaśnute sma tataḥ śoko nābhisambandhasambhavaḥ /
vibhīṣaṇamasāvuccai roditi sma daśānanam // 18.1 //
"bhūmau śete daśagrīvo mahārhaśayanocitaḥ /
nekṣate vihvalaṃ māṃ ca, na me vācaṃ prayacchati // 18.2 //
vipāko'yaṃ daśagrīva ! saṃdṛṣṭo 'nāgato mayā. /
tvaṃ tenābhihitaḥ pathyaṃ kiṃ kopaṃ na niyacchasi // 18.3 //
bhajanti vipadas tūrṇamatikrāmanti sampadaḥ /
tān, madān nāvatiṣṭhante ye mate nyāyavādinām // 18.4 //
apathyamāyatau lobhādāmanantyanujīvinaḥ /
priyaṃ, śṛṇoti yas tebhyas, tamṛcchanti na sampadaḥ // 18.5 //
prājñās tejasvinaḥ samyak paśyanti ca, vadanti ca /
te'vajñātā mahārāja ! klāmyanti, viramanti, ca // 18.6 //
leḍhi bheṣajavan nityaṃ yaḥ pathyāni kaṭūnyapi /
tadarthaṃ sevate cāptān, kadācin na sa sīdati // 18.7 //
sarvasya jāyate mānaḥ, svahitāc ca pramādyati /
vṛddhau bhajati cāpathyaṃ naro yena vinaśyati // 18.8 //
dveṣṭi prāyo guṇebhyo yan, na ca snihyati kasyacit /
vairāyate mahadbhiś ca śīyate vṛddhimānapi // 18.9 //
samāśvasimi kenāhaṃ, kathaṃ prāṇimi durgataḥ /
lokatrayapatir bhrātā yasya me svapiti kṣitau // 18.10 //
aho jāgarti kṛcchreṣu daivaṃ, yad balabhijjitaḥ /
luṭhyanti bhūmau klidyanti bāndhavā me svapanti ca // 18.11 //
śivāḥ kuṣṇanti māṃsāni, bhūmiḥ pibati śoṇitam /
daśagrīvasanābhīnāṃ samadantyāmiṣaṃ khagāḥ, // 18.12 //
yena pūtakrator mūrdhni sthīyate sma mahāhave /
tasyāpīndrajito daivād dhvāṃkṣaiḥ śirasi līyate // 18.13 //
svarbhānur bhāskaraṃ grastaṃ niṣṭīvati kṛtāhnikaḥ /
abhyupaiti punar bhūtiṃ rāmagrasto na kaścana // 18.14 //
tvamajānannidaṃ rājannīḍiṣe sma svavikramam /
dātuṃ necchasi sītāṃ sma, viṣayāṇāṃ ca neśiṣe // 18.15 //
mantre jātu vadantyajñās, tvaṃ tānapyanumanyase /
kathaṃ nāma bhavāṃs tatra nāvaiti hitamātmanaḥ // 18.16 //
apṛṣṭo nu bravīti tvāṃ mantre mātāmaho hitam /
"na karomītipaulastya ! tadā mohāt tvamuktavān // 18.17 //
tvaṃ sma vettha mahārāja ! yat smāha na vibhīṣanaḥ. /
purā tyajati yat kruddo māṃ nirākṛtya saṃsadi // 18.18 //
havir jakṣiti niḥśaṅko makheṣu madhavānasau /
pravāti svecchayā vāyurudgacchati ca bhāskaraḥ // 18.19 //
dhanānāmīśate yakṣā, yamo dāmyati rākṣasān /
tanoti varuṇaḥ pāśamindunodīyate 'dhunā // 18.20 //
śāmyatyṛtusamāhāras, tapasyanti vanaukasaḥ /
no namasyanti te bandhūn, varivasyanti nāmarāḥ // 18.21 //
śrīr niṣkuṣyati laṅkāyāṃ, virajyanti samṛddhayaḥ /
na veda tan, na yasyāsti mṛte tvayi viparyayaḥ // 18.22 //
śaktiṃ saṃsvajate śakro, gopāyati hariḥ śriyam /
devavandyaḥ pramodante, citrīyante, ghanodayāḥ // 18.23 //
bibhratyastrāṇi sāmarṣā raṇakāmyanti cāmarāḥ /
cakāsati ca, māṃsādāṃ tathārandhreṣu jāgrati // 18.24 //
cañcūryate 'bhito laṅkāmasmāṃś cāpyatiśerate /
bhūmayanti svasāmarthyaṃ, kīrtiṃ naḥ kanayanti ca // 18.25 //
diśo vyaṣnuvate dṛptās tvatkṛtāṃ jahati sthitim /
kṣodayanti ca naḥ kṣudrā, hasanti tvāṃ vipadgatam // 18.26 //
śamaṃ śamaṃ nabhasvantaḥ punanti parito jagat /
ujjihīṣe mahārāja ! tvaṃ praśānto na kiṃ punaḥ // 18.27 //
prorṇoti śokas cittaṃ me, satvaṃ saṃśāmyatīva me /
pramārṣṭi duḥkhamālokaṃ, muñcāmyūrjaṃ tvayā vinā // 18.28 //
kena saṃvidratenānyas tvatto bāndhavavatsalaḥ /
viraumi śūnye, prorṇaumi kathaṃ manyusamudbhavam // 18.29 //
rodimyanāthamātmānaṃ bandhunā rahitas tvayā /
pramāṇaṃ nopakārāṇāmavagacchāmi yasya te // 18.30 //
nedānīṃ śakrayakṣendrau bibhīto, na daridritaḥ /
na garvaṃ jahito dṛptau, na kliśnīto daśānana ! // 18.31 //
tvayāpi nāma rahitāḥ kāryāṇi tanumo vayam /
kurmaś ca jīvite buddhiṃ, dhik tṛṣṇāṃ kṛtanāśinīm // 18.32 //
tṛṇehmi dehamātmīyaṃ. tvaṃ vācaṃ na dadāsi cet /
drāghayanti hi me śokaṃ smaryamāṇā guṇās tava // 18.33 //
unmucya srajamātmīyāṃ māṃ srajayati ko hasan /
nedayatyāsanaṃ ko me, ko hi me vadati priyam // 18.34 //
na gacchāmi purā laṅkāmāyur yāvad dadhāmyaham /
kadā bhavati me prītis, tvāṃ paśyāmi na cedaham // 18.35 //
ūrdhvaṃ mriye muhūrtāddhi vihvalaḥ kṣatabāndhavaḥ /
mantre sma hitamākhyāmi, na karomi tavāpriyam // 18.36 //
antaḥpurāṇi paulastyaṃ paurāś ca bhṛśaduḥkhitāḥ /
saṃśrutya smābhidhāvanti hataṃ rāmeṇa saṃyuge // 18.37 //
mūrdhajān sma viluñcanti, krośanti smātivihvalam /
adhīyantyupakārāṇāṃ muhur bhartuḥ pramanyu ca // 18.38 //
rāvaṇasya namanti sma paurāḥ sāsrā rudanti ca." /
bhāṣate sma tato rāmo vacaḥ paulastyamākulam // 18.39 //
"dātuḥ sthātur dviṣāṃ mūrdhni yaṣṭus tarpayituḥ pit n /
yuddhābhagnāvipannasya kiṃ daśāsyasya śocasi // 18.40 //
bobhavīti na sammoho vyasane sma bhavādṛśām /
kiṃ na paśyasi, sarvo 'yaṃ janas tvāmavalambate // 18.41 //
tvamarhasi bhrāturanantarāṇi kartuṃ, janasyāsya ca śokabhaṅgam /
dhurye vipanne tvayi rājyabhāro majjatyanūḍhaḥ kṣaṇadācarendra !" // 18.42 //
apamanyus tato vākyaṃ paulastyo rāmamuktavān /
"aśocyo'pi vrajannastaṃ sanābhir dunuyān na kim // 19.1 //
taṃ no devā vidheyāsur yena rāvaṇavad vayam /
sapatnāṃś ca 'dhijīyāsma, saṃgrāme ca mṛṣīmahi // 19.2 //
kriyeraṃś ca daśāsyena yathānyenāpi naḥ kule /
devadyañco narāhārā nyañcaśca dviṣatāṃ gaṇāḥ // 19.3 //
sa eva ghārayet prāṇānīdṛśe bandhuviplave /
bhavedāśvāsako yasya suhṛcchakto bhavādṛśaḥ // 19.4 //
mriyeyordhvaṃ muhūrtāddhi, na syās tvaṃ yadi me gatiḥ /
āśaṃsā ca hi naḥ, prete jīvemadaśamūrdhani // 19.5 //
prakuryāma vayaṃ deśe garhyāṃ tatra kathaṃ ratim /
yatra viṃśatihastasya na sodaryasya sambhavaḥ." // 19.6 //
āmantrayeta tān prahvān mantriṇo'tha vibhīṣaṇaḥ /
"gaccheta tvaritaṃ laṅkāṃ, rājaveśma viśeta ca // 19.7 //
ādadīdhvaṃ mahārhāṇi tatra vāsāṃsi satvarāḥ /
uddhunīyāta satketūn, nirharetāgryacandanam // 19.8 //
muñcetākāśadhūpāṃśca, grathnīyāta srajaḥ śubhāḥ /
ānayetāmitaṃ dāru karpūrāgurukuṅkumam // 19.9 //
uhyeran yajña pātrāṇi, hriyeta ca vibhāvasuḥ /
bhriyeta cājyamṛtvigbhiḥ, kalpyeta ca samitkuśam // 19.10 //
snānīyaiḥ snāpayetāśu, ramyair limpeta varṇakaiḥ /
alaṅkuryāta ratnaiśca rāvaṇārhair daśānanam // 19.11 //
vāsayeta suvāsobhyāṃ medhyābhyāṃ rākṣasādhipam /
ṛtvik sragviṇamādadhyāt prāṅmūrdhānaṃ mṛgājine // 19.12 //
yajñapātrāṇi gotreṣu cinuyāc ca yathāvidhi /
juhuyāc ca havir vahnau, gāyeyuḥ sāma sāmagāḥ." // 19.13 //
gatvātha te purīṃ laṅkāṃ kṛtvā sarvaṃ yathoditam /
samīpe'ntyāhuteḥ sāsrāḥ proktavanto vibhīṣaṇam // 19.14 //
"kṛtaṃ sarvaṃ yathoddiṣṭaṃ, kartuṃ vahnijalakriyām /
prayatethā mahārāja ! saha sarvaiḥ svabandhubhiḥ // 19.15 //
ajñāvan notsahethās tvaṃ, dheyā dhīratvamacyutam /
stheyāḥ kāryeṣu bandhūnāṃ, heyāḥ śokodbhavaṃ tamaḥ // 19.16 //
nāvakalpyamidaṃ, glāyed yat kṛcchreṣu bhavānapi /
na pṛthagjanavaj jātu pramuhyet paṇḍito janaḥ // 19.17 //
yacca yatra bhavāṃs tiṣṭhet, tatrānyo rāvaṇasya na /
yacca yatra bhavān sīden mahadbhis tad vigarhitam // 19.18 //
āścaryaṃ, yacca yatra tvāṃ prabrūyāma vayaṃ hitam /
api sākṣāt praśiṣyās tvaṃ kṛcchreṣvindrapurohitam // 19.19 //
kāmo janasya"jahyās tvaṃ pramādaṃ nairṛtādhipa !" /
uta dviṣo'nuśoceyur viplave, kimu bāndhavāḥ // 19.20 //
sa bhavān bhrātṛvad rakṣed yathāvadakhilaṃ janam /
na bhavān saṃpramuhyec cedāśvasyuś ca niśācarāḥ, // 19.21 //
tataḥ sa gatavān kartuṃ bhrāturagnijalakriyām. /
proktavān kṛtakartavyaṃ vaco rāmo'tha rākṣasam // 19.22 //
ambhāṃsi rukmakumbhena siñcan mūrdhi samādhimān /
"tvaṃ rājā rakṣasāṃ laṅkāmavekṣethā vibhīṣana ? // 19.23 //
kruddhānanunayeḥ samyak, dhanairlubdhānupārjayeḥ /
mānino mānayeḥ kāle, trastān paulastya ! sāntvayeḥ // 19.24 //
icchā me paramā, nandeḥ kathaṃ tvaṃ vṛtraśatruvat /
iccheddhi suhṛdaṃ sarvo vṛddhisaṃsthaṃ yataḥ suhṛt // 19.25 //
vardhiṣīṣṭāḥ svajāteṣu, vadhyās tvaṃ ripusaṃhatīḥ /
bhūyās tvaṃ guṇināṃ mānyas, teṣāṃ stheyā vyavasthitau // 19.26 //
dheyās tvaṃ suhṛdāṃ prītiṃ, vandiṣīṣṭhā divaukasaḥ /
somaṃ peyāś ca, heyāś ca hiṃsrā hānikarīḥ kriyāḥ // 19.27 //
avaseyāś ca kāryāṇi dharmeṇa puravāsinām /
anurāgaṃ kriyā rājan ! sadā sarvagataṃ jane // 19.28 //
ghāniṣīṣṭa tvayā manyur, grāhiṣīṣṭa samunnatiḥ /
rakṣobhir darśiṣīṣṭhās tvaṃ, drakṣīran bhavatā ca te // 19.29 //
manyuṃ vadhyā bhaṭavadhakṛtaṃ bālavṛddhasya rājan !, śāstrābhijñāḥ sadasi sudhiyaḥ sannidhiṃ te kriyāsuḥ /
saṃraṃsīṣṭhāḥ suramunigate vartmani prājyadharme, saṃbhutsīṣṭhāḥ sunayanayanair vidviṣāmīhitāni." // 19.30 //
samupetya tataḥ sītāmuktavān pavanātmajaḥ /
diṣṭyā vardhasva vaidehi ! hatas trailokyakaṇṭakaḥ // 20.1 //
anujānīhi hanyantāṃ mayaitāḥ kṣudramānasāḥ /
rakṣikās tava rākṣasyo, gṛhāṇaitāsu matsaram // 20.2 //
tṛṇhāni durācāraghorarūpāśayakriyāḥ /
hiṃsrā bhavatu te buddhiretās, kuru niṣṭhuram // 20.3 //
paścimaṃ karavāmaitat priyaṃ devi ! vayaṃ tava," /
tataḥ proktavatī sītā vānaraṃ karuṇāśayā // 20.4 //
"upaśāmyatu, te buddhiḥ piṇḍanirveśakāriṣu /
laghusatveṣu, doṣo'yaṃ yatkṛtonihato 'sakau // 20.5 //
na hi preṣyavadhaṃ ghoraṃ karavānyastu te matiḥ /
edhi kāryakaras tvaṃ me gatvā pravada rāghavam // 20.6 //
"didṛkṣur maithilī rāma ! paśyatu tvāvilambitam". /
tatheti sa pratijñāya gatvā rāghavamuktavān // 20.7 //
"utsukānīyatāṃ devī kākutsthakulanandana !" /
kṣmāṃ likhitvā viniśvasya svarālokya vibhīṣaṇam // 20.8 //
uktavān rāghavaḥ"sītāmānayālaṃkṛtāmiti." /
gatvā praṇamya tenoktā maithilī madhuraṃ vacaḥ // 20.9 //
"jahīhi śokāṃ vaidehi ! prītaye dhehi mānasam /
rāvaṇe jahihi dveṣāṃ, jahāhi pramadāvanam // 20.10 //
snāhyanulimpa dhūpāya, nivassvāvidhya ca srajam /
ratnānyāmuñca, saṃdīpte havir juhudhi pāvake, // 20.11 //
addhi tvaṃ pañcagavyaṃ ca, chindhi saṃrodhajaṃ tamaḥ /
āroha śibikāṃ haimīṃ, dviṣāṃ jahi manorathān // 20.12 //
tṛṇeḍhu tvadviyogotthāṃ rājanyānāṃ patiḥ śucam /
bhavatādadhiyuktā tvamata ūrdhvaṃ svaveśmani // 20.13 //
dīkṣasva saha rāmeṇa tvaritaṃ turagādhvare /
dṛśyasva patyā prītena prītyā prekṣasva rāghavam // 20.14 //
ayaṃ niyogaḥ patyus te, kāryā nātra vicāraṇā /
bhūṣayāṅgaṃ, pramāṇaṃ ced, rāmaṃ gantuṃ yatasva ca // 20.15 //
mudā saṃyuhi kākutsthaṃ, svayaṃ cāpnūhi sampadam /
upehyūrdhvaṃ muhūrtāt tvaṃ devi ! rāghavasannidhim // 20.16 //
ūrdhvaṃ muhūrtādahno 'ṅga ! svāminī sma bhava kṣiteḥ /
rājapatnīniyogasthamanuśādhi purījanam // 20.17 //
uttiṣṭhasva mate patyur, yatasvālaṅkṛtau tathā /
pratiṣṭhasva ca taṃ draṣṭuṃ draṣṭavyaṃ tvaṃ mahīpatim." // 20.18 //
anuṣṭhāya yathādiṣṭaṃ niyogaṃ janakātmajā /
mamārūḍhavatī yānaṃ paṭṭāṃ'śukavṛtānanā // 20.19 //
lajjānatā visaṃyogaduḥkhasmaraṇavihvalā /
sāsrā gatvāntikaṃ patyur dīnā ruditavatyasau // 20.20 //
prāptacāritryasandehas tatas tāmuktavān nṛpaḥ /
icchāme"nādade sīte ! tvāmahaṃ gamyatāmataḥ" // 20.21 //
rāvaṇāṅkapariśliṣṭā tvaṃ hṛllekhakarī mama /
matiṃ badhāna sugrīve , rākṣasendraṃ gṛhāṇa vā // 20.22 //
aśāna bharatād bhogān, lakṣmaṇaṃ pravṛṇīṣva vā /
kāmād vā yāhi, mucyantāmāśā rāmanibandhanāḥ // 20.23 //
kva ca khyāto raghor vaṃśaḥ, kva taṃ paragṛhoṣitā /
anyasmai hṛdayaṃ dehi, nānabhīṣṭe ghaṭāmahe // 20.24 //
yatheṣṭaṃ cara vaidehi !, panthānaḥ santu te śivāḥ /
kāmās te'nyatra tāyantāṃ viśaṅkāṃ tyaja madgatām // 20.25 //
tataḥ pragaditā vākyaṃ maithilābhijanā nṛpam /
"strīsāmānyena sambhūtā śaṅkā mayi vimucyatām // 20.26 //
daivād bibhīhi kākutstha ! jihrīhi tvaṃ tathā janāt /
mithyā māmabhisaṃkrudhyannavaśāṃ śatruṇā hṛtām // 20.27 //
cetasas tvayi vṛttir me, śarīraṃ rakṣasā hṛtam /
vidāṃkurvantu samyañco devāḥ satyamidaṃ vacaḥ // 20.28 //
tvaṃ punīhi punīhīti punan vāyo ! jagattrayam /
caran deheṣu bhūtānāṃ viddhi me buddhiviplavam // 20.29 //
khamaṭa, dyāmaṭāṭorvīmityaṭantyo 'tipāvanāḥ /
yūyamāpo ! vijānīta manovṛttiṃ śubhāṃ mama // 20.30 //
jaganti dhatsva dhatsveti dadhatī tvaṃ vasundhare ! /
avehi mama cāritraṃ naktaṃdivamavicyutam // 20.31 //
rasān saṃhara, dīpyasva, dhvāntaṃ jahi, nabho bhrama /
itīhamānas tigmāṃ'śo ! vṛttaṃ jñātuṃ ghaṭasva me // 20.32 //
svarge vidyasva, bhuvyāsva, bhujaṅganilaye bhava /
evaṃ vasan mamākāśa ! saṃbudhyasva kṛtākṛtam // 20.33 //
citāṃ kuru ca saumitre ! vyasanasyāsya bheṣajam /
rāmas tuṣyatu me vādya, pāpāṃ pluṣṇātu vānalaḥ // 20.34 //
rāghavasya matenātha lakṣmaṇenācitāṃ citām /
dṛṣṭvā pradakṣiṇīkṛtya rāmaṃ pragaditā vacaḥ // 20.35 //
pravapāṇi vapur vahnau rāsāhaṃ śāṅkitā tvayā /
sarve vidantu śṛṇvantu bhavantaḥ sa plavaṅgamāḥ // 20.36 //
māṃ duṣṭāṃ jvalitavapuḥ pluṣāṇa vahne ! saṃrakṣa kṣatamalināṃ suhṛd yathā vā /
eṣāhaṃ kratuṣu vasor yathājyadhārā tvāṃ prāptā vidhivadudīrṇadīptimālam // 20.37 //
samutkṣipya tato vahnir maithilīṃ rāmamuktavān /
"kākutstha ! dayitāṃ sādhvīṃ tvamāśaṅkiṣyathāḥ katham // 21.1 //
nā bhaviṣyadiyaṃ śuddhā yadyapāsyamahaṃ tataḥ /
na caināṃ, pakṣapāto me dharmādanyatra rāghava ! // 21.2 //
api tatraripuḥ sītāṃ nārthayiṣyata durmatiḥ /
krūraṃ jātvavadiṣyac ca jātvastoṣyacchriyaṃ svakām // 21.3 //
saṅkalpaṃ nākariṣyac ca tatreyaṃ śuddhamānasā /
satyāmarṣamavāpsyas tvaṃ rāmaḥ sītānibandhanam // 21.4 //
tvayādrakṣyata kiṃ nāsyāḥ śīlaṃ saṃvasatā ciram /
adarśiṣyanta vā ceṣṭāḥ kālena badhunā na kim // 21.5 //
yāvajjivamaśociṣyo, nāhāsyaś cedidaṃ tamaḥ /
bhānurapyapatiṣyat kṣmāmakṣobhiṣyata cediyam // 21.6 //
samapatsyata rājendra ! straiṇaṃ yadyatra cāpalam /
lokapālā ihāyāsyaṃs tato nāmī kalidruhaḥ // 21.7 //
āścaryaṃ yacca yatra strī kṛcchre 'vartsyan mate tava /
trāsādasyāṃ vinaṣṭāyāṃ kiṃ kimālapsyathāḥ phalam // 21.8 //
yatra yaccāmariṣyat strī sādhvasād doṣavarjitā /
tadasūyāratau loke tasyā vācyāspadaṃ mṛṣā // 21.9 //
amaṃtsya bhavān yadvad tathaiva ca pitā tava /
nāgamiṣyad vimānasthaḥ sākṣād daśaratho nṛpaḥ // 21.10 //
nākalpsyat sannidhiṃ sthānuḥ śūlī vṛṣabhavāhanaḥ /
anvabhāviṣyatānyena maithilī cet pativratā // 21.11 //
ānandayiṣyadāgamya kathaṃ tvāmaravindasat /
rājendra ! viśvasūr dhātā cāritrye sītayā kṣate // 21.12 //
praṇaman brahmaṇā prokto rājakādhipatis tataḥ /
"nā, śotsyan maithilī loke, nācariṣyadidaṃ yadi // 21.13 //
nāmokṣyāma vayaṃ śaṅkāmihādhāsyan na ced bhavān /
kiṃ vā citramidaṃ yuktaṃ, bhavān yadakariṣyata // 21.14 //
prāvartiṣyanta ceṣṭāś cedyāthātathyavat tava /
anuśāsye tvayā loke rāmāvartsyaṃstarāṃ tataḥ // 21.15 //
prāṇamantam tato rāmamuktavāniti śaṅkaraḥ /
"kiṃ nārāyaṇamātmānaṃ nābhotsyata bhavānajam // 21.16 //
ko nyo 'kartsyadiha prāṇān dṛptānāṃ ca suradviṣām /
ko vā viśvajanīneṣu karmasu prāghaṭiṣyata // 21.17 //
daityakṣaye mahārāja ! yacca yatrāghaṭiṣyathāḥ /
samāptiṃ jātu tatrāpi kiṃ nāneṣyas tvamīhitam // 21.18 //
tātaṃ prasādya kaiyeyyā bharatāya prapīḍitam /
sahasracakṣuṣaṃ rāmo ninaṃsuḥ paridṛṣṭavān // 21.19 //
pretā vareṇa śakrasya prāṇantaḥ kapayas tataḥ /
saṃjātāḥ phalinānamrarociṣṇudrumasadravaḥ // 21.20 //
bhramara kulākulolbaṇasugandhipuṣpatarus taruṇamadhūkasambhavapiśaṅgitatuṅgaśikhaḥ /
śikharaśilāntarālaparikwxlqqptajalāvasaraḥ sarasaphalaśriyaṃ sa vitatāna suvelagiriḥ // 21.21 //
saṃvādbhiḥ sakusumareṇubhiḥ samīrairānamrair bahuphaladhāribhir vanāntaiḥ /
ścyotadbhir madhupaṭalaiś ca vānarāṇām āpyāno ripuvadhasambhavaḥ pramodaḥ // 21.22 //
āyāntyaḥ svaphalabhareṇa bhaṅguratvaṃ bhṛṅgālīnicayacitā latās tarūṇām /
sāmodāḥ kṣititalasaṃsthitāvalopyā bhokt ṇāṃ ṣramamadayaṃ na nītavatyaḥ // 21.23 //
tato rāmo hanūmantamuktavān hṛṣṭamānasam /
"ayodhyāṃ śvaḥ prayātāsi kape ! bharatapālitām // 22.1 //
gādhitāse nabho bhūyaḥ sphuṭanmeghaghaṭāvali /
īkṣitāse 'mbhasāṃ patyuḥ payaḥ śiśiraśīkaram // 22.2 //
sevitāse plavaṅga ! tvaṃ mahendrādreradhityakāḥ /
vyutkrāntavartmano bhānoḥ sahajyotsnākumudvatīḥ // 22.3 //
candanadrumasaṃcchannā nirākṛtahimaśrathāḥ /
darśitāras tvayā tāś ca malayopatyakāḥ śubhāḥ // 22.4 //
pratanvyaḥ komalā vindhye sahitāraḥ syadaṃ na te /
latāḥ stabakaśālinyo madhulehikulākulāḥ // 22.5 //
draṣṭāsi prītimānārāt sakhibhiḥ saha sevitām /
sapakṣapātaṃ kiṣkindhāṃ pūrvakrīḍāṃ smaran muhuḥ // 22.6 //
tvayā sandarśitārau te mālyavaddaṇḍakāvane /
upadrutaś ciraṃ dvandvair yayoḥ kliśitavānaham // 22.7 //
āptārau bhavatā ramyāvāśramau hariṇākulau /
puṇyodakadvijākīrṇau sutīkṣṇaśarabhaṅgayoḥ // 22.8 //
atikrāntā tvayā ramyaṃ duḥkhamatres tapovanam /
pavitracitrakūṭe 'drau tvaṃ sthātāsi kutūhalāt // 22.9 //
tataḥ paraṃ bharadvājo bhavatā darśitā muniḥ /
draṣṭāraś ca janāḥ punyā yāmunāmbukṣatāṃ'hasaḥ // 22.10 //
syantvā syantvā divaḥ śambhormūrdhni skantvā bhuvaṃ gatām /
gāhitāse 'tha puṇyasya gaṅgāṃ mūrtimiva drutām // 22.11 //
tamasāyā mahānīlapāṣāṇasadṛśatviṣaḥ /
vanāntāt bahu mantāse nāgarākrīḍaśākhinaḥ // 22.12 //
nagarastrīstananyastadhautakuṅkumapiñjarām /
vilokya sarayūṃ ramyāṃ gantāyodhyā tvayā purī // 22.13 //
ānanditāras tvāṃ dṛṣṭvā praṣṭāraś cāvayoḥ śivam /
mātaraḥ saha maithilyā, toṣṭā ca bharataḥ param // 22.14 //
ākhyātāsi hataṃ śatrumabhiṣiktaṃ vibhīṣaṇam /
sugrīvaṃ cārjitaṃ mitraṃ, sarvāṃś cāgāmukān drutam // 22.15 //
gantāraḥ paramāṃ prītiṃ paurāḥ ṣrutvā vacas tava /
jñātvaitat sammukhīnaś ca sametā bharato dhruvam // 22.16 //
gate tvayi pathānena vayamapyaṃhitāsmahe /
labdhāhe 'haṃ dhṛtiṃ prāpte bhūyo bhavati sammukhe // 22.17 //
gate tasmin gṛhītārthe rāmaḥ sugrīvarākṣasau /
uktavān śvo 'bhigantāstho yuvāṃ saha mayā puram // 22.18 //
draṣṭāsthas tatra tisro me māt s tuṣṭa'ntarātmanaḥ /
āntyantīnaṃ sakhitvaṃ ca prāptāstho bharatāśrayam // 22.19 //
naivaṃ virahaduḥkhena vayaṃ vyāghānitāsmahe /
śramo nubhavitā naivaṃ bhavadbhyāṃ ca viyogajaḥ, // 22.20 //
evaṃ yuvāṃ mama prītyai kalptāsthaḥ kapirākṣasau ! /
gantuṃ prayatitāsāthe prātaḥ saha mayā yadi // 22.21 //
utkavantau tato rāmaṃ vacaḥ paulastyavānarau /
anugraho 'yaṃ kākutstha ! gantāsvo yat tvayā saha // 22.22 //
anumantāsvahe nāvāṃ bhavantaṃ virahaṃ tvayā /
api prāpya surendratvaṃ, kiṃ nu prattaṃ, tvayāspadam // 22.23 //
tataḥ kathābhiḥ samatītya doṣāmāruhya sainyaiḥ saha puṣpakaṃ te /
samprasthitā vegavaśādagādhaṃ prakṣobhayantaḥ salilaṃ payodheḥ // 22.24 //
setuṃ, mahendraṃ, malayaṃ savindhyaṃ, samālyavantaṃ girimṛṣyamūkam /
sadaṇḍakāraṇyavātīṃ ca pampāṃ rāmaḥ priyāyāḥ kathayan jagāma // 22.25 //
ete te munijanamaṇḍitā digantāḥ, śailo'yaṃ lulitavanaḥ sa citrakūṭaḥ /
gaṅgeyaṃ sutanu! viśālatīraramyā, maithilyā raghutanayo diśan nananda // 22.26 //
śiñjānabhramarakulākulāgrapuṣpāḥ śītā'mbhaḥpravilayasaṃplavābhilīnāḥ /
ete te sutanu ! purījanopabhogyā dṛśyante nayanamanoramā vanāntāḥ // 22.27 //
sthānaṃ naḥ pūrvajānāmiyamadhikamasau preyasī pūrayodhyā, dūrādālokyate yā hutavividhahaviḥprīṇitāśeṣadevā /
so 'yaṃ deśo, rudantaṃ purajanamakhilaṃ yatra hitvā prayātau āvāṃ sīte ! vanāntaṃ saha dhṛtadhṛtinā lakṣmaṇena kṣapānte // 22.28 //
tūryāṇāmatha niḥsvanena sakalaṃ lokaṃ samāpūrayan vikrāntaiḥ kariṇāṃ girīndrasadṛśāṃ kṣmāṃ kampayan sarvataḥ /
sānandāśruvilocanaḥ prakṛtibhiḥ sārdhaṃ sahāntaḥ puraḥ samprāpto bharataḥ samārutiralaṃ namraḥ samaṃ mātṛbhiḥ // 22.29 //
atha sasambhramapaurajanāvṛto bharatapāṇidhṛtojjvalacāmaraḥ /
gurujanadvijabandyabhinanditaḥ praviśati sma puraṃ raghunandanaḥ // 22.30 //
pravidhāya dhṛtiṃ parāṃ janānāṃ yuvarājaṃ bharataṃ tato'bhiṣicya /
jaghaṭe turagādhvareṇa yaṣṭuṃ kṛtasambhāravidhiḥ patiḥ prajānām // 22.31 //
idamadhigatamuktimārgacitraṃ vivadiṣatāṃ vadatāṃ ca sannibandhāt /
janayati vijayaṃ sadā janānāṃ yudhi susamāhitamaiśvaraṃ yathāstram // 22.32 //
dīpatulyaḥ prabandho 'yaṃ śabdalakṣaṇacakṣuṣām /
hastāmarṣa ivāndhānāṃ bhaved vyākaraṇādṛte // 22.33 //
vyākhyāgamyamidaṃ kāvyamutsavaḥ sudhiyāmalam /
hatā durmeghasaś cāsmin vidvatpriyatayā mayā // 22.34 //
kāvyamidaṃ vihitaṃ mayā valabhyāṃ śrīdharasenanerandrapālitāyām /
kīrtirato bhavatān nṛpasya, tasya premakaraḥ kṣitipo yataḥ prajānām // 22.35 //
