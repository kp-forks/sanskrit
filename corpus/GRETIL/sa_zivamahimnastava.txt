#Text:Śivamahimnastava
#Data entry:Harunaga Isaacson
#Edition:The Mahimnastava or Praise of Shiva's Greatness. Edited, translated, and presented in illustrations by W. Norman Brown. Poona: American Institute of Indian Studies 1965.
#Notes:Brown's most important source an inscription on the Amaresvara temple at Mandhata in the district of Nimad on the northern bank of the Narmada river. Dated Samvat 1120 or 1220 (November 21, 1063 or October 27, 1163 AD). - OH: additional verses (Smstadd_) marked with *.
#Date:1060-1160

mahimnaḥ pāraṃ te paramaviduṣo yady asadṛśī stutir brahmādīnām api tadavasannās tvayi giraḥ /
athāvācyaḥ sarvaḥ svamatipariṇāmāvadhi gṛṇan mamāpy eṣa stotre hara nirapavādaḥ parikaraḥ // 1 //
atītaḥ panthānaṃ tava ca mahimā vāṅmanasayor atadvyāvṛttyā yaṃ cakitam abhidhatte śrutir api /
sa kasya stotavyaḥ katividhaguṇaḥ kasya viṣayaḥ pade tv arvācīne patati na manaḥ kasya na vacaḥ // 2 //
madhusphītā vācaḥ paramam amṛtaṃ nirmitavatas tava brahman kiṃ vāg api suraguror vismayapadam /
mama tv etāṃ vāṇīṃ guṇakathanapuṇyena bhavataḥ punāmīty arthe 'smin puramathana buddhir vyavasitā // 3 //
tavaiśvaryaṃ yat taj jagadudayarakṣāpralayakṛt trayīvastu vyastaṃ tisṛṣu guṇabhinnāsu tanuṣu /
abhavyānām asmin varada ramaṇīyām aramaṇīṃ vihantuṃ vyākrośīṃ vidadhata ihaike jaḍadhiyaḥ // 4 //
kimīhaḥ kiṃkāyaḥ sa khalu kimupāyas tribhuvanaṃ kimādhāro dhātā sṛjati kimupādāna iti ca /
atarkyaiśvarye tvayy anavasaraduḥstho hatadhiyaḥ kutarko 'yaṃ kāṃścin mukharayati mohāya jagataḥ // 5 //
ajanmāno lokāḥ kim avayavavanto 'pi jagatām adhiṣṭhātāraṃ kiṃ bhavavidhir anādṛtya bhavati /
anīśo vā kuryād bhuvanajanane kaḥ parikaro yato mandās tvāṃ praty amaravara saṃśerata ime // 6 //
trayī sāṃkhyaṃ yogaḥ paśupatimataṃ vaiṣṇavam iti prabhinne prasthāne param idam adaḥ pathyam iti ca /
rucīnāṃ vaicitryād ṛjukuṭilanānāpathajuṣāṃ nṛṇām eko gamyas tvam asi payasām arṇava iva // 7 //
mahokṣaḥ khaṭvāṅgaṃ paraśur ajinaṃ bhasma phaṇinaḥ kapālaṃ cetīyat tava varada tantropakaraṇam /
surās tāṃ tām ṛddhiṃ dadhati tu bhavadbhrūpraṇihitāṃ na hi svātmārāmaṃ viṣayamṛgatṛṣṇā bhramayati // 8 //
dhruvaṃ kaścit sarvaṃ sakalam aparas tv adhruvam idaṃ paro dhrauvyādhrauvye jagati gadati vyastaviṣaye /
samaste 'py etasmin puramathana tair vismita iva stuvañ jihremi tvāṃ na khalu nanu dhṛṣṭā mukharatā // 9 //
tavaiśvaryaṃ yatnād yad upari viriñco harir adhaḥ paricchettuṃ yātāv analam analaskandhavapuṣaḥ /
tato bhaktiśraddhābharagurugṛṇadbhyāṃ giriśa yat svayaṃ tasthe tābhyāṃ tava kim anuvṛttir na phalati // 10 //
ayatnād āpādya tribhuvanam avairavyatikaraṃ daśāsyo yad bāhūn abhṛta raṇakaṇḍūparavaśān /
śiraḥpadmaśreṇīracitacaraṇāmbhoruhabaleḥ sthirāyās tvadbhaktes tripurahara visphūrjitam idam // 11 //
amuṣya tvatsevāsamadhigatasāraṃ bhujavanaṃ balāt kailāse 'pi tvadadhivasatau vikramayataḥ /
alabhyā pātāle 'py alasacalitāṅguṣṭhaśirasi pratiṣṭhā tvayy āsīd dhruvam upacito muhyati khalaḥ // 12 //
yadṛddhiṃ sutrāmṇo varada paramoccair api satīm adhaś cakre bāṇaḥ parijanavidheyatribhuvanaḥ /
na tac citraṃ tasmin varivasitari tvaccaraṇayor na kasyā unnatyai bhavati śirasas tvayy avanatiḥ // 13 //
akāṇḍabrahmāṇḍakṣayacakitadevāsurakṛpāvidheyasyāsīd yas trinayana viṣaṃ saṃhṛtavataḥ /
na kalmāṣaḥ kaṇṭhe tava na kurute na śriyam aho vikāro 'pi ślāghyo bhuvananbhayabhaṅgavyasaninaḥ // 14 //
asiddhārthā naiva kvacid api sadevāsuranare nivartante nityaṃ jagati jayino yasya viśikhāḥ /
sa paśyan īśa tvām itarasurasādhāraṇam abhūt smaraḥ smartavyātmā na hi vaśiṣu pathyaḥ paribhavaḥ // 15 //
mahī pādāghātād vrajati sahasā saṃśayapadaṃ padaṃ viṣṇor bhrāmyadbhujaparigharugṇagrahagaṇam /
muhur dyaur dauḥsthyaṃ yāty anibhṛtajaṭātāḍitataṭā jagadrakṣāyai tvaṃ naṭasi nanu vāmaiva vibhutā // 16 //
viyadvyāpī tārāgaṇaguṇitaphenodgamaruciḥ pravāho vārāṃ yaḥ pṛṣ.atalaghudṛṣṭaḥ śirasi te /
jagad dvīpākāraṃ jaladhivalayaṃ tena kṛtam ity anenaivonneyaṃ dhṛtamahima divyaṃ tava vapuḥ // 17 //
rathaḥ kṣoṇī yantā śatadhṛtir agendro dhanur atho rathāṅge candrārkau rathacaraṇapāṇiḥ śara iti /
didhakṣos te ko 'yaṃ tripuratṛṇam āḍambaravidhir vidheyaiḥ krīḍantyo na khalu paratantrāḥ prabhudhiyaḥ // 18 //
haris te sāhasraṃ kamalabalim ādhāya padayor yad ekone tasmin nijam udaharan netrakamalam /
gato bhaktyudrekaḥ pariṇatim asau cakravapuṣā trayāṇāṃ rakṣāyai tripurahara jāgarti jagatām // 19 //
kratau supte jāgrat tvam asi phalayoge kratumatāṃ kva karma pradhvastaṃ palati puruṣārādhanam ṛte /
atas tvāṃ samprekṣya tratuṣu phaladānapratibhuvaṃ śrutau śraddhāṃ baddhvā dṛḍhaparikaraḥ karmasu janaḥ // 20 //
kriyādakṣo dakṣaḥ kratupatir adhīśas tanubhṛtām ṛṣīṇām ārtvijyaṃ śaraṇada sadasyāḥ suragaṇāḥ /
kratubhraṃśas tvattaḥ kratuphalavidhānavyasanino dhruvaṃ kartuḥ śraddhāvidhuram abhicārāya hi makhāḥ // 21 //
prajānāthaṃ prasabham abhikaṃ svāṃ duhitaraṃ gataṃ rohidbhūtāṃ riramayiṣum ṛśyasya vapuṣā /
dhanuṣpāṇer yātaṃ divam api sapatrākṛtam amuṃ trasantaṃ te 'dyāpi tyajati na mṛgavyādharabhasaḥ // 22 //
svalāvaṇyāśaṃsādhṛtadhanuṣam ahnāya tṛṇavat puraḥ pluṣṭaṃ dṛṣṭvā puramathana puṣpāyudham api /
yadi straiṇaṃ yamanirata dehārdhaghaṭanād avaiti tvām addhā bata varada mugdhā yuvatayaḥ // 23 //
śmaśāneṣv ākrīḍā smarahara piśācāḥ sahacarāś citābhasmālepaḥ srag api nṛkaroṭīparikaraḥ /
amāṅgalyaṃ śīlaṃ tava bhavatu nāmaivam akhilaṃ tathāpi smart.rṇāṃ varada paramaṃ maṅgalam asi // 24 //
manaḥ pratyakcitte savidham avadhāyāttamarutaḥ prahṛṣyadromāṇaḥ pramadasalilotsaṅgitadṛśaḥ /
yad ālokyāhlādaṃ hrada iva nimajyāmṛtamaye dadhaty antas tattvaṃ kim api yaminas tat kila bhavān // 25 //
tvam arkas tvaṃ somas tvam asi pavanas tvaṃ hutavahas tvam āpas tvaṃ vyoma tvam u dharaṇir ātmā tvam iti ca /
paricchinnām evaṃ tvayi pariṇatā bibhrati giraṃ na vidmas tat tattvaṃ vayam iha tu yat tvaṃ na bhavasi // 26 //
trayīṃ tisro vṛttīs tribhuvanam atho trīn api surān nakārādyair varṇais tribhir abhidadhat tīrṇavikṛti /
turīyaṃ te dhāma dhvanibhir avarundhānam aṇubhiḥ samastaṃ vyastaṃ tvāṃ śaraṇada gṛṇātīm iti padam // 27 //
bhavaḥ śarvo rudraḥ paśupatir athograḥ sahamahāṃs tathā bhīmeśānāv iti yad abhidhānāṣṭakam idam /
amuṣmin pratyekaṃ pravicarati deva śrutir api priyāyāsmai dhāmne praṇihitanamasyo 'smi bhavate // 28 //
namo nediṣṭhāya priyadava daviṣṭhāya ca namo namaḥ kṣodiṣṭhāya smarahara mahiṣṭhāya ca namaḥ /
namo varṣiṣṭhāya trinayana yaviṣṭhāya ca namo namaḥ sarvasmai te tad idam iti sarvāya ca namaḥ // 29 //
bahularajase viśvotpattau bhavāya namo namaḥ prabalatamase tatsaṃhāre harāya namo namaḥ /
janasukhakṛte sattvotpattau mṛdāya namo namaḥ pramahasi pade nistraiguṇye śivāya namo namaḥ // 30 //
kṛśapariṇati cetaḥ kleśavaśyaṃ kva cedaṃ kva ca tava guṇasīmollaṅghinī śāśvadṛddhiḥ /
iti cakitam anandīkṛtya māṃ bhaktir ādhād varaca caraṇayos te vākyapuṣpopahāram // 31 //
asitagirisamaṃ syāt kajjalaṃ sindhupātre surataruvaraśākhā lekhanī patram urvī /
likhati yadi gṛhītvā śāradā sarvakālaṃ tad api tava guṇānām īśa pāraṃ na yāti // 1* //
asurasuramunīndrair arcitasyendumauleḥ prathitaguṇamahimno nirguṇasyeśvarasya /
sakalaguṇavariṣṭhaḥ puṣpadantābhidhāno ruciram alaghuvṛttaiḥ stotram etac cakāra // 2* //
aharāhar anavadyaṃ dhūrjaṭe stotram etat paṭhati paramabhaktyā śuddhacittaḥ pumān yaḥ /
sa bhavati śivaloke rudratulyaḥ sadātmā pracurataradhanāyuḥ putravān kīrtimāṃś ca // 3* //
maheśān nāparo devo mahimno nāparā stutiḥ /
aghorān nāparo mantro nāsti tattvaṃ guroḥ param // 4* //
dīkṣā dānaṃ tapas tīrthaṃ jñānaṃ yāgādikāḥ kriyāḥ /
mahimnas tava pāṭhasya kalāṃ nārhanti ṣoḍaśīm // 5* //
āsamāptam idaṃ stotraṃ puṇyaṃ gandharvabhāṣitam /
anaupamyaṃ manohāri śivam īśvaravarṇanam // 6* //
kusumadaśananāmā sarvagandharvarājaḥ śiśuśaśadharamauler devadevasya dāsaḥ /
sa khalu nijamahimno bhraṣṭa evāsya roṣāt stavanam idam akārṣīd divyadivyaṃ mahimnaḥ // 7* //
suragurum abhipūjya svargamokṣaikahetuṃ paṭhati yadi manuṣyaḥ prāñjalir nānyacetāḥ /
vrajati śivasamīpaṃ kinnaraiḥ stūyamānaḥ stavanam idam amoghaṃ puṣpadantapraṇītam // 8* //
śrīpuṣpadantamukhapaṅkajanirgatena stotreṇa kilbiṣahareṇa harapriyeṇa /
kaṇṭhasthitena paṭhitena gṛhasthitena samprīṇito bhavati bhūtapatir maheśaḥ // 9* //
apūrvaṃ lāvaṇyaṃ vivasanatanos te vimṛṣatāṃ munīnāṃ dārāṇāṃ samajani sa ko 'py avyatikaraḥ /
yato bhagne guhye sakṛd api saparyāṃ vidadhatāṃ dhruvaṃ mokṣaṃ līlāṃ kim api puruṣārthaṃ prasavite // 10* //
vapuḥprādurbhāvād anumitam idaṃ janmani purā purāre naivāhaṃ kvacid api bhavantaṃ praṇatavān /
naman muktaḥ sampraty atanur aham agre 'py anatimān maheśa kṣantavyaṃ tad idam aparādhadvayam api // 11* //
ity eṣā vāṅmayī pūjā śrīmacchaṃkarapādayoḥ /
arpitā tena deveśaḥ prīyatāṃ me sadāśivaḥ // 12* //
tava tattvaṃ na jānāmi kīdṛśo 'si maheśvara /
yādṛśo 'si mahādeva tādṛśāya namo namaḥ // 13* //
ekakālaṃ dvikālaṃ vā trikālaṃ yaḥ paṭhen naraḥ /
lambapāśavinirmuktaḥ śivalokaṃ sa gacchati // 14* //
kīrtanena hi rudrasya pāpaṃ yāti sahasradhā /
pracaṇḍapavanenaiva dhanaṃ jaladamaṇḍalam // 15* //
