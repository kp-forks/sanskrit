#Author:Gorakṣanātha
#Text:Gorakṣaśataka
#Edition:Swami Kuvalayananda and S. A. Shukla's critical edition (Lonavla: Kaivalya Dham, n.d.).
#Notes:Another edition of this text was published by George Weston Briggs in his Gorakhnath and the Kanphata Yogis (1939). Since this text contains significant differences, it is given separately as Gorakṣa-śatakam 2 (OH: = DCS version).


||oṃ paramagurave gorakṣanāthāya namaḥ
oṃ gorakṣaśatakaṃ vakṣye bhavapāśavimuktaye /
ātmabodhakaraṃ puṃsāṃ vivekadvārakuñcikām // 1 //
etad vimuktisopānam etat kālasya vañcanam /
yad vyāvṛttaṃ mano mohād āsaktaṃ paramātmani // 2 //
dvijasevitaśākhasya śrutikalpataroḥ phalam /
śamanaṃ bhavatāpasya yogaṃ bhajati sajjanaḥ // 3 //
āsanaṃ prāṇasaṃyāmaḥ pratyāhāro'tha dhāraṇā /
dhyānaṃ samādhir etāni yogāṅgāni bhavanti ṣaṭ // 4 //
āsanāni tu tāvanti yāvatyo jīvajātayaḥ /
eteṣām akhilān bhedān vijānāti maheśvaraḥ // 5 //
caturāśītilakṣāṇāṃ ekam ekam udāhṛtam /
tataḥ śivena pīṭhānāṃ ṣoḍeśānaṃ śataṃ kṛtam // 6 //
āsanebhyaḥ samastebhyo dvayam eva viśiṣyate /
ekaṃ siddhāsanaṃ proktaṃ dvitīyaṃ kamalāsanam // 7 //
yonisthānakam aṅghrimūlaghaṭitaṃ kṛtvā dṛḍhaṃ vinyasen meḍhre pādam athaikam eva niyataṃ kṛtvā samaṃ vigraham /
sthāṇuḥ saṃyamitendriyo 'caladṛśā paśyan bhruvor antaram etan mokṣakavāṭabhedajanakaṃ siddhāsanaṃ procyate // 8 //
vāmorūpari dakṣiṇaṃ hi caraṇaṃ saṃsthāpya vāmaṃ tathā dakṣorūpari paścimena vidhinā dhṛtvā karābhyāṃ dṛḍham /
aṅguṣṭhau hṛdaye nidhāya cibukaṃ nāsāgram ālokayed etadvyādhivikārahāri yamināṃ padmāsanaṃ procyate // 9 //
ādhāraḥ prathamaṃ cakraṃ svādhiṣṭhānaṃ dvitīyakam /
yonisthānaṃ dvayor madhye kāmarūpaṃ nigadyate // 10 //
ādhārākhye gudasthāne paṅkajaṃ yac caturdalam /
tanmadhye procyate yoniḥ kāmākhyā siddhavanditā // 11 //
yonimadhye mahāliṅgaṃ paścimābhimukhaṃ sthitam /
mastake maṇivad bhinnaṃ yo jānāti sa yogavit // 12 //
taptacāmīkarābhāsaṃ taḍillekheva visphurat /
caturasraṃ puraṃ vahner adhomeḍhram evābhidhīyate // 13 //
svaśabdena bhavet prāṇaḥ svādhiṣṭhānaṃ tadāśrayaḥ /
svādhiṣṭhānākhyayā tasmān meḍhram evābhidhīyate // 14 //
tantunā maṇivat proto yatra kandaḥ suṣumṇayā /
tannābhimaṇḍalaṃ cakraṃ procyate maṇipūrakam // 15 //
ūrdhvaṃ meḍhrād adho nābheḥ kandayoniḥ svagāṇḍavat /
tatra nāḍyaḥ samutpannāḥ sahasrāṇi dvisaptatiḥ // 16 //
teṣu nāḍisahasreṣu dvisaptatir udāhṛtāḥ /
prādhānyāt prāṇavāhinyo bhūyas tatra daśa smṛtāḥ // 17 //
iḍā ca piṅgalā caiva suṣumṇā ca tṛtīyakā /
gāndhārī hastijihvā ca pūṣā caiva yaśasvinī // 18 //
alambuṣā kuhūś caiva śaṅkhinī daśamī smṛtā /
etan nāḍimayaṃ cakraṃ jñātavyaṃ yogibhiḥ sadā // 19 //
iḍā vāme sthitā bhāge piṅgalā dakṣiṇe tathā /
suṣumṇā madhyadeśe tu gāndhārī vāmacakṣuṣi // 20 //
dakṣiṇe hastijihvā ca pūṣā karṇe ca dakṣiṇe /
yaśasvinī vāmakarṇe cāsane vāpy alambuṣā // 21 //
kūhuś ca liṅgadeśe tu mūlasthāne ca śaṅkhinī /
evaṃ dvāram upāśritya tiṣṭhanti daśa nāḍikāḥ // 22 //
satataṃ prāṇavāhinyaḥ somasūryāgnidevatāḥ /
iḍāpiṅgalāsuṣumṇā ca tisro nāḍya udāhṛtāḥ // 23 //
prāṇāpānau samānaś ca hy udāno vyāna eva ca /
nāgaḥ kūrmaś ca kṛkaro devadatto dhanañjayaḥ // 24 //
nāgādyāḥ pañca vikhyātāḥ prāṇādyāḥ pañca vāyavaḥ /
ete nāḍisahasreṣu vartante jīvarūpiṇaḥ // 25 //
prāṇāpānavaśo jīvo hy adhaś cordhvaṃ ca dhāvati /
vāmadakṣiṇamārgeṇa cañcalatvān na dṛśyate // 26 //
ākṣipto bhuvi daṇḍena yathoccalati kandukaḥ /
prāṇāpānasamākṣiptas tathā jīvo'nukṛṣyate // 27 //
rajjubaddho yathā śyeno gato'py ākṛṣyate(?) /
guṇabaddhas tathā jīvaḥ prāṇāpānena kṛṣyate // 28 //
apānaḥ karṣati prāṇaḥ prāṇo'pānaṃ ca karṣati /
ūrdhvādhaḥ saṃsthitāv etau yo jānāti sa yogavit // 29 //
kandordhve kuṇḍalīśaktir aṣṭadhā kuṇḍalīkṛtā /
brahmadvāramukhaṃ nityaṃ mukhenāvṛtya tiṣṭhati // 30 //
prabuddhā vahniyogena manasā mārutā hatā /
prajīvaguṇam ādāya vrajaty ūrdhvaṃ suṣumṇayā // 31 //
mahāmudrāṃ namomudrām uḍḍiyānaṃ jalandharam /
mūlabandhaṃ ca yo vetti sa yogī siddhibhājanam // 32 //
vakṣonyastahanur nipīḍya suciraṃ yoniṃ ca vāmāṅghriṇā hastābhyām avadhāritaṃ prasaritaṃ pādaṃ tathā dakṣiṇam /
āpūrya śvasanena kukṣiyugalaṃ baddhvā śanai recayed eṣā pātakanāśinī sumahatī mudrā nṝṇāṃ procyate // 33 //
kapālakuhare jihvā praviṣṭā viparītagā /
bhruvor antargatā dṛṣṭir mudrā bhavati khecarī // 34 //
ūrdhvaṃ meḍhrād adho nābher uḍḍiyānaṃ pracakṣate /
uḍḍiyānajayo bandho mṛtyumātaṅgakesarī // 35 //
jālandhare kṛte bandhe kaṇṭhasaṅkocalakṣaṇe /
na pīyūṣaṃ pataty agnau na ca vāyuḥ prakupyati // 36 //
pārṣṇibhāgena sampīḍya yonim ākuñcayed gudam /
apānam ūrdhvam ākṛṣya mūlabandho nigadyate // 37 //
yataḥ kālabhayāt brahmā prāṇāyāmaparāyaṇaḥ /
yogino munayaś caiva tataḥ prāṇaṃ nibandhayet // 38 //
cale vāte calaṃ sarvaṃ niścale niścalaṃ bhavet /
yogī sthāṇutvam āpnoti tato vāyuṃ nibandhayet // 39 //
ṣaṭtriṃśadaṅgulaṃ haṃsaḥ prayāṇaṃ kurute bahiḥ /
vāmadakṣiṇamārgeṇa tataḥ prāṇo'bhidhīyate // 40 //
baddhapadmāsano yogī namaskṛtya guruṃ śivam /
nāsāgradṛṣṭir ekākī prāṇāyāmaṃ samabhyaset // 41 //
prāṇo dehasthito vāyur āyāmas tannibandhanam /
ekaśvāsamayī mātrā tad yogī gaganāyate // 42 //
baddhapadmāsano yogī prāṇaṃ candreṇa pūrayet /
dhārayitvā yathāśakti bhūyaḥ sūryeṇa recayet // 43 //
amṛtodadhisaṅkāśaṃ kṣīrodadhavalaprabham /
dhyātvā candramayaṃ bimbaṃ prāṇāyāme sukhī bhavet // 44 //
prāṇaṃ sūryeṇa cākṛṣya pūrayed udaraṃ śanaiḥ /
kumbhayitvā vidhānena bhūyaś candreṇa recayet // 45 //
prajvalajjvalanajvālāpuñjam ādityamaṇḍalam /
dhyātvā nābhisthitaṃ yogī prāṇāyāme sukhī bhavet // 46 //
recakaḥ pūrakaś caiva kumbhakaḥ praṇavātmakaḥ /
prāṇāyāmo bhavet tredhā mātrā dvādaśasaṃyutaḥ // 47 //
dvādaśādhamake mātrā madhyame dviguṇās tataḥ /
uttame triguṇā mātrāḥ prāṇāyāmasya nirṇayaḥ // 48 //
adhame ca ghano gharmaḥ kampo bhavati madhyame /
uttiṣṭhaty uttame yogī baddhapadmāsano muhuḥ // 49 //
aṅgānāṃ mardanaṃ śastaṃ śramasaṃjātavāriṇā /
kaṭvamlalavaṇatyāgī kṣīrabhojanam ācaret // 50 //
mandaṃ mandaṃ pibed vāyuṃ mandaṃ mandaṃ viyojayet /
nādhikaṃ stambhayed vāyuṃ na ca śīghraṃ vimocayet // 51 //
ūrdhvam ākṛṣya cāpānaṃ vātaṃ prāṇe niyojayet /
mūrdhānaṃ nīyate śaktyā sarvapāpaiḥ pramucyate // 52 //
prāṇāyāmo bhavaty evaṃ pātakendhanapātakaḥ /
enombudhimahāsetuḥ procyate yogibhiḥ sadā // 53 //
āsanena rujo hanti prāṇāyāmena pātakam /
vikāraṃ mānasaṃ yogī pratyāhāreṇa sarvadā // 54 //
candrāmṛtamayīṃ dhārāṃ pratyāhārati bhāskaraḥ /
tatpratyāharaṇaṃ tasya pratyāhāraḥ sa ucyate // 55 //
ekā strī bhujyate dvābhyām āgatā somamaṇḍalāt /
tṛtīyo yo bhavet tābhyāṃ sa bhavaty ajarāmaraḥ // 56 //
nābhideśe bhavaty eko bhāskaro dahanātmakaḥ /
amṛtātmā sthito nityaṃ tālumūle ca candramāḥ // 57 //
varṣaty adhomukhaś candro grasaty ūrdhvamukho raviḥ /
jñātavyaṃ karaṇaṃ tatra yena pīyūṣam āpyate // 58 //
ūrdhvanābhir adhas tālu ūrdhvabhānur adhaḥ śaśī /
karaṇaṃ viparītākhyaṃ guruvaktreṇa labhyate // 59 //
tridhā baddho vṛṣo yatra rauravīti mahāsvanam /
anāhataṃ ca tac cakraṃ hṛdaye yogino viduḥ // 60 //
anāhatam atikramya cākramya maṇipūrakam /
prāpte prāṇaṃ mahāpadmaṃ yogitvam amṛtāyate // 61 //
viśabdaḥ saṃsmṛto haṃso nirmalaḥ śuddha ucyate /
ataḥ kaṇṭhe viśuddhākhye cakraṃ cakravido viduḥ // 62 //
viśuddhe parame cakre dhṛtvā somakalājalam /
māsena na kṣayaṃ yāti vañcayitvā mukhaṃ raveḥ // 63 //
sampīḍya rasanāgreṇa rājadantabilaṃ mahat /
dhyātvāmṛtamayīṃ devīṃ ṣaṇmāsena kavir bhavet // 64 //
amṛtāpūrṇadehasya yogino dvitrivatsarāt /
ūrdhvaṃ pravartate reto'py aṇimādiguṇodayaḥ // 65 //
indhanāni yathā vahnis tailavarti ca dīpakaḥ /
tathā somakalāpūrṇaṃ dehī dehaṃ na muñcati // 66 //
āsanena samāyuktaḥ prāṇāyāmena saṃyutaḥ /
pratyāhāreṇa saṃyukto dhāraṇāṃ ca samabhyaset // 67 //
hṛdaye pañcabhūtānāṃ dhāraṇāṃ ca pṛthak pṛthak /
manaso niścalatvena dhāraṇā ca vidhīyate // 68 //
yā pṛthvī haritāladeśarucirā pītā lakārānvitā saṃyuktā kamalāsanena hi catuṣkoṇā hṛdi sthāyinī /
prāṇaṃ tatra vinīya pañcaghaṭikāś cittānvitaṃ dhārayed eṣā stambhakarī sadā kṣitijayaṃ kuryād bhuvo dhāraṇā // 69 //
ardhendupratimaṃ ca kundadhavalaṃ kaṇṭhe'mbutattavṃ sthitaṃ yat pīyūṣavakārabījasahitaṃ yuktaṃ sadā viṣṇunā /
prāṇaṃ tatra vinīya pañcaghaṭikāś cittānvitaṃ dhārayed eṣā durvahakālakūṭajaraṇā syād vāriṇī dhāraṇā // 70 //
yat tālasthitam indragopasadṛśaṃ tattvaṃ trikoṇojjvalaṃ tejorephamayaṃ pravālaruciraṃ rudreṇa yat saṅgatam /
prāṇaṃ tatra vinīya pañcaghaṭikāś cittānvitaṃ dhārayed eṣā vahnijayaṃ sadā vidadhate vaiśvānarī dhāraṇā // 71 //
yad bhinnāñjanapuñjasānnibham idaṃ tattvaṃ bhruvor antare vṛttaṃ vāyumayaṃ yakārasahitaṃ yatreśvaro devatā /
prāṇaṃ tatra vinīya pañcaghaṭikāś cittānvitaṃ dhārayed eṣā khe gamanaṃ karoti yamināṃ syād vāyavī dhāraṇā // 72 //
ākāśaṃ suviśuddhavārisadṛśaṃ yad brahmarandhre sthitaṃ tatrādyena sadāśivena sahitaṃ śāntaṃ hakārākṣaram /
prāṇaṃ tatra vinīya pañcaghaṭikāś cittānvitaṃ dhārayed eṣā mokṣakavāṭapāṭanapaṭuḥ proktā nabhodhāraṇā // 73 //
stambhanī drāvaṇī caiva dahanī bhrāmaṇī tathā /
śoṣaṇī ca bhavanty evaṃ bhūtānāṃ pañca dhāraṇāḥ // 74 //
karmaṇā manasā vācā dhāraṇāḥ pañca durlabhāḥ /
vidhāya satataṃ yogī sarvapāpaiḥ pramucyate // 75 //
sarvaṃ cintāsamāvarti yogino hṛdi vartate /
yat tattve niścitaṃ cetas tat tu dhyānaṃ pracakṣate // 76 //
dvidhā bhavati tad dhyānaṃ saguṇaṃ nirguṇaṃ tathā /
saguṇaṃ varṇabhedena nirguṇaṃ kevalaṃ viduḥ // 77 //
ādhāraṃ prathamaṃ cakraṃ taptakāñcanasannibham /
nāsāgre dṛṣṭim ādāya dhyātvā muñcati kilbiṣam // 78 //
svādhiṣṭhānaṃ dvitīyaṃ tu sanmāṇikyasuśobhanam /
nāsāgre dṛṣṭim ādāya dhyātvā muñcati pātakam // 79 //
taruṇādityasaṃkāśaṃ cakraṃ ca maṇipūrakam /
nāsāgre dṛṣṭim ādāya dhyātvā saṃkṣobhayej jagat // 80 //
vidyutprabhāvaṃ hṛtpadme prāṇāyāmavibhedanaiḥ /
nāsāgre dṛṣṭim ādāya dhyātvā brahmamayo bhavet // 82 //
santataṃ ghaṇṭikāmadhye viśuddhaṃ cāmṛtodbhavam /
nāsāgre dṛṣṭim ādāya dhyātvā brahmamayo bhavet // 83 //
bhruvor madhye sthitaṃ devaṃ snigdhamauktikasannibham /
nāsāgre dṛṣṭim ādāya dhyātvā'nandamayo bhavet // 84 //
nirguṇaṃ ca śivaṃ śāntaṃ gagane viśvatomukham /
nāsāgre dṛṣṭim ādāya dhyātvā duḥkhād vimucyate // 85 //
gudaṃ meḍhraṃ ca nābhiṃ ca hṛtpadme ca tadūrdhvataḥ /
ghaṇṭikāṃ lampikāsthānaṃ bhrūmadhye parameśvaram // 86 //
nirmalaṃ gaganākāraṃ marīcijalasannibham /
ātmānaṃ sarvagaṃ dhyātvā yogī yogam avāpnuyāt // 87 //
kathitāni yathaitāni dhyānasthānāni yoginām /
upādhitattvayuktāni kurvanty aṣṭaguṇodayam // 88 //
upādhiś ca tathā tattvaṃ dvayam evam udāhṛtam /
upādhiḥ procyate varṇas tattvam ātmābhidhīyate // 89 //
upādhir anyathājñānaṃ tattvaṃ saṃsthitam anyathā /
samastopādhividhvaṃsi sadābhyāsena yoginām // 90 //
ātmavarṇena bhedena dṛśyate sphāṭiko maṇiḥ /
mukto yaḥ śaktibhedena so'yam ātmā praśasyate // 91 //
nirātaṅkaṃ nirālambaṃ niṣprapañcaṃ nirāśrayam /
nirāmayaṃ nirākāraṃ tattvaṃ tattvavido viduḥ // 92 //
śabdādyāḥ pañca yā mātrā yāvat karṇādiṣu smṛtāḥ /
tāvad eva smṛtaṃ dhyānaṃ tatsamādhir ataḥ param // 93 //
yadā saṃkṣīyate prāṇo mānasaṃ ca vilīyate /
tadā samarasaikatvaṃ samādhir abhidhīyate // 94 //
dhāraṇāḥ pañcanāḍyas tu dhyānaṃ ca ṣaṣṭhināḍikāḥ /
dinadvādaśakenaiva samādhiḥ prāṇasaṃyamaḥ // 96 //
na gandhaṃ na rasaṃ rūpaṃ na sparśaṃ na ca niḥsvanam /
ātmānaṃ na paraṃ vetti yogī yuktaḥ samādhinā // 97 //
khādyate na ca kālena bādhyate na ca karmaṇā /
sādhyate na ca kenāpi yogī yuktaḥ samādhinā // 98 //
nirmalaṃ niścalaṃ nityaṃ niṣkriyaṃ nirguṇaṃ mahat /
vyomavijñānam ānandaṃ brahma brahmavido viduḥ // 99 //
dugdhe kṣīraṃ dhṛte sarpir agnau vahnir ivārpitaḥ /
advayatvaṃ vrajen nityaṃ yogavit parame pade // 100 //
bhavabhayavane vahnir muktisopānamārgataḥ /
advayatvaṃ vrajen nityaṃ yogavit parame pade // 101 //
||gorakṣaśatakaṃ samāptam
