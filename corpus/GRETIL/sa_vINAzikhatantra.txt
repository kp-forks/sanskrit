#Text:Vīṇāśikhatantra
#Data entry:Somadeva Vasudeva
#Edition:T. Goudriaan, Delhi 1985.


oṃ namo mahābhairavāya
kailāsaśikhare ramye nānāratnopaśobhite /
nānādrumalatākīrṇe siddhacāraṇasevite // 1 //
tatra devaḥ suraśreṣṭhaḥ krīḍate umayā saha /
stūyamāno mahāsiddhair mahākālādibhir gaṇaiḥ // 2 //
ṛṣibhiś ca mahābhāgair bhṛgvādyaiḥ surasattamaiḥ /
teṣāṃ madhye samutthāya devī vacanam abravīt // 3 //
śrutaṃ sammohanaṃ tantraṃ tathā nayottaraṃ mahat /
śiraśchedaṃ ca deveśa tvatprasādāt sudurlabham // 4 //
vratasādhyāni caitāni yāgasādhyāni vai punaḥ /
anyasārā yato loke prāyo draviṇavarjitāḥ // 5 //
ebhyo 'pi cottaraṃ yasmāt kevalaṃ jñānasiddhidam /
sarvakāmapradaṃ deva yathāvad bījapañcakaṃ // 6 //
uttaraṃ hṛdayaṃ hy eṣāṃ bhaktāya dātum arhasi // 7 //
yan na kasyacid ākhyātaṃ śukrādīnāṃ ca yoginām /
subhaktasya vinītasya gopitaṃ vai guhasya ca // 8 //
catuḥṣaṣṭiḥ samākhyātāḥ śiṣyās tantreṣu ye mayā /
teṣām api na cākhyātaṃ brahmaviṣṇupuraḥsaraiḥ // 9 //
tad ahaṃ sampravakṣyāmi cintāratnam ivāparam /
tantraṃ vīṇāśikhaṃ nāma nirvyājenāśusiddhidam // 10 //
devītumburusaṃyuktaṃ vīṇādhārasusaṃsthitam /
śikhāyogena iṣyante tena vīṇāśikhā smṛtā // 11 //
yāgam ādau pravakṣyāmi tantrasāraṃ sudurlabham /
tenaiva varadā devyo nityaṃ devi bhavanti hi // 12 //
gṛhayāgam idaṃ devi yo jānātīha sādhakaḥ /
vratahomād ṛte cāsmin susiddhiṃ labhate param // 13 //
śiṣyāṇām āditaḥ kuryād yāgaṃ kṛtvā parigraham /
nānyathā darśayet tantraṃ na cāsau siddhim āpnuyāt // 14 //
caturthyām atha pañcamyāṃ navamyām ekādaśīṣu ca /
grahaṇe vāpi kartavyā sarvadā cārkasomayoḥ // 15 //
caturthyāṃ yajanaṃ śreṣṭhaṃ saubhāgyakaraṇaṃ mahat /
śrīkāmo yajanaṃ kuryāt pañcamyāṃ susamāhitaḥ // 16 //
saṃgrāme vijayārthī vā pararāṣṭravimardanam /
navamyāṃ pārthivaṃ yāgaṃ kurvīta bhaginīpriyam // 17 //
ekādaśyāṃ yajed yas tu śivaloke mahīyate /
sugupte nirjane deśe saridvāpītaṭe 'pi vā // 18 //
kṛtvādau bhūmisaṃśuddhiṃ sāvitryā deśikottamaḥ /
kṛtvā pūjāṃ prakurvīta śiṣyāṇām adhivāsanam // 19 //
carukaṃ sādhane paścāt sāvitryā dāpayed budhaḥ /
śiṣyāṇāṃ dantakāṣṭhaṃ ca sakṣīraṃdvādaśāṅgulam // 20 //
ācamya śiṣyam āhūya pañcatattvapariṣkṛtam /
sāvitryā prokṣayed bhūyas tattvajaptaṃ yathoditam // 21 //
pramārjayetkuśāgreṇa tasyāṅgāni samālabhet /
ālabhyaiva tu sāvitryā kṣālayet sakalaṃ kramāt // 22 //
yāgabhūmau svaśiṣyāṃs tu svapec ca kuśasaṃstare /
rakṣāṃ sadā śatair bījaiḥ kṛtvā dhyātvā ca tāḥ kramāt // 23 //
tataḥ prabhāte vimale mukhaṃ prakṣālya sādhakaḥ /
iṣṭāniṣṭāṃ gurau ceṣṭāṃ praṇipatya nivedayet // 24 //
iṣṭāniṣṭān viditvā tu deśikaḥ sādhakasya tu /
ādau deśe same bhūmau vivikte śalyavarjite // 25 //
maṇḍalaṃ saṃlikhet prājño yathāvad vidhipūrvakam /
caturhastaṃ caturdvāram athavā caikahastakam // 26 //
maṇḍalam saṃlikhed divyam śālicūrṇena sūjjvalam /
tatra madhye likhet padmaṃ catuḥpattraṃ sakarṇikam // 27 //
śvetāsṛ kpītakṛ ṣṇāni kamalasya dalāni tu /
prāg ārabhya yathānyāyaṃ saumyeśāntāni lekhayet // 28 //
karṇikāṃ ca tathā madhye śabalāṃ deśikottamaḥ /
caturmūrtiṃ caturvarṇaṃ svena bijena tumburum // 29 //
caturvarṇam īśvaraṃ dhyāyen niviṣṭam karṇikodare /
tataḥ sitāṃ svabījena jayāṃ prāgdale vinyaset // 30 //
bandhūkakusumaprakhyāṃ vijayāṃ dakṣiṇe dale /
svacchacāmīkaraprakhyām ajitāṃ paścime dale // 31 //
bhinnāñjanacayaprakhyām uttare cāparājitām /
vinyasya pūjāṃ kurvīta svaiḥ svair bījair yathākramam // 32 //
puṣpadhūpaiś ca balibhir yathākālāntaraiḥ śubhaiḥ /
sadvitānapatākāḍhyaṃ sragmālālaṃkṛtaṃ puram // 33 //
pradīptadīpakair dikṣu samantād avabhāsitam /
nānābhakṣyānnapānaiś ca svādubhir vyañjanais tathā // 34 //
phalair nānāvidhaiś caiva paritaḥ paryavasthitaiḥ /
kalaśair vāripūrṇaiś ca daśadikṣu vyavasthitaiḥ // 35 //
cūtapallavasaṃvītaiḥ sragmālālaṃkṛtaiḥ śubhaiḥ /
evaṃ yaṣṭvā yathānyāyaṃ śiṣyān āprokṣya vāriṇā // 36 //
sāvitryā mukham āsādya vāsasā sakalīkṛtān /
svaiḥ svair bījair nyaset puṣpān śiṣyāṇāṃ karayor dvayoḥ // 37 //
jayāt praveśayen māyāṃ maṇḍalaṃ deśikottamaḥ /
praveśya tatra śiṣyaṃ tu dvitricatuḥpañca eva vā // 38 //
tato 'gnikāryaṃ kurvīta maṇḍalāt paścime bahiḥ /
ullikhyoddhṛtya sāvitryā kuśān saṃstīrya sarvataḥ // 39 //
astrabījena cābhyukṣya gandhatoyena deśikaḥ /
vahnim ādāya tenaiva sāvitryā pūjayet tataḥ // 40 //
tatas tattvatrayaṃ nyasya vahner eva yathākramam /
niruddhamāyātasmāttam aṅkuśena nirodhayet // 41 //
māyayācchādayet paścād astreṇaiva prabodhayet /
homadravyasya sarvasya kuryāt tenaiva śodhanam // 42 //
tataś ca sarpiṣo homaṃ vidhivat kārayed budhaḥ /
svabījair eva tad dhutvā dīkṣāṃ śiṣyasya kārayet // 43 //
saṃyojya vidhivad bījair mahābhūteṣu pañcasu /
sakale tattvaṃ saṃyojya pariṣṭhāpya pare 'dhvani // 44 //
niyoktavyaṃ tatas tatra yatrāsavāṃsvaraparam? /
eṣā dīkṣā ya thānyāyaṃ bhuktimuktiphalapradā // 45 //
tair eva pañcabhis tattvaṃ sakale sakalātmikā /
niṣkale niṣkalā proktā sādhikārādhvanaḥ purā // 46 //
dīkṣayitvā tataḥ śiṣyān sādhikārapare sthitān /
abhiṣicya svabījais tu bījān tebhyaḥ pradāpayet // 47 //
nivedya samayān tasya hṛnmudrāṅgulidarśanāt /
anujñāṃ sādhakendrasya tasya dadyān mahātmanā // 48 //
tataḥ svavidyānaivedyaṃ bhakṣayet sādhakottamaḥ /
devyaḥ prītā bhavanty eva avaśiṣṭaṃ jale kṣipet // 49 //
ācāryaṃ pūjayed bhaktyā sarvasvenāpare vidhā? /
praṇāmaiḥ śaktidānaiś ca yena vā tuṣyate guruḥ // 50 //
sragvī sitoṣṇīṣī caiva sarvālaṃkārabhūṣitaḥ /
uccāsanasthaḥ prāgvaktraḥ kalpayet koṣamaṇḍale // 51 //
gośakṛdbhasmaliptas tu śucau janavivarjite /
susame bhūmideśe tu prastāraṃ prastarec chuciḥ // 52 //
caturasram ataḥ kṛtvā prastārarekham ujjvalam /
kuryād ekonapañcāśat koṣṭhakān tu samān śubhān // 53 //
śatārdhārdhāsanāsīnaṃ pañcavargāntabindukam /
śikhāsambhinnamūrdhāntaṃ kaṣākhyaṃ madhyakoṣṭhake // 54 //
vidigdikṣaṃsthakoṣṭheṣu tatpārśve bahir aṣṭasu /
yaśavargān nyased devi aiśānyādiṣu tatkramāt // 55 //
āgneyādiṣu koṣṭheṣu napuṃsakacatuṣṭayam /
aiśānyādikramād devi bījadvādaśakaṃ nyaset // 56 //
tṛtīyapaṭktikoṣṭheṣu caturthe pañcaviṃśakam /
aiśānyādiṣu koṣṭheṣu bījāni kramaśo nyaset // 57 //
prastāram evaṃ prastārya svaravarṇaṃ ca śobhane /
bījaṣoḍaśakaṃ caiva proddharet tu yathākramam // 58 //
kādipaṭktiṃ purākṛtya kramād vyastasamastakam /
koṣṭhaikādaśabījena saṃyuktaṃ pañcaviṃśakam // 59 //
ātmatattvam iti khyātaṃ vidyākhyaṃ catustriṃśakam /
śivatattvaṃ tu deveśi triṃśakoṣṭheṣu saṃyutam // 60 //
tattvatritayam etad dhi nyāsaṃ ca samudāhṛtam /
binduyuktāny aśesāṇi nyastavyāni yathākramam // 61 //
atra-siddhiḥ sthitā devi vijñeyā sādhakottamaiḥ /
pañcaviṃśatikoṣṭhasthaṃ prathamaṃ bījam ucyate // 62 //
dvisaptakoṣṭhakaṃ bījaṃ dvitīyaṃ samudāhṛtam /
tṛtīyam aṣṭakoṣṭhasthaṃ binduyoniḥ caturthakam // 63 //
caturviṃśatikoṣṭhasthaṃ pañcamaṃ bījam ucyate /
bījāni devadevīnāṃ nirṇītāni yathākramam // 64 //
kālabaddhānilair bījaiḥ kalāyatheṣṭhayā yutam /
ardhendu binduśikhayā saṃnibhāni krameṇa tu // 65 //
bījapañcakam uddhṛtya kathitaṃ devi te kramāt /
kūṭasthās tu smṛtā bījāḥ pañca caiva varānane // 66 //
bījapañcakam abhyasya sarvakāmaphalapradam /
yajanaṃ sampravakṣyāmi sarvasiddhipradāyakam // 67 //
karasaṃskāram ādau tu kṛtvānena krameṇa tu /
vakṣyamāṇena cānena digbandhaśodhyam eva hi // 68 //
saṃhārāstreṇa digbandhaḥ prāṇāyāmapuraḥsaraḥ /
prāṇāyāmais tribhir devi ātmānaṃ tu viśodhayet // 69 //
niṣkramya recayed vāyuṃ navaṃ cākṛṣya pūrayet /
nirodhe kumbhakaḥ proktaḥ prāṇāyāmaṃ prakīrtitam // 70 //
dhyātvā kālāgnibījaṃ tu yugāntānalasaprabham /
nyaset pādatale mantrī jvālāmālākulaṃ mahat // 71 //
nirdahec cātmadehaṃ tu vāriṇāplāvayet tataḥ /
dagdhvā tu prākṛtaṃdehaṃ bhasmakūṭam iva sthitam // 72 //
tataś cāmṛtadhārābhir vidyādehaṃ vicintayet /
sravantaṃ mūrdhni paramaṃ praṇavaṃ ca adhomukham // 73 //
vāruṇāmṛtasaṃyuktaṃ śuddhasphaṭikanirmalam /
kaṣākhyaṃ yat smṛtaṃ bījaṃ rephadvayasamāyutam // 74 //
adha oṃkārasaṃyuktaṃ ūrdhvaṃ bindukabhūṣitam /
anenaiva tu bījena śikhayā bhinnamastakam // 75 //
dhāraṇāyogamārgeṇa nirdahet sādhakottamaḥ /
dehaṃ saṃśodhayen mantrī ghorapāpaṃ tu kalmaṣam // 76 //
nyāsam ālabhanaṃ kuryād bhaven mantrātmavigrahaḥ /
digbandhabhūmiṃ saṃśodhya cakraśuddhyartham eva ca // 77 //
saṃhārāstreṇa kurvīta vighnoccāṭanam eva ca /
hastau saṃśodhayet paścād vidhir eṣa prakīrtitaḥ // 78 //
kṛtvā tu vidhivan mantrī tataḥ karma samārabhet /
āmaṇibandhanāt pūrvaṃ bharamākhāś ? ca vinyaset // 79 //
aṭguṣṭhādikaniṣṭhāntaṃ nyased vai bījapañcakam /
aṭguṣṭhād ye tu ye parvā karayor ubhayor api // 80 //
ātmatattvaṃ nyasenmūrdhni vidyātattvaṃ dvitīyake /
śivaṃ dadyāt tṛtīyeṣu sarvasiddhiṣu bhāmini // 81 //
adhastād ātmatattvaṃ tu vidyātattvaṃ tu madhyataḥ /
śivatattvaṃ nyasen mūrdhni haste dehe punaḥ kramāt // 82 //
evaṃ tattvatrayaṃ nyasya tathā kūṭākṣarāṇi tu /
bhūyaś cottarabījāni vinyaset tu varānane // 83 //
astraṃ caiva tu vinyasya visphuliṭgasamaprabham /
māyayācchādayitvā tu aṭkuśena nirodhayet // 84 //
yonimudrāṃ tato baddhvā kuryāt [tu] sakalāṃ tanum /
etad ālabhanaṃ caiva tava devi prakīrtitam // 85 //
aṭguṣṭhau grathitau kṛtvā karayor ubhayor api /
tarjanīṃ vāmahaste tu prasāryākuñcayed budhaḥ // 86 //
eṣā nirodhanī proktā mudreyam aṭkuśasya tu /
vaśyākarṣaṇakāryeṣu prayojyā sādhakottamaiḥ // 87 //
tarjanī madhyamā caiva anāmā dakṣiṇasya tu /
vāme trīṇi samākramya aṭguṣṭhau ca susaṃsthitau // 88 //
adhastāt sarvataḥ proktā dakṣiṇā tu kaniṣṭhikā /
tarjanyaṭguṣṭhayor madhye yonimudrā prakīrtitā // 89 //
ādyaṃ mūrdhni tato bījaṃ dvitīyaṃ mukhamaṇḍale /
kaṭyūrdhve ca tataś cānyaṃ caturthaṃ jānutaḥ kaṭim // 90 //
āpādajānunī cānyaṃ prasṛtaiś ca karaiḥ kramāt /
evaṃ bījena dehas tu mucyate nātra saṃśayaḥ // 91 //
vajropalamahāvarṣaṃ coradaṃṣṭrībhayāvaham /
mucyate ca sadā rogair mṛtyurūpair durāsadaiḥ // 92 //
ahigaraviṣaśastrajvarakuṣṭhakṣayādibhiḥ /
mucyate nātra saṃdeho yo 'pi syāt pātakī naraḥ // 93 //
upalipya śubhe deśe pracchanne janavarjite /
pūrvavad dhastamātraṃ tu likhitvā maṇḍalaṃ śubham // 94 //
catuḥpattraṃ tu tatrābjaṃ sarvavarṇitakarṇikām /
sitaraktapītakṛṣṇāṃ pūrvādidalasaṃsthitām // 95 //
jayādyaṃ vinyasen mantrī tumburuṃ karṇikopari /
padmāsanopaviṣṭaṃ tu varadānodyatakaram // 96 //
caturvaktramaṣṭabhujaṃ catuṣkāyaṃ trilocanam /
nāgayajñopavītaṃtu śūlapāṇiṃ gadādharam // 97 //
mukuṭena vicitreṇa śaśāṅkadhṛtaśekharam /
śaktīnāṃ tu priyaṃ devaṃ pāśāṅkuśakaraprabham // 98 //
divyāmbarātapatreṇa divyasragbandhalepanam /
devadevaṃ sadā dhyāyet sūryakoṭisamaprabham // 99 //
kṣīrodaphalasaṃkāśāṃ vyāghrayajñopavītinīm /
pretārūḍhāṃ caturvaktrāṃ gadākheṭakadhāriṇīm // 100 //
divyāmbarātapatreṇa hārakeyūrabhūṣitām /
devadevīṃ jayāṃ dhyāyed dīpyamānāṃ svatejasā // 101 //
devasyābhimukho mantrī sasmitotphullalocanām /
dāḍimīkusumaprakhyāṃ suragopakasaprabhām // 102 //
cāpodyatakarāṃ ghorāṃ matsyamāṃsasurāpriyām /
ulūke saṃsthitāṃ devīṃ hārakeyūrabhūṣitām // 103 //
raktāmbarātapatreṇa vijayāṃ siddhidāṃ smaret /
dhātucāmīkaraprakhyāṃ pītamālyāmbarapriyām // 104 //
ghaṇṭākhaṭvāṅgadharīṃ devīm aśvārūḍhāṃ mahābalām /
sūryāyutapratīkāśīṃ sarvābharaṇabhūṣitām // 105 //
jayantīṃ dhyāyati kṣipraṃ siddhim āpnoti puṣkalām /
bhinnāñjanasamaprakhyāṃ śarvarītimiraprabhām // 106 //
kṛṣṇakauśeyasaṃvītāṃ muktikāmaṇibhūṣitām /
divyaṃ vimānam ārūḍhāṃ gadākheṭakadhāriṇīm // 107 //
mahārāvādinirghoṣaiś cintayed aparājitām /
gāyatrīṃ vā japantīṃ ca sphāṭikamaṇibhūṣitām // 108 //
ṛgyajussāmātharvākhyaṃ gāyantīṃ vā tathaiva ca /
sāvitrīṃ divyarūpāṃ tūpaniṣadgāyane ratām // 109 //
devīnām agrasaṃsthaṃ kṛtabhṛkuṭimukhaṃ cintayed aṅkuśākhyaṃ sampṛṣṭhe cāstrarājaṃ prakaṭitasumahāsṛkvaṇīlelihānam /
saṃkruddhaṃ bhīṣayantaṃ nararudhiravasādigdhadāntākalālaṃ ....... ....... ....... // 110 //
evaṃ dhyātvā viśālākṣi tataḥ pūjā pravartate /
bhakṣyabhojyavidhānaiś ca gandhapuṣpādibhiḥ kramāt // 111 //
pūjayet kūṭamadhyasthaṃ tatra madhye vidhānataḥ /
bhūr evāyaṃ pādapadmair hṛdi vāmakare 'thavā // 112 //
manasā pūjayen nityaṃ siddhikāmaḥ samāhitaḥ /
mahāśaṅkhamayaṃ kuryād athavā kacchapasya tu // 113 //
sauvarṇaṃ rajataṃ tāmraṃ kulaṃ bhavati siddhidam /
gandhamaṇḍalake vāpi athavā bhasmamaṇḍale // 114 //
siddhārthamaṇḍale vāpi athavā hṛdi maṇḍale /
kusumbhamaṇḍale vāpi puṣpamaṇḍalake 'pi vā // 115 //
nāgakeśarajobhir vā likhitvā maṇḍalaṃ śubham /
muktidā siddhidā hy evaṃ bhavantīty avicāraṇāt // 116 //
sampūjya ca yathānyāyaṃ gandhapuṣpādi yojayet /
darśayed yonimudrāṃ tu kāle karmāṇi kārayet // 117 //
samutpanneṣu kāryeṣu prāṇadraviṇahāriṣu /
pūjitāḥ sādhakaṃ devyaḥ parirakṣanti putravat // 118 //
atrāpi yāgam evoktaṃ viśeṣaḥ ko 'paraḥ prabho /
yathā tu abhyāsamātreṇa siddhir bhavati kāmadā // 119 //
kevalaṃ smaraṇād eva tathā tvaṃ vaktum arhasi /
praṇayasva prasādaś ca yadi cāsti maheśvara // 120 //
śṛṇuṣvaikamanā bhadre prākṛtaṃ tapasaḥ phalam /
praṇayād atulaṃ vāpi rahasyaṃ paramaṃ padam // 121 //
uttarottarayogena tantraṃ te kathitaṃ mayā /
atrāntaram idaṃ jñānaṃ śrutvā bhavati nirvṛtiḥ // 122 //
prastārya pūrvavad varṇaṃ proddhared bījapañcakam /
pūrvavat kramayogena sarvakāmaprasiddhaye // 123 //
ādau dvātriṃśakaṃ bījaṃ yuktam ekonaviṃśati /
catustriṃśaṃ tato 'dhastād devadevaṃ prakalpayet // 124 //
jayā saptadaśaṃ bījaṃ yuktam ekādaśena tu /
tad eva vijayākhyātā kiṃ tu yuktaṃ na kena cit // 125 //
pañcaviṃśac chikhābhāji yuktam ekādaśena tu /
ajitāyāḥ samuddiṣṭaṃ caturthyāḥ śṛṇu sāmpratam // 126 //
varṇaikādaśasaṃyuktaṃ śambhusthaṃ pañcaviṃśakam /
guhyam etat samuddiṣṭaṃ praṣṭavyaṃ nānyataḥ param // 127 //
sarvakāmapradaṃ devi etad vai bījapañcakam /
uttaraṃ hṛdayaṃ hyetat sarvatantreṣu cottaram // 128 //
yāni kāni ca karmāṇi sarvāṇy etais tu kārayet /
pañcaviṃśatikoṣasthaṃ yuktaṃ vai ṣoḍaśena tu // 129 //
astram etat samuddiṣṭam asmiṃs tantre ca suvrate /
punar etadbījayuktaṃ viṃśakena samanvitam // 130 //
māyā hy eṣā samuddiṣṭā śivasyānantarūpiṇī /
ādikoṣṭhakabījaṃ tu adhastāṣṭādaśasaṃyutam // 131 //
aṣṭatriṃśatikoṣasthaṃ tasyopari niyojayet /
aṅkuśoddharaṇaṃ hy etad devīnāṃ saṃnirodhane // 132 //
bindupuñjasametā hi nyastavyā tu yathākramam /
pañcaviṃśatikoṣasthaṃ tad eva paramākṣaram // 133 //
navatriṃśasamāyuktaṃ bījaṃ gāyatrisaṃjñakam /
etad bījavaraṃ divyaṃ yojyam ālabhanādike // 134 //
catustriṃśatikoṣasthaṃ pañcaviṃśatiyojitam /
sarvakarmasamuddiṣṭaṃ bījaṃ sāvitrisaṃjñitam // 135 //
ardhenduśikhayā devi lāñchitāni tu pūrvavat /
prayogaṃ cāsya vakṣyāmi siddhir yenāśu jāyate // 136 //
prayogaṃ kāraṇaṃ devi granthaśāstram akāraṇam /
sarvatra sulabhaṃ śāstraṃ prayogaṃ tu sudurlabham // 137 //
prayogarahitā mantrā naiva siddhipradāḥ smṛtāḥ /
hṛtpadme yogavinyāsaṃ dhyātvā vai bījapañcakam 
gatiṃ devaṃ tu vijñāya tataḥ karma samārabhet // 138 //
kīdṛśaḥ sa bhaved devo gatis tasya tu kīdṛśī /
dehasthaṃ tu kathaṃ vidyād vaktum arhasi śaṅkara // 139 //
meḍhranābhyantare devi kandamūlākṛtir bhavet /
dvāsaptatisahasrāṇi nāḍīr ādhārasaṃsthitāḥ // 140 //
nābhideśe sthito granthis tatra padmaṃ vyavasthitam /
karṇikā padmamadhyasya tatra sādhyaṃ vyavasthitam // 141 //
karṇikāsuṣirānte tu yā kalā cordhvagāminī /
tasyā madhye sthito devaḥ sa tu dīpaśikhopamaḥ // 142 //
śuddhasphaṭikasaṃkāśaṃ visphuliṅgārkasaṃnibham /
vārimārutasaṃkīrṇaṃ vālāgraśatabhāgakam // 143 //
vāyuvāhanam ārūḍhaṃ śabdātītam anāmayam /
sampratyayaṃ tu gamyo 'sau vahate dehamadhyataḥ // 144 //
iḍāmadhyagato vāpi piṅgalāntargato 'pi vā /
suṣumnāntargataś caiva viṣuvaṃ samudāhṛtam // 145 //
iḍā tu vāmajā proktā dakṣiṇe piṅgalā smṛtā /
anayor madhye suṣumnā tu sṛṣṭisaṃhārakārikā // 146 //
iḍā śāntikapuṣṭyarthe mṛtyūccāṭana piṅgalā /
suṣumnā mokṣadā caiva jīvamārgānusāriṇī // 147 //
piṅgalāntargataṃ dhyātvā raktavarṇaṃ vicintayet /
māraṇoccāṭanādīni tataḥ karmāṇi kārayet // 148 //
amṛtāntargataṃ jñātvā dhyāyet tuhinasaṃnibham /
śāntipuṣṭivaśākarṣaṃ tadā karmāṇi kārayet // 149 //
vratayogādisaṃsiddhiṃ mūlamantreṣu kārayet /
tad atra japamātreṇa mantrī sādhayate kṣaṇāt // 150 //
aprasūtā mṛtā yoṣit prāptayauvanam eva ca /
tasyāḥ pāṃśulikāṃ gṛhya vāmabhāge vicakṣaṇaḥ // 151 //
likhen nāmākṣaraṃ tatra devīnām kūṭasaṃsthitam /
vāmāṅgojjvalaraktena sādhakaḥ saṃyatavrataḥ // 152 //
striyaṃ caiva likhet tatra gavāṃ rocanayā punaḥ /
anulomair vihanyas tu vāmapādena cākramet // 153 //
tatkṣaṇād ānayec chīghraṃ yā strī dvādaśayojanāt /
puruṣasya tathā proktaṃ dakṣiṇāṅge tu kārayet // 154 //
athābhicārakaṃ kuryāt samidhānāṃ tathāsthibhiḥ /
rājikāviṣaraktāktaṃ śmaśāne homam ārabhet // 155 //
nagno muktaśikho bhūtvā kapālatrayasaṃsthitaḥ /
samidhāṣṭaśataṃ homaṃ rātrau kuryād vicakṣaṇaḥ // 156 //
homānte tu tataḥ śakraṃ kṛṣṇavarṇam vicintayet /
triśūlena vinirbhinnaṃ daṇḍena tāḍitaṃ śiraḥ // 157 //
sādhako ghorarūpeṇa kruddhaḥ saṃraktalocanaḥ /
saptāhān nāśayed indraṃ kiṃ punar mānuṣādikam // 158 //
tyaktena tu kusumbhena śatenāṣṭottareṇa tu /
trisandhyaṃ dhārayed rātrau agnikāryaṃ tu kārayet // 159 //
sādhyaṃ tu sādhakaś caiva raktavarṇaṃ vicintayet /
homānte tu dhyāyet sādhyaṃ vihvalaṃ ca sammūrchitam // 160 //
aṅkuśena hato mūrdhni māyāpāśena veṣṭitam /
rājānaṃ rājapatnīṃ vā saptāhād vaśam ānayet // 161 //
gṛhītvā tu mahāmāṃsaṃ dadhimadhvājyasaṃyutam /
āhutyaṣṭasahasreṇa sadyotkarṣaṇam uttamam // 162 //
ātmanaḥ sādhyabījaṃ ca pañcadevyā catuṣṭayam /
nāḍīmadhyagataṃ dhyātvā ekīkṛtya vicakṣaṇaḥ // 163 //
nāḍīmārgānusāreṇa praveśya sādhyavigraham /
anenaiva prayogeṇa trailokyaṃ vaśam ānayet // 164 //
ata uccāṭanaṃ kuryāc chatrūṇāṃ baladarpitām /
śuṣkāṇi nimbapattrāṇi dhvajāgrāṇi tathaiva ca // 165 //
nṛvālaṃ citibhasmaṃ ca kākapakṣāgrapicchakam /
kaṭutailaviṣaṃ raktaṃ tenāloḍya tu homayet // 166 //
caṇḍālāgniṃ samāhṛtya citikāṣṭhaṃ samindhayet /
uccāṭayet trirātreṇa tyaktabandhusuhṛjjanān // 167 //
vāmahastatale candraṃ dhyātvā sampūrṇamaṇḍalam /
bījapañcakasaṃyuktaṃ yasya taṃ darśayet karam // 168 //
darśanād vaśam āyānti ye 'pi hantuṃ samudyatāḥ /
yaṃ yaṃ spṛśati hastena dāsatvam upagacchati // 169 //
dakṣiṇe 'py eva vai haste vinyased ravimaṇḍalam /
yaṃ spṛśed darśayed yaṃ tu vidviṣṭāḥ suhṛdāny api // 170 //
nimbasthavāyasaṃ gṛhya śvapākenāvatāritam /
bījair etair viparyastais tailābhyaktaṃ citāhutam // 171 //
tad bhasma viṣaraktāktaṃ kṛṣṇānte raktavāsasaḥ /
parijapya sahasraṃ tu vilomair bījapañcakaiḥ // 172 //
yaṃ spṛśed bhasmanā tena kākavad bhramate mahīm /
vidviṣṭaḥ sarvalokānāṃ yadi śakrasamo bhavet // 173 //
yathātmani tathā sādhye bījaṣoḍaśakaṃ nyaset /
javāpuṣpasamaprakhyau dvāv etau paricintayet // 174 //
jātīhiṅgulakapakṣau lākṣārasasamaprabhau /
padmasampuṭamadhyasthau ubhau tau sādhyasādhakau // 175 //
aṅkuśaṃ sādhyaguhye tu daṇḍaṃ cātmani guhyataḥ /
kusumbharaktasaṃkāśau māyātantvabhiveṣṭitau // 176 //
pañcarātraṃ trirātraṃ vā niḥśabdo dhyānapāragaḥ /
vaśam ānayate kṣipraṃ nṛpatiṃ mānagarvitam // 177 //
dvijayoṣin mṛtā yā tu tasyā gṛhyaṃ tu karpaṭam /
kṛṣṇacaturdaśyāṃ gṛhītvā cityaṅgārais tadudbhavaiḥ // 178 //
bījair vidarbhitaṃ nāma yasya yasya ca veśmani /
nikhanyate sa vai kṣipraṃ prayāti yamasādanam // 179 //
tato vidyāvrataślāghī kīrtyādibhir alaṃkṛtaḥ /
sādhyate 'nena prayogeṇa mriyate cāvikalpataḥ // 180 //
gavāṃ rocanayā caiva yasya nāma vidarbhitam /
bījair etaiḥ samāyuktair ālikhya prakṣiped budhaḥ // 181 //
pātraṃ madhvājyasampūrṇaṃ śatam āvartayed drutam /
mumukṣor api tasyāstraṃ śāntipuṣṭiś ca jāyate // 182 //
śatajapto jalenāpi tato vā mucyate sadā /
vyādhighātasamidbhis tu vyādhinātyantapīḍitaḥ // 183 //
aṣṭottaraśatenaiva āhutīnāṃ na saṃśayaḥ /
kṣīrāktena tu deveśi rogī rogād vimucyate // 184 //
juhoti yas tu satataṃ dravyaṃ tasya gṛhe tu yat /
kurvanto 'pi vyayaṃ nityam akṣayatvaṃ ca gacchati // 185 //
nityaṃ kālajapenāpi sarveṣāṃ jāyate priyaḥ /
tejasvī balasampanno nāpy asau pīḍyate bhayaiḥ // 186 //
śrīkāmaḥ śrīphalaṃ juhyāt padmaṃ cājyamadhuplutam /
lakṣaikena mahāvitto mantrī lakṣadvayena tu // 187 //
lakṣatrayeṇa pṛthvīśo nirjitārir bhaved dhruvam /
sarvakāmas tilaṃ juhyāt prāpnuyāt tu na saṃśayaḥ // 188 //
lakṣeṇaikena deveśi sādhakaḥ sa jitendriyaḥ /
tyaktena naramāṃsena chāgasya piśitena vā // 189 //
lakṣamātrahutenāśu yad iṣṭaṃ tad avāpnuyāt /
kṛṣṇāgopayasā sārdhaṃ nṛmāṃsaṃ taṇḍulānvitam // 190 //
pāyasaṃ śavavaktre tu juhuyāt tāvatandritaḥ /
yāvad uttiṣthate pretaḥ kiṃ karomīti so 'bravīt // 191 //
mārgitavyaṃ yad iṣtaṃ tu labhanīyaṃ yaśasvini /
guḍikāñjanapādukaṃ khanyaṃ vā rājyam eva ca // 192 //
vidhānaṃ śakranāśaṃ ca pādaleparasāyanam /
eteṣāṃ prārthitaṃ caikaṃ dattvāgacchati nānyathā // 193 //
uddhatā yā mṛtā yoṣit tasyā gṛhyāṅgulīyakam /
abhimantrya imair bījair anulomaiḥ śatena tu // 194 //
aṣtādhikena mantrajñaḥ sādhyanāma vidarbhayet /
yasyā dadāti tadvad āste striyāyāḥ sādhakottamaḥ // 195 //
ākarṣyati tāṃ kṣipraṃ yadi syād urvaśīsamā /
yojanānāṃ śatasyāpi dūreṇāpi samarpitam // 196 //
puruṣasya bhaved devi uddhatasya yaśasvini /
kākamāṃsaṃ gṛhītvā tu nimbatailasamāyutam // 197 //
śmaśānāgniṃ samādhāya śigrukāṣṭhena sādhayet /
juhuyāt saptarātraṃ tu yasya nāmnā tu sādhakaḥ // 198 //
vidviṣto dṛśyate loke eṣa vidveṣaṇaṃ param /
ato 'nyat sampravakṣyāmi rahasyam idam adbhutam // 199 //
yad viditvā maheśāni siddhim āpnoti puṣkalām /
svakāle samprayogeṇa siddhis tantreṣu kīrtitā // 200 //
tataḥ svakālaṃ kurvīta svāni karmāṇi sādhakaḥ /
sādhyahṛtpadmasaṃsthaṃ tu dhyātvādau bījapañcakam // 201 //
kurvīta manasā pūjām itāyāpravato ? padā /
māyayācchādayet paścāt sādhyam antobahiryutam // 202 //
māyākamalanālena sādhyam āveṣtam ānayet /
tataḥ svātmīkam ānīya māyātattvaślathīkṛtam // 203 //
pun as tat sthāpayitvā tu sammukhaḥ sādhakottamaḥ /
nyastavyaṃ tu yad ādau tu ? sādhye vai bījapañcakam // 204 //
māyāveṣtitaṃ tan mantrī japed aṣṭaśataṃ tataḥ /
sādhyanāmākṣaropetaṃ tatprabuddhāsane sthitam // 205 //
evaṃ devi tataḥ śīghraṃ dhvastajānuśiroruhaḥ /
ākṛṣto vidhinānena sādhyaḥ kiṃkarito mahān // 206 //
ataḥ paraṃ pravakṣyāmi baddhe ruddhe 'pi mokṣaṇam /
yathā saṃharate śakraṃ tatprayogam idaṃ śṛṇu // 207 //
sādhyahṛtkamalāntaḥsthaṃ dhyātvaivaṃ bījapañcakam /
kurvīta pūrvavat pūjāṃ suṣumnāyāganirgadā ? // 208 //
saṃhārāstraṃ tato mantrī tumburuṃ mūrdhni vinyaset /
devīnāṃ ca tatas tena sādhyam āvṛtya yogavit // 209 //
tatra yo mūrdhni tenaiva jvalitānalavarcasā /
dṛṣtvā taṃ manasā bhūyo mūrcchitaṃ bhuvi vihvalam // 210 //
hṛdi baddhvāṅkuśenaiva ānayed ātmano 'ntikam /
tatas tvadhomukhaṃ sthāpya pīḍitaṃ chardayed asṛk // 211 //
paścāt tu hṛdaye tasya nyastavyaṃ bījapañcakam /
proddhṛtya sādhyanāmaivaṃ saṃhārāstravidarbhitam // 212 //
evaṃ vigatarakṣaṃ tu syāpyudgataṃ tu ? tataḥ /
japed aṣṭasahasraṃ tu jvālāmālābhir āvṛtam // 213 //
tatas tu karmaṇānena tenaiva tu vidhānataḥ /
sādhyaḥ prayāti nidhanaṃ mṛtyur āntima ? kampayet // 214 //
ity etat kathitaṃ devi samāsādyaṃ tu pūrvaśaḥ /
yathā saṃharate śakraṃ baddhe ruddhe 'tha mokṣaṇāt // 215 //
krodhena mahatā dīptaḥ prayogam idam ārabhet /
suṣumnāyāṃ yadā devaḥ svayaṃcāreṇa vartate // 216 //
suṣumnāntargataṃ dhyātvā raktavarṇaṃ vicintayet /
vidveṣoccāṭanādīni tataḥ karmāṇi kārayet // 217 //
bījapañcakadevasya vargāntarayutasya ca /
varṇāntayāgam ekānte sadā gopitaṃ tan mayā // 218 //
tadā tu sarvakāryāṇāṃ siddhaye śṛṇu suvrate /
kusumbharajasāloḍyaṃ śālīnāṃ piṣṭakena ca // 219 //
bhasmanā candanenāpi nāgakeśarajena vā /
sugandhaiś ca vicitraiś ca likhec ca susamāhitaḥ // 220 //
vargātītasya garbhe tu nyaset padmaṃ caturdalam /
tatra sabhrātṛkā devyaḥ pūjayed bījapañcake // 221 //
evaṃ pūjitamātrās tu sarvadāsarvakāmadāḥ /
bhavanti niyataṃ[nityaṃ] dharmakāmārthamokṣadāḥ // 222 //
yāgam evaṃ ca kṛtvānte tato lakṣatrayaṃ japet /
tataḥ siddhim avāpnoti brahmaghno 'pi hi nānyathā // 223 //
manasā cintitaṃ kāmaṃ tadā prabhṛtim āpnuyāt /
ataḥ paraṃ pravakṣyāmi japasya vidhim uttamam // 224 //
ekāsanasthito mantrī yāgaṃ kṛtvā vidhānavit /
ekacittaḥ prasannātmā vāmahastākṣasūtradhṛk // 225 //
japakarma sadākuryād viśeṣam aparaṃ śṛṇu /
vaśyakāmo japaṃ kuryād anulomair vidarbhitam // 226 //
bījair etair yathānyāyaṃ sādhyanāmākṣarānvitaiḥ /
kālaṃ tatra vijānīyāt kālasiddhiḥ pravartate // 227 //
māraṇe pratilomais tu sādhyanāma tu pūrvataḥ /
vidveṣe 'pi vilomais tu phaṭkārāntaṃ prayojayet // 228 //
māraṇe pratilomais tu hūṃphatkārānta dyan ? takaiḥ /
oṃ svāhā namo 'ntais tu vaśyākarṣaṇakarmasu // 229 //
homayed evam evaṃ tu sarvaṃ kuryād vicakṣaṇaḥ /
namaskāro japasyānte svāhā home prakīrtitam // 230 //
svaśoṇitāktaṃ laśunaṃ māraṇe pratihomayet /
uccātane kākapakṣaṃ vaśye jātiṃ tu homayet // 231 //
vidveṣe śleṣa śigruṃ ca homayed avicāraṇāt /
ākarṣaṇe bakulapuṣpaṃ homayec ca vicakṣaṇaḥ // 232 //
sarve yāgasamuddiṣtāḥ kālajñasya yaśasvini /
yena kālaṃ ca vai jñātaṃ tena jñātaḥ sadāśivaḥ // 233 //
sadāśive parijñāte siddhiṃ śāmyanti sādhakāḥ /
kālatattvaṃ ca vijñeyaṃ tattvātsiddhiḥ pravartate // 234 //
tattvahīnā na sidhyanti prayatnenāpi sādhakāḥ /
tasmāt sarvaprayatnena kālatattvaṃ vidur budhāḥ // 235 //
kriyākālaṃ ca vai śūnyaṃ na sidhyantīha sādhakāḥ /
tasmāt kriyāṃ ca kālaṃ ca asaṃjñeyaṃ prayatnataḥ // 236 //
sa kālaś ca kathaṃ jñeyo yo 'sāv uktas tvayā prabho /
kālahīnānṛtaṃ manye sarvam eva ca śaṅkara // 237 //
śṛṇu devi paraṃ guhyaṃ kālatattvātmavigraham /
yaj jñātvā tu sukhenaiva siddhir bhavati mantriṇām // 238 //
ayutaṃ dve ca vijñeyāḥ ṣoḍaśaiva śatāni ca /
caturviṃśatisaṃkrāntyā dvādaśāṅgulagatāgate // 239 //
śarīre tu yathā devi sthitaṃ sakalaniṣkalam /
tathā haṃsaṃ pravakṣyāmi sādhakānāṃ hitāya vai // 240 //
pādau pāyur upastham ca hastau vāgindriyas tathā /
śrotratvakcakṣuṣā jihvā nāsikā ca tathāparā // 241 //
pṛthvy āpas tathā tejo vāyur ākāśam eva ca /
śabdaḥ sparśaś ca rūpaṃ ca raso gandhas tathaiva ca // 242 //
mano buddhir ahaṃkāro avyaktam puruṣas tathā /
pañcaviṃśatitattvāni śarīre tu vidur budhāḥ // 243 //
ebhir ādhārabhūtais tu ādheyo dhyāyate sadā /
ādhāraṃ puram ity uktaṃ puruṣaś cādheya ucyate // 244 //
hṛtpadme karṇikāvastha ūrdhvagāmī sadātmakaḥ /
niṣkalasya tu devasya punar ādhārasaṃsthitiḥ // 245 //
tatpuruṣam ādhārādheyaṃ niṣkalaṃ paramaṃ śivam /
ṣatkauśikaśarīraṃ tu tattvānāṃ pañcaviṃśatiḥ // 246 //
daśavāyusamāyuktaṃ nāḍībhir vyāpitaṃ puram /
śarīraṃ triguṇaṃ caiva sarvadaivatasaṃyutam // 247 //
anenādhiṣthitaṃ devi cakravat parivartate /
yathā tāragaṇaṃ sarvaṃ grahanakṣatramaṇḍalam // 248 //
dhruvādhiṣthitaṃ tat sarvam acalaṃ parivartate /
tadvac charīraṃ devasya sarvabījagaṇaṃ hi yat // 249 //
śivenādhiṣthitaṃ jñātvā tantre siddhim avāpnuyāt /
trikubjikutilākārā ṣaṣṭhasvarasamanvitā // 250 //
śaktir binduvinirbhinnā dehasthā sakalātmakā /
asyās tejaḥśikhā sūkṣmā mṛṇālatantusaṃnibhā // 251 //
jyotirūpā ca sā jñeyā tasyānte tu punaḥ śivaḥ /
akārādikṣakārāntam ābrahmabhuvanaṃ jagat // 252 //
asmiṃś codpadyate sarvaṃ tatraiva pralayaṃ bhavet /
eṣa devaḥ paraḥ sūkṣma ādhārādheyasaṃsthitaḥ // 253 //
ayane viṣuve caiva āgneyāmṛtakāraṇam /
yadā vāruṇamārgastha iḍāmadhyagato bhavet // 254 //
himakundendusaṃkāśo vijñeyaḥ śucikarmaṇi /
dvādaśādityasaṃkāśaḥ piṅgalāntargato yadā // 255 //
aruṇānalasaṃkāśaṃ raudrakarmaṇi yojayet /
suṣumnāyāṃ yadā deva upaśānto vahaty asau // 256 //
mokṣamārgam idaṃ devi jyotīrūpaṃ parāparam /
eṣa devo gatiś caiva kālatattvātmavigrahaḥ // 257 //
sādhakasya hitārthāya paramārtham udāhṛtam /
etatsarvaṃ samākhyātaṃ kālatattvātmavigraham // 258 //
trisaṃsthe tu samāsena sarvatantreṣu siddhidam /
nāḍīsaṃsthaṃ yathā karma kurute mantriṇaḥ sadā // 259 //
tad ahaṃ sampravakṣyāmi śṛṇu tvaṃ ca varānane /
iḍā ca piṅgalā caiva nāḍyau dve samudāhṛte // 260 //
yato nityaṃ cared devaḥ kramaśaś ca nivartate /
tāny ātmavatakarmāṇi prayuktaṃ kurute prabhuḥ // 261 //
sa eva kurute karma bījanāḍīprayogataḥ /
ayaṃ kālaḥ samākhyātas tṛtvedaya ? samanvitaḥ // 262 //
dehastham kathitaṃ devi ṛtuyuktas tu sādhakaḥ /
jñātvā kālaṃ ca tattvaṃ tu tataḥ karma samārabhet // 263 //
śāntikaṃ pauṣtikaṃ cāpi vidveṣoccāṭanaṃ tathā /
vaśyākarṣaṇakaṃ kuryād yadi kālaṃ vijānate // 264 //
saumyāni saumyakāle tu raudre raudrāṇi kārayet /
anyakālakṛtaṃ karma vṛthā bhavati sādhake // 265 //
tasmāt sarvaprayatnena kāle karmāṇi kārayet /
svaraktaṃ gocanaṃ caiva tathā sindūram eva ca // 266 //
kusumbharajaḥsammiśraṃ dadhimadhvājyasaṃyutam /
khadirai raktasamidhair athavā raktacandanaiḥ // 267 //
atra digdhvā hunen mantrī saptāhād vaśam ānayet /
pratimāṃ lavaṇamayīṃ kṛtvā śatābhimantritāṃ budhaḥ // 268 //
pādau prabhṛti hotavyaṃ yāvad aṣṭaśataṃ bhavet /
trisandhyām ekacittas tu amoghavaśyatāṃ nayet // 269 //
saikthīṃ tu pratimāṃ kṛtvā tryūṣaṇena tu lepayet /
pratimāsu susampūrṇaṃ kaṇṭakair madanodbhavaiḥ // 270 //
vidarbhya pādau guhyaṃ ca lalātaṃ ca vicakṣaṇaḥ /
kucayugme ca devīnām agrato nikhaneta tu // 271 //
adhomukhāṃ viliptāṅgāṃ rājikālavaṇena tu /
vāmanāsikaraktena nāmamantrair vidarbhitām // 272 //
likhitvā hṛdaye kuryād vahniṃ prajvālya copari /
rājikālavaṇaṃ caiva hotavyāṣtaśataṃ budhaḥ // 273 //
trisandhyām eva saptāhāt trailokyaṃ vaśam ānayet /
kulālakaranirmuktamṛdā pratimayīkṛtā // 274 //
tenaiva kaṇtakair viddhvā svasthānasthais tu mantriṇaḥ /
bhage vā athavā liṅge sanmantrāṇy aṣṭaśatāni tu // 275 //
sūtrayed guhyadeśe tu gṛṇan mantraṃ tu sarvadā /
saptāhād ānayed vaśyaṃ striyaṃ vā puruṣam api vā // 276 //
mānuṣāsthimayaṃ kīlaṃ kṛtvā tu caturaṅgulam /
kṣīravṛkṣaṃ bhage likhya liṅgaṃ vā kīlayet tataḥ // 277 //
ṣaṇḍilas tu bhavet sādhya ārdrayogo na saṃśayaḥ /
uddhṛtena bhaven mokṣaṃ nātra kāryā vicāraṇā // 278 //
madhūkā śvetapadmaṃ ca rocanā nāgakeśaram /
tagaraṃ caiva sūkṣmelam añjanaṃ samabhāgikam // 279 //
kanyayā piṣitaṃ kṛtvā yāgaṃ kṛtvā yathoditam /
sahasrāṣtādhikaṃ japtvā japena yajane tataḥ // 280 //
sarvalokeṣu dṛśyante kāmadevasamo 'pi tat /
vicareta mahīṃ kṛtsnāṃ nātra kāryā vicāraṇā // 281 //
mañjiṣthā kunduruś caiva haridre dve tu pīṣayet /
piṣtvā pūrvavidhānena tato guhyaṃ pralepayet // 282 //
pravṛtte maithune kāle patir dāsaṃ kariṣyati /
meṣalocanamūlaṃ tu kambalyā kṣīrasādhitam // 283 //
śmaśāne sādhayen mantrī rātrau kāṣṭhais tadudbhavaiḥ /
kapālair guṇḍayed aṅgaṃ raktavāsoparicchadam // 284 //
udvartano 'bhayo hy eṣa vajravat syāṅkuśopamaḥ /
bhakṣayed deśayet kaṃcit kāmāṅkuśavinirgataḥ // 285 //
puruṣo vaśam āyāti strī vā madanagarvitā /
vālmīkamṛttikāṃ gṛhya balīvardaṃ tu kārayet // 286 //
kanyākartitasūtreṇa tasya nāsāṃ pravedhayet /
athavā padmasūtreṇa raktacandanalepitam // 287 //
raktapuṣpaiḥ samabhyarcya sarvārṇavaṃ samānayet /
sādhyasya vilikhen nāma svaraktena vṛṣodare // 288 //
śrīvṛkṣakotare sthāpya sādhyam evaṃ vaśīkuru /
anenaiva mṛdā meṣaṃ kārayen mantravit sadā // 289 //
meṣasūtreṇa vai nāsāṃ vedhayet pūrvavac chuciḥ /
devīnām agrataḥ sthāpya tasya nāsāṃ pracālayet // 290 //
yaṃ yaṃ vijñāpayet kāmaṃ taṃ taṃ prāpnoti sādhakaḥ /
ete yogavarā devi mayā tava udāhṛtāḥ // 291 //
varṇānām udare yāgaṃ sarvakāmaprasiddhidam /
evam eva magarbhasthaṃ māraṇe samprayojayet // 292 //
gavāṃ rocanayā likhya evam eva prayojayet /
sodaremūkatāṃ kuryād vāgīśam api mūkayet // 293 //
nit yam ākarṣayet proktam ākārodare pūjitā /
mahāpuruṣavarastrīṇāṃ japamānā tu kīrtanāt // 294 //
jñānāṅkuśagatā pūjā kṣipraṃ prāyeṣu vastuṣu /
unmaneṣv atha ghoreṣu sākāreṇa tu sādhayet // 295 //
ekārodarayāgena bhavaty arthapradāyikā /
vakāramadhyagā caiva vaśīkaraṇakarmaṇi // 296 //
dharmārthamokṣadā caiva puṣṭitejovivardhanī /
bhavati niyatā devi haṃsamadhyeṣu pūjitam // 297 //
bhañjane yadi sainyānāṃ bhakārajathare sthitam /
bhavati niyatā kṣipraṃ kṣemanābhigarīyasī // 298 //
māraṇe tu prayoktavyaṃ phatkārānte vyavasthitā /
vidveṣaṃ tu prayacchanti jakārajatharesthitā // 299 //
śatrukulocchādaṃ kuryāt hūṃ phatkārānte vyavasthitā /
svalpaprāyeṣu kāryeṣu yakārajatharodare // 300 //
dehanyāsaṃ punar vakṣye abhedyaṃ parameśvari /
vinyasya karaṇān sākṣān mahābhūteṣu pañcasu // 301 //
dehe tattvatrayaṃ nyasya prāṇāyāmapuraḥsaraḥ /
śarīre vinyased devi pūrvam uktakrameṇa tu // 302 //
māyayācchādayitvā tu aṅkuśena nirodhayet /
yoniṃ baddhvā tataḥ paścāt sādhakaḥ susamāhitaḥ // 303 //
svadehe namasā mantrī kalpoktena tu karmaṇā /
kuryāt sarvāṇi kāryāṇi tataḥ siddhir na saṃśayaḥ // 304 //
nayottarāditantreṣu kalpoktaṃ karma kārayet /
athavādaśalakṣāṇi japed yas tu vidhānataḥ // 305 //
tataḥ sabhrātṛkā devyaḥ sādhakasyāgrataḥ sthitāḥ /
varam iṣtaṃ prayacchanti trayātītaṃ padaṃ hi yat // 306 //
bījapañcakam etad dhi na deyaṃ yasya kasyacit /
vargāntanirguṇākrāntaṃ samyag vai bījapañcakam // 307 //
evam eva purā kṛtvā jñātvaivaṃ hi vidhānataḥ /
bījāni bījayet prājñaḥ tataḥ karma samārabhet // 308 //
evaṃ vidhānavid yas tu hīno vā sarvalakṣaṇaiḥ /
api pātakasaṃyuktaḥ sa siddhiphalabhāg bhavet // 309 //
vargāntanirguṇākhyasya asyāpi paramaṃ smṛtam /
hṛdayaṃ devadevīnām ekākṣaram ataḥ param // 310 //
yatra sabhrātṛkā devyaḥ kūṭadehā vyavasthitāḥ /
nātaḥ parataro mantras triṣu lokeṣu vidyate // 311 //
gopitavyaṃ prayatnena tantrasāraṃ sudurlabham /
mamāpi gopitaṃ devi sarvajñenāpi sarvadā // 312 //
niścayaṃ mama baddhvānta ? yac ca devena bhāṣitam /
tvayāpi caivam evaṃ hi rakṣaṇīyaṃ prayatnataḥ // 313 //
cintāratnam idaṃ guhyaṃ vratasādhanavarjitam /
anusmaraṇāmātreṇa samyagjñāya krameṇa tu // 314 //
varṇayāgakrameṇaiva pūrvoktena yathākramam /
sidhyate nātra saṃdehaḥ sarvakāmas tu mantriṇām // 315 //
śāntikaṃ pauṣtikaṃ caiva vidveṣoccāṭanaṃ tathā /
vaśyākarṣas tathā nāśaṃ sarvaṃ sidhyati sādhake // 316 //
śukreṇa sarvatobhadre mahāsammohane tathā /
nirmathya kathito devi dadhno ghṛtam ivoddhṛtam // 317 //
parīkṣya guruṇā śiṣyaṃ gurudevāgnipūjakam /
tasya deyam idaṃ tantraṃ na ca nāstikanindake // 318 //
na dīkṣitā na sidhyanti sthitāḥ kalpaśatair api /
svayaṃgṛhītamantrāś ca nāstikā vedanindakāḥ // 319 //
samayebhyaḥ paribhraṣtās tathā tantravidūṣakāḥ /
gurūṇāṃ viheṭhanaparās tantrasāravilopakāḥ // 320 //
yoginībhiḥ sadā bhraṣṭāḥ kathyante dharmalopakāḥ /
iti tathyaṃ mahādevi surāsuranamaskṛtam // 321 //
sāram etad dhi tantrasya tasya tatsthaṃ mahānaye /
ājñā bhagavataś caiva śivasya paramātmanaḥ // 322 //
śrutaṃ mayā mahādeva vīṇāsadbhāvam uttamam /
tantraṃ vīṇāśikhaṃ nāma durlabhaṃ tridaśeṣv api // 323 //
vargāntanirguṇākhyasya asyāpi paramaṃ ca yat /
ekākṣaraṃ paraṃ guhyaṃ bhuktimuktipradāyakam // 324 //
gopitaṃ tu tvayā deva sārabhūtaṃ maheśvara /
tapasā durdharāllabdhaṃ yac ca jñānaṃ śivodbhavam // 325 //
prasādaṃ kuru deveśa yatra siddhir dhruvaṃ sthitā /
prāpte kaliyuge ghore saṃkate bahupātake // 326 //
sarvasrotaḥprapannānām āśu siddhir yathā nṛṇām /
prasādaṃ kuru deveśa kaḥ parampārate mama // 327 //
alpaprajñāḥ kumatayo bahuvyākulacetasā /
tantraṃ naivādhigacchanti na caiva bahudhā śrutam // 328 //
iti deva tvayā pūrvaṃ kathitaṃ guruṇātmanā /
asmākam api saṃkṣepāt kathayasva maheśvara // 329 //
aho svabhāvaprakṛte kimpraśnāsi punaḥ 'punaḥ /
yan mayā kathitaṃ pūrvaṃ tad gṛhāṇa subhāṣitam // 330 //
na bhūyaḥ paripṛcchāmi praśnam ekā garīyasī /
vāram ekaṃ kuru vyaktaṃ prasādaṃ sūkṣmagocaram // 331 //
śṛṇu devi prayatnena sūkṣmāt sūkṣmataraṃ mahat /
prayogaṃ sarvatantrāṇām uttaraṃ sarvasiddhaye // 332 //
yena saṃsmṛtamātreṇa siddhir hastatale sthitā /
nāyāso na vrataś caiva na tapaś ca maheśvari // 333 //
nāgnikarma na caivārcā smaraṇāt siddhidaḥ smṛtaḥ /
śṛṇuṣvaikākṣaraṃ devi sadbhāvaparasaṃhitam // 334 //
śarīraṃ tattvarājānaṃ jātavedasi saṃsthitam /
śikhāyāṃ saṃsthito devo bindudevī jayā smṛtā // 335 //
yaścātrordhvaṃ bhaved devi saukaraḥ parikīrtitaḥ /
tantudevaṃ vijānīyān makāraṃ bindudevatām // 336 //
evaṃ tu pañcadhā devi tattvarājaṃ tu kīrtitam /
caturviṃśatikoṣthe tu yo mantranāyakaḥ smṛtaḥ // 337 //
tattvarāja iti khyāta ūnaviṃśaty adhaḥ smṛtaḥ /
viṃśakena svareṇaiva bindumūrdhnā tu pīḍitam // 338 //
eṣa ekākṣaraḥ proktas tvatpriyārthaṃ varānane /
suṣiraṃ tattvarājānaṃ jātavedasi saṃsthitam // 339 //
viṣṇor upari dīptena japel lakṣatrayaṃ budhaḥ /
ākarṣayed drumāṇy eṣa mṛgapakṣisarīsṛpān // 340 //
mānuṣāṇāṃ tu kā cintā ākarṣaṇavidhiṃ prati /
ekādaśamaḥ saṃyuktas tattvarājena śobhane // 341 //
śirasā bindubhinnena hṛdi caiṣa nigadyate /
saptaviṃśa śiraḥ proktaṃ triṃśamas tu śikhā bhavet // 342 //
ūnacatvāriṃśatir devi tattvo 'yaṃ kavacaḥ smṛtaḥ /
ṣoḍaśasvarasaṃyuktam etad astraṃ prakīrtitam // 343 //
netraṃ tu kathitaṃ devi viṃśatyakṣarayojitam /
eṣa ekākṣaro devi ṣaḍaṅgaḥ samudāhṛtaḥ // 344 //
haṃso māyāyukto devi nārācāstravidarbhitaḥ /
savisarganayapadaṃ bījāntasthaṃ(?) ū ī siddhikarī nṛṇām(?) // 345 //
ha ra tra vṛddhiṃ karoti .... .... /
māyāṅkuśanirodhās te sarvamantragaṇādayaḥ // 346 //
kramaśo yojayen mantri yadīcched dīrgham ātmani /
sarvam etat parityajya kuryān mantraparigraham // 347 //
ātmātīndriyādhārāṇāṃ kṛtvā kartavyaṃ muhur muhuḥ /
padārthavidhisaṃyuktaṃ yan mayā gaditaṃ purā // 348 //
tad anena prayogeṇa kartavyaṃ siddhim icchatā /
dhyāyet sindūrasadṛśaṃ vaśyākarṣaṇakarmaṇi // 349 //
māraṇe kṛṣṇavarṇaṃ tu vidveṣe vāmarūpakam /
uccāte dhūmravarṇaṃ tu śvetaṃ caiva puṣṭyarthinā // 350 //
mayūragrīvasadṛśaṃ stambhane cintayet sadā /
sarvavarṇadharaṃ caiva sarvakāmikam eva ca // 351 //
sarvendriyāṇāṃ kurvīta upahāre mahādhipe /
hṛtpadmakarṇikordhvaṃ tu suṣiraṃ tatra cintayet // 352 //
sphuliṅgaṃ karṇikārūpaṃ nirdhūmatejarūpiṇam /
dhūmajvālāvinirmuktaṃ sūryakoṭisamaprabham // 353 //
tasyordhve tu śikhā sūkṣmā nirmalā sphātikopamā /
nityaṃ sā sevyate yuktair yogibhir niṣkalā parā // 354 //
ūrṇātantusamākārā ūrdhvasrotā nirupamā /
tatra madhye gataṃ paśyed devyā guhyottarambhavā // 355 //
vālāgraśatabhāgākhyāvīṇādhārāsusaṃsthitā /
dhyāyeta nityaṃ yogīndraḥ sūkṣmaguhyasamudbhavām // 356 //
kṛtvā pūrvaṃ tu vinyāsaṃ sakalābāhyasaṃsthitam /
evaṃ varṇavibhāgaṃ tu jñātvā siddhim avāpnuyāt // 357 //
vaśyākarṣaṇakarmāṇi vācayā sa kariṣyati /
vīṇāśikhāyāḥ sarvasvaṃ cintāratnam ivāparam // 358 //
etad bījavaraṃ prāpya yathepsasi tathā kuru /
ājñā bhagavataś caiṣā sarvadāvyabhicāriṇī // 359 //
dhyātavyā sā prayatnena yadīcchet siddhim ātmanaḥ /
yajanaṃ yājanaṃ caiva saṃyogaṃ ca layaṃ tathā // 360 //
samayākṣarabījaṃ ca akṣarākṣarayojitam /
rakṣaṇīyaṃ tvayā bhadre prayatnena suniścalam // 361 //
etad guhyaṃ samākhyātaṃ tava snehād vicakṣaṇi /
etaj jñātvā tu mantrajñaḥ śivasāyujyatāṃ vrajet // 362 //
evaṃ vilayatāṃ yāti vidhinānena yoṣitām /
amalīkṛtadehas tu vidhinānena sādhakaḥ // 363 //
amalīkṛtaṃ tanmantraṃ hṛccakre viniyojayet /
somamaṇḍalamadhyasthaṃ dhyāyet kundendusaprabham // 364 //
amṛtena tu siñcanti lāntīsagatilitena ? tu /
evam āpyāyito mantraḥ sarvasiddhiprado bhavet // 365 //
evam āpyāyanaṃ kṛtvā bindumadhyevicakṣaṇaḥ /
aṣṭottarasahasraṃ tu mantrāṇāṃ mantravij japet // 366 //
paramīkaraṇaṃ hy etan mantrasyāpyāyanaṃ smṛtam /
śivībhūtas tu mantro vai sādhayed akhilaṃ jagat // 367 //
sūryacakraniruddhaṃ tu śirasi samavasthitam /
japet hūṃkārasahitaṃ bodhanaṃ parikīrtitam // 368 //
ādityacakramadhyasthaṃ vahninā saṃnirodhitam /
nirdahate mantraṃ devi yadā karma na kurvati // 369 //
śikhāmadhyagataṃ dhyātvā sahasraṃ parivartayet /
mantram evaṃ samuddiṣtaṃ guhyaśaktipradīpanam // 370 //
dahanaṃ cāgninā kāryaṃ hūṃkāreṇa prabodhayet /
dīpanaṃ tu śikhāmadhye mantrāṇāṃ mantravādinām // 371 //
amalīkurutesūryaś candreṇāpyāyanaṃ smṛtam /
śivīkurvīta bindusthaṃ mantrī mantraṃ tu yogavit // 372 //
evaṃ mantraviśuddhas tu candrasūryasamanvitam /
dīpanaṃ śaktinā nityaṃ japen mantrī samāhitaḥ // 373 //
amṛtodbhavakāle tu mantrī yatnena niścayāt /
vaśam ānayate kṣipraṃ viśvaṃ manata ? saṃśayaḥ // 374 //
yāvatī māyā mantrāṇāṃ sarveṣāṃ kathitā mayā /
vidhir atra krame cāyaṃ paścād vakṣye jape vidhim // 375 //
yajanakāle samprāpte ekacittaḥ samāhitaḥ /
hṛtpadme karṇikāsīnadevatārpitamānasaḥ // 376 //
śikhābinduṃ vinirdhārya tanmantraṃ hṛdi saṃsthitam /
putavarṇavidhānaṃ syād akṛtoccāranisvanam // 377 //
svasthacitto hy asammūḍha alākūrdhvasthitātmanaḥ /
avicchinnaṃ drutaṃ caiva avilambitam eva ca // 378 //
tāvan mantrī japen mantraṃ yāvac cittaṃ na khidyate /
alabhya mama mantraṃ syād drutaṃ kālasya sidhyati // 379 //
japaṃ kṛtvā tu medhāvī nānyam etat samarpayet /
mantrī kurvīta yatnena yathārthatvaṃ nibodhata // 380 //
prathame vāyavī proktā dvitīyā tv analā smṛtā /
tṛtīyā caiva māhendrī vāruṇī tu tathāpare // 381 //
oṃkārapūrvato mantraṃ namaskārāntayojitam /
bījapiṇḍaṃ tu madhyasthaṃ mudrāyuktaṃ sadā yajet // 382 //
kṣipram arthas tathā karma bhuktibhogaṃ sudurlabham /
sādhayen manasā sarvaṃ bījamudrāprayogataḥ // 383 //
hūṃkāram adito nyastam namaskārāntavyavasthitam /
uccātayet sarvaduṣtān daityabhūtagrahāṃs tathā // 384 //
oṃkārayojitasyādau svāhākārāvasānataḥ /
agnikāryaprayogo 'yaṃ kṣipram arthaṃ prasādhayet // 385 //
oṃkārasamputaṃ piṇḍaṃ rakāreṇa tu dīpakam /
sādhayen manasā dhyātvā kāmārthaś ca yathepsitam // 386 //
suptaṃ bodhayate mantrī śīghraṃ siddhim avāpnuyāt /
oṃkāraś ca rakāraś ca phaṭkāraś caiva madhyataḥ // 387 //
madhye vargāntapiṇḍas tu karma kuryād yathepsitam /
hūṃkāram ādau ante ca hakāraś cādimadhyataḥ // 388 //
japan tu bodhayen mantrī api suptam acetanam /
hūṃkāraś ca rakāraś ca phaṭkāram ādimadhyataḥ // 389 //
kruddhas tu jāpayen mantrī yadākarma na kurvati /
oṃkārasamputaṃ kṛtvā namaskārāntayojitam // 390 //
japet piṇḍākṣaraṃ mantrī sarvasiddhikaraṃ param /
śāntikapauṣtikaṃ karma śubheṣu aśubheṣu ca // 391 //
kṣipram āvāhane siddhir homabījaprayogataḥ /
homayet phalabījāni dhānyabījatṛṇāni ca // 392 //
payasā vāpi śuddhena homakarma hy udāhṛtam /
madhunā ghṛtasaṃyuktaṃ tilaṃ juhyād vicakṣaṇi // 393 //
sādhayet sarvakarmāṇi vaṣatkṛtaṃ japiṣyati /
sarveṣāṃ guhyamantrāṇāṃ bījamudrāṃ prayojayet // 394 //
aprakāśyam idaṃ guhyaṃ śivavaktrād viniḥsṛtam /
yas tv idaṃ dhyāyate nityaṃ pūjayen manasā japet // 395 //
sa bhuṅkte vipulān bhogān īśānāntapadaṃ labhet // 396 //
vīṇāśikhā sārdhaśatatrayaṃ yāmalatantraṃ samāptam iti
||appendices:  a: hūṃkārādau svāhānte ākarṣaṇe oṃkārādau vauṣat ante śāntike oṃkārādau su vaṣaḍ ante pauṣtike oṃkārādau vaṣaḍante 'mṛtīkaraṇe phat phat māraṇe oṃ kṣraṃ saṃhārāstra b: kṣa puruṣa/prakṛti buddhi/ahaṅkāra manaḥ ja śabdasparśarasarūpagandha tanmātraṃ bha pṛthivī āpa teja vāyu ākāśa pañcamahābhūta /ma/śrotratvaccakṣurjihvāghrāṇa buddhīndriya ha/vākpāṇipādapāyūpastha karmendriya c: jaya brāhmani bhūmi vijaya kṣatrāṇi / āpa ajita / vaisani / teja aparājita sūdrani / vāyu tumburu akāśa śūnya nirguṇa d: kṣakāraḥ puruṣaḥ sākṣāt makāraḥ prakṛtiḥ smṛtā mahān hakāram ity āhur ahaṃkāras tu ya smṛtaḥ oṃkāras tu manaḥ proktaṃ kathitaṃ devi te kramāt colophon : vīṇāśikhaṃ vāmatantraṃ sampūrṇam śubham astu 