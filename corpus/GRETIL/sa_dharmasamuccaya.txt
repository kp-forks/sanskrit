#Text:Dharmasamuccaya
#Data entry:Members of the Digital Sanskrit Buddhist Canon Input Project
#Edition:Vijayasankar Caube: Dharmasamuccaya.


||bhikṣuṇā avalokitasiṃhena samudbhāvitaḥ
||dharmasamuccayaḥ
||prathamam udānam
(jitadharmakāyavargāḥ parivarto hyanityatā /
apramādaḥ kāmatṛṣṇe strī ca madyena te daśa // ) //
||(1) jitavargaḥ
||maṅgalācaraṇam
// om namo buddhāya //
prahīṇasarvāsrava nirmalaśrīryaḥ kleśajambālanimagnalokam /
kṛpāguṇenodaharatsamena praṇamyate 'smai tribhavottamāya // 1.1 //
||granthakārapratijñā
saddharma smṛtyupasthānasūtravaipulyasāgarāt /
gāthāḥ samuddhariṣyāmi lokalocanatatparāḥ // 1.2 //
||mokṣasyāyatanāni ṣaṭ
apramādastathā śraddhā vīryārambhastathā dhṛtiḥ /
jñānābhyāsaḥ saṃtāśleṣo mokṣasyāyatanāni ṣaṭ // 1.3 //
||nava śāntisamprāptihetavaḥ
dānaṃ śīlaṃ damaḥ kṣāntirmaitrībhūteṣvahiṃsatā /
karuṇāmuditopekṣā śāntisamprāptihetavaḥ // 1.4 //
||narakasyāgrahetavaḥ
cāpalyaṃ pāpasaṃśleṣaḥ krūratā vitathaṃ vacaḥ /
mithyādṛṣṭiḥ pramādaśca narakasyāgrahetavaḥ // 1.5 //
||preteṣu ṣaṭ udbhavakāraṇāni
mātsaryamīrṣyā kaṭuvākyatā hi pramādasevā viratiḥ śubhācca /
tattveṣvabhidroharataṃ manaśca preteṣu panthāna ihodbhavanti // 1.6 //
||tiryagyonau udbhavasādhanāni
ajñānasevā jaḍa (tā) ca buddheḥ saddharmanāśaḥ priyamaithunatvam /
āhāraśaktiḥ prabalā ca nidrā tiryaggatau ca pravadanti hetum // 1.7 //
||karmaphalam
aśubhaṃ trividhaṃ kṛtvā kāyavāṅmanasāṃ mahat /
uttarottarasambaddhaṃ karmaṇā sampradṛśyate // 1.8 //
bālānāmapi sambaddhamuttarottarameva tat /
śubhañca trividhaṃ kṛtvā sādhavo yānti nirvṛtim // 1.9 //
tasmāt karmaphalaṃ matvā pramādasya ca varjanam /
śreyase kriyate buddheretat sukhamanuttamam // 1.10 //
dānaśīlavato nityaṃ sarvasattvānukampinaḥ /
siddhayanti sarvaśastulyāstasmācchīlaparo bhavet // 1.11 //
||kasya kāryasiddhiḥ bhavati?
maitrīkaruṇāyuktasya gatākāṃkṣasya dehinaḥ /
parānugrahayuktasya kāryasiddhirdhruvaṃ sthitā // 1.12 //
santuṣṭasyāpramattasya sarvasattvahitaiṣiṇaḥ /
rāgadveṣavimuktasya kāryasiddhirdhruvaṃ sthitā // 1.13 //
mitrāmitraprahīṇasya samacittasya dehinaḥ /
apāyagatibhinnasya kāryasiddhirdhruvaṃ sthitā // 1.14 //
evaṃ ca tasya dhīrasya dharmadānaratasya ca /
mātsaryerṣyāpramuktasya kāryasiddhirdhruvaṃ sthitā // 1.15 //
saṃvarasthasya śāntasya gurupūjāratasya ca /
kāryākāryavidhijñasya kāryasiddhirdhruvaṃ sthitā // 1.16 //
aśaṭhasyātidakṣasya priyavākyasya nityaśaḥ /
dhyānādhyayanaśaktasya kāryasiddhirdhruvaṃ sthitā // 1.17 //
deśakālavidhijñasya sādhyāsādhyaṃ vijānataḥ /
śakyopāyavidhijñasya kāryasiddhirdhruvaṃ sthitā // 1.18 //
||krodhādivijayasādhanamukhena dharmatāsvarūpanirūpaṇam
akrodhena hataḥ krodhaḥ kṣamayā krūratā jitā /
dharmeṇa nirjito 'dharmaḥ prabhayā vijitaṃ tamaḥ // 1.19 //
||satyādeḥ praśaṃsā
mṛṣāvākyaṃ satyahataṃ paiśunyaṃ ca samādhinā /
pārūṣyaṃ mārdava jitaṃ abaddhaṃ bandhanā jitam // 1.20 //
prāṇātipāto maitryā ca steyaṃ dānaiḥ sadā jitam /
ayoniśomanaskāro yonijena sadā jitaḥ // 1.21 //
avidyā vidyayā jitā divasena tathā kṣapā /
śuklapakṣeṇa ca kṛṣṇapakṣo (hi) sarvaśo jitaḥ // 1.22 //
mithyākāmeṣvavijito buddhayā tattvavicārayā /
āryāṣṭāṅgena mārgeṇa yonijena sadā jitaḥ // 1.23 //
vaiśāradyaiścaturbhiśca kadarya jitameva tat /
vismṛtiśca hatā smṛtyā kṣaṇenātmānameva ca // 1.24 //
araṇyavāsaniyatairjitā rāgavaśā narāḥ /
meruṇā parvatā jitā (vṛkṣeṇa) vanamālikā // 1.25 //
samudreṇa jitā sarve tīrthā (hi) jalasambhavāḥ /
ādityatejovijitā sarve ca grahatārakāḥ // 1.26 //
nityā jitā anityena dāridrayaṃ dānasampadā /
śāṭhyaṃ na mārdava jitaṃ satyenānṛtiko hataḥ // 1.27 //
bhūtena nirjito 'bhūto vahninā tarusampadaḥ /
pipāsā vijitā toyairjighitsā bhojanaistathā // 1.28 //
||vīryapraśaṃsā
siṃhena vijitāḥ sarve mṛgāḥ sattvādhikāśca ye /
santāpena mahecchā ca jitā nityaṃ prakīrtyate // 1.29 //
dayā praśasyate nityamadayā naiva śasyate /
vīryeṇa nirjitaṃ sarva kausīdyaṃ mohavardhanam // 1.30 //
tattvadarśipuruṣapraśaṃsā jñānādhikaiḥ sadā dāntaiḥ puruṣaistattvada(rśi)bhiḥ /
vijitāḥ krūrakarmāṇo mithyāvādādhikā narāḥ // 1.31 //
buddhena nirjitāḥ sarve tīrthyāḥ kuṭilavādinaḥ /
asurā vijitā devairdharmateyaṃ vyavasthitā // 1.32 //
// iti jitavargaḥ prathamaḥ //
||(2) dharmopadeśavargaḥ
||guruḥ kīdṛgbhavet?
yo hi deśayate dharma kṣemaṃ nirvāṇagāminam /
sa sarvabandhanacchettā gururbhavati dehinām // 2.1 //
chittvā mohamayaṃ pāśaṃ yo hi deśayate śivam /
sanmārgadeśakaḥ prokto durmārgavinivārakaḥ // 2.2 //
dharmasya pravaratvam yena dharmeṇa manujāstaranti bhavasāgaram /
saddharmaprabaraḥ prokto na dharmo laukiko hi saḥ // 2.3 //
kṣetrāṇīmāni catvāri vidyante yasya dehinaḥ /
tasyedaṃ saphalaṃ janma kathitaṃ mārgadeśakaiḥ // 2.4 //
sakalendriyatāṃ prāpya labdhvā buddhasya śāsanam /
yo na dharmarato martyaḥ sa paścādanutapyate // 2.5 //
yamasāyujyam vyāsaktamanasāṃ nityaṃ nityaṃ kāmagaveṣiṇām /
putradāraprasaktānāmantako 'bhyeti dehinām // 2.6 //
cittasya vaśīkaraṇam saṅkalpadoṣamanasaṃ taistairdoṣaiḥ samākulam /
cittaṃ nayatyupāyena cittabaddhā hi dehinaḥ // 2.7 //
durdamasyāticaṇḍasya siddhiprepsorviśeṣataḥ /
na cittasya vaśaṃ gacchet śatrubhūtaṃ hi tannṛṇām // 2.8 //
saśrutena sudiṣṭena bhāvitenāpyanekaśaḥ /
dharmeṇa śāmyate cittaṃ jālineva yathā hayaḥ // 2.9 //
saddharmaśravaṇaphalam saddharmaśravaṇaṃ kṛtvā pāpād viramate pumān /
śreyase pratipattiṃ ca nityamevopapadyate // 2.10 //
saddharmaśravaṇaṃ kṛtvā manaḥ prahalādamṛcchati /
kuśalaṃ cāsya sumahat sandhāne sampratīkṣate // 2.11 //
śrutvā bhavati dharmātmā śrutvā pāpaṃ na kurvate /
śrutvā karmaphalaṃ jñātvā nirvāṇamadhigacchati // 2.12 //
śrutvā vedayate dharma śrutvā buddhaḥ prasīdati /
śrutvā dharmaṃ vimokṣāya yatate paṇḍito naraḥ // 2.13 //
dharmalakṣaṇatattvajñaḥ śrutvā bhavati mānavaḥ /
tasmācchrutvā prayatnena buddhiḥ kāryā prayatnataḥ // 2.14 //
śrutvā saṃsāravimukhāṃ kathāṃ sugatadeśitām /
prahāya tṛṣṇāṃ vividhāṃ prayāti padamavyayam // 2.15 //
caturvidhāṃ pratyayitāṃ dharmāṇāṃ codamavyayau /
śrutvā tāṃ jñāyate sarvā pumān śraddhāvibhāvitaḥ // 2.16 //
skandhāyatanadhātūnāṃ yadetallakṣaṇadvayam /
śrutvā tajjñāyate sarva tasmāt dharmaparo bhavet // 2.17 //
prabalā ye trayo doṣāḥ sarvasaṃsārabandhanāḥ /
te praṇaśyantyaśeṣeṇa saddharmaśravaṇena vai // 2.18 //
pravṛtterlakṣaṇaṃ kṛtsnaṃ nivṛtteścāpyaśeṣataḥ /
śrutimāṃstat prajānāti tasmācchrutamanuttamam // 2.19 //
mṛtyukālopapannasya vedanārtasya dehinaḥ /
na vyathā śrutamālambya svalpāpi hṛdi jāyate // 2.20 //
samyagjñānena ye dagdhāḥ kleśavṛkṣāḥ samantataḥ /
na teṣāmudbhavo bhūyaḥ kadācidupalabhyate // 2.21 //
apramādavidagdhaṃ hi śrutaṃ sarva sukhodayam /
śreyasaśva śrutaṃ mūlaṃ tasmācchrutaparo bhavet // 2.22 //
saddharmaśravaṇaṃ śrutvā vṛddhāṃścopāsya paṇḍitaḥ /
prayātyanuttamaṃ sthānaṃ jarāmaraṇavarjitam // 2.23 //
dharmeṇa vartate śrutvā duḥkhānmucyeta vai yathā /
śrutvā bhavati maitryātmā tasmācchreyaḥ paraṃ śrutam // 2.24 //
kāyavāṅmanasāṃ buddhiḥ śrutvā bhavati dehinām /
tasmāt sadbuddhikāmo yastena śrotavyamādarāt // 2.25 //
śrutvā bhāvaṃ samāśritya dṛḍhavīryaparākramam /
taranti puruṣāstūrṇa tribhava vipulaṃ mahat // 2.26 //
śrutvā yaḥ puruṣaḥ sarvairdhanavānabhijāyate /
aśrutārthadhanairyuktaṃ daridraṃ prāhustaṃ budhāḥ // 2.27 //
||saddharmanāśaphalam
saddharmadhananaṣṭasya guruṇā varjitasya ca /
viphalaṃ jīvitaṃ ceṣṭaṃ pāpairupahatasya ca // 2.28 //
||pramādādīnāmaniṣṭaphalasādhanatvam
pramādinaḥ kusīdastha pāpamitrasya dehinaḥ /
jīvitaṃ niṣphalaṃ dṛṣṭaṃ bījamuptaṃ yathosare // 2.29 //
||śāstraprāmāṇyam
śrutadṛṣṭivinirmuktamarthamāhurvicakṣaṇāḥ /
na cakṣurbhyāṃ vinirmuktamarthamityabhidhīyate // 2.30 //
dharmasevanāgrahaḥ yo hi dharma parityajya adharmamanutiṣṭhati /
sa bhaiṣajyaṃ parityajya vyādhimevopasevate // 2.31 //
sevatāṃ sevatāṃ puṃsāṃ dharmo bhavatyanekaśaḥ /
varṣāṇāṃ samavāyena yathodyānaṃ pravardhate // 2.32 //
iha vajrāsane bhūmirna saṃsāre 'nyathā bhavet /
bodhicittasamutthānaṃ bodhiprāptistathottamā // 2.33 //
dharmacārī praśāntātmā kāyotthāyī samāhitaḥ /
avaśyaṃ śubhabhāgīsyāt sa pramādena vañcitaḥ // 2.34 //
jñānasevanāgrahaḥ tasmājjñānaguṇānmatvā jñānaṃ seveta paṇḍitaḥ /
nahyajñānena saṃyuktaṃ pumān kaścit pratibhavet // 2.35 //
dharmānusāriṇī śraddhā dharmānusāriṇī śraddhā yathā yāti sukhāvahā /
sātidurgatisanyaktā vyasaneṣu mahad balam // 2.36 //
pradīpakalpā tamasi vyādhitānāmivauṣadham /
arthānāṃ netra bhūtā sā daridrāṇāṃ mahadbalam // 2.37 //
bhavādyairhriyamāṇānāṃ pūrvabhūtā sukhāvahā /
pramādamadamattānāṃ sā pramādavighātikā // 2.38 //
śāntapadaprāpteḥ phalam sa hi yattatpadaṃ śāntaṃ nirvāṇamunibhirvṛtam /
tat prāpayatyakhedena samyagjñānapuraḥsaram // 2.39 //
// iti dharmopadeśavargaḥ dvitīyaḥ //
||(3) kāyajugutsāvargaḥ
||kāyasya svarūpanirūpaṇam
satkārairvṛhaṇairmāsairapi śayyāsanādibhiḥ /
na svīkartumayaṃ kāyaḥ kadācit kenacit kṛtaḥ // 3.1 //
||kāyasya riputvam
kṛtaghnasyāvidakṣasya nityaṃ randhraprahāriṇaḥ /
kaḥ kāyasya riporartha pāpaṃ kuryād vicakṣaṇaḥ // 3.2 //
rogānī tamanarthānāṃ bahūnā bhājanaṃ tathā /
aśucyaṅgasya nikaraṃ kāyamityabhidhīyate // 3.3 //
||avijñeyaṃ maraṇaṃ jīvitañca kṣaṇikam
upasthitamavijñeyaṃ maraṇaṃ tattvacintakaiḥ /
jīvitaṃ ca kṣaṇādūrdhvaṃ na gacchati nirūpyate // 3.4 //
||kāyasya heyatvam
āyuṣkarmārthanirmāṇametaṃ kāyaṃ tyajyayam /
api viddhastathā śete kāṣṭhaloṣṭhasamo bhuvi // 3.5 //
kṣaṇe kṣaṇe 'pi kāyo 'yaṃ jīryate na nivartate /
tathā yauvanamadairbālā muhayante (mugdhacetasaḥ) // 3.6 //
dhanadhānyamadairmattāḥ kurvantyahitamātmanaḥ /
tannāśamupayātyevaṃ sa ca pāpena dahayate // 3.7 //
||adhārmikanindā
na manuṣyā manuṣyāste yebhyo dharmo na rocate /
na mārge ca sthitāstattve nirvāṇapuragāmike // 3.8 //
||manuṣyayoneḥ bhavasāgarataraṇopāyaḥ
kathaṃ prāpya hi mānuṣyaṃ śreyasāmālayaṃ mahat /
na jñānaplavamārūhaya taranti bhavasāgarāt // 3.9 //
||jīvanasya kṣaṇikatā
vidyudālātasadṛśaṃ gandharvanagaropamam /
sadā tad yāti rabhasaṃ jīvitaṃ sarvadehinām // 3.10 //
śarīre na madaṃ kuryāt kṣaṇike bhaṅgure sadā /
itvare capale 'sāre jarāmaraṇabhīruke // 3.11 //
dhyāyinānnagataṃ hyetat śokānāmālayo mahān /
śubhāśubhānāṃ kṣetraṃ ca śarīramavadhīyate // 3.12 //
||saphalajīvanarahasyam
jñānaśīladayādānairyasya gātraṃ vibhūṣitam /
tasya sattvaikasārasya śarīraṃ saphalaṃ matam // 3.13 //
||dhātujñānāt mokṣaḥ
dhātūnāṃ mārakāt sarvamidaṃ muktaṃ kalevaram /
śarīradhātu vicayāt sākṣād bhavati netarāt // 3.14 //
śarīradhātuṃ yo muktvā dhātuṣvanyeṣu rajyate /
sa dhātukatvaśikṣāto duḥkhenaiva pramucyate // 3.15 //
hiraṇyadhāturna tathā duḥkhaśāntyai hi vartate /
śarīradhātutattvajño yathā duḥkhāt pramucyate // 3.16 //
duḥkhād duḥkhodayastena duḥkhī na parirakṣyate /
pravīṇo rājacaurādibhayaiḥ sarvairūpadrutam // 3.17 //
tasmādanarthakaṃ nityaṃ dūratastaṃ vivarjayet /
varjanāt sukhito duṣṭasaṅgrahād duḥkhitaḥ pumān // 3.18 //
śarīradhātutattvajño dhātulakṣaṇatattvavit /
dhyānādhyayanasaṃsakto dahati kleśaparvatān // 3.19 //
tasmāccharīrajān dhātūn paṇḍitaḥ pratyavekṣate /
teṣāṃ svalakṣaṇaṃ jñātvā mokṣo bhavati dehinām // 3.20 //
// iti kāyajugupsāvargastṛtīyaḥ //
||(4) parivartavargaḥ
||kasya kālaḥ parivartate
kāmairevāvitṛṣṇasya tṛṣṇayā tṛṣitasya ca /
cañcalendriyacittasya kālo 'yaṃ parivartate // 4.1 //
anityadhyeyatā yasya sukhasaktasya dehinaḥ /
strīdarśanena mattasya kālo 'yaṃ parivartate // 4.2 //
jātimaraṇavaśyasya mohitasya ca tṛṣṇayā /
bālasya tu janasyāsya kālo 'yaṃ parivartate // 4.3 //
gaticārakabaddhasya udvegavaśagasya ca /
pramādaviṣamūḍhasya kālo 'yaṃ parivartate // 4.4 //
auddhatyādiprasaktasya gātraśobhāratasya ca /
lābhairatṛptamanasaḥ kālo 'yaṃ parivartate // 4.5 //
pañcabandhanabaddhasya ṣaḍbhirvyāmohitasya ca /
trailokyavidhimūḍhasya kālo 'yaṃ parivartate // 4.6 //
vinipātānabhijñasya vitarkopahatasya ca /
janasya saktamanasaḥ kālo 'yaṃ parivartate // 4.7 //
tatkālaramaṇīyeṣu pariṇāmahiteṣu ca /
kāmeṣu saktamanasaḥ kālo 'yaṃ parivartate // 4.8 //
pūrvaduḥkhānabhijñasya divyasaukhyaratasya ca /
viprayogānabhijñasya kālo 'yaṃ parivartate // 4.9 //
karmajālena baddhasya manasyeva viceṣṭinaḥ /
satpathāt paribhraṣṭasya kālo 'yaṃ parivartate // 4.10 //
bhavadoṣānabhijñasya tṛṣṇayā mūḍhacetasaḥ /
mohāndhakāramagnasya kālo 'yaṃ parivartate // 4.11 //
kāmaikapāśabaddhasya niḥsahāyasya dehinaḥ /
devīgaṇavimūḍhasyaṃ kālo 'yaṃ parivartate // 4.12 //
indriyād vyapakṛṣṭasya satpathabhrāmitasya ca /
traidhātukarasajñasya kālo 'yaṃ parivartate // 4.13 //
saṃvarāsaṃvarajñasya vyāpādabahulasya ca /
naṣṭasambuddhamārgasya kālo 'yaṃ parivartate // 4.14 //
hitāhitavahirgasya kāryākāryajaḍasya ca /
krīḍābāla sadṛśasya kālo 'yaṃ parivartate // 4.15 //
nadīprastravaṇocceṣu vanopavanabhūmiṣu /
(saṃ)krīḍātatparasyāsya kālo 'yaṃ parivartate // 4.16 //
vimānagiripṛṣṭheṣu dharmākaravaneṣu ca /
ramataḥ kāmabhogeṣu kālo 'yaṃ parivartate // 4.17 //
karmadharma vipākeṣu nirāsaktasya dehinaḥ /
kevalāhārasaktasya kālo 'yaṃ parivartate // 4.18 //
||śarīrasthitasyāpi śarīrānabhijñatā
karmaṇāyuḥ pariśrāntaṃ traidhātukamidaṃ sadā /
bhramanti cakravannityaṃ na ca vindanti bāliśāḥ // 4.19 //
||jagataḥ doṣānabhijñatā
vinipātocchru yamayaṃ yo nāmārohate jagat /
na ca doṣāvadheyatvaṃ prakurvanti vimohitāḥ // 4.20 //
||dhīrasya kāmaparivarjanaṃ saukhyahetuḥ
etat (tu) paramaṃ saukhyaṃ yat kāmaparivarjanam /
vītakāṃkṣasya dhīrasya gataśokasya tāpinaḥ // 4.21 //
||munīnāṃ caramapadaprāptiphalam
tadādimadhyanidhane kalyāṇaṃ kṣemamuttamam /
yad prāpyamunayaḥ śrāntāścaranti vigatajvarāḥ // 4.22 //
||duḥkhahetavaḥ kāmāḥ
satkāmajaṃ bhavet saukhyaṃ vinipātagataṃ tu tat /
na hi kāmaviśeṣaṃ ca kiñcid duḥkhavipākajam // 4.23 //
tasmāt kāmeṣu matimān na lubhyet kathañcana /
te hi saṃsāraduḥkhānāṃ hetubhūtāḥ sudāruṇāḥ // 4.24 //
vanopavanaśaileṣu padmākaravaneṣu ca /
vibhrāntāstṛṣṇayā bālāḥ patanti saha daivataiḥ // 4.25 //
||śubhakarmāsakteḥ upadeśaḥ
kāñcaneṣu (ca) śaileṣu vaidūryaśikhareṣu ca /
kṣīyate hi śubhaṃ karma yatasva saha daivataiḥ // 4.26 //
kalpavṛkṣeṣu ramyeṣu nadīprastravaṇeṣu ca /
caratastaiḥ śubhaṃ kṣīṇaṃ yatasva saha daivataiḥ // 4.27 //
bhūmibhāgeṣu ramyeṣu ratnākaravaneṣu ca /
na śubhaṃ te sadā cīrṇa yatasva saha daivataiḥ // 4.28 //
pañcātmakena vīryeṇa manaḥprahalādakāriṇā /
hatasya gatakālasya yatasva saha daivataiḥ // 4.29 //
||devānāṃ hitānabhijñatā
kāmaṃ saṃsakta manasairnityaṃ viṣayatatparaiḥ /
na jñāyate hitaṃ devairyadamantrāhitaṃ bhavet // 4.30 //
||devanindā
alpaśiṣṭamidaṃ puṇyaṃ cyavanaṃ samupasthitam /
gantavyamanyatra suraiḥ sukarmaphalabhojibhiḥ // 4.31 //
ye nityaṃ śubhasaṃsaktāḥ kurvanti vā śubhaṃ sadā /
teṣāṃ visadṛśo heturmūrkhāṇāṃ hi vivartate // 4.32 //
||ke mṛtyuṃ pratīkṣante
bhuktvā mṛtyuṃ pratīkṣante te janāḥ kāmamohitāḥ /
śubhaśīlatamo 'jñānāḥ sarvadā na parāyaṇāḥ // 4.33 //
bhuktvā mṛtyuṃ pratīkṣante te janāḥ kāmamohitāḥ /
ye na karmavipākasya jñānaṃ roṣavadhe ratāḥ // 4.34 //
bhuktvā mṛtyuṃ pratīkṣante te janāḥ kāmamohitāḥ /
prajñāpayanti na samā stṛṣṇāgniparivāritāḥ // 4.35 //
bhuktvā mṛtyuṃ pratīkṣante te janāḥ kāmamohitāḥ /
viprayogakṛtaṃ duḥkhaṃ ye na paśyanti dāruṇam // 4.36 //
bhuktvā mṛtyuṃ pratīkṣante te janāḥ kāmamohitāḥ /
strījanāsaktahṛdayā na vindanti punarbhavam // 4.37 //
bhuktvā mṛtyuṃ pratīkṣante te janāḥ kāmamohitāḥ /
vipattivyādhiśokebhyo nodvijanti kathañcana // 4.38 //
bhuktvā mṛtyuṃ pratīkṣante te janāḥ kāmamohitāḥ /
ye pāpamitrasaṃsarga prakurvanti mahārūṣam // 4.39 //
bhuktvā mṛtyuṃ pratīkṣante te janāḥ kāmamohitāḥ /
bhāvitaṃ cetasā yairna na ca tattvapraveśitā // 4.40 //
bhuktvā mṛtyuṃ pratīkṣante te janāḥ kāmamohitāḥ /
yena sarvāsvavasthāsu saṃsārabhayabhīravaḥ // 4.41 //
bhuktvā mṛtyuṃ pratīkṣante te janāḥ kāmamohitāḥ /
kāryākāryeṣu ye nityaṃ na subhāṣitacetasaḥ // 4.42 //
bhuktvā mṛtyuṃ pratīkṣante te janāḥ kāmamohitāḥ /
ye na tattvadhiyo nityaṃ sarvabhūtahite ratāḥ // 4.43 //
bhuktvā mṛtyuṃ pratīkṣante te janāḥ kāmamohitāḥ /
ye śarīra sukhārthena dharma hiṃsanti mohitāḥ // 4.44 //
||paṇḍitalakṣaṇam
ekāntamanasā nityaṃ śubhaṃ kāryaṃ prayatnataḥ /
aśubhaṃ ca sadā varjyametat paṇḍitalakṣaṇam // 4.45 //
||vinipātasādhanāni
kṣayaṃ yātaṃ ca yat śīlaṃ spṛṣṭvā yaḥ samupāgataḥ /
pramādāvañcito 'vaśyaṃ vinipāto bhaviṣyati // 4.46 //
||viṣayiṇaḥ parivartanaśīlatā na tu viṣayāṇām
gatā gacchanti yāsyanti deveśāścaiva sarvataḥ /
tiṣṭhanti śikhare ramye nānāratnavibhūṣite // 4.47 //
vaidūryaśikharā ramyāstathānye vanamālinaḥ /
viṣayāstādṛśā eva janastu parivartate // 4.48 //
vanopavanaramyāṇi bhūmibhāgāni sarvaśaḥ /
tiṣṭhantyavikalānyeva janastu parivartate // 4.49 //
vaidūryamayanālāni kāñcanāni viśeṣataḥ /
padmākarāṇi tānyeva janastu parivartate // 4.50 //
sarāṃsi sarito ramyāḥ pakṣisaṅghairnirantaram /
tathaivāvikalā hyete janastu parivartate // 4.51 //
vimānāni rathāścaiva harmyāṇi ca tathaiva ca /
tiṣṭhantyavikalā hyete janastu parivartate // 4.52 //
parivartanaṃ lokasya viṣayairvañcitasya ca /
tathāpi nāmalokasya nodvego hṛdi jāyate // 4.53 //
abhyāsena kharī bhūtaṃ cittaṃ saṃsāracāriṇam /
yena manye mahad duḥkhaṃ hṛdaye naiva vartate // 4.54 //
śūlikena yathā baddhāḥ paśavo gṛhapañjare /
ekaikaśo vinaśyanti śeṣāṇāṃ nāsti sambhramaḥ // 4.55 //
sukhāya kāmināmeva iyaṃ bhūmiravasthitā /
cyutāścaivopapannāśca tathāmī bāliśāḥ surāḥ // 4.56 //
||viṣayonmukhānāṃ maraṇānabhijñatvam
pramādāya hatāḥ sattvā mṛtyuḥ kṣaṇikaduḥkhadaḥ /
nāvabuddhayanti maraṇaṃ paśuvad vītasambhramāḥ // 4.57 //
te paścād dīrghamanasaḥ kālasya vaśamāgatāḥ /
paścāttāpamayo vahnirdhakṣyate niṣpratikṣayaḥ // 4.58 //
dāruṇaṃ niṣpratīkāramavaśyaṃ rūpadehinām /
maraṇaṃ kālavaśagaṃ tad viditvāgamaṃ caret // 4.59 //
||viprayogāntāḥ sarve saṃyogāḥ
samāgamāḥ priyāloke viyogāścāpriyāḥ sadā /
saṃyogo viprayogānto dharmateyaṃ sanātanā // 4.60 //
kṣaṇe lave muhūrte ca divārātrau tathādhvani /
maraṇaṃ cintayed dhīrastasya nāsti pratikriyā // 4.61 //
||gatakalmaṣā eva śāntimadhigacchanti
smṛtimagnyāṃ praśaṃsanti yeṣāṃ maraṇasaṃbhavā /
śreyasaikaparāṃ śānti prayāntiṃ gatakalmaṣāḥ // 4.62 //
mṛtyorarthamanusmṛtya doṣo 'yaṃ kasya sammataḥ /
nirdoṣaṃ hi manaḥ sarvaṃ śāntaṃ bhavati nityaśaḥ // 4.63 //
||tathāgataiḥ apramādaparaṃ śreṣṭhamuktam
apramādaparaṃ śreṣṭhamidamuktaṃ tathāgataiḥ /
yanmṛtyoḥ smaraṇaṃ nityamaśubhānāṃ ca varjanam // 4.64 //
// iti parivartavargaścaturthaḥ //
||(5) anityatāvargaḥ
||sukhaṃ kṣayāntam
kṣayāntaṃ hi sukhaṃ sarva na sukhaṃ vidyate dhruvam /
saṃsṛjenna sukhaṃ tasmāt yadīcchet sukhamātmanaḥ // 5.1 //
||mṛtyuḥ sarvānapi ākarṣati
gacchatāṃ tiṣṭhatāṃ caiva hasatāṃ krīḍatāmapi /
avisahyo mahāvego mṛtyurnaśyati dāruṇaḥ // 5.2 //
na tatstha mihāmutra yatrāsau pratipadyate /
tathāpi nāma saṃmūḍhā janayitvā vaśaṃgataḥ // 5.3 //
(na bālaṃ na yuvānaṃ vā) na sthavirameva vā /
gṛhasthamagṛhasthaṃ vā yadāsau nāpakarṣati // 5.4 //
sukhitaṃ duḥkhitaṃ vāpi guṇavantaṃ tathaiva ca /
vratasthamavratasthaṃ vā yadāsau nāpakarṣati // 5.5 //
duḥśīlaṃ śīlavantaṃ ca (dāninaṃ ca tathottamam) /
rājānaṃ cottamaṃ cāpi yadāsau nāpakarṣati // 5.6 //
daivaṃ vā nārakaṃ vāpi tiryañca pratajaṃ tathā /
pramattamapramattaṃ vā yadāsau nāpakarṣati // 5.7 //
kāmadhātūpapannaṃ vā rūpadhātau sthitañca yaḥ /
ārupyadhātūpapannaṃ vā yadāsau nāpakarṣati // 5.8 //
karmapāśo jarādaṇḍo vyādhidaṇḍo mahāvanam /
raktopamo mṛtyurayaṃ sattvānādāya gacchati // 5.9 //
evaṃvidhe pratibhaye mṛtyau paramadāruṇe /
(upasthite pravartante) surāḥ kāmavimohitāḥ // 5.10 //
||patanāntaṃ sarvasukhaṃ santyajet
yad duḥkhaṃ cyavamānasya devalokāt surasya ca /
narake yadbhavaṃ duḥkhaṃ viprayogapuraḥsaram // 5.11 //
viṣamākṣikasaṃyuktaṃ yathānnaṃ cāpi (śobhanam) /
(tato) devagataṃ saukhyaṃ patanāntaṃ visarjayet // 5.12 //
kṣīṇapuṇyasya dīnasya svadārairvarjitasya ca /
yad duḥkhaṃ cyavamānasya tasyaupamyaṃ na vidyate // 5.13 //
sukṛtakṣīṇamandasya dvipasyeva gatattviṣaḥ /
śāmyati devasya yadduḥkhaṃ mahadduḥkhaṃ prajāyate // 5.14 //
||devasyāpi cyavanam
tṛṣṇāviṣayavṛddhasya śokopahatacetasaḥ /
mandavāgdehaceṣṭasya devasya cyavanād bhayam // 5.15 //
||duḥkhasya viṣayataratvam
yathā yathā sukhāsvādāḥ kāmā paramavañcakāḥ /
(tathā) tathā bhavatyeva teṣāṃ duḥkhaṃ mahattaram // 5.16 //
yatamānasya yad duḥkhaṃ devalokān prajāyate /
tasyāntareṇa narakaṃ kalāṃ nārhati ṣoḍaśīm // 5.17 //
cyavanāntaṃ devalokaṃ maraṇāntaṃ tadā bhuvi /
dṛṣṭvā duḥkhaṃ (bhavatyeva śreyase kriyatāṃ manaḥ) // 5.18 //
||saukhyaṃ patanāntam
patanāntaṃ sadā saukhyaṃ nāsti lokasya nityajāḥ /
tad buddhvā kāraṇaṃ sarva śreyase kriyatāṃ manaḥ // 5.19 //
||sarva duḥkhāntam
sarve kṣayāntā nicayā patanāntā samucchrayāḥ /
saṃyogā viprayogāntā maraṇāntaṃ hi jīvitam // 5.20 //
jātasya maraṇaṃ nityaṃ na tasyāstīti nityatā /
na bhūtārāvitānena triṣu dhātuṣu dṛśyate // 5.21 //
garbhameke vinaśyanti tathaike sūtikāgṛhe /
parisarpaṇakāścaike tathaiva (ca vinaśvarāḥ) // 5.22 //
||maraṇaṃ dhruvam
udayāstaṃ ca gamanaṃ bhāskarasya pradṛśyate /
tathā jātasya sarvasya sthitaṃ maraṇamagrataḥ // 5.23 //
||sarva sukhaṃ kṣayāntam
kṣayāntaṃ hi sukhaṃ sarva yo na vindati mohadhīḥ /
sa paścānmaraṇe prāpte (duḥkhāya janibhāgbhavet) // 5.24 //
kuśalaṃ kārya(karaṇaṃ kuśalī ca) priyaḥ sadā /
sukhaṃ hi dharmācaraṇaṃ kathayanti manīṣiṇaḥ // 5.25 //
anityamadhruvaṃ sarva pariṇāme kaṭuḥ sadā /
saṃsāraḥ kathito buddherhetustattvavicāraṇe // 5.26 //
devāḥ sukhapramattā ye teṣāṃ sukhamaśāśvatam /
cyavamānasya ca yadduḥkhaṃ devalokāt surasya hi // 5.27 //
tasyopamānaṃ naivāsti narakānnarakaṃ hi tat /
kimete nāvabudhyante patanāntaṃ sadā sukham // 5.28 //
ajarāmaravallokaṃ paśyanti sukhamohitāḥ /
cyutyupapattimallokaḥ saṃkhyā tasya na vidyate /
na codvijanti puruṣāstṛṣṇayā parivañcitāḥ // 5.29 //
abhiyāti sadā janma tvaritaṃ yāti yauvanam /
saṃyogo viprayogaśca sahajaḥ paridṛśyate /
vimūḍhā nānupaśyanti viṣayaiḥ parivañcitāḥ // 5.30 //
||tṛṣṇāvivaśā devāḥ cyavanti
cyavanti devāḥ vivaśāstṛṣṇayā parimohitāḥ /
sā bhūmistāni padmāni vanāni vividhāni ca // 5.31 //
||sarvapadārthānāmāpātaramaṇīyatvam
śikharāgrāṇi ramyāṇi ratnavanti mahānti ca /
sarāṃsi nadyo vividhā ratnapāṣāṇabhūṣitāḥ // 5.32 //
vṛkṣā vicitrakusumāḥ paṅktibhirvividhaiḥ sthitāḥ /
harmyāgrāṇi ca ramyāṇi ratnavanti mahānti ca // 5.33 //
kalpavṛkṣā hemamayā kecidvaidūrya nirmalāḥ /
rājatāstapanīyāśca vimiśrā vararohiṇaḥ // 5.34 //
bhramarairūpagītāśca vibhānti kamalākarāḥ /
vibhūṣaṇāni ramyāṇi devārhāṇi ca sarvataḥ // 5.35 //
||sarva kṣaṇikam
sarvametat tathaivāsti janastu parivartate /
māyābudbudaphenābhaṃ gandharvanagaropamam // 5.36 //
sukhaṃ sarvasya devasya tṛṣṇayā vañcitasya hi /
sa vināśya janaṃ sarva bhrāmayitvā bhavārṇave // 5.37 //
||tṛṣṇaiva duḥkhamūlam
tṛṣṇā viṣāgnisadṛśā lokānāmatra tiṣṭhati /
avitṛptā kāmabhogairapi taptā sukhodbhavā // 5.38 //
kālānalena nirdagdhā kva te devagaṇāḥ gatāḥ /
sarvathādhigatā yeyaṃ tṛṣṇā lokavitanvinī // 5.39 //
yayā vimohitā devāḥ kālasya vaśamāgatāḥ /
devāsurā narā yakṣā narake yānti jaṅgamāḥ // 5.40 //
||kālapāśayojitaṃ traidhātukamidam
gacchanti vivaśāḥ sarve kālapāśaṃ durāsadam /
traidhātukamidaṃ sarva kālapāśena yojitam // 5.41 //
||tṛṣṇāvimohitāḥ maraṇaṃ na paśyanti
na ca paśyanti vivaśāstṛṣṇāmohena mohitāḥ /
anena hi yathā devāḥ śataśo 'tha sahastraśaḥ // 5.42 //
gatāḥ kālāgninirdagdhā viṣayairdhanasaṃbhavaiḥ /
parasya dṛśyate maraṇamātmano naiva dṛśyate // 5.43 //
paścātte vyasane prāpte vindante duḥkhamātmanaḥ /
pramādakaluṣaṃ ceto viṣayābhirataṃ sadā // 5.44 //
na vindanti dhruvaṃ mṛtyuṃ dehināṃ sahajasthitam /
sukhottaramanāśasya pramādābhiratasya ca // 5.45 //
mṛtyusainyamupaitīdaṃ pramāthi viṣasannibham /
na mantrauṣadhakarmāṇi na devā nāsurāstathā // 5.46 //
||kālapāśabaddhasya na ko 'pi trātā
kālapāśena baddhasya trātāro na bhavanti te /
rajasā guṇṭhitaṃ vaktraṃ ātmano naiva vindati // 5.47 //
||tṛṣṇāyā heyatve hetuḥ
prāpteścyavanabhūto 'yaṃ mṛtyuḥ paścād bhaviṣyati /
lolupasya sadā yatnairavitṛptasya tṛṣṇayā // 5.48 //
sahasābhyeti maraṇaṃ yannadṛṣṭaṃ sukhārthinām /
ayaṃ tavāgraho duḥkhaṃ mṛtyunā preṣito mahān // 5.49 //
asmādanantaraṃ mṛtyurbhaviṣyati sudāruṇaḥ /
mahāgirivarādasmāt vanopavanabhūṣitāt // 5.50 //
baddhānarā viṣayagā svakarmaphalabhoginaḥ /
krīḍāvihāriṇastāvat kvacit tṛṣṇāsukhaṃ na hi /
tarṣyayā tṛṣṇayā mūḍhāḥ patanti vivaśā bhuvi // 5.51 //
dhūmasyānantaraṃ vahniryathā bhavati nityaśaḥ /
tathā cyavanaliṅgasya pṛṣṭhataścyavanaṃ sthitam // 5.52 //
jātyā jātyā dhruvaṃ mṛtyuścārogye sati ruk sthitā /
sampattau vyasanaprāptiyauvane sahajā jarā /
sarvaiḥ priyairviyogaśca na saṃyogo dhruvaṃ sthitaḥ // 5.53 //
||dharmatāyāḥ mahattvam
dharmateyaṃ sadāloke samyagbuddhena deśitā /
ubhayasya kṣayo nāśo janasyo parivartate // 5.54 //
jātau satyāṃ yathā mṛtyuravaśyaṃ sthita eva hi /
kṣīyate sukṛtaṃ karma āyūṃṣi kṣaṇikāni hi // 5.55 //
||saṃvarādikaṃ bhajadhvam
saṃvara dharmavinaye bhajadhvaṃ puruṣottamāḥ /
abhyeti yauvanaṃ sarvaṃ jīvitaṃ cānugacchati // 5.56 //
||sarvasya nāśaśālitvam
naśyanti sarvadā sarvā mā pramāde manaḥkṛthā /
na nityaṃ labhyate svargo na nityaṃ kṣaṇasampadā // 5.57 //
yasya yāvannābhipatanaṃ tāvat kṣipraṃ (pra)yujyatām /
(tasya jāte hi patane tat prayogo vṛthā bhavet) // 5.58 //
ayaṃ sa hi drumavano nānāratnavibhūṣitaḥ /
latāgahvarasaṃcchannaḥ padmākaravibhūṣitaḥ // 5.59 //
jāmbūnadamayaiśśuddhaiḥ prāsādaiḥ ratnacitritaiḥ /
nānāvidhaiḥ prastravaṇairlatābhirupaśobhitaḥ // 5.60 //
karmasākṣījanasyāsya bhitvā gaganamucchritaḥ /
kalpāgnivirato meruḥ sarvathā na bhaviṣyati // 5.61 //
kiṃ punarye surāstatra phenabudbudasannibhāḥ /
utpadyante vinaśyanti pramādamadamohitāḥ // 5.62 //
sukhaduḥkhamanantaṃ ca svecchākāmaphalodbhavam /
devalokād yathā devāḥ patanti narake punaḥ // 5.63 //
||tad duḥkhaṃ paramaṃ kaṭu
śarīramānasaiduḥkhairvidyamāneṣu sarvataḥ /
na tacchakyaṃ pramatte syāt tadduḥkhaṃ paramaṃ kaṭu // 5.64 //
viyogaduḥkhaṃ duḥkhanāmagrataḥ paripaṭhyate /
taccadevagatau nityamagrataḥ sampravartate // 5.65 //
sarvapriyairmanāpaiśca viprayogo bhaviṣyati /
na ca devāḥ prapaśyadhvaṃ maraṇāntaṃ hi jīvitam // 5.66 //
cyutikāle tu samprāpte vihvalendriyacetasā /
jānīdhvaṃ tatparaṃ duḥkhaṃ yadavaśyaṃ bhaviṣyati // 5.67 //
||sarvaṃ kṣaṇikam
akālacakrapratimaṃ gandharvanagaropamam /
tribhave saṃbhavaṃ sarva phenabudbudasannibham // 5.68 //
yaḥ phenarāśau saṃmūḍhaḥ kuryācchādanasaṃstaram /
sa mūḍhaḥ saṃskṛte kuryādabhisvādaṃ bhramātmakam // 5.69 //
||mṛtyumahimā
na devā na narā yakṣā nāsurā garuḍāstathā /
trāyante mṛtyusamaye karmaṇā paritapyatām // 5.70 //
yāvannāyāti samaye mṛtyurājaḥ sudāruṇaḥ /
tāvattu sukṛtaṃ kārya mā paścāt paritapyatha // 5.71 //
yadbhūtakāmajaṃ saukhyaṃ prākṛtaṃ viṣayodbhavam /
mṛtyukāle samutpanne tiṣṭhanti na budharṣamā // 5.72 //
kiṃ kariṣyanti saukhyāni kiṃ striyaḥ kiñcabāndhavāḥ /
mṛtyunā hriyamāṇasya devalokāt samantataḥ // 5.73 //
sthirāstā bhūmayaḥ sarvā vanopavanabhūṣitāḥ /
mṛtyurajjvā vibaddhaśca tvantu kālena nīyase // 5.74 //
ākāśe jaladā yadvada vāyunā samudīritāḥ /
saṃśliṣṭāśca viyujyante saṃsāre prāṇinastathā // 5.75 //
ṛtau ṛtau yathā puṣpamāgatairdṛśyate naraiḥ /
vyatīte tu ṛtau sarve pratiyānti yathāgatāḥ // 5.76 //
yathā kāle samutpanne modante sukṛtaiḥ surāḥ /
vyatīte tu śubhe kāle pratiyānti yathāgatāḥ // 5.77 //
ṛtau ṛtau yathā vṛkṣe parṇajāyate 'nekaśaḥ /
vyatīte tu śubhe kāle śīryate tat samantataḥ // 5.78 //
yathā parṇopamādetanna saukhyamabhayaṃ bhave /
śīryate satataṃ saukhyaṃ nāsaukhyaṃ vidyate dhruvam // 5.79 //
prābṛṭkāle yathā varṣamākāśe na nivartate /
tathā saukhyamidaṃ sarva gacchati na nivartate // 5.80 //
barhiṇāṃ ca yathā nādo vāyunā samudīritaḥ /
śrūyate tatpraṇāśāya tathā saukhyamidaṃ smṛtam // 5.81 //
yathā hi jvalane kṣiptaṃ dhruvaṃ kālaṃ pradahayate /
tathā vahanyupamaḥ kālaḥ kāṣṭhavaccaratāṃ smṛtaḥ // 5.82 //
āgatāśca gatāścaike śataśo 'tha sahastraśaḥ /
saṃvego na bhavatyeṣā tṛṣṇayā mohitāstathā // 5.83 //
yathā yathā mahāsaukhyaṃ svayaṃ bhogo yathā yathā /
tathā tathā mahad duḥkhaṃ patanāntodbhavaṃ dhruvam // 5.84 //
||jātyādi duḥkhaparamparā
jātirduḥkhā jarā duḥkhā maraṇaṃ duḥkhameva ca /
priyaiśca saha viśleṣo duḥkhasyaiṣā paramparā // 5.85 //
||mṛtyunā na bibhet
ekasya patanaṃ dṛṣṭvā kathaṃ nodvijate janaḥ /
mamāpi patanaṃ hyetat sarvapāpairbhaviṣyati // 5.86 //
yaḥ paśyati bhayaṃ dūrāt pratipattau ca vartate /
(sa)mprāpte mṛtyusamaye na vibheti gatavyathaḥ // 5.87 //
vibhujyamāno daunaiśca mṛtyuḥ svajanabāndhavaiḥ /
yadduḥkhaṃ mṛtyusamaye tanna śakyaṃ prabhāṣitum // 5.88 //
patanāntaṃ hi maraṇaṃ patamāno yathā giriḥ /
niṣpratyanīkaṃ balavat puruṣānapakarṣati /
saṃśliṣyate mahāvegaḥ samprahārī ca sarvadā // 5.89 //
taṃ jñātvā mā pramādeṣu stubadhvaṃ devasattamāḥ /
saṃśleṣayati viśleṣaṃ yauvane ca sadā jarā // 5.90 //
jīvite ca sadā mṛtyuḥ padametat sadā sthitam /
anityenāgnināvaśyaṃ dagdhabyo yatra gocaraḥ // 5.91 //
kalpānte kiṃ punardevā ye phenakadalīsamāḥ /
na tadasti bhavet kiñcid yad jñānaṃ saṃskṛtaṃ calam // 5.92 //
yannityaṃ (ca) sukhaṃ vā syādetatsthānaṃ na vidyate /
upasthitamiva jñeyaṃ maraṇaṃ sarvajantubhiḥ // 5.93 //
yasmāt tasya pratīkāraḥ sarvopāyairna śakyate /
rūpaṃ kṣaṇikameteṣāṃ vayo 'pi kṣaṇikaṃ tathā // 5.94 //
kṣīyate ca tathā saukhyaṃ na ca buddhayantyamedhasaḥ /
yadā tat sarvameteṣāmanekaṃ śubhalakṣaṇam // 5.95 //
janmataḥ kālacakreṇa paripāṭayā vināśitam /
tathaivaitat purā naṣṭamanekaśatalakṣaṇam // 5.96 //
tathaitadapi janmaiṣāṃ mṛtyurājo hariṣyati /
pramādamanasāṃ hyeṣāṃ nityaṃ sukhavihāriṇām // 5.97 //
nidhanāya kālapāśo 'yamabhyeti sukhanāśakaḥ /
sukhārogyabalaprāṇapriyaviśleṣakārakaḥ // 5.98 //
balavanmṛtyurājo 'sau samīpamupasarpati /
yaḥ samīpagato hyeṣāṃ pramattānāmanekaśaḥ // 5.99 //
||sukhanāśaḥ suniścitaḥ
jīvitaṃ saha saukhyena tvaritaṃ nāśayiṣyati /
dīrghakālamidaṃ dhvastaṃ pramādāpahatāḥ surāḥ // 5.100 //
nāvabuddhayanti mohāndhāḥ saukhyena pratibodhitāḥ /
yadā hīnaprabhāhyete vihvalendriyacetasaḥ // 5.101 //
yamalokaṃ patiṣyanti tadā jñānasya tatphalam /
jīyate bata kālo 'yaṃ kṣaṇikaṃ ca yathā sukham // 5.102 //
tathāpi raktamanaso nāvabuddhayantyacakṣuṣaḥ /
ramyād ramyataraṃ yānti nityaṃ sukhavihāriṇaḥ // 5.103 //
prayāsyanti yathā hayete mṛtyurājo hariṣyati /
jarā jātivipattīnāṃ yo na mūḍho viṣīdati // 5.104 //
sa paścāt mṛtyusamaye tapyate (hīnacetasā) /
sukhaṃ deveṣu samprāpya (tadetad) guṇasammatam // 5.105 //
kṛtahutaṃ vināśāntaṃ kṣaṇikaṃ jīvitaṃ calam /
yathā hi yad vināśāntaṃ tathaiṣāmapi jīvitam // 5.106 //
acireṇāpi kālena bhaviṣyati na saṃśayaḥ /
yāvannāyāti maraṇaṃ yāvad buddhiranāvilā // 5.107 //
||manasā dharmaratiḥ kāryā
tāvaddharmarataṃ dhārya manobalena dhīmatā /
sarvajīvitanāśāya sarvasaukhyakṣayāya ca // 5.108 //
||priyaviyogaḥ niścitaḥ
sarvapriyaviyogāya mṛtyurāśrayameti ca /
tasminnāpte mahādhyāne mṛtyuḥ paramadāruṇaḥ // 5.109 //
nānyat trāṇamṛte dharmāt tasmād dharmarato bhavet /
upapannasya devasya yā prītirupapadyate // 5.110 //
nāsau cyavanaduḥkhasya kalāmarhati ṣoḍaśīm /
mṛtyukāle samutpanne na kaścit kasyacit tathā // 5.111 //
||sarvasya nāśatvam
na ca gacchantimapyekaṃ padamekaṃ hi gacchati /
yadā jātaṃ tadāramya naro mṛtyuparāyaṇaḥ // 5.112 //
nānāmohaparītastu bhayametanna vidyate /
yadā te cyavanaṃ prāpte bhavabhogakaraṃ param // 5.113 //
tadā vindati mūḍhātmā yad bhayaṃ mṛtyujaṃ mahat /
viṣayoragasandaṣṭā tṛṣṇā viṣavimohitā // 5.114 //
na vindanti sadā devāścyavanānte mahad bhayam /
cyavanti ca tathā duḥkhamutpādayanti dehinām // 5.115 //
yathopapattiścyavanaṃ devānāṃ samprajāyate /
karmavāyusamudbhrāntaṃ prayogeṇa ca duḥkhitam // 5.116 //
puruṣaṃ nayate mṛtyuravaśaṃ (sukhavañcitam) /
na mātaro na pitaro na mitrāṇi na bāndhavāḥ // 5.117 //
sahāyatāṃ vrajantīyaṃ puruṣaṃ kālacoditam /
asahāyo janaścāyaṃ janaḥ prakṛtivañcitaḥ // 5.118 //
||mana eva pāśabandhanam
kevalaṃ tu manaḥpāśairbandhanairbadhyate janaḥ /
na janaḥ svajanaśceha trātā bhavati kasyacita // 5.119 //
||gṛhīta iva keśeṣu mṛtyunā dharmamācaret
mṛtyukāle samutpanne svajano 'pi yathā janaḥ /
yastvaṃ paśyasi devānāṃ sukhametanmahodayam // 5.120 //
tat prasahyamahādevo mṛtyurājo hariṣyati /
tvaritaṃ yāti janmedaṃ na ca vindati bāliśaḥ // 5.121 //
paścāttu vyasane prāpte prativindanti duḥkhinaḥ /
yadi duḥkhādbhayaṃ tvaritaṃ yadi mṛtyubhayaśca yaḥ // 5.122 //
dharme hi kriyatāṃ buddhirevaṃ sukhamavāpsyatha /
vināśāntaṃ sadā saukhyamanityaṃ sarvataścalam // 5.123 //
||devatvaṃ patanāntam
sarvadevakṛtaṃ saukhyaṃ na ca vindanti mohitāḥ /
abhūtvā ca cyavantyete bhūtvāvaśyaṃ hi cañcalāḥ // 5.124 //
devāḥ patanabhāvāya dharmateyaṃ vyavasthitā /
pramattāḥ kāmabhogeṣu ye devāścalamānasāḥ // 5.125 //
na paśyanti surāstīvraṃ vyasanāntaṃ hi jīvitam /
yadaiva jāyate devastadaiva maraṇāya saḥ // 5.126 //
||śreyase matiḥ karttavyā
divasānte yathā rātriravaśyaṃ pratipadyate /
divasaṃ jīvitaṃ proktaṃ rātriḥ sthānmaraṇopamā // 5.127 //
tasmāt tadubhayaṃ jñātvā śreyase kriyatāṃ manaḥ /
tadetadartha nṛṇāṃ hi strīrāgavaśavartinām // 5.128 //
tadiṣṭaṃ mṛtyusainyena prasahayamavamarditam /
bhāvābhāvādibhirmūḍhān vañcayitvā striyo narān // 5.129 //
prayānti mṛtyusamaye svakarmaphalabhoginaḥ /
padmopavanaśaileṣu nadīnāṃ nirjhareṣu ca // 5.130 //
bahuśaḥ krīḍanaṃ kṛtvā kūpāyābhigatāḥ priyāḥ /
avaśyambhāvi maraṇamavaśyaṃ ca viyogitā // 5.131 //
tathāpi nāma puruṣā nityaṃ rāgavaśānugāḥ /
sukhitaṃ duḥkhitaṃ vā(pi) jīrṇamanyatra yauvanam // 5.132 //
||mṛtyurājo 'vamardati
duṣkulīnaṃ kulīnaṃ vā mṛtyurājo 'vamardati /
surūpaṃ vā virūpaṃ vā balavantaṃ tathābalam // 5.133 //
sanāthaṃ naṣṭanāthaṃ vā mṛtyurājo 'vamardati /
rājānaṃ vā tathā mṛtyuḥ gṛhiṇaṃ vā tathā yatim // 5.134 //
krūraṃ vā mṛdukaṃ vāpi mṛtyurājo 'vamardati /
nirdhanaṃ vā daridraṃ vā saguṇaṃ nirguṇaṃ tathā // 5.135 //
striyaṃ vā puruṣaṃ vāpi mṛtyurājo 'vamardati /
pravāsinaṃ gṛhasthaṃ vā jale vāpi sthalesthitam // 5.136 //
sthitaṃ vā giriśṛṅgeṣu mṛtyurājo 'vamardati /
jāgarantaṃ tathā suptaṃ bhuñjānaṃ vā tathā sthitam // 5.137 //
pramāthī sarvalokasya mṛtyurājo 'vamardati /
bhūmisthaṃ (vā) vimānasthaṃ videśasthaṃ tathā gṛhe // 5.138 //
krakacaḥ kālacakro 'yaṃ mṛtyurājo 'vamardati /
bhāgyavantaṃ tathā dhanya nistriśaṃ (caiva) dharmikam // 5.139 //
rogiṇaṃ svasthadehaṃ vā mṛtyurājo 'vamardati /
caṇḍaṃ suśīlinaṃ cāpi kadarya dhaninaṃ tathā // 5.140 //
pramattamapramattaṃ vā mṛtyurājo 'vamardati /
nārakeyaṃ tathā pretaṃ tiryañco manujaṃ tathā // 5.141 //
anivṛttabalotsāho mṛtyurājo 'vamardati /
kāmadhātau ca ye devā rūpadhātau ca ye sthitāḥ // 5.142 //
tān sarvān hi pratibalān mṛtyurājo 'vamardati /
ārūpyeṣu ca ye devāḥ samāpattiniveśakāḥ /
tān sarvānapi vai devān mṛtyurājo 'vamardati // 5.143 //
||sarva vināśāntam
yad jātaṃ saṃskṛtaṃ kiñcid tad vināśāntameva hi /
tannāsti saṃskṛtaṃ kiñcid yasya nāśo ca vidyate /
mṛtyorbalamidaṃ jñātvā kāmadoṣaṃ ca sarvataḥ // 5.144 //
tṛṣṇayā vañcanaṃ cāpi viramadhvaṃ bhavārṇavāt /
tadaitad vyasanaṃ matvā mṛtyorapi calācalam // 5.145 //
||sudāntaṃ kriyatāṃ cittam
sudāntaṃ kriyatāṃ cittaṃ yenedaṃ bhrāmyate jagat /
vanopavanaśailebhyo vimānebhyaśca sarvataḥ // 5.146 //
sarvadevāḥ paciṣyanti kālāgnivinipātitāḥ /
pramādamanaso mūḍhā bhūyo viṣayajihimatāḥ // 5.147 //
tṛṣṇāpāśena sambaddhā devāḥ yāsyanti durgatim /
rabhasaṃ jīvitaṃ saukhyaṃ prayāti khalu dehinām // 5.148 //
na ca vindanti vibudhā jātyandhā iva satpatham /
jalabudbudasaṃkāśaṃ jīvitaṃ sarvadehinām // 5.149 //
nadītaraṅgacapalaṃ yauvanaṃ vyativartate /
anityā (hi)kaṭākṣekṣāpraduḥkhāstuṣitāḥ surāḥ // 5.150 //
||rāgasya heyatvam
nirvāyatyavaśo dīno dīpaḥ snehakṣayādiva /
karmakṣayaparikṣipto dvādaśāro mahābalaḥ // 5.151 //
dharmacakro bhavatyeṣa nipātī syānna cañcalaḥ /
vicitraviṣayāramyā anekasukhamaṇḍitāḥ // 5.152 //
||kālagrāsāḥ sarve bhavanti
tuṣitāḥ patanti vivaśāḥ kālasya vaśamāgatāḥ /
kālasya vaśamāpannā yathā rohanti pādapāḥ // 5.153 //
te punaḥ kālamāsādya bhavanti vigatatviṣaḥ /
yathā kālaṃ samāpadya bhavanti sukhitāḥ surāḥ // 5.154 //
punastamaiva saṃsṛtya patanti vivaśā hi te /
karmakālaṃ samāsādya loko 'yaṃ parivartate // 5.155 //
sukhaṃ vrajati duḥkhaṃ hi kālasya vaśamāgataḥ /
yadvṛttaṃ prākśubhaṃ karma tacca duṣṭamahodayam // 5.156 //
tadidaṃ bhuñjate svargaṃ kṣīyate ca tataḥ punaḥ /
sahetukasya sarvasya kṣaṇikasya viśeṣataḥ // 5.157 //
anityatāparāmarśo nāsau bhavati sarvataḥ /
ye bhāvāḥ saṃskṛtā nityāḥ sarve te vipralobhinaḥ // 5.158 //
vipralobhya janaṃ yāti dharmateyaṃ vyavasthitā /
śīghrasrotā yathā nadyastathā saukhyaṃ śarīriṇām // 5.159 //
kṣaṇikaṃ jīvitaṃ sarva na ca vindanti bāliśāḥ /
jarā vyādhiśca mṛtyuśca vipattiḥ karmasaṃkṣaye // 5.160 //
bhavantyetāni devānāṃ nityānāṃ kāmacāriṇām /
nāyurdhruvaṃ bhavatyeva na saukhyaṃ triṣu dhātuṣu // 5.161 //
na (ca) vindanti vivaśā devāḥ kāmena mohitāḥ /
varṣadhārā yathākāśe duḥsthā bhavati sarvataḥ // 5.162 //
tathā saukhyamidaṃ sarva varṣadhāropamaṃ sadā /
vāyunā pāṃsavo yānti anyonya parighaṭṭitāḥ // 5.163 //
bhrāmyate gagane 'vaśyastathā śleṣaḥ śarīriṇām /
suciramapi saṃramyaṃ nityatā nāsti dehinām // 5.164 //
acintyārthe saukhyamidaṃ na ca vindanti bāliśāḥ /
vāteritaṃ tu yat saukhyaṃ vināśāntaṃ bhaviṣyati // 5.165 //
||sukhasya duḥkhamiśritatvam
vināśaṃ naiva budhyanti kāminaścittavañcitāḥ /
duḥkhamiśraṃ sukhamidaṃ pracchannamiva vidyate // 5.166 //
padmamālāparicchinno viṣapūrṇo yathā ghaṭaḥ /
odanaṃ viṣasammiśraṃ maraṇāntaṃ (hi) tat tathā // 5.167 //
tathā saukhyamidaṃ sarva tasmāt tat parivarjayet /
ādau madhye tathā cānte narakāya bhaviṣyati // 5.168 //
||utpādasthitibhaṅgāni sarvāṇi vastūni
utpādasthitabhṅgāntaṃ sarva saṃskṛtamucyate /
sarva ca saṃskṛtaṃ saukhyaṃ nanu bhaṭṭārameva tat // 5.169 //
bhaṭṭārañca vilāsaśca (su)vyayakṣaṇikaṃ tathā /
sukhaṃ ca jīvitaṃ sarva tasmāt tat parivarjayet // 5.170 //
ādau madhye tathā cānte śreyasyeva manaḥ sadā /
sudāntaḥ śuddhacitasya mṛtyukāle na sīdati // 5.171 //
||maraṇasyāvaśyambhāvitvam
avaśyambhāvi maraṇaṃ priyasya ca viyogatā /
na ca cintayataḥ kāle viṣaye vipralobhinaḥ // 5.172 //
jarāmaraṇacakraṃ tamaviṣahyaṃ sudāruṇam /
pādapān devagān sattvān na ca buddhayantyacakṣuṣaḥ // 5.173 //
||sarvasya jātasya cyavanaṃ bhavati
cyavamānasya devasya vikalendriyacetasaḥ /
yad duḥkhaṃ sukaraṃ tasya naupamyamiha vidyate // 5.174 //
yathā yathā mahat saukhyaṃ tṛṣṇopahatacetasaḥ /
tathā tathā mahad duḥkhaṃ cyavamānasya duḥsaham // 5.175 //
kṛtvā hi saṃskṛtaṃ karma na jñātvā karmaṇaḥ sthitiḥ /
mṛtyukāle samutpanne paścāttāpena dahayate // 5.176 //
||mṛtyoḥ pūrvameva svahitamādheyam
yāvannāpyeti maraṇaṃ yāvacca kṣaṇasampadaḥ /
tāvat svahitamādheyameṣa mārgaḥ sukhāvahaḥ // 5.177 //
cyavanaṃ devalokeṣu maraṇaṃ narabhūmiṣu /
viditvā kaḥ pumān āsthāṃ kuryātsopadrave bhave // 5.178 //
||sarva vināśi
tailavartipraṇāśena dīpanāśo yathā dhruvam /
karmakriyā tathā kasya vinipātaḥ surālayāt /
bhittināśo yathāvaśyaṃ cittanāśo dhruvaṃsthitaḥ // 5.179 //
karmanāśāttathā saukhyamavaśyaṃ vinipadyate /
kṣīṇapuṇyāḥ nipatyante devāḥ sarve surālayāt // 5.180 //
anityataiṣāṃ sarveṣāṃ sattvānāṃ vinipātikā /
mṛtyuḥ pivati bhūtāni jarā pivati yauvanam // 5.181 //
vyādhiḥ pivati cārogyaṃ na ca loko 'vabudhyate /
upapannāḥ subahuśaḥ pratītāścāpyanekaśaḥ // 5.182 //
jāyate jīryate cāyaṃ cyavane copapadyate /
na kṣaṇo 'sti muhūrto vā parivartastathāpi vā // 5.183 //
yatra mṛtyurvilambena na ca loko 'vabudhyate /
upapannāstu bahuśaḥ pratītāścāpyanekaśaḥ // 5.184 //
yanna mṛtyuvilambaḥ syānna ca loko 'vabudhyate /
anityaṃ jīvitaṃ sarva na vilambi ca yauvanam // 5.185 //
sarvabhūtānyanityāni na ca loko 'vabudhyate /
ante krameṇa naśyanti bhāvāḥ kṣaṇavilamvinaḥ // 5.186 //
sambaddhāḥ karmasūtreṇa na ca loko 'vabudhyate /
devakoṭisahastrāṇi vanopavanasevinām // 5.187 //
nimīlitāni kālena na ca loko 'vabudhyate /
paṅkābhāvacarā devāḥ pramattā bhogatṛṣṇayā // 5.188 //
yāsyanti vilayaṃ sarve na ca loko 'vabudhyate /
phenabudbudasaṅkāśaṃ svapnadravyopamaṃ sukham // 5.189 //
kṣayaṃ prayāti śīghraṃ ca na ca loko 'vabudhyate /
sarvasya sarvathā sarvo vināśo niyato bhave // 5.190 //
na ca bālasya saṃsārānnirvedamupapadyate /
na sarvaḥ sarvathā sarva sarvopāyaiḥ prayatnaśaḥ /
saṃtrātā bhavane prāpte mṛtyukāle sudāruṇe // 5.191 //
||mṛtyurityabhidhīyate
vyucchettā sarvasaukhyānāṃ duḥkhanāmākaro mahān /
viśleṣaḥ sarvabandhānāṃ mṛtyurityabhidhīyate // 5.192 //
bhayopanetā bhūtānāṃ duḥkhānāmudadhiḥ samaḥ /
vyāmohakarttā buddhīnāṃ mṛtyurityabhidhīyate // 5.193 //
sañchettā jīvitānāmindriyāṇāṃ ca nāśakaḥ /
amṛśyaḥ sarvabhūtānāṃ mṛtyurityabhidhīyate // 5.194 //
adhṛṣyaḥ sarvabhūtānāmajeyaḥ sarvakarmaṇām /
vināśaḥ sarvasattvānāṃ mṛtyurityabhidhīyate // 5.195 //
avaśyambhāvi tattvānāmantakaṃ sarvadehinām /
nikāyabhāganāśo 'yaṃ mṛtyurityabhidhīyate // 5.196 //
sadeva yakṣagandharvapiśācoragarakṣasām /
kālacakravināśī (ca) mṛtyurityabhidhīyate // 5.197 //
asaṃyamī pramāthī ca bahnivat sarvadehinām /
krūraścāvinivarttyaśca mṛtyurityabhidhīyate // 5.198 //
skandhāyatananāśaśca ārupyasyātha cetasaḥ /
kāladharmo mahāveśo mṛtyurityabhidhīyate // 5.199 //
||śreyase matiḥ karaṇīyā na tu pramāde
sa eva dhā(ta)ve śīghraṃ vinipātāya dehinām /
śreyase kriyatāṃ yatno mā pramādeḥ manaḥ kṛthāḥ // 5.200 //
||gataṃ jīvanaṃ nāyāti
yathā (hi śīghra) gamanaṃ pakṣiṇāṃ pavanasya vā /
tathā śīghrataraṃ yāti jīvitaṃ sarvadehinām // 5.201 //
gato nivartate vāyurnivartante ca pakṣiṇaḥ /
jīvitaṃ yanniruddhaṃ tu tasya nāgamanaṃ punaḥ // 5.202 //
drutaṃ kṣīyanti karmāṇi drutamabhyeti cāntakaḥ /
avaśyambhāvi viśleṣaṃ na ca vindanti devatāḥ // 5.203 //
anirvāyo mahāvegaścatuḥsatyanivarhaṇaḥ /
avaśyambhāvi balavāneṣa mṛtyurupaiti ca // 5.204 //
śruti pramādino devāḥ sukhena parivañcitāḥ /
na vindanti mahad duḥkhaṃ yadavaśyaṃ bhaviṣyati // 5.205 //
saṃskṛtasya hi sarvasya samayasya viśeṣataḥ /
vināśo bhavati (cā)sau dharmateyaṃ bhave bhave // 5.206 //
jarāyauvananāśāya prāṇanāśāya cāntakaḥ /
vipattibhūtanāśāya sthitā (vai) nāśahetavaḥ // 5.207 //
evaṃvidhe mahāghore vyasane (vai) mahad bhaye /
pramādino hi yad devāḥ nūnamete ca cetanāḥ // 5.208 //
anāgatabhayaṃ yo hi paśyati jñānacakṣuṣā /
sa paṇḍita iti jñeyo viparītastu bāliśaḥ // 5.209 //
||karmakṣaye sukhasya nāśaḥ
vimūḍhamanasaḥ sarve vañcitāḥ svena cetasā /
karmakṣaye tu naśyanti dīpā snehavaśādiva // 5.210 //
anekaviṣayāṇāṃ ca idaṃ saukhyamanuttamam /
bhuktvā karmakṣayo bhūta vinipāto bhaviṣyati // 5.211 //
||anityatvānavagamādadharmaratiḥ
jalataraṅgacapalaṃ jīvitaṃ yāti dehinām /
na ca budbudaniḥsāramavagacchanti bāliśāḥ // 5.212 //
phenarāśiściraṃ tiṣṭhed upāyaiḥ katibhirnanu /
na tu devāściraṃ tiṣṭhantyanityo bhāvanamiti // 5.213 //
||lobhavaśādeva mṛtyorupekṣā
kṛṣyate bhūriyaṃ sarvā manujaiḥ phalakāṃkṣibhiḥ /
na ca saṃdṛśyate mṛtyurlābhasaktairapaṇḍitaiḥ // 5.214 //
kṣaṇe kṣaṇe vivardhante lobhāśā mohite jane /
na ca vindanti saṃsārāḥ kṣīyamāṇāḥ kṣaṇe kṣaṇe // 5.215 //
||daṇḍatrayamupasaṃharati
jarādaṇḍo 'yamabhyeti yauvanāntakaro nṛṇām /
ārogyaśaktināśāya vyādhidaṇḍo 'yamāgataḥ /
daṇḍatrayamidaṃ ghoraṃ sasurāsuranāśakam // 5.216 //
abhyeti na ca mūḍho 'yaṃ lokaṃ paśyati bāliśaḥ /
parasparaṃ pralobhācca svajanaṃ snehacañcalam // 5.217 //
||mohabaddhāḥ mṛtyuṃ viyogaṃ ca nāvagacchanti
gacchatyanyonyasaṃśliṣṭo mohabaddhe jane janaḥ /
putrapautraprapautrāṇāṃ vaśagāścāpi ye narāḥ // 5.218 //
||karmaskandhasya duḥkhāvahatvam
sarve tena bhaviṣyanti tvaṃ tu saṅgena bādhyase /
jīvitāntakaraḥ śatrurna viśaṅko mahābalaḥ // 5.219 //
so 'vilambī mahāvego mṛtyureṣo 'bhyupaiti ca /
calācalavidhirjñeyaḥ karmaskandhairnidarśitaḥ // 5.220 //
||devādīnāṃ kṣayo bhavati
devanāgāḥ (sa)gandharvā piśācoragarākṣasāḥ /
na śaktāścyavane kṣāntaṃ balaṃ tasya tathāgatam // 5.221 //
||tattvadarśako durgatiṃ nādhigacchati
calācalavidhirjñeyaḥ karmaṇā tattvadarśakaḥ /
aliptaḥ pāpakairdharmairna sa gacchati durgatim // 5.222 //
||iti anityatāvargaḥ pañcamaḥ
||(6) apramādavargaḥ
||pramādaratasya na mokṣaḥ
yaḥ pramādarato janturnāsau mokṣāya kalpate /
pramādaviṣamūḍhasya nirvāṇaṃ dūrameva tat // 6.1 //
||na pramāde manaḥ kāryam
na pramādeṣu badhyet pramādaḥ śatruruttamaḥ /
pramādaparamā devāḥ patanti narake punaḥ // 6.2 //
svabhāvatāmimāṃ jñātvā dharmāṇāmudayavyayam /
na pramāde manaḥ kārya pramādaviṣamuttamam // 6.3 //
||pramādāpramādayoḥ parasparavirodhitvam
apramādo 'mṛtapadaṃ pramādo mṛtyunaḥ padam /
apramattā na bhriyante pramattāstu sadātmṛtāḥ // 6.4 //
yathā viṣaṃ tathā vahniḥ pramādaḥ prāṇināṃ tathā /
pramādonmāditāḥ satvāḥ duḥkhād duḥkhaṃ prayānti te // 6.5 //
apramattāḥ sadāmartyāḥ sarva prakramasaṃskṛtāḥ /
prayānti paramāṃ śānti pramādo yatra nāsti hi // 6.6 //
yaḥ pramāde rato janturna śubhānyanuceṣṭate /
tasya dharmavimūḍhasya kutaḥ svargo bhaviṣyati? // 6.7 //
pramādaṃ varjayed yasmāt pramādaṃ viṣamuttamam /
apramattā na bhriyante pramattāstu sadātmṛtāḥ // 6.8 //
saubhāgyaṃ prāpya yo martyaḥ pramādeṣu ca vartate /
na paṇḍita itikhyāto viparītastu nānyathā // 6.9 //
na pramādasya kālo hi harṣasya na kathañcana /
vyāmohajananācceto mṛtyukāle mahābale // 6.10 //
||pramādamukhena pramādavarṇanam
harṣo dhūmaḥ pramādo 'gnirdevān dahati naikaśaḥ /
viṣayairmohitā mūḍhā na ca vindantyacakṣuṣaḥ // 6.11 //
avyucchinnāni paśyanti saṃskārāṇi ca dehinām /
yathā hi viṣayairmūḍhā nāvagacchanti yaddviṣaḥ // 6.12 //
tasmāt pramādaṃ viṣavat kathayanti manīṣiṇaḥ /
sukhaṃ na dṛśyate pūrva pramādomandabuddhibhiḥ // 6.13 //
(yathā) pramādopakṛtāḥ prayānti narakaṃ punaḥ /
phale prāpte pramādo 'yaṃ paścāt santapyate vyathā // 6.14 //
||pramādo 'narthakaraḥ
sarvānarthakaro dṛṣṭaḥ pramādaḥ paṇḍitaiḥ naraiḥ /
tathā ca kuśalaṃ prāyo yaḥ pramādaṃ na sevate // 6.15 //
duḥkhaṃ yasya bhavediṣṭaṃ sa pramādaṃ niṣevatām /
na pramādaparaḥ kaścit kadācit sukhamāpnuyāt // 6.16 //
||pramādaśūnyānāmacyutapadaprāptiḥ
pramādaviratāḥ santo gacchanti padamacyutam /
nā pramādaparaḥ kaścinnarake duḥkhitānnayet // 6.17 //
yadi devāḥ sahantīmaṃ ramante mandamedhasaḥ /
tiraścāṃ hi surāṇāṃ ca viśeṣo naiva vidyate // 6.18 //
||pramādavaśāt devalokād patanti
pratyekaṃ karmavaicitryaṃ pramādaparamāḥ surāḥ /
nāvagacchanti patanaṃ devalokād bhaviṣyati // 6.19 //
sannikṛṣṭaṃ sadā duḥkhaṃ patanaṃ vā bhaviṣyati /
devalokottarā devā yathā syāt sukhamātmanaḥ // 6.20 //
devalokaṃ samāsādya yaḥ pramādeṣu rakṣate /
sa kṣīṇaśubhakarmāntaṃ cyavanānte vibudhyate // 6.21 //
mā pramādaparobhūyāḥ pramādo nocitaḥ suraiḥ /
pramādairdoṣavihatāścyavanti tridaśālayāt // 6.22 //
||pramādavaśagaḥ puruṣaḥ nāśameti
dahyate puruṣaḥ sarvaḥ pramādena vimohitaḥ /
sa paścād vigate tasmin pratyādeśena rakṣyate // 6.23 //
doṣodbhavāmimāṃ bhūmiṃ pramādāvṛttaśādvalam /
vicaranti sadā mūḍhāḥ surāḥ satkṛtamohitāḥ // 6.24 //
cañcalā viṣamāstīvrā pramādāḥ kāmahetavaḥ /
na teṣāṃ viśvased vīro yasmāt svapnopamā hi te // 6.25 //
||kāmaḥ nārakasya heturiti
na svapno narake hetuḥ kāmāḥ svapnasya hetukāḥ /
tasmāt kāmamimaṃ muktvā nityaṃ sucaritaṃ caret // 6.26 //
||apramādātsarva prāptuṃ śaknoti
yatrāvāptaṃ padaṃ kṛtsnaṃ suraiḥ kāmavimohitaiḥ /
tat prāpyate padaṃ vīrairapramādaparairnaraiḥ // 6.27 //
||pramādamūlasaṃsāraḥ
pramādamūlasaṃsāro devānāmālayastathā /
ye pramādaviṣairmattāste magnā bhavasaṅkaṭe // 6.28 //
tamaḥ pramādamūlañca avidyā hayapakārikā /
andhakāreṇa ye mūḍhāsteṣāṃ cakṣurna vidyate // 6.29 //
||pramādaḥ mohātmakaḥ
tejasā hi tathā mūlairagninā na ca kathyate /
mohānāṃ pravarastadvat pramādaḥ parikīrtyate // 6.30 //
pramādānalataptena manasā tad viceṣṭate /
muhayante yena te bālāḥ prayānti narakaṃ punaḥ // 6.31 //
||pramādonmāditaḥ sukhamevānubhavati
pramādonmāditā devāstrividhā ye calātmakāḥ /
viyogaduḥkhaṃ vismṛtya saṃyoge sukhakāṃkṣiṇaḥ // 6.32 //
||patanāntameva jīvanam
upasthite mahāduḥkhe patanānte hi jīvite /
paścād vahanti virasaṃ patanāntaṃ sukhaṃ calam // 6.33 //
saṃyogo viprayogāntaḥ patanāntaḥ sukhaṃ sadā /
jarāntaṃ yauvanaṃ sarva karmāntaḥ sarvadehinām // 6.34 //
||saṃsāraḥ karmanāṭakasambaddhaḥ
śubhāśubhena baddhā hi karmaṇā sarvadehinaḥ /
naṭavannaṭayantyete gatyāṃ gatyāṃ pṛthak pṛthak // 6.35 //
karmanāṭakasambaddhaḥ saṃsāro bhramate sadā /
na tatra viśvaseddhīmānanityā karmaṇāṃ gatiḥ // 6.36 //
||pramādaḥ paramodoṣaḥ
sarvapāpāni viṣavat pramādaḥ paribarjyatām /
pramādena tu ye muktā (ste) tīrṇāsti bhavārṇavāt // 6.37 //
prapātapatito doṣī kadācidapi jīvati /
na pramādaprapatitaḥ kadāpi sukhavān bhavet // 6.38 //
pramādaḥ paramo doṣaḥ kadācit sarvakarmasu /
na rātrau na divā tasya śubhaṃ bhavati karhicit // 6.39 //
yat sukhaṃ laukikaṃ kiñcid yacca lokottaraṃ matam /
naśyate tat pramādena tasmāt tat parivarjayet // 6.40 //
||apramādo 'mṛtapadam
apramādo 'mṛtapadaṃ pramādo mṛtyunaḥ padam /
apramādena te devāḥ devānāṃ śreṣṭhatāṃ gatāḥ // 6.41 //
pramādamūlaḥ saṃsāraḥ apramādaśca (sad) gatiḥ /
tasmād pramādavirataḥ sukhī bhavati sarvadā // 6.42 //
||duḥkhād vibheti cet pramādaṃ parityajet
icchate yatsukhaṃ nityaṃ yaśca duḥkhād vibheti (vai) /
sa (hi) pramādād viramet pramādo viṣavannṛṇām // 6.43 //
pramādanidrāvihatā pramādaviṣamohitāḥ /
prapātaṃ hi prapadyante janāḥ śukla kṛtātmakāḥ // 6.44 //
||apramādaḥ paraṃ śreyaḥ
apramādaḥ paraṃ śreyo na pramādaḥ kathañcanaḥ /
apramādena sukhinaḥ pramādena (su)duḥkhitāḥ // 6.45 //
||pramādamūḍhāḥ narakaṃ vrajanti
pramādamūḍhā hi narā bhūyo madyena mohitā /
dhik pramādavimūḍhāste caranti narakaṃ punaḥ // 6.46 //
pramādavāgurābaddhā viṣayārṇavasaṃsthitāḥ /
tṛṣṇāviṣayasambaddho devaḥ krīḍatyanekaśaḥ // 6.47 //
jātamātrasya devasya tat kṣaṇaṃ kṣīyate sukham /
na vindanti vivaśāḥ pramādāvṛttacetasaḥ // 6.48 //
||pramādavaśaḥ kāmavaśago 'tṛpta eva tiṣṭhati
pramādod bhrāntamanaso nityaṃ viṣayatatparāḥ /
atṛptāḥ kāmabhogeṣu sukhena sukhitā hi ca // 6.49 //
kāmānalena sandagdhāḥ vipramādena mohitāḥ /
na vindanti balaṃ sarva vināśāntaṃ hi jīvitam // 6.50 //
anekāni sahastrāṇi surāṇāṃ niyutāni ca /
kāmānalena sandagdhāḥ pramādena vimohitāḥ // 6.51 //
||pramādayutāḥ patanti
hriyate puruṣaḥ sarvaḥ pramādena vimohitaḥ /
sa paścād vyasane prāpte budhyate tasya tatphalam // 6.52 //
viṣavat prāṇahṛd dṛṣṭaḥ pramādastattvadarśibhiḥ /
agnivad dahyate nityaṃ śastravacca nikṛntatiḥ // 6.53 //
mitravad dṛśyate pūrva paścād bhavati śatruvat /
vahiśaḥ sarvadevānāṃ pramādaḥ sampravartate // 6.54 //
devāsuramanuṣyāṇāṃ nāgānāṃ ca viśeṣataḥ /
pramādaḥ kāraṇaṃ dṛṣṭaṃ sarvānnarthān karoti saḥ // 6.55 //
yaḥ pramādahato nityaṃ nāsau kalyāṇamarhati /
kalyāṇavarjitaḥ puruṣo narakānupakarṣati // 6.56 //
vividhā kṛtayastiryag pramādaparivañcitāḥ /
maithune bhojane caiva yeṣāṃ buddhiḥ sadāratāḥ // 6.57 //
yadā sucaritaṃ karma cāntībhūtaṃ divaukasām /
bhaviṣyati tadābhūyaḥ kva yāsyanti pramādinaḥ // 6.58 //
pramādavāriṇāṃ duḥṣṭāḥ karmavāyubhirāhatāḥ /
patanti vṛkṣavad devā gatyāṃ gatyāṃ pṛthak pṛthak // 6.59 //
||surāṇāmapi saṃvegajanitaḥ śoko jāyate
śataśo na hutaścaiva divi jātā divaukasaḥ /
na ca saṃvegajanito hṛdi śokaḥ prajāyate // 6.60 //
pramādakaluṣaṃ pītvā mohātpānaṃ divaukasaḥ /
patanti narakaṃ tīvraṃ vahninā parivāritam // 6.61 //
||sudurlabhasya mānuṣasya janmanaḥ sāphalyavaiphalye
sulabdhaṃ mānuṣaṃ janma ye labdhvā apramādinaḥ /
kurvanti sukṛtaṃ karma devalokopagāminaḥ // 6.62 //
durlabhaṃ mānuṣaṃ karma labdhvāpi ye pramādinaḥ /
te pramādāt paribhrāntāḥ patanti narake narāḥ // 6.63 //
||mṛtyusamaye pramādī tapatyeva
pramādaratasattvo yaḥ kṛpayā parivartate /
sa paścānmṛtyusamaye tapyate svenacetasā // 6.64 //
||pramādasya dāhakatvam
na tathā dahyate vahnirna ca śastraṃ vikṛntati /
pañcendriyasamudbhūtaṃ pramādo dahyate tathā // 6.65 //
sukharūpaṃ tathā duḥkhaṃ mitrarūpaṃ tathā ripuḥ /
pramādināṃ hi tannityaṃ tasmāttaṃ parivarjayet // 6.66 //
pramādatṛṣṇayā miśro rāgastadanuvardhakaḥ /
trayaste ripavaḥ kruṣṭāḥ nāśayanti sukhaṃ nṛṇām // 6.67 //
ye pramādaratā nityaṃ na ca dharmaratā budhāḥ /
te mṛtyusamaye prāpte yamadūtaiḥ parākṛtāḥ // 6.68 //
||viṣavatpramādaṃ matvā tatparityāginaḥdhanyā
pramādaṃ viṣavad ye tu parirakṣanti paṇḍitāḥ /
te mṛtyusamaye prāpte bhavanti sukhabhāginaḥ // 6.69 //
pramādaḥ paramo mṛtyurapramādaḥ paraṃ sukham /
tasmāt sukhārthināḥ nityaṃ mā pramāde matiṃ kṛthāḥ // 6.70 //
||dhātvāyatana sammohaḥ śreyasāṃ vidhna
dhātvāyatanasammohaḥ śreyasāṃ vighnakārakaḥ /
sanyāsaḥ sarvakarmāṇāṃ pramādaḥ sampravartate // 6.71 //
doṣayantravilagnāya māyādvārasya dūtakaḥ /
sammohasyāgraṇī pāpaḥ pramādaḥ sampravartate // 6.72 //
||pramādaratāḥ mṛtyumukhaṃ prati gacchanti
ye pramādaratā bālāste mṛtyorhastamāsthitāḥ /
pramādasevakā ye tu te sarve nidhanaṃgatā // 6.73 //
||pramādino devā api kṣīṇapuṇyāḥ bhavanti
puṇyakṣayāya devānāṃ pramādena vihiṃsitāḥ /
patanti sukhasaṃmūḍhāstrāṇaṃ teṣāṃ tadā kutaḥ // 6.74 //
||saddharmācaraṇaṃ bhūtadayaiva
eko dharmastathāśreyaḥ kṛpayā saṃyataḥ pṛthuḥ /
kṣāntiścāpi sadā yuktā dayā bhūteṣu sarvadā // 6.75 //
balabhūtā bhavantyete mṛtyukāle mahābhaye /
tasmāt pramādarahitaiḥ sevanīyāḥ prayatnataḥ // 6.76 //
||vidyāvidhijñasyaiva prāṇinaḥ śāntirjāyate
avidyāvartanaṃ śreyo vidyāyā rakṣaṇaṃ sadā /
vidyāvidhijño yaḥ (satvaḥ) pramādastasya śāmyati /
puruṣārtho niyato (hyatra) yat pramādasya varjanam // 6.77 //
||apramādaratasyaiva puruṣārthasiddhirbhavati
apramādaratasyaiva puruṣārthaḥ satāṃ mataḥ /
pramādo bandhanaṃ prāyo muktistasyāpramādataḥ // 6.78 //
||pramādasevanād bandhanam
||mokṣabandhanayoretallakṣaṇaṃ syāt satāṃ matam
evaṃ matvā sadā devo yaḥ pramādena rakṣati /
sa paścānmṛtyusamaye jñāsyate tasya tatphalam // 6.79 //
||santoṣa eva nirvāṇasādhanam
yathā yathā hi santoṣaḥ sevyate yatibhiḥ sadā /
tathā tathā hi nirvāṇamanike tasya vartate // 6.80 //
virāgaḥ sarvakāmeṣu nirvāṇe ca pravartatām /
nāsau mārasya viṣayaḥ kadācit sampravartate // 6.81 //
||jñānenaiva duḥkhaprahāṇam
narāṇāṃ paśya manaso nityaṃ vyāpārameva ca /
udyogaśca sadājñānaṃ sa kathaṃ duḥkhameṣyati // 6.82 //
||kaḥ bandhanamukto bhavati?
atītabhayasampannaḥ pratyutpanne ca buddhimān /
anāgatavidhijño yaḥ sa muktaḥ kleśabandhanāt // 6.83 //
apramādarato nityamaviśvāse ca kātaraḥ /
saṃjñānasevī vimalo nirvāṇasyāntike sthitaḥ // 6.84 //
||mahatsukhaṃ pramādena naśyati
pramādenāpi naśyanti devāḥ prāpyamahatsukham /
kiṃ punaryena vā mūḍhāḥ pramādavaśasevinaḥ // 6.85 //
mṛtaḥ sa naro bhavati yaḥ pramādavihāravān /
jīvite ca pramatto 'yaṃ satataṃ jñānadhāraṇe // 6.86 //
||pramādāpramādayorantaram
apramādapramādābhyāmidamantaramiṣyate /
mṛtyuṃ ca varjayed doṣaṃ pramādaṃ duḥkhamūlakam // 6.87 //
nityaṃ pramuditā devāḥ nityaṃ pramuditā vayam /
pakṣiṇāṃ ca surāṇāṃ ca viśeṣo nopalabhyate // 6.88 //
na dharmācaraṇaṃ dṛṣṭaṃ mokṣacaryā na yātyasau /
tathaiva yadi devānāṃ te gatāḥ pakṣibhiḥ samā // 6.89 //
ye pramādavinirmuktā ye ca dharmaratāḥ sadā /
te devāḥ satpathā loke na pramādavihāriṇaḥ // 6.90 //
yadi krīḍāratā devāḥ pramādacaritāḥ sadā /
devānāṃ ca khagānāṃ ca viśeṣo nopalabhyate // 6.91 //
||dharmapatitaḥ jātyā na śobhate
karmaṇāṃ tu viśeṣeṇa jātirdharmairviśiṣyate /
na dharmapatitaḥ kaścid jātyā bhavati śobhanaḥ // 6.92 //
yena nindanti saṃsāramimaṃ sarvakṣayātmakam /
te surāpisamā nityaṃ pakṣibhirmūḍhabuddhibhiḥ // 6.93 //
yeṣāmevasthitā buddhiramatā dharmagocare /
te devāḥ sammattā loke na pramādavicāriṇaḥ // 6.94 //
ye janmahetuprabhavaṃ duḥkhaṃ budhyanti śobhanam /
te devā na tu ye saktāḥ kāmeṣu hitakāriṣu // 6.95 //
viyujyamānā bahuśo bhṛtyasvajanabāndhavaiḥ /
ye nodvijanti saṃsāre te devāḥ pakṣibhiḥ samāḥ // 6.96 //
||madyapānādhikaḥ pramādaḥ
madyapānādhiko dṛṣṭaḥ pramādastattvadarśibhiḥ /
jīryate madyapānaṃ hi pramādo naiva jīryate // 6.97 //
||pramādamatto gatipañcake bhramate
pramādopahatoloko bhramate gatipañcake /
tasmāt pramādamatto hi sarvopāyairviśiṣyate // 6.98 //
||pramādaḥ madyādapi hīnataraḥ
ekāhaṃ paramaṃ madyaṃ pramādayati dehinaḥ /
pramādaḥ kalpakoṭibhirbhramato 'pi na jīryate // 6.99 //
ye pramādairvirahitāste gatāḥ padamavyayam /
ye tu pramādavaśagāste bhavanti khagā narāḥ // 6.100 //
hitārthinā manuṣyeṇa pramādovarjya eva hi /
yasmāt pramādavaśagāḥ kleśā buddhena deśitāḥ // 6.101 //
||devānāṃ kṛte 'pi pramādo heya eva
khagā yadi pramādena kurvanti laghucetasaḥ /
kasmāddevāḥ pramādaṃ(taṃ) na jahaṃti viśeṣataḥ // 6.102 //
yastu dūrāt pramādena bhayaṃ nāvaiti durmatiḥ /
so 'vaśyaṃ vyasane prāpte paścāttāpena dahyate // 6.103 //
patanaṃ devalokāt te dānai rakṣanti dāruṇam /
tad vicintya pramādaste na saṃsevyaḥ kathañcana // 6.104 //
ye pramādaratā nityaṃ na te saukhyasya bhāginaḥ /
pramādo duḥkhamūlaśca mūlamekaṃ sudāruṇam // 6.105 //
padmakoṭisahastrāṇi niyutānyarbudāni ca /
asaṃkhyāni ca devānāṃ pramādena vitanvitāḥ // 6.106 //
||apramādaḥ paraṃ mitraṃ pramādaśca śatruḥ
apramādaḥ paraṃ(mitraṃ) nityaṃ hitakaraṃ nṛṇām /
pramādastu paraṃ śatrustasyanmitraparo bhavet // 6.107 //
śubhasyāntakaro hayeṣa viṣavad dāruṇaṃ param /
durgatīnāṃ paraṃ mārgaḥ pramāda iti kathyate // 6.108 //
pramādena pramattā ye viṣayaiścāpi rañjitāḥ /
narāste mūḍhamanaso nityaṃ duḥkhasya bhoginaḥ // 6.109 //
||jñānaśūnyāḥ bhayaduḥkhamavigaṇya paśubhiḥ samāḥ bhavanti
yeṣāṃ bhayaṃ na duḥkhaṃ (ca) na ca jñānāvalokanam /
paśubhiste samāviṣṭā na purā sukhakāṃkṣiṇaḥ // 6.110 //
āhāramaithunaratiḥ paśūnāṃ hṛdi vartate /
sā ratiryadi devānāṃ te gatāḥ paśubhiḥ samāḥ // 6.111 //
||pramādaḥ mṛtyoḥ paryāya eva
krīḍantyatiśayaṃ hyete mṛtyorgamye puraḥsthitā /
samprāpte mṛtyusamaye phalaṃ dāsyanti (dāruṇam) // 6.112 //
viṣavat pariheyo('yaṃ) sarvairapi (suduḥsahaḥ) /
mṛtyoḥ paryāyanāmaiṣa pramādo hṛdi dehinām // 6.113 //
pramādena hatān pūrvaṃ paścānmṛtyuḥ pramardati /
dharmajīvitasaukhyānāṃ tamekāṃśaṃ prakathyate // 6.114 //
||apramāda eva svargamārgaḥ
apramāda iti khyātaḥ svargamārga pradeśakaḥ /
arthānathau samāvetau paścānmokṣastathaiva (ca) // 6.115 //
||apramādaḥ guṇaḥ pramāda eva doṣaḥ
apramādaḥ pramādaśca guṇadoṣasamāvibhau /
tatraiva mūḍhamanaso vijānanti ca dehinaḥ // 6.116 //
śatruṇā saha rakṣanti jñāne pariharanti ca /
pramādaviṣavṛkṣasya śākhāstistraḥ pratiṣṭhitāḥ // 6.117 //
jarā vyādhiśca mṛtyuñca nityaṃ tasyoparisthitāḥ /
jarādayo na bādhyante puruṣaṃ satkriyānvitam // 6.118 //
||apramādī sadā bhayanirmuktaḥ san sukhītiṣṭhati
saṃsāre tiṣṭhate dhīmānapramādarataḥ sadā /
nikṛntanti sadā doṣā na pramādaṃ pariṣvajet // 6.119 //
sadā bhayavinirmuktaḥ sukhaṃ prāpnotyanuttamam /
(a) pramādācca yat saukhyaṃ śāśvataṃ sa bhayaṃ hi tat // 6.120 //
yattu tasmād vinirmuktaṃ tat saukhyaṃ dhruvamacyutam /
śataśo manujā (hayatra) pramādena vimohitāḥ // 6.121 //
tathāpi nāma vaśagāste pramāde pratiṣṭhitāḥ /
catvāro hi viparyāsāḥ pramādasyoparisthitāḥ // 6.122 //
pramādavirahāttepi naśyanti lokaśatravaḥ /
yadanekavikalpo 'yamanekabhayasaṅkaṭaḥ // 6.123 //
||pramādarahitāḥ devāḥ santo 'cyutaṃ sukhamaśnute
saṃsāro bhramate duḥkhe tat pramādasya ceṣṭitam /
ekaḥ pramādavirahāt prāpyate sukhamacyutam // 6.124 //
pramādena vinaśyanti sarvadharmā hatāstravāḥ /
devānāṃ ca pramādo 'yamuparyupari vartate // 6.125 //
kathaṃ pramādasammūḍhāḥ devā yāsyanti nirvṛtim /
tade(ta)t saumyamanasā cintayitvā vikalpayet // 6.126 //
tathā me hita māstheyaṃ yathā yat syāt (sukhāvaham) /
ye devā yacca tatsaukhyaṃ paśyan yadapikiñcana // 6.127 //
||saṃskṛtasyaiva dhruvapadaprāptirbhavati
tat sarva (hi) dhruvaṃ gatvā saṃskṛtasyaiṣa sambhavaḥ /
avaśyaṃ te vinaśyanti ye bhāvāḥ saṃskṛtāścalāḥ // 6.128 //
||pramādavaśād devā api duḥkhabhāginaḥ bhavanti
pramādaniratā (devā)nityaṃ duḥkhasya bhāginaḥ /
pramādāpahatajano yasteṣāṃ kurute matiḥ // 6.129 //
saṃviyoge samutpanne duḥkhena paritapyate /
viṣayeṣu sakāmeṣu tṛṣṇāvanagateṣu ca // 6.130 //
tena te vañcitā devāḥ pramādavaśavartinaḥ /
mūlametadanarthānāṃ yatpramādānusevanam // 6.131 //
||pramādavarjanaṃ kṣemakaram
tasyaitad varjanaṃ dhanyaṃ sarvakṣemakaraṃ mahat /
satvā naivāpannasukhā duḥkhaiścāpi samanvitāḥ // 6.132 //
tathā buddhiranuṣṭheyā yathā matsyā jalānugāḥ /
svarge pramādavaśagā strīvidheyāśca te surāḥ // 6.133 //
||pramādino duḥkhabhāgino bhavanti
te strīvahnivinirdagdhā nityaṃ duḥkhasya bhāginaḥ /
tasmāt prayatnaśo devairaṅganā parivarjanam // 6.134 //
karttavyaṃ kāmalolasya manasā dhṛtivardhanam /
kāryākāryevimūḍhasya dharmādharme tathaiva ca // 6.135 //
puruṣasyātmabhaṅgasya nirvāṇaṃ dūrameva tat /
gurutābhāvatattvajño nipuṇo dharmagocaraḥ // 6.136 //
||dharmiṇa eva sukhamāpnuvanti
dharmākāṃkṣī phalākāṃkṣī tādṛśaṃ labhate sukham /
nidhautamaghakalmāṣāḥ nityaṃ dharmānuvartinaḥ // 6.137 //
||pramādavimohitā eva duḥkhamāpnuvanti
sukhinaste sadā dṛṣṭā na pramādavihāriṇaḥ /
pramādāpahataḥ pūrva pramādena vimohitaḥ // 6.138 //
||madyena devo 'pi pramādameti
devo vā puruṣaścāpi na sukhasyāntike hi saḥ /
mṛtaḥ sa puruṣo nityaṃ yo madyena pramādyati // 6.139 //
madyadoṣādhṛtāḥ sarve bhavanti narake narāḥ /
asaṃsargacaro doṣo madyamityabhidhīyate // 6.140 //
madyena mohitā nityaṃ devāḥ narakagāminaḥ /
asambhūteṣu rakṣante na sambhūte kathañcanaḥ // 6.141 //
madātsvākāramalinā devāḥ kāmairvimohitāḥ /
kāmena mohitā devā madyenāpi tathaiva ca // 6.142 //
||pramādī tattvaṃ na paśyati
na tattvamatra paśyanti jātyandhā iva satpatham /
pramādākulitaṃ cittaṃ na tattvamanupaśyati // 6.143 //
pramādaścāgnivattasmāt parivarjyaḥ samantataḥ /
pramādena vinaśyanti kuśalā dharmayonayaḥ // 6.144 //
||pramādaviṣasevanaṃ nāśāyaiva jāyate
mārga ca viṣasaṃspṛṣṭaṃ sarvathā naiva paśyati /
daśadharmā vinaśyanti pramādaviṣasevinām // 6.145 //
dhyānāni caiva catvāri praṇaśyanti pramādinaḥ /
apramādaṃ praśaṃsanti buddhāḥ kāmavivarjitāḥ // 6.146 //
||apramattā jarāmuktā bhavanti
pramādañca jugupsanti jarāmaraṇapañjaram /
apramattā jarāmuktā pramattā duḥkhabhoginaḥ // 6.147 //
pramāda eva bandhanam /
pramādo bandhanaṃ hayetad duḥkhitaṃ mandabuddhinām /
apramādena kuśalā devānāṃ samitiṅgatāḥ // 6.148 //
tasmāt te patitā bhūyo ye pramādānusevinaḥ /
pramattapuruṣaḥ sarva saṃsārānnaiva mucyate // 6.149 //
pramādapāśapāśena yena baddhā hi dehinaḥ /
akārya kāryasadṛśaṃ kārya kurvanti sarvadā // 6.150 //
||apramādinaḥ kalyāṇaparamparāmāpnuvanti
apramādānnaraḥ sarva viparītaṃ (hi) paśyati /
na laukikeṣu kāryeṣu kuto na śraiyaseṣu ca // 6.151 //
pramādaṃ na praśaṃsanti paṇḍitā buddhipāragāḥ /
yathā śubhaṃ parikṣīṇaṃ bhaviṣyati divaukasām // 6.152 //
||pramādaphalaṃ hānikaram
tadā pramādasya phalaṃ jñāsyanti kaṭukaṃ hi tat /
kāmasaṃsaktamanasāṃ tasyānte sukhasevinām // 6.153 //
bhaviṣyati sukhaṃ tasmād vinipātodayo mahān /
viṣayābhimukhepsūnāṃ nityamāśāgatātmanām // 6.154 //
strīdarśanasumattānāṃ vinipāto bhaviṣyati /
(nityaṃ kāmān) niṣevante pramādarāgasevinaḥ // 6.155 //
tāḥ sarvā mṛtyusamaye parityakṣyanti yoṣitaḥ /
cyavamānaṃ suraṃ sarve na kaścidanugacchati // 6.156 //
||mokṣābhilāṣiṇaḥ duṣkṛtaṃ tyajanti
karmaṇā pṛṣṭhataḥ sarva gacchantamanuyāti ca /
yuktaṃ ca (hi) sadā sevyaṃ varjanīyaṃ ca duṣkṛtam // 6.157 //
pramādaṃ ca madaṃ jahayāt pramāda (vi)rato bhavet /
pramādo bhavamūlo 'yaṃ pramādastu na śāntaye // 6.158 //
||pramādāpramādau vicintya dhīraḥ sukhamedhate
apramādapramādābhyāmidamuktaṃ svalakṣaṇam /
tad vicintya sadā dhīraḥ sukhaṃ sucaritaṃ caret // 6.159 //
||dharmacārī kadāpi duḥkhaṃ nāpnoti
na dharmacārī puruṣaḥ kadācid duḥkhamṛcchaiti /
saṃsarantyatha saṃsāre prāṇinaḥ svena karmaṇā // 6.160 //
||pramādo vinipātāya
kimarthamihaloko 'yaṃ pramādena vihanyate /
pramādaḥ śreyasāṃ nāśaḥ pramādo bandhanaṃ param // 6.161 //
pramādo vinipātāya pramādo narakāya ca /
duḥkhasya heturevaikaḥ pramādaḥ parikīrtitaḥ // 6.162 //
||apramādarato nirvāṇamadhigacchati
tasmāt sukhārthī puruṣaḥ pramādaṃ parivarjayet /
yaiḥ pramādaḥ parityaktaḥ prāptaṃ taiḥ padamacyutam // 6.163 //
apramādarato yo hi nirvāṇasyaiva so 'ntike /
apramādapadaṃ hayetannirvāṇasyāgrataḥ padam // 6.164 //
||pramattaḥ sadaiva duḥkhito bhavati
pramādo vinipātāya hetureṣaḥ prakīrtitaḥ /
pramattaḥ puruṣaḥ sarvaḥ sonmāda iva lakṣyate // 6.165 //
laghutvaṃ yāti loke 'smin pratyavāyeṣu pacyate /
pramattaḥ puruṣaḥ śakto viparīteṣu vartate // 6.166 //
hetau karmavipāke ca mṛtyūtpattau tathaiva ca /
pramādāgniśca yaṃ tīkṣṇo narakānupakarṣati /
tasmānnarakamokṣārtha pramādaṃ vinivarjayet // 6.167 //
ye pramādaṃ vinirjitya nityaṃ jñānaratā narāḥ /
te kleśabandhanaṃ chitvā padaṃ yātāḥ sukhodayam // 6.168 //
karmasūtrairnibaddhāśca cittadolāṃ samāśritāḥ /
bhramanti vibhave sattvā mā pramādeṣu rakṣathaḥ // 6.169 //
sukhī bhavati duḥkhī vai duḥkhitaścāpi sukhitaḥ /
bhartāpi tṛpto bhavati mā pramādeṣu rakṣathaḥ // 6.170 //
mātā pitā vā bhavati bhāryā mātṛtvameva ca /
parivarto mahāneṣu mā pramādeṣu rakṣathaḥ // 6.171 //
pramādājjāyate rāgo rāgād dveṣaḥ prapadyate /
sa doṣapathamāpanno narakānupadhāvati // 6.172 //
||prajñāruḍhaḥ pramādaśūnyaḥ san śivaṃ panthānamāpnoti
prajñāprāsādamāroha yogakṣemamanuttamam /
eṣa panthāḥ śivaḥ śreṣṭho yaḥ pramādavivarjitaḥ /
tena mārgeṇa satataṃ nirvāṇaṃ yānti paṇḍitāḥ // 6.173 //
virodho mārgasampattau cittasantānadūṣakaḥ /
āchettā dharmasetūnāṃ pramādaḥ parikīrtitaḥ // 6.174 //
||pramādopahatāḥ nāśaṃ yānti
smṛti sandūṣakaṃ dṛṣṭaṃ mokṣāya vṛttināśakaḥ /
durgatīnāṃ paraṃ netā pramādaḥ sampravartate // 6.175 //
aneka puruṣaḥ kṣipto nātmano vindate hitam /
nāvācyaṃ na ca kāryāṇāṃ vindate 'mṛtakopamaḥ // 6.176 //
ta ete paśubhistulyā devavigrahadhāriṇaḥ /
pramādopahatā mūḍhā nṛtyanti ca hasanti ca // 6.177 //
utpannāvicyutāḥ mārgāt kṣāntiṃ ye nāśayanti ca /
nṛbhavārṇavabhūtā ye te pramādānudhāvinaḥ // 6.178 //
janakaḥ sarvadoṣāṇāṃ bandhanaṃ pāpakarmaṇām /
pramoṣaḥ sarvadharmāṇāṃ pramādāriḥ pravartate // 6.179 //
||sarveṣāṃ śubhakarmāṇāṃ pramādaḥ śatrureva
nādhyātmikāni karmāṇi na bāhayāni kathañcana /
pramādopahato janturjānīte naṣṭamāsanaḥ // 6.180 //
krīḍāyāṃ vyagramanaso nṛtyagāndharvalālasāḥ /
atṛṣṇārviṣayairdivyairnakṣyanti vibudhālayāḥ // 6.181 //
bhayasthāne hasantyete pramādena vimohitāḥ /
mārgāmārga na vindanti jātyandhena surāḥ samāḥ // 6.182 //
||kāmadhātāveva pramattāḥ bhramanti
kāmadhātau bhramanyete cakravadgati pañcake /
dhyānebhyo yaddhi patanaṃ tat pramādasya ceṣṭitam // 6.183 //
||pramādaceṣṭitaṃ karmapatanāya jāyate
ārūpyebhyaśca yatsthānaṃ caturthaṃ prāpyalaukikāt /
bhramanti bhramadolāyāṃ tat pramādasya ceṣṭitam // 6.184 //
pramādabandhanairbaddhaṃ tṛṣṇāpāśaiśca yantritam /
traidhātukamidaṃ kṛtsnaṃ na ca buddhayantya cetasaḥ // 6.185 //
yat prayānti dharmasthānaṃ tṛṣṇābhayadarśitāḥ /
na bhūyaḥ khedamāyāti tat pramādasya ceṣṭitam // 6.186 //
||pramādavaśāt duḥkhamevāpnoti janaḥ
priyaviśleṣajaṃ nṛṇāṃ yadduḥkhaṃ hṛdi jāyate /
sevanād yat pramādasya kathayanti tathāgatā // 6.187 //
anarthā hi trayo loke yairidaṃ naśyate jagat /
vyādhirjarā ca mṛtyuśca pramādālasya sambhavāḥ // 6.188 //
prarohanti yathā bhūmau savauṣadhitṛṇādayaḥ /
tathā pramādināṃ kleṣāḥ pravartante pṛthagvidhāḥ // 6.189 //
||pramādasya viṣāṅkuraḥ
strīśleṣo madyapānaṃ ca krīḍā ca viṣayaiḥ saha /
cāpalyamayakausīdyaṃ pramādasya viṣāṅkuraḥ // 6.190 //
||pramādāpramādayorlakṣaṇam
pramādaḥ paramaṃ duḥkhapramādaḥ paraṃ sukham /
samāsāllakṣaṇaṃ proktamapramādapramādayoḥ // 6.191 //
||ataḥ pramādo na sevyaḥ
tasmāt pramādo na nareṇa sevyaḥ, sa durgatīnāṃ prathamāgrameva /
vihāya taṃ duḥkhasahastrayoniṃ, prayānti buddhā bhavapāragrayam // 6.192 //
// iti apramādavargaḥ ṣaṣṭhaḥ //
||(7) kāmajugupsāvargaḥ
||kāmasya narakahetutvam
na kāmeṣu ratiṃ kuryāt kāmāḥ paramavañcakāḥ /
saṃsārabandhanā ghorāḥ sarve narakahetavaḥ // 7.1 //
yaḥ saṃrakṣati kāmeṣu tasya duḥkhamanantakam /
na kāmoragadaṣṭasya sukhamasti kathañcana // 7.2 //
||rāgādivaśagānāṃ ceṣṭitam
varaṃ niśitadhāreṇa kṣureṇa svayamātmanaḥ /
saṃkṣoditā bhavejjihvā na coktaṃ kāmagaṃva(caḥ) // 7.3 //
rāgeṇa vañcitāḥ sattvā dveṣeṇa paripīḍitāḥ /
mohasya vaśamāpannā bhāṣante 'madhuraṃ vacaḥ // 7.4 //
||rāgavaśagaḥ sadā duḥkhatamamanubhavati
alparāgānniruddho yaḥ kurute duṣkṛtaṃ bahu /
sa rāgavaśago mūḍho duḥkhād duḥkhamavāpnuyāt // 7.5 //
||kāmapariṇatimāha
atṛptirasmāt kāmāste na sukhā nāpi śāśvatāḥ /
pariṇāme mahātīvrāstasmāt tān parivarjayet // 7.6 //
rāgābhibhūtāḥ puruṣā narakālayavartinaḥ /
na rāgavaśagā ye tu na teṣāṃ narakād bhayam // 7.7 //
||kāmaviṣaṃ parityājyam
caṇḍācaṇḍisamutthāśca caṇḍāśca pariṇāmataḥ /
kāmā viṣāgnipratimāḥ parivarjyāḥ prayatnataḥ // 7.8 //
parivarjitakāmasya nityaṃ mokṣaratasya ca /
naśyantyakuśalā dharmāstamaḥ sūryodaye tathā // 7.9 //
||kāmānalaḥ narake pātayati
indriyāṇīndriyārthajño mohayitvā pṛthagvidhāḥ /
narake pātayantyete kāmāḥ bālamanoharāḥ // 7.10 //
||rāgāgneḥ mahimā
pañcendriyaprasaktasya viṣayaiḥ pañcabhistathā /
muhūrtamapi rāgāgnirviṣayairnaiva tṛpyati // 7.11 //
saṃśleṣājjāyate vahnirviśleṣānnaiva jāyate /
saṃśleṣādapi viśleṣo (rāgā) gnirjīryate nṛṇām // 7.12 //
dūrānna dāhako vahnirviṣayastasya nāsti saḥ /
dūrāntikasamo ghoro rāgāgniratidāhakaḥ // 7.13 //
saṅkalpakāṣṭhaprabhavaḥ spṛhākuṭilavegavān /
tṛṣṇā ghṛtaprasakto 'yaṃ rāgāgnirapi dāhakaḥ // 7.14 //
dagdhvā śarīrametaddhi jvalanaḥ sampraśāmyate /
nāmarūpavinirmukto rāgāgnirnaiva śāmyate // 7.15 //
udvejayati bhūtāni vahniḥ paramadāhakaḥ /
rāgāgniratitīkṣṇo 'pi nodvegaṃ kurute nṛṇām // 7.16 //
pañcendriyasamuttho 'yaṃ viṣayaiḥ pañcabhirvṛtaḥ /
tṛṣṇāsamīraṇabalād rāgāgni(rdahati) prajāḥ // 7.17 //
vitarkāraṇisambhūto viṣayaiḥ parivardhitaḥ /
kāṣṭhavad dahyate tena na ca dṛśyo janasya saḥ // 7.18 //
yathā yathā hi prabalo rāgāgnistapyate mahān /
tathā tathā (ca) rāgāndhaiḥ svasukhaṃ parisevyate // 7.19 //
agniḥ prakāśako bhavati rāgāgnistamasāvṛtaḥ /
tasmācchiśiravad dhīmān rāgāgniṃ parivarjayet // 7.20 //
||viṣayapariṇāmamāha
viṣayābhirato janturna sukhī syāt kathañcana /
viṣayāḥ viṣayairdaṣṭāḥ pariṇāme ca dāruṇāḥ // 7.21 //
nādye nānte na madhye ca nāsmiṃlloke na cāpare /
sukhadā viṣayā kāmaṃ bhavantīha kathañcana // 7.22 //
bāliśasya hi sarvasya tṛṣṇākrīḍanasaṃbhavaiḥ /
na tṛpto viṣayairagnirjvalanasya yathendhanaiḥ // 7.23 //
atṛptoḥ viṣayaiḥ sarvo jano 'yaṃ parivañcitaḥ /
mṛtyunābhyāsanirata etairdoṣairvidahyate // 7.24 //
||kāmamohāndhānāṃ sthitimāha
sukhānāṃ kāmacārāṇāṃ mohasya khalu ceṣṭitam /
tadeva yadi devānāṃ khagaiḥ syuste samāḥ surāḥ // 7.25 //
kalpānteṣvabhisantaptaḥ śasyate saritāṃ patiḥ /
na dṛṣṭistṛpyate rūpaiḥ kalpakoṭiśatairapi // 7.26 //
syāt samudrasya caryāptiḥ salilairvaśagādibhiḥ /
na tu dṛṣṭiḥ samudrasya rūpārthaistṛptirasti hi // 7.27 //
avitṛptasya kāmebhyaḥ kiṃ sukhaṃ parikalpyate /
tṛptiryāsti vitṛṣṇasya gataśokasya dehinaḥ // 7.28 //
mādyante bahumohāndhā na ca buddhayanti bāliśāḥ /
mandena kṣaṇikā yadvat malayendhanapādapāḥ // 7.29 //
||kāmā asārāḥ vañcakāśca bhavanti
svapnapramoṣadharmāṇo gandharvanagaropamāḥ /
riktāstucchā asārāśca kāmāḥ paramavañcakāḥ // 7.30 //
(kā) mā mohena (ca) samāḥ kiṃ pākasadṛśopamāḥ /
kāmā lokahitakarā vahnivat parikīrtitāḥ // 7.31 //
kāmasyādīnavaṃ jñātvā yena tatphalamohitāḥ /
tena taddarśakāḥ prītā gatakāṃkṣasya (dehinaḥ) // 7.32 //
(a)nyathā cintyamānānāṃ yathā prāptā punastathā /
sarvataḥ pāpakartāraḥ kāmā loke viṣopamāḥ // 7.33 //
kāmairatṛptamanasaste te devāścyutāḥ punaḥ /
patanti narake mūḍhāḥ kāmena parivañcitāḥ // 7.34 //
||nārīṃ nindayati
nadītaraṅgacapalā vidyullekhasamāśca te /
mīnāvartabalā nāryaḥ kāmalokaviṣāspadāḥ // 7.35 //
vicintitā vivardhante varddhitā vahnisannibhāḥ /
ādau cānte tathā kāmāstasmāt kāmān vivarjayet // 7.36 //
||kāmasevanaphalam
yathā yathā hi sevyante vivardhante tathā tathā /
vahnijvālāsamāsṛṣṭāḥ kāmāḥ kaṭuvipākinaḥ // 7.37 //
||kāmavarjanaphalam āha
evaṃ doṣaṃ sadā jñātvā dhīraḥ kāmān vivarjayet /
parivartitakāmasya sukhaṃ bhavati naiṣṭhikam // 7.38 //
||kāmāgniḥ devānnapi pātayati
asaṅkhyāni sahasrāṇi devānāṃ niyutāni ca /
patanti kāmadahanaṃ narakaṃ vahnibhairavam // 7.39 //
yathāgniviṣaśastrāṇi varjayanti sukhārthinaḥ /
tathā kāmāḥ sadā varjyā hetavo narakasya te // 7.40 //
na dṛṣṭo na śrutaḥ kaścid yaḥ kāmavaśagaḥ pumān /
na kāmairvipralabdhaḥ syānna ca duḥkhena pīḍitaḥ // 7.41 //
tasmādalamalaṃ kāmairmā caiteṣu manaḥ kṛthāḥ /
sarve sarvāsvavasthāsu kāmā vahniviṣopamāḥ // 7.42 //
anādirmati saṃsāre śatravaścittasambhavāḥ /
ahantvāttu bhavet prītirna sā kāmaiḥ kathañcana // 7.43 //
sakalmaṣā kaṭuphalā duḥkhāt kāmodbhavā ratiḥ /
yā tu kāmavinirmuktā sā ratiḥ pari(bhāṣitā) // 7.44 //
||yoginaḥ paramā gatiḥ
tāṃ samāśritya gacchanti yoginaḥ paramāṃ gatim /
na tu kāmakṛtā prītirnayate padamacyutam // 7.45 //
||kāmajaratiṃ nindati
āpātamadhurā ramyā vipāke jvalanopamā /
ratirbhavati kāmāgnijanyā narakagāminī // 7.46 //
āpātaramyā madhurā madhye ramyā ca sarvadā /
śāntamante ca vimalaṃ nayate padamacyutam // 7.47 //
ādyantamadhyakalyāṇī nityaṃ māteva śobhanā /
tāṃ vyudasya kathaṃ bālā rakṣante (kāmajāṃ ratim) // 7.48 //
||kāmakṛtā ratiḥ nirataṃ tapati
madhyādinidhane duḥkhā nityaṃ doṣādibhirvṛtā /
kathaṃ sā sevyate bālairyā na dṛṣṭā sukhāvahā // 7.49 //
viṣamañjarivad ramyā sparśe jvalanasambhavā /
tathā kāmakṛtā prītiḥ pariṇāme viṣopamā // 7.50 //
hūyamāno yathā vahnirjvalanena praśāmyati /
dāhena ca prarohaḥ syāt tadvat kāmakṛtā ratiḥ // 7.51 //
pataṅgaḥ paśyati hyagni dāhadoṣaṃ na paśyati /
tathā kāmakṛtāṃ prītiṃ paśyantyakṛtabuddhayaḥ // 7.52 //
yastu rāgakṛto dāhaḥ pacyate kāmināṃ sadā /
pataṅgasadṛśaṃ dāhaṃ sarvathā nai(va) paśyati // 7.53 //
||kāmapramādāt patanaṃ dhruvameva
tasmāt kāma(viṣaṃ) tyaktvā nityaṃ jīvatha he surāḥ /
bhavantu mā vṛthā janmapramādena prapātanam // 7.54 //
saṃkṣīṇaśubhakarmāṇo nityaṃ kāmairvimohitāḥ /
taṃ hitvā narakaṃ yānti kāmamohena vañcitāḥ // 7.55 //
||kāmamohitaḥ viṣavṛkṣamayaṃ puṣpaṃ pibati
viṣavṛkṣamayaṃ puṣpaṃ pīyate bhramarairyathā /
tathā viṣātmakamidaṃ sukhaṃ bhuṅkte hi mohitaḥ // 7.56 //
jīveyuḥ pāmarāḥ kecit viṣaṃ pītvāpi durbhagāḥ /
na kāmaviṣapītasya jīvitaṃ durlabhaṃ bhavet // 7.57 //
yathā hi narake vahnirjvalayatya vicāriṇam /
tathā kāmamayo vahnirdahatīha divaukasaḥ // 7.58 //
||kāmāgniḥ hiṃsaka eva
śrutipāśamayo vahniḥ pretāneṣa dahatyati /
dahane hiṃsako vahnirnṛṇāṃ paryeṣaṇātmakaḥ // 7.59 //
evamagnisamaṃ tāvat parihārya samantataḥ /
sarvalokamaśeṣeṇa dahyate kāmamohitaḥ // 7.60 //
||viṣayāsaktaṃ manaḥ vyasane pātayati
viṣayeṣu sadācittaṃ dhāvantaṃ cañcalaṃ mahat /
na tyājyaṃ vyasane mūḍha yad paśyasi bhaviṣyati // 7.61 //
kāmeṣu rakṣa te cittaṃ vyasanenāvabudhyate /
vyasanaughe samutpanne tat paścāt paritapyate // 7.62 //
||kāmamohitāḥ mahadbhayamapi na paśyanti
vṛthā kāmamadairmattā devāḥ prakṛtidurbalāḥ /
bhramanti bhramitāḥ kāmairna paśyanti mahad bhayam // 7.63 //
viśvasanti hi ye devāḥ kāmeṣvahitakāriṣu /
vyatirekeṣu te paścāt pratibudhyantyamedhasaḥ // 7.64 //
||kāmāḥ paramavañcakā bhavanti
na ca paśyanti (vi)budhāścittena parivañcitāḥ /
kṣaṇikā madhurā jātāḥ kāmāḥ paramavañcakāḥ // 7.65 //
||kāma prati na viśvaset
śataśaśca sahastraiśca koṭiśaḥ padmaśastathā /
labdhā naṣṭā punaḥ kāmā na teṣāṃ viścaset pumān // 7.66 //
||kāmairmohitaḥ pataṅgasamo narakāgninā dahyate
viṣayād bandhanaṃ tīvraṃ sarve narakahetavaḥ /
tasmādatyantatastyaktvā śreyase kriyatāṃ manaḥ // 7.67 //
rāgeṇa rañjitāḥ pūrvaṃ dveṣeṇa ca tiraskṛtāḥ /
mohena mohitāścaiva te 'śrutākṛtakāriṇaḥ // 7.68 //
kāmārthaireṣyate bālaḥ punaḥ kāmairvimohitaḥ /
sa pataṅgasamo mūḍhaḥ dahyate narakāgninā // 7.69 //
||kāmavaśagāḥ suralokādapi patanti
avaśyambhāvi patanaṃ suralokāt samantataḥ /
na jñātvā kāmavaśago syādiha kathañcana // 7.70 //
kāmena vañcitāḥ sattvāḥ kāmena ca vimohitāḥ /
kāmapāśāpakṛṣṭāste patanti narake sadā // 7.71 //
||kāmaṃ tyaktva svahite manaḥ karttavyam
tadetad vyasanaṃ sattvāḥ svahite kriyatāṃ manaḥ /
manasāpi svadāntena nānutapyanti dehinaḥ // 7.72 //
manoviṣeṇa ye daṣṭāḥ kāmavegena sarvadā /
te mūḍhā mṛtyuvaśagāḥ kāmānalahatā narāḥ // 7.73 //
na tṛptirasti kāmānāṃ tṛṣṇayā hitakāriṇām /
tṛṣṇāpi tṛptijanikā mano naiva hi tṛpyati // 7.74 //
||jñānadīpenaijendriyāṇāṃ viṣayebhyastṛptirjāyate
na jātu viṣayaistṛptirindriyāṇāṃ bhaviṣyati /
yadi na jñānadīpena kṣapayiṣyanti (te narāḥ) // 7.75 //
||nārīsevanena nāśaḥ suniścitaḥ
yoṣitaḥ sevyamānā hi vitarkaśatamālikāḥ /
pravardhati yathā vahnirvāyunā samudīritaḥ // 7.76 //
||kāmāgnidīptāḥ kadāpi śāntiṃ nāpnuvanti
taṃ matvā vegarabhasā nityaṃ kāmo 'gnidīpitaḥ /
kāmān hāpayati jñānī buddhatattvavicintakaḥ // 7.77 //
ye nityaṃ bhrāntamanaso nityaṃ viṣayatatparāḥ /
ramante vibudhāḥ sarve tat sarvaṃ mohaceṣṭitam // 7.78 //
sevyamāno hi vibudhairviṣayāgnirvivardhate /
pāśenānena saṃyukto vahnirvāyusamīritaḥ // 7.79 //
||rāgavivaśā amarā api patanti
amarāḥ rāgavivaśā nityaṃ viṣayatatparāḥ /
devalokāt patantyete moharāgeṇa vañcitāḥ // 7.80 //
ramante viṣayairete tatra tallīnamānasāḥ /
na ca vindanti yad duḥkhaṃ viprayogo bhaviṣyati // 7.81 //
||viyogajaṃ duḥkhaṃ kaṣṭapradameva
yadetat sukhamevādau divyaṃ pañcaguṇānvitam /
viyogajasya duḥkhasya kalāṃ nārhatiṣoḍaśīm // 7.82 //
kāmānāṃ tadvighāto hi janenaivopayujyate /
satṛṣṇasya tathā tṛptiḥ kāmebhyo naiva jāyate // 7.83 //
||kāmānusevinaḥ duḥkhaṃ kadāpi śāntiṃ nādhigacchati
anapekṣitacittasya nityaṃ kāmānusevinaḥ /
dīrgharātrānuśayikaṃ duḥkhaṃ naiva praśāmyate // 7.84 //
tvaritaṃ rakṣyate mūḍho vyasanenaiva budhyate /
paścāttu vyasane prāpte jānīte yasya tat phalam // 7.85 //
āsvādabhadrakā hyete kāmāḥ paramadāruṇāḥ /
dūtakān narakasyaitān carantyahitakāriṇaḥ // 7.86 //
||viṣayāgnidagdhāḥ narakaṃ yānti
yasteṣāṃ viśvaset martyo jñānacakṣurvigarhitaḥ /
viṣayāgnirabhratulyaḥ sa yāti narakaṃ naraḥ // 7.87 //
alpāsvādālpahṛdayā nityaṃ puruṣavañcakāḥ /
gandharvanagaraprakhyāḥ kāmā āsvādabhadrakāḥ // 7.88 //
||viṣayamohitāḥ devā api durgati yānti
(yathā) dīpaprabhā(bhasma) sañchanneva punaḥ punaḥ /
na ca bindatyamanaso devā viṣayamohitāḥ // 7.89 //
viṣayeṇātirabhasā nityaṃ kāmavaśānugāḥ /
na vidanti mahad duḥkhaṃ yadavaśyaṃ bhaviṣyati // 7.90 //
ramaṇīyāni kāmāni yasyaivaṃ jāyate matiḥ /
sa paścād vyasane prāpte mūḍho 'sau vipralapyate // 7.91 //
na kāmena madāndhasya viṣayairmohitasya ca /
naityikaṃ bhavati śarmma yatsukhānāmanuttamam // 7.92 //
||ādhyātmikasukhāpekṣayā kāmasukhaṃ hīnatamam
yacca kāmasukhaṃ loke yacca tṛṣṇodbhavaṃ sukham /
ekasyādhyātmikasyedaṃ kalāṃ nārhatiṣoḍaśīm // 7.93 //
||kāmī kadāpi sukhaṃ nāśnute
na sukhī vartate tāvadya yasya kāmo hṛdi sthitaḥ /
sa sarvaduḥkhabhāgārho narakānupadhāvati // 7.94 //
na tṛptirvidyate kāmairapi (bhogaḥ) śataṃ nṛṇām /
yatra saukhyaṃ na tatrāsti tṛptirviṣayasevinām // 7.95 //
sevyamānāḥ sadā kāmā vardhante ca muhurmuhuḥ /
te vardhitā viṣasamā bhavanti vinipātinaḥ // 7.96 //
vipattikuśalā ghorā nityaṃ patanahetavaḥ /
na ca teṣāṃ parityāgaṃ kurvanti viṣayotsavāḥ // 7.97 //
yasya dṛṣṭisamudrasya rūpaistṛptirna vidyate /
tathā śarmamanojñaiśca rasatṛptirna vidyate // 7.98 //
gandhairapi sadā ghrāṇaṃ na tṛptimadhigacchati /
sparśāḥ sammukhasaṃsparśāḥ sevyante naiva tṛpyate // 7.99 //
śabdaiḥ kāntaiḥ sumadhuraiḥ śrotrameti na tarpaṇam /
mano 'pi tṛptiviśvastaṃ vardhamānaṃ na tṛpyati // 7.100 //
||indriyāṇi kāmabhūmiṣu pātayanti
ṣaḍendriyāṇi capalānyādhṛtāni ratau punaḥ /
bhramanti muṣitā nityaṃ kāmabhūmiṣvanekaśaḥ // 7.101 //
na tṛptirasti devānāṃ gajānāṃ vai tṛṇairyathā /
analasya svabhāvo 'yaṃ tasya tṛptirna vidyate // 7.102 //
ṣaḍete vahnayastīvrā vitarkānilamūrchitāḥ /
bhramanti muṣitā nityaṃ kāmabhūmiṣvanekaśaḥ // 7.103 //
||indriyadagdhā narakaṃ yānti
tairayaṃ dahyate loko na ca vindatyabuddhimān /
āsvādabhadrakā hayete narakasya ca hetavaḥ // 7.104 //
||kāmamohitaḥ sukhavañcito bhavati
kāmā viṣayalobhāste lelihānā yathoragāḥ /
vilocanavaro hayeṣa na ca kāmairvimohitaḥ // 7.105 //
||kāmavaśīnaraḥ netrahīnā mūḍhataraḥ
sukhānusāriṇaḥ kāmo narakānupadhāvati /
na netrahīno narake pātyate satkriyānvitaḥ // 7.106 //
tasmād varaṃ vicakṣuḥ syānna tu kāmavaśo naraḥ /
aśakyavañcitā mūḍhāḥ kāmairahitakāribhiḥ // 7.107 //
||kāmacāriṇāṃ jñānādikaṃ durlabham
anirvidyanti kāmebhyo mohitāḥ svena cetasā /
na jñānaṃ nāpi vijñānaṃ vidyate kāmacāriṇām // 7.108 //
||kāmaḥ mṛtyubhavanaṃ nayati
yad duḥkhakāmajaṃ hatvā punaḥ kāmavaśānugāḥ /
mitrarūpā ca ye kāmāḥ kimpākaphalasannibhāḥ /
nayanti mṛtyubhavanaṃ durgatīśca punaḥ punaḥ // 7.109 //
anivarttya yathā toyamāpagānāmanekaśaḥ /
tathā saukhyagataṃ nṛṇāṃ sarvathā na vivartate // 7.110 //
vanopavanabhogeṣu sukhaprāpteṣvanekaśaḥ /
yo na tṛpyati kāmeṣu sa naro 'dhamagāmikaḥ // 7.111 //
pramādo pahato jantuḥ kāmāsvādeṣu tatparaḥ /
rūpeṣu rakṣyate nityaṃ pariṇāme ca vidyate // 7.112 //
ghanacchāyāsvarūpāṇi karmamiśrāṇi yāni vai /
tāni caiva kathaṃ devāḥ śakṣyante kāmagocare // 7.113 //
||kāmāḥ kadāpi na sevyāḥ
yadi nityā bhaveyurna kāmāste syurviṣopamāḥ // 7.114 //
||kāmatṛṣṇāduḥkhakarī
tathāpi kāmatṛṣṇā yā na sā jāti vilakṣaṇā /
prāgeva nityaṃ duḥkhāya śūnyamātmānameva ca // 7.115 //
teṣu duḥkhavipākeṣu kathaṃ rakṣantyabuddhayaḥ /
kāmāsvādeṣu rakṣyante bāliśāḥ mandabuddhayaḥ /
ādīnavaṃ na buddhayante kimpākaphalasannibham // 7.116 //
rūpaśabdādibaddho 'yaṃ tṛṣṇāviprakṛto janaḥ /
dīpyate vivaśo nityaṃ, kukarmaphalamohitam // 7.117 //
āsvādayitvā puruṣāḥ kāmān viṣaphalopamān /
tṛṣṇayā tṛptamanasaḥ patanti narake punaḥ // 7.118 //
yathābhivarṣate toyaṃ vardhante sarito yathā /
tathā kāmābhivarṣeṇa devānāṃ vardhate 'nalaḥ // 7.119 //
||kāmasukhasya nānto vidyate
jalasambhavamīno 'pi dṛśyate tṛṣṇayāturaḥ /
evaṃ sukhābhivṛddhā ca na vitṛpyati devatā // 7.120 //
ākāśasya yathā nānto vidyate nāpi saṃśayaḥ /
evaṃ kāmeṣu nāstyantaḥ kāmināṃ nāsti saṃkṣayaḥ // 7.121 //
salilādibhiratṛptasya sāgarasyormimālinaḥ /
na tu kāmairatṛptasya tṛptirasti kathañcana // 7.122 //
aprāptairviṣayairdevā na vitṛpyanti bāliśāḥ /
viṣayairnaiva tṛpyanti sukhalālasatatparāḥ // 7.123 //
||kāmastāpāya, na tu śāntyai
saṃprāpte vyasane tīvre cyavamānepyanekaśaḥ /
tapyate viṣaye tasmāt paraṃ kāmo na śakyate // 7.124 //
vilokya puruṣānete kāmaviśvāsaghātinaḥ /
tyajanti vyasane prāptā vipadyante hi te narāḥ // 7.125 //
atṛptasya sukhaṃ nāsti viṣayaiścāpi tṛpyate /
ye vā tṛiptikarā dṛṣṭāstān buddhvā (tu) vivarjayet // 7.126 //
||viṣayānparityajya śāntiḥ sevyā
sukhamūlā sadā śāntirasukhā viṣayā matāḥ /
tasmācchāntisukhā devā varjayitvā viṣayoragān // 7.127 //
badhabandhanarogādi viṣayebhyo mahadbhayam /
sambhrāntiriha saṃsāre viṣayaireva jāyate // 7.128 //
saṃyogā viprayogāntāḥ śataśo 'tha sahastraśaḥ /
jātau jātau sadā dṛṣṭāḥ saugataistattvadarśibhiḥ // 7.129 //
||aneka sukhasaṃsāraḥ viṣayātmaka eva
anekasukhasaṃsāro viṣayeṣu hi vidyate /
viṣayaiśca bhavet sarva jātau jātau prajāyate // 7.130 //
kaṣṭairyairanakāmairna śakyate 'mūḍhacetasā /
punastāneva mohāndhāḥ sevante 'kṛtabuddhayaḥ // 7.131 //
||viṣayaśatrusevinaḥ bāliśāḥ bhavanti
varjate hi sadā śatruvañcanāśaṅkayā naraḥ /
viṣayāḥ śatrubhūtā hi na vaśyante kathañcana // 7.132 //
kāmabaddhāḥ sadā mohabāliśā vā bhavanti te /
na tyajanti kathaṃ mūḍhā mohitāḥ svena karmaṇā // 7.133 //
yathā bahnibhayāt kaścid vahnimevopasevate /
tathā viṣayasaṃmūḍho viṣayānupasevate // 7.134 //
snāyusaṅgrathitaḥ pāśo dṛṣṭiramyo yathā bhavet /
tathā viṣayaramyo 'yaṃ pāśaḥ paramadāruṇaḥ // 7.135 //
||kāmasukhaṃ nāśāya bhavati
kiṃpākasya yathāsvādo madhurāgro mahodayaḥ /
paścād bhavati nāśāya sukhaṃ tadvadidaṃ nṛṇām // 7.136 //
pradīpasya śikhāṃ yāvat pataṅgo mohamūrchitaḥ /
patate dahyate caiva tathedaṃ sukhamiṣyate // 7.137 //
ajñātvā hi tathā bālā ramyadehasukhecchayā /
spṛśanti jvalanaṃ tadvat sukhametad bhaviṣyati // 7.138 //
||tṛṣṇāvighāta eva sukhāya jāyate
yathā ramyo vanamṛgastṛṣṇārta upadhāvati /
na ca tṛṣṇāvighāto 'sya tadidaṃ sukhamiṣyate // 7.139 //
na tṛptā na ca tṛpyanti na ca tṛptirbhaviṣyati /
viṣayaiḥ sarvadevānāṃ tasmāt kāmo na śāntaye // 7.140 //
||viṣayaiḥ pramattāḥ duḥkhamanubhavanti
pratyutpannasukhāḥ kāmā nāntakalyāṇakārakāḥ /
rañjitā viṣayairdevā vikṣiptamanasaḥ sadā // 7.141 //
nānāsaukhyapramattasya viṣayairvañcitasya ca /
samprāpte mṛtyukāle ca na śamāyāsya vidyate // 7.142 //
anukrameṇa maraṇamabhyeti tacca vidyate /
viṣayāpahatairdevaiḥ kāmavyāsaktabuddhibhiḥ // 7.143 //
||kāmā ahitakāriṇo bhavanti
jānīyādadya me devā yad duḥkhaṃ viprayogajam /
muhūrtamapi kāmeṣu na kuryāt tatra saṃsthitim // 7.144 //
||rāgāgninā dagdho vimohito jāyate
anityātmabhayāḥ kāmā nityaṃ cāhitakāriṇaḥ /
tathā vimohitān kālaḥ punastānanusevate // 7.145 //
rāgāgninā pradahayante nityaṃ devāḥ pramohitāḥ /
dahyamānāḥ punastattvaṃ praśaṃsanti punaḥ punaḥ // 7.146 //
||rathacakravatsadā bhrāntā viṣayavimohitāḥ bhavanti
viṣayeṣu na rakṣyante teṣāṃ duḥkhamiva sthitam /
traidhātukamidaṃ sarva bhrāmyate rathacakravat // 7.147 //
||gandharvanagarasadṛśāḥ kāmāḥ bhavanti
sattvā avidyayā mugdhā nityaṃ duḥkhasya bhoginaḥ /
vidyudālātacakreṇa samāḥ kāmāḥ prakīrtitāḥ /
svapne gandharvanagarasadṛśā vipralambhinaḥ // 7.148 //
||pañcaskandhamatirduḥkhitastiṣṭhati
anityaduḥkhaśūnyeṣu na kuryānmatimātmavān /
pañcaskandhāsuraiḥ proktaḥ śubhai riktaḥ svabhāvataḥ // 7.149 //
anyathā viṣavad vijñaḥ kāmeṣu ca prasahyate /
sa budhaḥ pāragaḥ śāntaḥ sattvānāmanukampakaḥ // 7.150 //
nirvāṇonmukha eva doṣācchāntimadhigacchati hitvā kleśamayaṃ pāśaṃ nirvāṇasyāntike sthitaḥ // 7.151 //
||kāmavibhrāntasya śāntikathā vṛthā
prabhavenna ca doṣeṣu kāmacaryāratasya ca /
vibhrāntamanasastasya kutaḥ śāntirbhaviṣyati? // 7.152 //
vibhrāntaṃ paśyatu mano viṣayeṣu pradhāvati /
saddharmapathavibhrānto narakeṣūpapadyate // 7.153 //
aśaktaprāptavibhraṣṭe kiṃ kāmairvidyutopamaiḥ /
kiṃpākaviṣaśastrāgnisannibhairduḥkhahetubhiḥ? // 7.154 //
||kāmāgniḥ viṣayasevanena vardhate
yathā yathā hi sevyante vardhante te tathā tathā /
avitṛptikarā hyete vahnidāhasya hetavaḥ // 7.155 //
||kāmān varjayitvaiva sukhamaśnuvate janāḥ
dāhadoṣeṇa sambhrāntāḥ ye surāḥ sukhakāṅkṣiṇaḥ /
varjayitvāśivān kāmāstataḥ saukhyaṃ bhaviṣyati // 7.156 //
||kāmāḥ vidyud guṇopamāḥ cañcalāḥ
vañcayitvā janaṃ mūḍhaṃ śāṭī kṛtyeva bandhanam /
pratyayo netracapalaḥ kāmā vidyud guṇopamāḥ // 7.157 //
uparyupari kāmā yaiḥ sevyante kāmatṛṣṇayā /
te rāgavahninā dagdhā dāhād dāhamavāpnuyāt // 7.158 //
atimūḍhatamā hyete ye surāḥ kāmamohitāḥ /
athavā ye na gacchanti yatsukhāt sukhamuttamam // 7.159 //
nirvāṇagāmino nāsti vinā muktyā kutaḥ sukham? /
tasmāt kāmānna seveta kaṣṭaḥ kāmasamāgamaḥ // 7.160 //
indriyāṇi na tṛpyante viṣayai rāgasevinaḥ /
atṛptau ca kutaḥ śarma sarvathā sampraveśate // 7.161 //
tasyāgramubhayād vetti saṃsārād duḥkhasāgarāt /
kāmān tṛṣṇāviṣayagān parityajati pāpakān // 7.162 //
||kāmodayavyayau samyagavadheyau
etāni girikūṭāni ramyāṇi vividhairdrumaiḥ /
dhyāyante tāni saṃśritya kāmānāmudayavyayau // 7.163 //
||śīlena śraddhayā ca iṣṭasādhanaṃ karttavyam
na kāmabandhanestṛptāḥ kāmajaṃ nidhanaṃ hi tat /
na śīlaśraddhe yeneṣṭe labhyate 'śivakāraṇam /
kāmajaṃ nidhanaṃ hyetat saṃsārāṭavideśakam // 7.164 //
||pāpāni parityajya sukhāvahaḥ śāntimārgaḥ sevanīyaḥ
yatra kāmavisaṃyuktaṃ bandhanaṃ vanamucyate /
yatra bhāsayate pāpād yatra śāntiḥ sukhāvahā /
tat kevalaṃ mahājñānaṃ kathyate nidhanaṃ dhanam // 7.165 //
||kāmatṛṣṇābhyāṃ vimuktaḥ śivamāpnoti
ye prasaktā na kāmeṣu tṛṣṇayā na pralobhitāḥ /
te śivaṃ sthānamāpannā na kāmāgnipraveśakāḥ // 7.166 //
||avitṛptāḥ narāḥ naśyantyeva
tṛptirnāsti sadā kāmairna kāmāḥ śāntaye smṛtāḥ /
tṛṣṇāsahāyasaṃyuktā jvalanti jvalanopamāḥ // 7.167 //
avitṛptā vinaśyanti narā devāstathoragāḥ /
te kevalaṃ praṇaṣṭā hi narakāgni pradarśakāḥ // 7.168 //
||tṛṣṇāmohitasya mṛtyuradhipatiḥ
vitarkāpahatasyāsya viṣayairvañcitasya ca /
tṛṣṇayā mohitasyaiṣa mṛtyū rājā bhaviṣyati // 7.169 //
||kāmāsaktāḥ pathyāpathyaṃ na vijānanti
saṃsaktakāmabhogeṣu pathyāpathyaṃ na vidyate /
janā vimohitāḥ sarvaiviṣayaiḥ kāmasaṃjñakaiḥ // 7.170 //
||kāmavaśānugāḥ viṣayaireva badhyante
viṣayaireva kṛṣyante ye surā mūḍhacetasaḥ /
ye (tu) buddhaguṇairyuktā na te kāmavaśānugāḥ // 7.171 //
||'dhīra' paribhāṣā
pratyutpanneṣu kāmeṣu sadoṣeṣu viśeṣataḥ /
yo na muhyati saukhyeṣu sa 'dhīra' iti kathyate // 7.172 //
||kāmapatitānāṃ surāṇāṃ sthitimāha
svapnakāyavicitreṣu jvālāmālopameṣu ca /
gandharvapuratulyeṣu kāmeṣu patitāḥ surāḥ // 7.173 //
tṛṣṇājanakabhūteṣu vināśāntakareṣu ca /
kāntāreṣu viśāleṣu kāmeṣu patitāḥ surāḥ // 7.174 //
ittvareṣu trichidreṣu nadīvegopameṣu ca /
cañcaleṣvatidurgeṣu (kāmeṣu) patitāḥ surāḥ // 7.175 //
pavanoddhṛtavegormijalacandre caleṣu ca /
atātacakralokeṣu kāmeṣu patitāḥ surāḥ // 7.176 //
samaṃ vidyullatācakramṛgatṛṣṇopameṣu ca /
phenavaccāpyasāreṣu kāmeṣu patitāḥ surāḥ // 7.177 //
kadalīgarbhatulyeṣu gajakarṇopameṣu ca /
nadītaraṅgavegeṣu kāmeṣu patitāḥ surāḥ // 7.178 //
kiṃpākaphalatulyeṣu vahnisannibhajātiṣu /
māyāraśminibheṣveṣu kāmeṣu patitāḥ surāḥ // 7.179 //
||jñānāṅkuśena kāmo varjanīyaḥ
jñānāṅkuśena vāryante viṣayāstattvadarśibhiḥ /
ye 'muktāścapalāstīvrāḥ sarvānarthakarā matāḥ // 7.180 //
||viṣayā eva narakapātahetavaḥ
viṣayāśā ca mūḍhānāṃ saṅkalpahṛtacetasām /
mṛtyupāśo 'yamabhyeti jīvitāśā(vi)bandhakaḥ // 7.181 //
pacanti niraye kāmāḥ prāṇinaṃ laghucetasam /
na ca vindanti mūḍhā ye mohena parivañcitāḥ // 7.182 //
viṣayāścapalāḥ sarve gandharvanagaropamāḥ /
duḥkhasaṃvartakā hyete narakāḥ pañcahetavaḥ // 7.183 //
||saṅkalpajo rāgaḥ narakaṃ pātayati
saṅkalpājjāyate rāgaḥ rāgāt krodhaḥ pravartate /
krodhābhibhūtaḥ puruṣo narakānupasevate // 7.184 //
||kāmaparityāgapūrvakaṃ nirvāṇaprāptaye yateta
tasmāt kāmaṃ parityajya krodhaṃ nirvāsya paṇḍitaḥ /
mohaṃ cāpi parityajya nirvāṇābhimukho bhavet // 7.185 //
||nirvāṇapathikānāṃ kṛte śatruvadeva kāmaḥ parivarjanīyaḥ
śatruvad viṣayā jñeyā nirvāṇaṃ caiva mitravat /
pumān viśrāntaviṣayo nirvāṇamadhigacchati // 7.186 //
||kāmamalairalipta eva vimalaprakāśamāpnoti
alolupaḥ kāmamalairaliptaḥ prahīṇadoṣo hatavāṇatṛṣṇaḥ /
saṃkṣīṇadoṣo vimalaprakāśaḥ prayāti śāntiṃ svaphalopabhogī // 7.187 //
||sukhārthī kāmaṃ parityajyaiva śāntimadhigacchati
||yaḥ kāmapaṅkoddhṛtavānadoṣaḥ
sarveṣu sattveṣu sadā sukhārthī /
||sa nirmalo 'śāntamanovimuktaḥ
prāpnoti nirvāṇasukhaṃ prasahya // 7.188 //
iti kāmajugupsāvargaḥ saptamaḥ /
||(8) tṛṣṇāvargaḥ
||tṛṣṇāgnireva narakabhūtaḥ
bhavotārāya tṛṣṇāgnirjvalanaḥ śīta ucyate /
narake nārake yo 'gnistṛṣṇāgnistriṣu dhātuṣu // 8.1 //
kalpabhūto hyayaṃ vahniḥ yo 'yaṃ narakasambhavaḥ /
bahujvālākulo vahniḥ tṛṣṇāhetusamudbhavaḥ // 8.2 //
karmakṣayād vimucyante narakāt pāpakāriṇaḥ /
triṣu dhātuṣu dahyante narāstṛṣṇāvaśānugāḥ // 8.3 //
anādimati saṃsāre tṛṣṇāgniratibandhakaḥ /
tṛṣṇāgnirnarakaṃ tasmānnāgnirnarakasambhavaḥ // 8.4 //
||tṛṣṇāgniḥ śarīraṃ manaśca dahati
gātradāhaṃ paraṃ kuryānnārakeyo hutāśanaḥ /
śārīraṃ mānasaṃ dāhaṃ tṛṣṇāgniḥ kurute nṛṇām // 8.5 //
||tṛṣṇāgniḥ sāmānyāgninā viśiṣyate
tasmād viśiṣyate vahniḥ tṛṣṇāhetusamudbhavaḥ /
nārakeyo 'samaścaiva tṛṣṇāgnirnitarāṃ smṛtaḥ // 8.6 //
||ayamagniḥ trikālasambhavaḥ
tristhānagaḥ trihetuśca trikarmaparidīpakaḥ /
trikālasambhavo jñeyastṛṣṇāgniparakastathā // 8.7 //
||tṛṣṇāgniḥ sadaiva sarvatra dāhakaḥ
rāgāgnirdahyate svarge dveṣāgnistiryage tathā /
mohāgnirdahyate pāpe tṛṣṇāgniḥ sarvadā sthitaḥ // 8.8 //
||tṛṣṇāgneḥ svarūpanirūpaṇam
mānerṣyādhūmaviśikhaḥ saṅkalpe dhanasambhavaḥ /
lobhāgnirdahate lokaṃ nāgniḥ kāmasamudbhavaḥ // 8.9 //
||tṛṣṇāgnirviṣayasevanenaiva vardhate
lobhāśīviṣadaṣṭā ye teṣāṃ śarma na vidyate /
sevito bhāvito lobho bhūya evābhivardhate // 8.10 //
||lobhasamo ripurbhuvi nāsti
yathā yathendhanaṃ prāpyānalo vardhatyanekaśaḥ /
śakyaḥ pālayituṃ(vahni) rlobhavahnirna(śakyate) // 8.11 //
cakravad bhramate loko lobhena parivañcitaḥ /
anādinidhane loke nāsti lobhasamo ripuḥ // 8.12 //
viśanti sāgarajale lobhena parivañcitāḥ /
śastrasaṅghātagahanaṃ yuddhaṃ saṃpraviśanti ca // 8.13 //
lobhahetorhi bhūpālā nāśayanti parasparam /
śastrāsibhairavaprotā yuddhayante dhanatṛṣṇayā // 8.14 //
tṛṣṇāviṣavinirmuktā lobhāṅgāravivarjitā /
samaloṣṭakāñcanā ye nirvāṇasyāntike hi te // 8.15 //
||lobhāgniḥ sarvāpekṣayā viṣamaḥ
atīvānupapannasya dhanalobhena dahyate /
na vahnirviṣamastatra lobhāgniryatra vartate // 8.16 //
||lobhaśāntiṃ vinā nirvāṇakathā vṛthā
lobhādhāraprayatnena hanyāt tān rabhasā budhaḥ /
anirvāpitalobhasya nirvāṇaṃ dūrataḥ sthitam // 8.17 //
||bhavasukhaparityāgī bhavajaṃ duḥkhaṃ nāpnoti
bhavābhilāṣiṇīṃ nāndīṃ nābhinandanti ye narāḥ /
na teṣāṃ bhavajaṃ duḥkhaṃ svapne samupavidyate // 8.18 //
||tṛṣṇābaddhān janān mṛtyuḥ śambūka iva karṣati
matsyān yathā jālabaddhān śambūkaḥ parikarṣati /
tṛṣṇābaddhāṃstathā sattvānmṛtyuḥ samupakarṣati // 8.19 //
||tṛṣṇāviṣaṃ kutrāpi na muñcati
saviṣaiḥ sāyakairviddho mṛgo yatra (pra)dhāvati /
tatra tatra viṣaṃ yāti tathā tṛṣṇāviṣaṃ nṛṇām // 8.20 //
pravāhapravahannadyā gatirgatya'nudhāvinī /
yathā nirdahate bālān śuṣkendhanamivānalaḥ // 8.21 //
āpātaramyā(viṣayā) vipākajvalanopamāḥ /
tasmāt tṛṣṇā vimoktavyā yadi saukhyaṃ hi rocate // 8.22 //
yathā hi vaḍiśagrastā mīnā mṛtyuvaśānugāḥ /
tathā prataptā viṣayān paridhāvanti duḥkhitāḥ // 8.23 //
||tṛṣṇāgniḥ narakādapi mahān
narakaṃ nārakeyaṃ ca tṛṣṇānihitaṃ mahat /
patanti nidhanā martyāḥ paradāropajīvinaḥ // 8.24 //
||tṛṣṇāprerito munirapi duḥkhamanubhavati
na ceṣṭitamanopāpatṛṣṇayā prerito muniḥ /
ṣaḍindriyasamudbhūto viṣayendhanadāhakaḥ // 8.25 //
||devānapi tṛṣṇāgnirdahatyeva
tṛṣṇāgnirdahate devaṃ kāyāgnirna kathañcana /
sukhāvṛtāḥ sukharatāḥ sukhe(na) parivañcitāḥ // 8.26 //
||tṛṣṇāparivañcitaḥ patanamapi nāvagacchati
patanaṃ nāvagacchanti tṛṣṇayā parivañcitāḥ /
jvālāmālākulaḥ sarvaḥ saṃsārastṛṣṇayāvṛtaḥ // 8.27 //
tṛṣṇāgninā vaśībhūtā janā gacchanti durgatim /
tṛṣṇāgnibhiḥ parivṛtaḥ suralokaḥ samantataḥ // 8.28 //
||tṛṣṇāgniḥ sadaiva vardhate
dahyate vivaśo raktaḥ kāmabhogavaśīkṛtaḥ /
yathā yathendhanaṃ prāpya jvalanaṃ saṃpravardhate // 8.29 //
tathā tathā sukhaṃ prāpya tṛṣṇāgnirvardhate nṛṇām /
parivartayate puṃsaḥ kāṣṭhāgnirdāhadīpakaḥ // 8.30 //
tṛṣṇāgnirdahate lokaṃ parihātuṃ na śakyate /
ye viśālāṃ nadīṃ tīrṇā saṅkalpakṛtabhairavīm // 8.31 //
||tṛṣṇāpāśaśūnyaḥ paramāṃ śāntimāpnoti
te gatāḥ paramāṃ śāntiṃ yān hi tṛṣṇā na bādhate /
tṛṣṇāpāśavimuktā ye saṅgadoṣavivarjitāḥ // 8.32 //
nirmuktapāpakalmāṣā vītaśokā hi te budhāḥ /
kalpakoṭisahasrāṇi tṛṣṇayā vañcitā narāḥ // 8.33 //
||tṛṣṇayā vañcito lokastṛṣṇāmevopāste
(na)te tyajanti(viṣayān) māyāmohavaśaṃgatāḥ /
tṛṣṇayā vañcito lokastṛṣṇāmevopasevate // 8.34 //
lavaṇodaṃ tṛṣātoyaṃ yathā pibati nārikaḥ /
na tena (tuṣyati) janturmuhuśca pariśuṣyati // 8.35 //
||duḥkhakarīṃ tṛṣṇāṃ na seveta
viṣayeṣveva tṛṣṇārtaśceṣṭate puruṣo 'dhamaḥ /
tasmāt tṛṣṇāṃ na seveta sā hi tṛṣṇā durāsadā // 8.36 //
||tṛṣṇāvaśo naiva pramucyate
tṛṣṇāvaśo hi puruṣaḥ saṃsārānnaiva mucyate /
anuttamāni saukhyāni bhuktvā deveṣu jantavaḥ // 8.37 //
||tṛṣṇāpāśavikṛṣṭāḥ narakaṃ patanti
tṛṣṇāpāśavikṛṣṭāste patanti narakaṃ punaḥ /
asvatantrādikalyāṇaṃ nityaduḥkhamayaṃ kaṭu // 8.38 //
||tṛṣṇayā kadāpi tuṣṭirna bhavati
tṛṣṇāyāḥ sevanānmuktaḥ sanmārgamadhigacchati /
satṛṣṇasya kutastuṣṭirviṣayeṣu bhaviṣyati // 8.39 //
sā tṛptiryā vitṛṣṇasya vītaśokasya dehinaḥ /
evaṃ vitarkavihitāḥ pramādena ca vañcitāḥ // 8.40 //
||tṛṣṇayā devānapi narakaṃ yānti
tṛṣṇayāḥ toṣitā devāḥ patanti narakaṃ punaḥ /
viḍambaneyaṃ paramā yatsurā narakaṃ gatāḥ // 8.41 //
krīḍakāḥ paramā bhūtvā kāmasya vaśamāgatāḥ /
na codvijanti saṃsārān prāṇinaścittamohitāḥ // 8.42 //
||tṛṣṇayā duḥkhataraṃ padamāpnoti
duḥkhād duḥkhataraṃ yānti tṛṣṇayā parivañcitāḥ /
yathā yathā sukhasyāptirvardhate jālinī tathā // 8.43 //
jālinīvahnidagdhasya narakānupakarṣati /
satṛṣṇasya vitarkā ye teṣāṃ saṃkhyā na vidyate // 8.44 //
||viṣayagāminaḥ tṛṣṇayā mṛtyumukhameva praviśanti
avitarkavitarkantu mṛtyurājo vikarṣati /
vitarkakāmavaśagāstṛṣṇāviṣayagāminaḥ // 8.45 //
||kāmāsvādapramattāḥ viṣayiṇo duḥkhinastiṣṭhanti
sukhasya bhoginaṃ dṛṣṭvā na vidvadbhistatheṣyate /
kāmāsvādapramattānāṃ prāṇināṃ viṣayārthinām // 8.46 //
||dehinaḥ tṛṣṇayā dahayante
jālinī bādhate nityaṃ yathā badhnanti dehinaḥ /
pañcālambanametattu tṛṣṇayā naiva dahayate // 8.47 //
||tṛṣṇāvimuktā vimalā bhavanti
tṛṣṇāvimuktavimalā na pāpapuragāminaḥ /
saṅkalpadoṣā kuṭilā tridoṣarajasodbhavāḥ // 8.48 //
||tṛṣṇayā saṃsārasāgare parivarte patanti janāḥ
pramādajalagambhīrāḥ strīrāgakṛtasevanāḥ /
gītatūryasvarāḥ śīghraṃ surāpānācca cañcalāḥ // 8.49 //
sañchannaviṣayā sarve manaḥ kṣiptataraṅgiṇaḥ /
tṛṣṇānadīṣu viṣame vahanti na ca gocare // 8.50 //
gāhante te ca sammūḍhāḥ surā rāgeṇa vañcitāḥ /
tridoṣakāṣṭhasaṃbhūtāḥ pramādānilavegataḥ // 8.51 //
tṛṣṇānalaḥ suragaṇān dahate na ca te viduḥ /
na kṣaṇo nāpi hi lavo na muhūrta kathañcana // 8.52 //
yā na tṛṣṇāvaśagataiḥ suraiḥ samupabhujyate /
tṛṣṇābhūmiriyaṃ kāṣṭhā vitarkajalasambhṛtā // 8.53 //
||tṛṣṇāsarpadagdhaḥ kālavaśīkṛto bhavati
yasmin krīḍanti vivaśāḥ devāḥ kāmavaśānugāḥ /
cittādinā pracaṇḍena tṛṣṇāviṣavisarpiṇā // 8.54 //
daṣṭānupañcaśīrṣeṇa kiṃ vṛthā vilapasyatha /
tṛṣṇānadī viśāleyaṃ pañcatīrthasamudbhavā // 8.55 //
tṛṣṇāmohendrajālena viprakīrṇena sarvadā /
tathā prapañcitā devā yathā na śubhabhāginaḥ // 8.56 //
||tṛṣṇāviṣayaghṛtasikto vardhata eva
nendriyāṇi sadā kāmaistṛpyanti hi kathañcana /
saṃvardhate tathā tṛṣṇā ghṛtasikto yathānalaḥ // 8.57 //
||tṛṣṇayā vividhāsu yoniṣu janāḥ bhramanti
nānāvidhaiḥ sukhaireṣā jālinī lokanāśinī /
narakapretatiryakṣu bhrāmayantī narān sadā // 8.58 //
||vītatṛṣṇaḥ nirmuktabandhanaḥ paramāṃ gatimāpnoti
mṛtyūpapattidolāyāṃ śliṣyante bāliśāḥ janāḥ /
suśīlāvītatṛṣṇāśca gatāste paramāṃ gatim // 8.59 //
nirmuktabandhanā dhīrā gataśokā gatavyathāḥ /
sukhaṃ prāpnuvanti nityaṃ ye na tṛṣṇāvaśānugāḥ /
janmaduḥkhamayaiḥ pāśairna te vidhyanti sūrayaḥ // 8.60 //
||tṛṣṇāvisṛṣṭiḥ jñānāya pravartayati
yeṣāṃ sarvāsvavasthāsu jñāneṣu vihitaṃ manaḥ /
animitte mano yeṣāṃ visṛṣṭā ye ca tṛṣṇayā /
te vītamalakāntārāḥ pāraṃ prāptāḥ sukhodayam // 8.61 //
||tṛṣṇāmohapramattāḥ bhave bhave bhramanti
tṛṣṇāmohapramattā ye ratisaukhyāstathaiva ca /
mohitāste devagaṇā bhramiṣyanti bhave bhave // 8.62 //
||aharniśaṃ tṛṣṇā tāpayati
kuṭṭanavyavahārā ye paricittāpahāriṇaḥ /
avidyābahulā ye vā nityaṃ dāhābhikāṅkṣiṇaḥ /
na rātrau na divā teṣāṃ hṛdayaṃ suprasīdati // 8.63 //
||lobhābhibhūtāḥ tuṣāgnikalpā bhavanti
lobhābhibhūtamanasāṃ parivittābhikāṅkṣiṇām /
teṣāṃ tuṣāgnikalpānāṃ viśvasenna svabhāvataḥ // 8.64 //
||viṣayendhana sarpād bhayamevocitam
bibheti hi naraḥ sarvaḥ sarpādiva viṣendhanāt /
lobhena viṣayeṇaivābhibhūtāste narā bhṛśam // 8.65 //
||tṛṣṇāvaśagāḥ vividhāṃ yoniṃ labhante
te mṛtā narakaṃ yānti pretayoniṃ tathaiva ca /
tasmādapi vinirmuktā narakād vahnisammukhāt // 8.66 //
||ākāṅkṣiṇaḥ nityaṃ duḥkhabhāgino bhavanti
pañcajanmaśatānyete bhavanti parikāṅkṣiṇaḥ /
vivarṇā dīnavadanā nityaṃ duḥkhasya bhāginaḥ /
bhavanti manujāḥ sarve lobhopahatacetasaḥ // 8.67 //
||vivekasampannāḥ paramāṃ gatiṃ labhante
prahīṇalobhā ye santi nityaṃ jñānābhikāṅkṣiṇaḥ /
buddhimantaḥ sadā santaḥ te gatāḥ paramāṃ gatim /
nirvāṇahṛdayā vītalobhamohāḥ sadā narāḥ // 8.68 //
||lobhākṛṣṭasya vinipātaḥ
lobhāśīviṣadaṣṭasya vinipāto dhruvaṃ sthitaḥ /
kriyamāṇo dhruvaṃ loko vardhate sa muhurmuhuḥ // 8.69 //
śuṣkendhanaṃ samādāya yathā vahniḥ pravardhate /
dhanatṛṣṇāratāḥ sattvāḥ dhanopārjanatatparāḥ // 8.70 //
mṛtyukāle samutpanne tyajanti vivaśā dhanam /
yacca tatsambhavaṃ yogāt tat sarva na vinaśyati // 8.71 //
||lobhātmā ghoraṃ narakaṃ yāti
tena vittena lobhātmā nīyate narakaṃ bhṛśam /
anyaistadbhujyate vittaṃ sa tu pāpena lipyate // 8.72 //
prayānti narakaṃ ghoraṃ paścāttāpena dahyate /
anartho hyartharūpeṇa sukharūpeṇa vā sukham // 8.73 //
||lobhatyāgaṃ prājñaḥ kuryāt
amitraṃ mitrarūpeṇa lobho 'yaṃ hṛdi vartate /
na lobhaṃ saṃśrayet prājño lobhāgnirdahyate sadā // 8.74 //
||lobhadagdhāḥ narakagāmino bhavanti
tena dagdhā bhṛśaṃ sattvāḥ paścānnarakagāminaḥ /
lokasādhāraṇā hyete vibhavāḥ sukhavarjitāḥ // 8.75 //
||tṛṣṇābhayavimuktireva śreyaskarī
teṣāmarthe kathaṃ pāpa kriyate mandabuddhibhiḥ /
tṛṣṇābhayavimuktasya nirāśasya hi sarvataḥ // 8.76 //
vītakāṅkṣasya dhīrasya nityaṃ padamavasthitam /
sampattau dhābate loko vipattau nāvabudhyate // 8.77 //
||sampattiḥ kṣayāntā
vipadantā hi sampattiḥ kṣayāntaṃ divasaṃ yathā /
yathā tiṣṭhati sampattiḥ vipattiḥ pāpikā tathā // 8.78 //
||kāmabhogairdevā api narakaṃ yānti
avitṛptasya kāmebhyastṛṣṇayā paridahyate /
yasyeṣṭāḥ sampado nityaṃ sukhaṃ cābhimataṃ sadā // 8.79 //
jani nāśayate tāsāṃ tṛṣṇā naṣṭā sukhāvahā /
te devā narakaṃ yānti kāmabhogaistathārpitāḥ // 8.80 //
analāceṣṭitaṃ sarva tad vadanti tathāgatāḥ /
manuṣyā yacca narakaṃ prayā(nti) śataśastathā // 8.81 //
||vimugdhāḥ yati jīvanaṃ nāvagacchanti
ceṣṭitaṃ tad viśālāyāḥ yoṣikāyā vidurbudhāḥ /
vimohitā na vindanti tvaritaṃ svalpajīvitam // 8.82 //
||tṛṣṇayā sukṛtāni vinaśyanti
sukṛtāni ca naśyanti tṛṣṇā naiva vinaśyati /
bhave bhave gatā satvāḥ na vindanti śubhāśubham // 8.83 //
śubhasya phalameveṣṭaṃ yat surāḥ paribhuñjate /
aśubhasya tathā dṛṣṭamasukhaṃ vinipātajam // 8.84 //
||śubhāśubhaprahīṇā eva jarāmaraṇarahitā bhavanti
śubhāśubhaprahīṇā ye saṅgadoṣavivarjitāḥ /
te gatāḥ paramaṃ sthānaṃ jarāmaraṇavarjitam // 8.85 //
||tṛṣṇānadīparikṣiptaḥ janaḥ kimapi nāvagacchati
pañcāraṃ bhavacakraṃ tat tṛṣṇānābhipuraḥsaram /
nadīrāgaparikṣiptaṃ na ca loko 'vabudhyate // 8.86 //
doṣāvartatarā jñeyā saṅkalpamakarākulāḥ /
tṛṣṇānadī viśāleyaṃ na ca loko 'vabudhyate // 8.87 //
||tṛṣṇā triṣu kāleṣu vañcikā
trikāle vañcanī tṛṣṇā nityamajñānakāriṇī /
na tasyāṃ viśvased dhīmān saṃsārabandhanā hi sā // 8.88 //
||tṛṣṇā lokabandhanabhūtā
mitravad dṛśyate kāle śatruvacca nikṛntati /
na tasyāṃ viśvaset prājñaḥ sā hi lokasya bandhanam // 8.89 //
śakyaṃ hi bandhanaṃ chettumāyasaṃ dāruvattathā /
na tṛṣṇābandhanaṃ chettuṃ nityaṃ kāmagaveṣibhiḥ // 8.90 //
yasyeṣṭo bandhabhedo 'yaṃ yasyeṣṭaṃ sukhamavyayam /
sa tṛṣṇayā vimuktaḥ (syāt)prajñāśo (dhanakṛd) bhavet // 8.91 //
||jñānena tṛṣṇāvṛkṣasya chedanaṃ karttavyam
jñānālokaḥ sukhāloko duḥkhaṃ tṛṣṇātamaḥsmṛtam /
tasmādālokamāsthāya tamo nudati paṇḍitaḥ // 8.92 //
jñānakhaḍgena tīkṣṇena tṛṣṇāvṛkṣaṃ nikṛntati /
nikṛttavṛkṣaḥ (sa) naraḥ sukhaṃ prāpnotyanuttamam // 8.93 //
doṣeṇa bahulā hyeṣā nadī prasravaṇākulā /
doṣā netānahitvā (na) bhavānmuñcati paṇḍitaḥ // 8.94 //
||prajñānāvamāśritya tṛṣṇānadyāḥ pāraṃ gacchati
tṛṣṇānadīṃ tripathagāṃ pramādāvartadustarām /
prajñānāvaṃ samāśritya pāraṃ gacchantyanāmayam // 8.95 //
mahecchatāmahacchatraṃ yena cāyānti bāliśāḥ /
tasmānmahecchatā badhyā tvayeyaṃ jñānacakṣuṣā // 8.96 //
||mahecchaiva hṛdayavraṇabhūtā
mahecchatāvraṇastīvro hṛdaye yasya jāyate /
na rātrau na divā tasya sukhaṃ bhavati lobhinaḥ // 8.97 //
saṅkalpe tu na sambhūtaḥ tṛṣṇāvāyusamīritaḥ /
mahecchatāmayo vahnirdahate hṛdayaṃ nṛṇām // 8.98 //
||lobhenātmano 'hitaṃ kurvanti janāḥ
lobhenāveṣṭitamanāḥ puruṣo laghucetasā /
jīvitānyapi sārāṇi jahāti dhanatṛṣṇayā // 8.99 //
pāpāni hi ca karmāṇi kurvanti puruṣāḥ kṣitau /
dhanalābhena tat sarva pravadanti manīṣiṇaḥ // 8.100 //
ye sāhasaṃ na kurvanti viśanti jvalanaṃ ca yat /
tat sarva lobhadoṣeṇa kurvantyahitamātmanaḥ // 8.101 //
śastrānilāni duḥkhāni vividhāni ca (sarvataḥ) /
viśanti (vai) narā mūḍhā lobhastatra hi kāraṇam // 8.102 //
hṛdayastho manovahnirnityaṃ bahvicchatāṃ nṛṇām /
alpecchatayā (hi) hṛcchāntirbhavatilābhinaḥ // 8.103 //
yathāgnirindhanenaiva praśāntimadhigacchati /
tathā vahvicchatāṃ nṛṇāṃ dhanairvṛddhiḥ prajāyate // 8.104 //
||alpecchataiva sukham
bhūpālā (hi) dhanaistṛptāḥ koṭiśo nidhanaṃ gatāḥ /
yāsyanti cānye nidhanaṃ tasmādalpecchatā sukham // 8.105 //
||tṛṣṇāvihīna eva sukhamāpnoti
duḥkhaṃ vahvicchatā nṛṇāṃ lakṣaṇaṃ sukhaduḥkhayoḥ /
(heyā sarvaprayatnena) idamuktaṃ parīkṣakaiḥ /
eṣa panthāḥ śivaḥ śreṣṭho yena tṛṣṇā vaśīkṛtā // 8.106 //
// iti tṛṣṇāvargo 'ṣṭamaḥ //
||(9) strījugupsāvargaḥ
||striya evānarthamūlam
striyo mūlaṃ (hi) pāpasya dhananāśasya sarvathā /
svahite ye na niratāḥ kutasteṣāṃ bhavet sukham // 9.1 //
anarthakarmaratayaḥ śāṭhyerṣyābahulāstriyaḥ /
lokadvayavināśāya puruṣāṇāmavasthitāḥ // 9.2 //
nityaṃ sarāgakuśalā nityaṃ tadvacanāḥ parāḥ /
anyacca hṛdaye tāsāṃ kathayantyanyadeva vā // 9.3 //
āpātamadhurāḥ sūkṣmāḥ vipāke vajracetasaḥ /
nopakāreṇa satkāraṃ smaranti laghucetasaḥ // 9.4 //
||striyo vidyutsvabhāvahṛdayā aticañcalāḥ
nāśayitvā priyaśataṃ smarantyekaṃ hi vipriyam /
vidyutsvabhāvahṛdayāḥ striyaḥ pāpasya bhūmayaḥ // 9.5 //
||strīṇāṃ nāśasādhakatvapradarśanam
strīhetunāśamicchanti puruṣā vakracetasaḥ /
strīvināśo vināśo drāgiha loke paratra ca // 9.6 //
||strīdarśanamevāgnivaddahati
evaṃ tu sarvaviṣayāḥ strīdarśanamihaikajam /
abhibhūya sarvaviṣayān nāryagnijvalanaṃ mahat // 9.7 //
||strīdoṣapradarśanapūrvakaṃ nārījugupsāsamīkṣaṇam
saṃśleṣādapi viśleṣaḥ smaraṇāt kathanādapi /
strīṇāṃ dāhasamuttho 'yaṃ vahnirantarjahāsakaḥ // 9.8 //
rāgeṇa saha jāyante nityaṃ vai dāruṇāḥ striyaḥ /
dānena saha jāyante yathā loke hutāśanāḥ // 9.9 //
na bhavet tādṛśo dāho yo 'yaṃ vahnisamudbhavaḥ /
yādṛśaḥ strīmado hyasti dehināṃ hṛdayodbhavaḥ // 9.10 //
sarvalokavināśāya sarvadharmakṣayāya ca /
hetavo narakasyaitāḥ striyaḥ proktā maharṣibhiḥ // 9.11 //
mukhato madhurāmarṣā hṛdayena viṣopamāḥ /
anavasthitasauhārdā nāsāṃ kaścit priyo naraḥ // 9.12 //
muhūrtena priyastāsāṃ muhūrtena tathāpriyaḥ /
anavasthitasauhārdāścañcalā kṣaṇikopamāḥ // 9.13 //
vañcanāhetukuśalā nityaṃ kāryaparāyaṇāḥ /
nityaṃ saṃyogamanaso nityaṃ mānaparāyaṇāḥ // 9.14 //
devānāṃ ca manuṣyāṇāṃ piśācoragarākṣasāḥ /
na bandhabhūtā yādṛśyaḥ striyaḥ kālaviṣopamāḥ // 9.15 //
nopakāraṃ smarantyetā na kuśalaṃ nāpi vikramam /
anavasthitacittāśca vāyuvegasamāḥ striyaḥ // 9.16 //
bhavanti sampado yatra rakṣyante yatra yoṣitaḥ /
vyasaneṣu viraktāstu tyajanti puruṣaṃ dhruvam // 9.17 //
yaṃ yaṃ gacchanti puruṣaṃ rakṣyante tatra yoṣitaḥ /
śīghraṃ śīghraṃ naraṃ hyetāstyajanti puruṣaṃ sthitam // 9.18 //
yathā hi bhramarī puṣpaṃ śuṣkaṃ tyajati sarvadā /
tathā vittena rahitaṃ puruṣaṃ tyajati priyā // 9.19 //
nistriṃśahṛdayāḥ krūrāścañcalāstamasāvṛtāḥ /
striyaḥ puruṣanāśāya jātāḥ kenāpi hetunā // 9.20 //
devānāṃ bandhanaṃ nāma yathā strībandhanaṃ matam /
strībandhananibaddhāstu patanti narakaṃ punaḥ // 9.21 //
etadagraṃ hi rāgāṇāṃ yo rāgaḥ strīsamudbhavaḥ /
strīrāgadagdhamanasaṃ paścād dahati pāvakaḥ // 9.22 //
pratyakṣāṇyapi karmāṇi rāgaiścāpahataḥ pumān /
na vetti mūḍhahṛdayaḥ strīrāgeṇa vimohitaḥ // 9.23 //
viśvāsya viṣaye puruṣaṃ bad dhvā priyamanekaśaḥ /
tyajanti vittanāśena tvacaṃ yadvadbhujaṅgamāḥ // 9.24 //
sarvopāyabhṛtā nāryaḥ sarvaśaḥ paripālitāḥ /
na śakyāḥ svavaśīkarttuṃ striyaḥ paramadāruṇāḥ // 9.25 //
āsāṃ sarvasvabhāvānāṃ nārīṇāṃ calacetasām /
na yāyājjātu viśvāsaṃ pumān dhīreṇa cetasā // 9.26 //
strīvidheyāstu ye martyā nityaṃ kāmagaveṣiṇaḥ /
paścimadarśanaṃ teṣāṃ suraloke bhaviṣyati // 9.27 //
pañcāṅgikena tūryeṇa vipralubdhāḥ samantataḥ /
vindanti vyasane duḥkhaṃ yadavaśyaṃ bhaviṣyati // 9.28 //
imāstāścañcalā nāryo yāsāṃ rāgaḥ kṛtastvayā /
tā bhavantaṃ parityajya punaranyaṃ tato gatāḥ // 9.29 //
dvidhā hi prakṛtiryāsāṃ (yoṣitāṃ) sahacāriṇī /
bhūyo 'bhiyanti puruṣaṃ vyasaneṣu tyajanti ca // 9.30 //
mṛgavanmohayantyetāḥ puruṣaṃ rāgamohitam /
paścāt (tu) vyasane prāpte tyajanti laghucetasaḥ // 9.31 //
nopakāraṃ na satkāraṃ na priyāṇi na santatim /
smaranti yoṣitastīvrā vyasane samupasthite // 9.32 //
mlānaṃ puṣpaṃ yathā tyaktvā bhramaro 'nyatra dhāvati /
tathā hi vyasane prāpte tyajanti khalu yoṣitaḥ // 9.33 //
anapekṣitasauhārdāścañcalāśca raṇapriyāḥ /
bhavanti yoṣitaḥ sarvā viṣamiśraṃ yathā madhu // 9.34 //
mohayanti narān kāmairvākyaiścāpi viśeṣataḥ /
na teṣāṃ viśvaseddhīmān puruṣo dhīramānasaḥ // 9.35 //
ābhirvimohitāḥ kiṃ vā raṃjitāḥ puruṣāḥ svataḥ /
na kurvanti hitaṃ vākyaṃ yathā muṣṇikagāmikam // 9.36 //
devāsuranarān yakṣān piśācoragarākṣasān /
indrajālamayā nāryo vañcayanti viśeṣataḥ // 9.37 //
etadagrañca pāśānāṃ yadidaṃ strīmayaṃ dṛḍham /
anena baddhāḥ puruṣā bhramanti bhavacārake // 9.38 //
na kaścit pāśapāśo 'yaṃ hṛtpāśo yoṣitaḥ param /
hṛtpāśabandhanairbaddhāḥ puruṣā duḥkhamohitāḥ // 9.39 //
dahayate chidyate pāśasstrīmayastu na dahayate /
narakapretatiryakṣu gacchantamanugacchati // 9.40 //
mūrtimān badhyate kāyaḥ pāśena mahatā tathā /
amūrtigaṃ cittamidaṃ strīpāśena tu badhyate // 9.41 //
(na) dṛśyate pāśamanyaṃ yena badhnanti yoṣitaḥ /
abhijñeyamapramāṇaṃ strīmayaṃ bandhanaṃ mahat // 9.42 //
anenāpātaramyeṇa (duḥkha) mokṣeṇa sarvadā /
pāśena baddhāḥ puruṣā na mucyante bhavārṇavāt // 9.43 //
ṣaḍindriyāṇi badhnāti pāśo yaḥ strīmayo mahān /
pāśastu kāyamevaikaṃ kaścit badhnāti vā na vā // 9.44 //
bandhanaṃ na dṛḍhaṃ hīdaṃ mokṣavārya ṣaḍāyasam /
saṃraktacittabhoge hi mandabuddhernarasya ca // 9.45 //
snāyuyantreṇa baddhāsu vistṛtakarmabhūmiṣu /
tīkṣṇaraktāsinā yukto maraṇārthamihāgataḥ // 9.46 //
||strīṇāṃ daurguṇyam
vañcanācchalakūṭāsu rabhasā nu viśeṣataḥ /
cañcalo bhrāntacittāsu bhrāntastvaṅgakṣaṇāriṣu // 9.47 //
vibhrānto bhrāntakathitairbhūṣaṇānāṃ tathā svanaiḥ /
haranti puruṣaṃ kṣipraṃ vañcanākuśalāḥ striyaḥ // 9.48 //
nānāvidheṣu puṣpeṣu yathā carati ṣaṭ padaḥ /
nānāvidheṣu martyeṣu tathemāścañcalāḥ striyaḥ // 9.49 //
yathā madhurikā pītvā puṣpamanyatra gacchati /
tathā puruṣamāpīyaḥ prayānti rabhasaṃ striyaḥ // 9.50 //
arthādāneṣu kuśalāḥ kruddhā nityaṃ durāsadāḥ /
vañcayitvā naraṃ śīghramanyatra saṃprayānti tāḥ // 9.51 //
sādhyamāyāpraharaṇāḥ kālakūṭaviṣopamāḥ /
striyaḥ puruṣaghātinyaścāturyeṣu vyavasthitāḥ // 9.52 //
vāyvākāśānalā yadvan na śaktā grathituṃ naraiḥ /
tathopāyaśatairnāryo (na) śaktā rakṣituṃ naraiḥ // 9.53 //
anarthavyādhimṛtyūnāṃ duṣkṛtānāñca karmaṇām /
hetubhūtāḥ paraṃ nāryo mokṣacaryābadhasya ca // 9.54 //
yadanekaprakāreṣu śaṭheṣu pāpakarmasu /
(patanti) manujā loke tatra hetuḥ parastriyaḥ // 9.55 //
na bālayauvanenaiva vārdhakyenaiva śāmyati /
cāpalyaṃ sahajaṃ strīṇāṃ bhāskarasya yathā prabhā // 9.56 //
anityaṃ sauhṛdaṃ tāsāṃ dīptānāmarciṣāṃ kaṇaiḥ /
vairañca śāśvataṃ tāsāmaśmanāṃ ca yathā vraṇaiḥ // 9.57 //
dhanahīne virajyante dhanayuktā bhavanti ca /
yāvadartha striyastāvadarthahīne kutaḥ striyaḥ? // 9.58 //
na sevābhiścadānena nopakāraiḥ pṛthagvidhaiḥ /
svīkarttuṃ na striyaḥ śakyāḥ jvalanopamacetasaḥ // 9.59 //
yathā naro 'nukūlaśca chandakarttā yathā yathā /
tathā tathā striyastasya vañcanākuśalāḥ param // 9.60 //
puṣpacchatro yathā sarpo bhasmacchatro yathā nalaḥ /
rūpacchannaṃ tathā cittamāsāṃ bhavati yoṣitām // 9.61 //
viṣavṛkṣe yathā puṣpaṃ dṛṣṭiramyaṃ na śāntaye /
viṣavṛkṣa (samā) nāryaḥ parivarjyāḥ samantataḥ // 9.62 //
nārīṇāṃ darśanākāṃkṣī viṣayesu ca tatparaḥ /
naro na sukhabhogāya (haya) smilloke na cāpare // 9.63 //
nāgninā na ca śastreṇa na balena na jantubhiḥ /
strīmayaṃ bandhanaṃ hetuḥ śakyate na durāsadam // 9.64 //
doṣajālamidaṃ (sūtraṃ)strīmayaṃ carate bhuvi /
yastrīvivarjito dhīmān asmilloke mahīyate // 9.65 //
yathā bhūtairmanuṣyāṇāṃ svakarmotthāpane na ca /
tathā striyo hi rakṣanti viṣamārtha tyajanti ca // 9.66 //
gatārthavibhavaṃ bhūyo varjitaṃ svena karmaṇā /
devaṃ samīkṣya capalāḥ striyo naiva prabhāvikāḥ // 9.67 //
||strīsukhaṃ kṣaṇabhaṅguram
kṣaṇabhaṅgamidaṃ saukhyamadhigatamavasthitam /
catvāryetāni duḥkhāni sevitāni nṛbhiḥ sadā // 9.68 //
||strī viṣāgnisadṛśā
tasmāt tāni vivarjyāni viṣāgnisadṛśāni hi /
yaḥ kaściccapalo janturyaśca doṣodbhavaḥ sadā // 9.69 //
tasmāt parisamāviṣṭāḥ striyaḥ kāraṇavatsalāḥ /
na sūryastamaso heturnāgniḥ śītasya kāraṇam // 9.70 //
na strīṇāṃ sauhṛdaṃ citte svalpamapyavatiṣṭhate /
yathā sthirā bhūmiriyaṃ yathā vāyuḥ sadā calaḥ // 9.71 //
||striyaḥ doṣameva smaranti
tathā strīṇāṃ kṛtaṃ nāsti doṣamayyaḥ sadā smṛtāḥ /
ciraprayatnāḥ puruṣaiḥ lobhitā bahuśaḥ striyaḥ // 9.72 //
tyajanti vyasane prāpte śuṣkaṃ sara ivāśugāḥ /
nordhvagāḥ sarito dṛṣṭā nāśmano gatiriṣyate // 9.73 //
girīṇāṃ gamanaṃ nāsti strīṇāṃ naivāsti sauhṛdam /
vapukarti sadā nṛṇāṃ dharmārthayaśasāṃ tathā // 9.74 //
yoniścānarthajālasya doṣāṇāmudbhavasya ca /
bhaved vajramayī mṛdvī tyajed (rātrau yathā) ravim // 9.75 //
na strī tyajedasādhyāni janmāpekṣā viśeṣataḥ /
nopacārakriyā dānapriyavākyāpalāpanaiḥ // 9.76 //
svīkartuṃ na striyaḥ śakyā jvalanopamacetasaḥ /
sukheṣu samatāṃ yānti vyasaneṣu tyajanti ca // 9.77 //
upakārāṃśca vismṛtya doṣamekaṃ smaranti tāḥ /
vanopavanaśaileṣu bhuktvā sukhamanekaśaḥ // 9.78 //
||strī lokasya bandhanam
saṃprāpte vyasane tīvre striya paribhavanti hi /
lokasya bandhanaṃ nāryo vañcanākṛtivardhikāḥ // 9.79 //
adhamāḥ vinipātānāṃ doṣāṇāṃ cāspadaṃ (bahu) /
sarvalokavināśāya vaśīkurvanti tṛṣṇayā // 9.80 //
yathā strībandhanamidaṃ durviṣahyaṃ kṛtaṃ mahat /
yadidaṃ bandhanaṃ loke kāmarāgamayaṃ mahat // 9.81 //
||strīvarjanameva śreyaṣkaram
tathā cānyaprayatnena vicārya upalabhyate /
vaśīkurvanti tā (nāryaḥ) kāmavāṇairanekaśaḥ // 9.82 //
svalpaiḥ parājitaṃ kṛtvā kāmasya vaśagāḥ striyaḥ /
rāgerṣyāśāṭhyabhūmīnāṃ vidyuccañcalacetasām // 9.83 //
lobhāhaṅkārayonīnāṃ na viśvāsyāḥ kathañcana /
śastrāgnisadṛśāstīkṣṇāḥ kāmapāśaparātmanaḥ // 9.84 //
svabhraprapātaviṣamaṃ gaṃbhīrasamacetasām /
parābhidrohamāyendrajālatadgatamānasān // 9.85 //
akālamṛtyuvajrāgnikālakūṭasamātmanām /
anekadoṣasambhārananditānāmanekaśaḥ // 9.86 //
yadi śīlalavaḥ kaścit strīṇāṃ manasi vartate /
cireṇa dahate vahniḥ sa spṛṣṭāḥ pavaneritaḥ // 9.87 //
strīdarśanasamucchreyamātraṃ dahati pāvakaḥ /
tasmāt striyo vivarjyāḥ syuḥ yadicchet sukhamuttamam // 9.88 //
etat sarva paraṃ loke nārīṇāṃ varjanaṃ sadā /
yadṛcchājālinīhetuṃ yaḥ icched bhūtimātmanaḥ // 9.89 //
ya icchati nivṛttiṃ tu sa naraḥ strīṃ vivarjayet /
sukhāsaktastathārtho (ca) kusīdaścañcalaḥ śaṭhaḥ // 9.90 //
pāpasevī sumṛṣṭāśī naro bhadraṃ na paśyati /
udyukto vīryavān dhīro dhārmikaḥ strīṃ vivarjayet /
dakṣo hetuphalaśraddho naraḥ kalyāṇavān bhavet // 9.91 //
// iti strījugupsāvargo navamaḥ //
||(10) madyajugupsāvargaḥ
||madyapānavarṇanasādhanapradarśanam
madyapānaṃ na seveta madyaṃ hi viṣamuttamam /
naśyanti kuśalā dharmā madyapānaniṣevaṇāt // 10.1 //
yaḥ sevate sadā madyaṃ tasya buddhirasaṃsthitā /
balabuddhī na dharmo 'sti tasmānmadyaṃ vivarjayet // 10.2 //
nāśānāmuttamaṃ nāśaṃ madyamuktaṃ manīṣibhiḥ /
tasmānmadyaṃ na seveta (madyaṃ) nāśayate naram // 10.3 //
aniṣṭāḥ pāpakā dharmā madyapānaniṣevaṇāt /
bhavanti tasmād viṣavanmadyapānaṃ vivarjayet // 10.4 //
dhanakṣayaṃ pāpakaraṃ kausīdyakaramuttamam /
madyapānasthitā doṣāḥ tasmāt tat parivarjayet // 10.5 //
rāgasyoddīpanaṃ madyaṃ krodhasyāpi tathaiva ca /
mohasyoddīpakaṃ bhūyastasmānmadyaṃ vivarjayet // 10.6 //
madyamūlamanarthasya hāsasya narakasya ca /
sarvendriyavināśānāṃ hetubhūtaṃ hyanarthakam // 10.7 //
atiharṣābhidhānasya śokasya ca bhayasya ca /
vāgdoṣasyātidamyasya pāruṣyasyāspadaṃ hi tat // 10.8 //
madyenākṣiptamanasaḥ puruṣāḥ paśubhiḥ samāḥ /
kāryākārya na vindanti tasmānmadyaṃ vivarjayet // 10.9 //
madyakṣipto hi puruṣo jīvannapi mṛto mataḥ /
ya icchejjīvitaṃ saukhyaṃ sa madyaṃ varjayet sadā // 10.10 //
||madyaṃ sarvadoṣāspadam
sarvadoṣāspadaṃ madyaṃ sarvānarthakaraṃ sadā /
sarvapāpeṣu sopānaṃ tamasāmālayo mahān // 10.11 //
||madyena pretaloke narake vā patanam
madyena narakaṃ yānti pretalokaṃ tathaiva ca /
tiryakṣu yānti puruṣā madyadoṣeṇa vañcitāḥ // 10.12 //
viṣādapi viṣaṃ madyaṃ narakānnarakaṃ tathā /
vyādhīnāṃ ca paraṃ vyādhirmadyamuktaṃ manīṣibhiḥ // 10.13 //
||madyena hānipradarśanam
buddhīndriyavināśāya dharmaratnaṃ kṣayāya ca /
yo 'tirekaparaṃ madyaṃ brahmacaryabadhāya ca // 10.14 //
madyena laghutāṃ yānti pārthivā śāstracakṣuṣaḥ /
kiṃ punaḥ prākṛtā martyā madyapānavilambitāḥ // 10.15 //
||madyasya vināśakaratvam
kuṭhāraḥ sarvadharmāṇāṃ hrīvināśakaraṃ param /
madyaṃ niṣevitaṃ martyairvināśāyopakalpyate // 10.16 //
||madyena jñānājñānavivekaśūnyapradarśanam
na jñānaṃ nāpi vijñānaṃ na kāryāṇi na ca kriyām /
jānīte puruṣaḥ sarva madyena hṛtacetasā // 10.17 //
||madyasevanasya paritāpasādhanam
akasmāt tapyate janturakasmāt paritapyate /
bhavatyakasmāt pāpī (ca) yo madyamanusevate // 10.18 //
||madyasya buddhisammohajanakatvam
buddhisammohajanakaṃ lokadvayavināśakam /
vahniśca mokṣadharmāṇāṃ madyamekaṃ vyavasthitam // 10.19 //
||madyasya kimpākatvam
abhyāse madhuraṃ madyaṃ vipāke paramaṃ kaṭu /
kimpākādapi kimpākaṃ madyamuktaṃ parīkṣakaiḥ // 10.20 //
||narakasya sādhanaṃ madyam
na madye viśvaseddhīmān naraṃ vakṣyati māmiti /
śītasparśa vipākoṣṇaṃ madyaṃ narakagāmikam // 10.21 //
sampattau vyasanaṃ madyaṃ devānāṃ tu viśeṣataḥ /
yathā yathā sukhā prītistannāśe vyasanaṃ tathā // 10.22 //
madyapānamadonmattāḥ sattvā mohavaśānugāḥ /
sākṣyamohamayaṃ pānaṃ pibanti rasatṛṣṇayā // 10.23 //
madyaṃ mohamayaṃ pāna pītvā kālena coditāḥ /
nākāt pratyakṣanarakaṃ tasmāt madyaṃ na saṃspṛśet // 10.24 //
||darśanātpānācca madyapānaṃ mohajanakam
darśanāt sparśanāt pānāta madyaṃ mohayate naram /
tasmāt sa madyapānaṃ ca dūrataḥ parivarjayet // 10.25 //
darśanājjāyate lobhaḥ sparśanād gandhasambhavaḥ /
gandhād rasābhilāṣaśca rasanādadhamā matiḥ // 10.26 //
||manīṣiṇaḥ madyasevanātpatanti
naikasarvādhamaṃ nyāsaṃ kathayanti manīṣiṇaḥ /
nāmarūpaniṣedhāya yathā madyaṃ niṣevitam // 10.27 //
||madyapānaphalasūcanam
vāgbhrāmayati mastiṣkaṃ cakṣuṣīdhvanireva ca /
sambhrāntivimatirmūḍho na kiñcit pratipadyate // 10.28 //
||striyo 'pi madyapāyinamupahasanti
striyo 'pyupahasantīmaṃ puruṣaṃ patitaṃ bhuvi /
niśceṣṭaṃ kāṣṭhasadṛśaṃ niścalaṃ patitaṃ bhuvi // 10.29 //
||madyapānaṃ maraṇādapi nikṛṣṭataram
sambhāvitasya maraṇaṃ madyapānaṃ prakīrtyate /
hālāhalādabhyadhikaṃ kārāvāsādhikaṃ ca tat // 10.30 //
||madyapānavarjanaṃ śreyaskaram
ādīnavāśca ṣaṭ triṃśanmadyapānādavasthitāḥ /
tasmādādīnavo jñeyaḥ sa hi tad varjayet sadā // 10.31 //
||madyapānaṃ viduṣo 'pi jantoḥ malinīkaraṇāya bhavati
atijātasya viduṣo malinīkaraṇaṃ mahat /
kāśapuṣpasamaṃ jantuṃ kurute laghusattvaram // 10.32 //
||viṣayānaladagdhaḥ kāryākāryaśūnyo bhavati
pramādauhyati magnānāṃ viṣayairapahṛṣyate /
madyapānena bhūyaśca manovyāmohakāriṇā // 10.33 //
viṣayānaladagdhasya kāryākāryamajānataḥ /
vanopavanalabdhasya madyapānasya kiṃ punaḥ // 10.34 //
||madyapānaṃ mohāya pāpāya jāyate
rasena śobhanaṃ madyaṃ pariṇāmena dāruṇam /
pariṇāmaphalaṃ pāpaṃ narakeṣūpapadyate // 10.35 //
pītaṃ janayate mohaṃ mohāt pāpeṣu rakṣyate /
saṃraktahṛdayo bālo narakānupadhāvati // 10.36 //
||madyapānamadhamatvasādhanam
prakarṣa janayatyādau vipāke dainyamuttamam /
tṛṭ chedaṃ kurute cāsau paścāddāhaṃ sudāruṇam // 10.37 //
tad buddhiṃ nāśayatyādau paścānnāśayate sukham /
tasmāt sa puruṣo dhīro yo madyaṃ nānusevate // 10.38 //
||madyaniṣeviṇo vihagasadṛśā bhavanti
vihagaiḥ sadṛśaṃ yānti puruṣā madyasevinaḥ /
tulyaṃ vyāmohajanakaṃ madyaṃ mohamahāviṣam // 10.39 //
||vimohitā durgatimadhigacchanti
yairmadyaṃ viṣavad dṛṣṭaṃ tairdṛṣṭaṃ padamuttamam /
yaistu tad virasaṃ pītaṃ pītaṃ tāmra (ka) lohitam // 10.40 //
niṣpratīkārakarmāṇi yaḥ karoti vimohitaḥ /
madyapānasamāviṣṭaḥ so 'nte gacchati durgatim // 10.41 //
||madyapānasevināṃ nāśo bhavati
ekatra sarvapāpāni madyapāna (niṣevaṇam) /
yasmānnāśayate (madyaṃ) cittamūlaśca saṃvaraḥ // 10.42 //
||madyapāyī naṣṭadharmo bhavati
naikāṅgitā hi cittasya na dharmāṇāṃ vicāraṇā /
yaḥ pā(pa)nirato bhikṣurbhavenmadyaniṣevaṇāt // 10.43 //
madyenākṣiptamanaso kuśalasya ca ghātakaḥ /
naṣṭadharmasya sattvasya nāyaṃ loko na cāparaḥ // 10.44 //
īryyāpathaṃ na jānāti na kālaṃ nāpi deśanām /
saddharmato viruddhaśca tucchaṃ kimapi bhāṣate // 10.45 //
svayaṃ tāvanna jānāti kimidaṃ kathyate mayā /
vākpāruṣyaṃ kathaṃ cānyaṃ parijñāsyatyaśobhanam // 10.46 //
lāghavaṃ yāti lokasya dharmācca parihīyate /
nidhana puruṣairdṛṣṭaṃ madyajvalanasevanāt // 10.47 //
||madyapānaṃ kutsāṃ sampādayati
nāśo bhavatyatīte hi vartamāne suhṛjjane /
anāgate kutsitānāṃ madyaṃ traikālyanāśakam // 10.48 //
||madyaṃ dharmapradūṣakameva
nāmarūpavināśāya cittanāśāya dehinām /
utpannadoṣajanakaṃ madyaṃ dharmapradūṣakam // 10.49 //
||madyavarjanaṃ dharmāya pānañca mṛtyurna bhavati
samāhitā dharmaśīlāḥ puruṣā madyavarjakāḥ /
te yānti paramaṃ sthānaṃ yatra mṛtyurna vidyate // 10.50 //
// iti madyajugupsāvargo daśamaḥ //
||atha dvitīyam udānam
(cittañca vāk tathā karma saṃyojanantu pāpakam /
||narakapretatiryakkṣutkausīdyāni vidurdaśa // )
||(11) cittavargaḥ
||cittaṃ rājavat pravartate
agādhaṃ viṣamaṃ tīvraṃ sarvasattvagataṃ mahat /
cittaṃ sarvasya jagato rājavat sampravartate // 11.1 //
||cittadhāriṇastajjñāḥ paramāṃ gatiṃ prāpnuvanti
adṛśyaṃ samprati bhayaṃ karma nārakacañcalāḥ /
ye cittadhāriṇastajjñāste gatāḥ paramāṃ gatim // 11.2 //
etannayati vyutthānametannayati durgatim /
tadevādyantamamalaṃ nirvāṇamadhigacchati // 11.3 //
manaḥ pūrvamaṅgamā dharmā manaḥ śreṣṭhā manomayāḥ /
manasā suprasannena bhāṣate vā karoti vā // 11.4 //
||cittavaśagasya cittamanudhāvati
yo na cittasya vaśagaścittaṃ tasyāntagaṃ sadā /
sa nirṇāśayati kleśān tamaḥ sūryodayo yathā // 11.5 //
||cittadagdhāḥ nāśaṃ yānti
cittaṃ śatruḥ paraṃ śatrurna śatruraparaḥ smṛtaḥ /
cittadagdhāḥ sadā sattvāḥ kāladagdhā yathā jaḍāḥ // 11.6 //
yaścittavaśamāpanno bālo mūḍho 'jitendriyaḥ /
tena duḥkhe samo nāsti nirvāṇaṃ tasya dūrataḥ // 11.7 //
||cittavaśagaḥ naraḥ narakamadhigacchati
āvarjyaḥ śatruraparo na cittāni (nigūhate) /
eṣa badhnāti puruṣo nṛpateryamaśāsane // 11.8 //
viṣayeṣu ratā nityaṃ na sa dharmaḥ kathañcana /
saddharmapathasammūḍho narakaṃ nayate mahat // 11.9 //
durdamānāṃ paraṃ cittamanīnāmagniruttamaḥ /
durdāntaṃ śīghragantṛ ca narakaṃ nayate dhruvam // 11.10 //
ye cittasya vaśaṃ yātā yātāste narakaṃ purā /
yaistu tad vāryate śīghraṃ na te duḥkhānugāminaḥ // 11.11 //
||cittānurūpaṃ sukhaṃ duḥkhañca bhavati
yathā yathā (nṛṇāṃ) cittaṃ pariṇāmastathā tathā /
kalpānāṃ śubhakarttuśca pāpakarttuśca pāpakam // 11.12 //
cittāyattaṃ bhavet karma karmāyattaṃ mano bhavet /
cittakarma samutthāya saṃsāraḥ parikīrtitaḥ // 11.13 //
duṣṭena cetasā karma yaḥ karoti pumāniha /
pacyate narake tena jālinyā sa viḍambitaḥ // 11.14 //
||cittakarma evaṃ saṃsāraḥ
cittādhīnaṃ bhavet pāpaṃ saṃsāraḥ parikīrtitaḥ /
cittapratyayajaṃ hyetat hetupratyayasambhavam // 11.15 //
cittena vañcitāḥ sattvā pāpasya vaśamāgatāḥ /
gacchanti narakaṃ pāpāt kāraṇāgramahābhayā(t) // 11.16 //
||na bhavet cittavaśago 'pi tu dharmavaśo bhavet
na gacchet cittavaśatāṃ gacched dharmavaśe sadā /
dharmacārī sukhī nityaṃ pāpacārī na śarmabhāk // 11.17 //
||cittāyattaṃ sarva phalam
cittāyattā kriyā sarvā cittāyattaṃ phalaṃ smṛtam /
vicittaṃ hi phalaṃ cittaṃ tathā phalamadhismṛtam // 11.18 //
cittena cintitaṃ sarva lokaścittabhavānugaḥ /
na hi tad vidyate sthānaṃ yanna cittavaśānugam // 11.19 //
||śubhasya nirvāṇasādhanatvam
mokṣa bandhanayormūlaṃ hetubhūtaṃ paraṃ matam /
śubhena mucyate janturaśubhenāśu badhyate // 11.20 //
||cittavaśagāḥ kadāpi nirvāṇaṃ nādhigacchanti
jālinyā mohitāḥ sattvāścittasya vaśamāgatāḥ /
nirvāṇaṃ nāpi gacchanti jātyandhā iva satpatham // 11.21 //
pañcendriyāṇi jitavān pāpaṃ bhuṅkte na karhicit /
ekacittaṃ tathā karma kurute vividhe bhave // 11.22 //
pañcaraṅgojjvalaṃ cittaṃ yathā dṛśyaṃ praśasyate /
pañcendriyavicitraṃ hi tathā karma bhave bhavet // 11.23 //
||cittakarttānekadhā bhavati
cittakartā hi puruṣo dṛśyairbhavati naikadhā /
cittaṃ cittakaraṃ śūnyaṃ sarvathā naiva dṛśyate // 11.24 //
||cittaṃ śobhanamaśobhanaṃ ca karma karoti
śobhanāśobhanaṃ citraṃ yathā bhittiḥ kṛtistathā /
śobhanāśobhanaṃ karma tathā cittaṃ karoti hi // 11.25 //
||cittānugaṃ karma
divārātrau yathā cittaṃ sthitaṃ bhavati citragam /
divārātrau tathā karma bhave samanuvartate // 11.26 //
akṛtvā sukṛtaṃ karma cittavṛttyanugā narāḥ /
patanti vivaśāḥ pāpe cittāriparivañcitāḥ // 11.27 //
karmacittakaro hyeṣa yatra yatra niyujyate /
caracittena mahatā taccittaṃ ca karotyayam // 11.28 //
pariṇāmaviśeṣeṇa yatra yatra niyokṣyate /
preṣyante tatra cittena tridhā tu gaticāriṇaḥ // 11.29 //
||cittasya damanaṃ sukhāvaham
cittādhināni vartante sarvakarmāṇi dehinām /
tasmāccittaṃ sadā dāntaṃ nayate padamacyutam // 11.30 //
durviṣahyasya laghunā yatra yatra nipātinaḥ /
cittasya damanaṃ sādhu cittaṃ dāntaṃ sukhāvaham // 11.31 //
yena cittaṃ sadā dāntaṃ tena doṣāḥ sadā jitāḥ /
jitadoṣasya dhīrasya duḥkhaṃ naiva prapadyate // 11.32 //
||cittasya laghuceṣṭitameva duḥkham
yacca svakaṃ bhaved duḥkhaṃ yacca duḥkhaṃ paratra ca /
tat sarvamaviṣahyasya cittasya laghuceṣṭitam // 11.33 //
||cittameva sarveṣāṃ prabhuḥ
sasurāsuranāgānāṃ piśācoragarakṣasām /
prabhurekaḥ paraṃ cittaṃ rājā(hi)tribhavasya tat // 11.34 //
||cittabhrāntaduḥkhamaśnute
cittaṃ nayati deveṣu cittañca narabhūmiṣu /
cittaṃ nayatyapāye(ṣu) cittaṃ bhrāmayati prajāḥ // 11.35 //
cittād bhrāntasya naṣṭasya viṣayairmohitasya ca /
tṛṣṇayā dahyamānasya sthitaṃ duḥkhamanuttamam // 11.36 //
||cittasya damanāt sukhānubhūtirbhavati
ekacāri sadāmūḍhaṃ durviṣahyaṃ mahābalam /
sampradāri sadādṛśyaṃ capalaṃ śīghragāminam // 11.37 //
evaṃ vidhaṃ hi ye cittaṃ damayanti manīṣiṇaḥ /
te mārabandhanātītāḥ pāraṃ prāptāḥ sukhodayam // 11.38 //
||capalaṃ cittaṃ narakāyopakalpyate
saṅkalpakuṭilaṃ tīvramagādhaṃ capalaṃ hi tat /
cittaṃ tamaḥśritaṃ śubhraṃ narakāyopakalpyate // 11.39 //
||doṣanirmukto 'cyutaṃ padaṃ prāpnoti
tadevaṃ doṣanirmuktaṃ nendriyārthavaśānugam /
aliptaṃ pāpakairdharmairnayate padamacyutam // 11.40 //
||śuddhaṃ cittaṃ śuddhe karmaṇi pravartate
hetupratyayajaṃ cittaṃ yogavāhi paraṃ ca tat /
pariṇāmavaśācchīghraṃ tathā tat sampravartate // 11.41 //
||cittānadhīnatve karma cañcalaṃ bhavati
ekaṃ karoti karmāṇi vividhāni calaṃ ca tat /
ekānekaṃ caraṃ sūkṣmaṃ kṣaṇādūrdhva na tiṣṭhati // 11.42 //
||saṃsārasya māyopamatvapratipādanam
durvijñeyaḥ sadā tasya niḥśarīrasya sarvadā /
ko 'sau nayati lokāntamatha kena ca gacchati // 11.43 //
gataśca tiṣṭhati kutra śarīrakarmakārakam /
dṛśyāni tasya karmāṇi sañcayo na ca dṛśyate // 11.44 //
damanaṃ duṣkaraṃ tasya yasya bhūtirna vidyate /
sarvasattvagataṃ ghoraṃ laghukāri ca cākṣuṣam // 11.45 //
pāpāt pāpataraṃ dṛṣṭaṃ māyopamamidaṃ bhavet /
puṇyāt puṇyataraṃ dṛṣṭaṃ samyagmārgasamāśritam // 11.46 //
||māyopamatvasamarthanam
na gatirjñāyate tasya gamanaṃ naiva dṛśyate /
nīyate ca kṣataṃ sarva jātyuttarasamāni ca // 11.47 //
śastreṇa chidyate nedaṃ jvalanena ca dahayate /
chidyate dahyate caiva janaḥ sarvamacakṣuṣā // 11.48 //
dṛḍhaṃ yat karmarajjvādi naraṃ badhnāti duḥkhitam /
jātyantarasahastrāṇi nayate na ca dṛśyate // 11.49 //
||dāntameva cittaṃ sukhāvaham
muhūrtena śubhaṃ bhūtaṃ muhūrtenāśubhaṃ ca tat /
śubhāśubhābhyāṃ racitaṃ(cittaṃ) dāntaṃ sukhāvaham // 11.50 //
ṣaḍ bhirdvāraiḥ prasūteṣu viṣayeṣvatilolupam /
cittaṃ nayati lokāntaṃ vyasanaṃ na ca budhyate // 11.51 //
||viprasannacittasya śreyaskaratve 'nuttamaṃ sukhaṃ bhavati
viprasannaṃ yathā toyaṃ viprasannaṃ yathā nabhaḥ /
viprasannaṃ tathā cittaṃ nīyate sukhamuttamam // 11.52 //
janāḥ sātiśayā (dṛṣṭā) vitarkaviṣayodbhavāt /
pauravāścittarājñaste bhavanti sahacāriṇaḥ // 11.53 //
||cañcalaṃ manaḥ saṃsāre gatiṃ kārayati
dhāvati yatra ca manastatra dhāvantyajñāninaḥ /
parasparabalānnī (tā) bhramanti tribhavārṇa(va)m // 11.54 //
||viśeṣacittenottamā gatirbhavati
cittavaiśadya bhāvānāṃ viśeṣaḥ karmaṇāstathā /
na karmaguṇahīnasya viśeṣa upalabhyate // 11.55 //
||susamāhitacittasya praśaṃsā
susamāhitacittaḥ sa nityaṃ dharmānudarśakaḥ /
na doṣavaśamāyāti yathā divyastamonudaḥ // 11.56 //
||gṛhasthasya samyagdṛṣṭitve nirvāṇaprāptirbhavati
samyagdṛṣṭeścādhimātrā yasya cetasi vartate /
gṛhastho 'pi sa me jñeyo muktaḥ saṃsārabandhanāt // 11.57 //
||vijñā devalokaṃ gacchanti
kalyāṇanirmalaṃ yacca tato doṣeṇa bādhyate /
vijño (na) malamāpnoti devaloke sa jāyate // 11.58 //
||vinītacittāḥ sukhagāmino bhavanti
viṣayadvāracapalaṃ nadīkuṭilagāminam /
yairvinītamidaṃ cittaṃ te surāḥ śubhabhāginaḥ // 11.59 //
||adharmamārgaḥ kalyāṇāya na bhavati
adharmapathamāśritya janāḥ pāpavaśānugāḥ /
ciraṃ bhramanti saṃsāre cittena parikheditāḥ // 11.60 //
||cittaṃ kṣaṇe kṣaṇe parivartate
kṣaṇe kṣaṇe cittamidaṃ naikaśaḥ parivartate /
laghusvabhāvacapalaṃ māyāgandharvasannibham // 11.61 //
||cañcalacitto baddho bhavati
tasya bandhanameveṣṭaṃ jñānavijñānasammatam /
dūravṛttirmahāvegaḥ paridhāvatyanekadhā // 11.62 //
||dhṛtyā cittadhāriṇaḥ sukhamaśnute
hriyamāṇaṃ sadā cittamindriyārthe durāsadam /
sandhārayati yo dhṛtyā sa dhīraḥ pāragāmikaḥ // 11.63 //
dhṛtimajñānamohaṃ ca viṣayottānamānasam /
sandhārayati yo dhīmān sa loke paṇḍito naraḥ // 11.64 //
||śubhacittaṃ kāmāvarodhakaṃ bhavati
yo yathā kurute cittaṃ tathā kāmān sa paśyati /
śubhena kāmaśamanaṃ nāśubhena pravardhanam // 11.65 //
||apraśāntamatirduḥkhamāpnoti
śāntacittaṃmanāḥ kāmānasyatīha viṣāstravat /
apraśāntamatiḥ sarpamaṇivat tān sa paśyati // 11.66 //
||cittavaśago na śubhāṃ gatimāpnoti
indriyāṇīndriyārthāśca cittādhīnā bhavantyamī /
citta saṃśleṣayogena pariṇāmaḥ pravartate // 11.67 //
||dhīrapraśaṃsā
tasyaiva vyavadhānena dhīraśca pratibudhyate /
rūpasāmānyato dṛṣṭaṃ pariṇāmaḥ kathaṃ pṛthak // 11.68 //
||cittasvarūpanirūpaṇam
yathā rūpaṃ tathā sarva viṣayāścittahetavaḥ /
cittaṃ dāntaṃ sadā śāntaṃ doṣamiśravigarhitam // 11.69 //
ekamekaṃ yathā śāli gandharūpe pṛthagvidhe /
saṃśleṣo yāti nānātvaṃ tathācittaṃ pravartate // 11.70 //
kriyāṃ hi tatra kurute yatra (cittaṃ) pradhāvati /
cittasaṃvāhanaṃ tadvākyaṃ loko 'yaṃ sampravartate // 11.71 //
viṣayād bhrāntamanasaś(cā)tivego mahābalaḥ /
cittaṃ(śānta)karaṃ dāntaṃ śivaṃ bhavati dehinām // 11.72 //
||dāntena cetasā tattvadarśanaṃ bhavati
tenādāntena śīghreṇa sarvapāpavihāriṇā /
bhrāmyate tribhavaḥ sarvaḥ na ca tattvaṃ sa paśyati // 11.73 //
||samīraṇaraṇodbhrānto lokaḥ saṃsāre bhramati
samīraṇaraṇodbhrānto yathā bhramati sāgaraḥ /
citteśvarasamāyukto loko 'yaṃ bhrāmyate sadā // 11.74 //
||cittaṃ śubhaṃ sukhamedhīta
śubhopanītaṃ cittaṃ(hi) śubheṣvevāpanīyate /
tathā śubhānucaritamaśnute teṣu dhāvati // 11.75 //
||yogavāhicittaṃ pratyayaṃ labhate
yogavāhi nṛṇāṃ cittaṃ vāyvambusamameva ca /
pratyayaśca yathā labhyastathā tat paridhāvati // 11.76 //
||cittaṃ pradhāvati parivartate ca
śīghraṃ pradhāvate cittaṃ śīghrañca parivartate /
śīghraṃ nayati deveśa (bhuvane) dāyabhūmiṣu // 11.77 //
||cittasya karttṛtvam
karttṛtvaṃ sarvadharmāṇāṃ bharttṛtvaṃ sarvakarmaṇām /
netṛtvaṃ sarvakarmāṇāṃ cittatvamiti lakṣyate // 11.78 //
||cittaṃ na viśvaset
na viśvaseddhi cittasya nityaṃ chidraprahāriṇaḥ /
durlabhasyāpi vaśyasya capalasya viśeṣataḥ // 11.79 //
||cittagativarṇanam
muhūrtena śubhaṃ yāti muhūrtena tathāśubham /
bhavatyavyākṛtaṃ śīghraṃ gatirasya na vidyate // 11.80 //
nāyatirjñāyate tasya gamanaṃ naiva vidyate /
abhūtaḥ sambhavastasya bhūtvā ca pratigacchati // 11.81 //
||rūparahitaṃ cittam
nākāro vidyate tasya sañcayo 'pi na vidyate /
grahaṇaṃ tasya naivāsti niḥśarīrasya sarvataḥ // 11.82 //
||pratyayasādhanavarṇanam
hetupratyayasāmagrayā prāptaḥ sañjāyate punaḥ /
maṇisomapratyayo (hi) pratyayo jñāyate 'nalaḥ // 11.83 //
||cittamindriyarūpādīn prati dhāvati
tathaivendriyarūpādīn prativijñānasambhavaḥ /
naikasya jñāyate cittaṃ samavāyyanulakṣyate // 11.84 //
||cittaṃ durnivāryam
tadevaṃ viṣayaṃ matvā durnivārya ca sarvataḥ /
saddharmamatirāstheyā na kāmeṣu kathañcana // 11.85 //
||cittamati capalam
caṇḍāticapalaṃ tīvramaviṣahyaṃ mahāvalam /
cittaṃ karoti karmāṇi yanna paśyanti bāliśāḥ // 11.86 //
||duḥkhapravartakaṃ cittam
sarvasya karmaṇaścittaṃ hetubhūtaṃ bhave bhave /
bhavet pravartakaṃ duḥkhaṃ yena dhāvati bāliśaḥ // 11.87 //
||cittadoṣo mahādoṣa eva
vātādayo na doṣāḥ syurdoṣā rāgādayo matāḥ /
vātādibhirapāyeṣu mānavo nopapadyate // 11.88 //
cittadoṣo mahādoṣo nityaṃ(pāpa) vidarśakaḥ /
tasmātteṣāṃ samāśreyo na vātādigamādiha // 11.89 //
||rāgānugaṃ cittaṃ duṣṭaṃ bhavati
vātādayaḥ praṇaśyanti dehanāśāccharīriṇām /
(rāgādayo) na tasya syurjanmāntaraśatairapi // 11.90 //
tasmād rāgasya vaśagaṃ na vidheyaṃ kadācana /
ābhyantikaṃ paraṃ śreyaḥ prāpyate rāgasaṅkramāt // 11.91 //
||mana eva cikitsako bhavati
yaścittavaidyaḥ sa bhiṣag na śarīrabhiṣag bhṛśam /
manaścikitsako jñeyo na tathā laukiko mataḥ // 11.92 //
||svacittakarmaṇā dagdho narake patati
karmacintyaṃ samaṃ cintyaṃ na cittena prapadyate /
svacittakarmaṇā dagdho narakānupadhāvati // 11.93 //
||dhyānādeva cittaṃ śuddhaṃ bhavati
yacchreyaḥ samacittasya na tat (kvāpyupa)padyate /
saṃrakṣyaṃ hṛdayaṃ mūḍhaḥ prayātamanudhāvati // 11.94 //
||cittavaśago duḥkhamāpnoti
dhyānād dhyeyena kūṭena yaḥ pumān vanamāśritaḥ /
taṃ muktvā cittakaḥ so 'yaṃ saṃprahṛṣyati bāliśaḥ // 11.95 //
ye bālāścittapāśena cittakarmavicāriṇaḥ /
nīyante hyavaśā ghoraṃ narakaṃ karmamohitā // 11.96 //
||cittavaividhyanirūpaṇam
sucittamapi yaccitaṃ na taccittaṃ satāṃ matam /
karmacittaṃ mahācittaṃ tridhātugatacitritam // 11.97 //
sattvā citrairupāyairhi bhramanti gatipañcake /
tat sarva karmasācivyaṃ citrakartṛ vicitritam // 11.98 //
||cittavaśago baddho bhavati
cittacitrakareṇedaṃ karmajātaṃ vicitritam /
yena sarvamidaṃ baddhaṃ jagad bhramati mohitam // 11.99 //
varṣātaparajodhūmaiścittaṃ naśyati bhūbhujaiḥ /
kalpakoṭisahastreṇa citraṃ cittaṃ vinaśyati // 11.100 //
nāśaṃ prayāti basudhā sāgaraścāpi śuṣyati /
cittenāpi kṛtaṃ citraṃ tasyānubhavane sthite // 11.101 //
||pramatte citte nānāgatirbhavati
nānāgatisamāvṛttā nānākarmasamānugāḥ /
nānācittavaśāḥ sattvā bhramanti gatipañcake // 11.102 //
bāliśā (nāṃ)nṛṇāṃ cittaṃ viṣayaṃ(prati)dhāvati /
na cinotyaśubhaṃ karma yena dhāvati durgatim // 11.103 //
||cañcalaṃ cittaṃ sadā viṣamaṃ bhavati
tasmāccittaṃ sadā rakṣyaṃ cañcalaṃ viṣamaṃ kharam /
nityaṃ viṣayasaṃsaktaṃ tṛṣṇāviṣasamāvṛttam // 11.104 //
||viṣayānuraktaṃ cittaṃ vyasane pātayati
dhāvate viṣayaṃ caitad vyasanaṃ nāvabudhyate /
paścāttu vyasane prāpte phalaṃ vindati karmaṇaḥ // 11.105 //
||samāhitacittaḥ sukhamaśnute
apāyabhīrutā tasya tasya cittaṃ samāhitam /
samāhitena cittena sukhāt sukhamavāpnute // 11.106 //
||nirjitacittaḥ sukhamāpnoti
viṣamaṃ capalaṃ tīvramaviṣahyaṃ mahābalam /
yaiścittaṃ nirjitaṃ dhīraiste loke sukhino matāḥ // 11.107 //
// iti cittavarga ekādaśaḥ //
||(12) vāgvargaḥ
||nirvāṇābhilāṣukaḥ pāruṣyaṃ varjayet
pāruṣyaṃ varjayet dhīmān samyagvāg bhīrato bhavet /
mādhuryābhirato jarntunirvāṇasyāntike sthitaḥ // 12.1 //
vācaṃ paśyan sadābhāṣenmalināṃ ca vivarjayet /
vāṅmanenābhibhūtā ye te yānti narakaṃ narāḥ // 12.2 //
ekadharmavyatītasya mṛṣāvādasya dehinaḥ /
pratīrṇapratilokasya nākārya pāpamastiha // 12.3 //
||mṛṣāvāg na prayoktavyā
mṛṣāvācaṃ na bhāṣeta sarvā pratyayakārikām /
yathā badhyati saṃsāre sugatiṃ naiva paśyati // 12.4 //
sādhupratyayatenīhā sarvavidveṣakārikā /
kāntāraḥ sarvādharmāṇāṃ mṛṣāvāca pravartate // 12.5 //
jātamātrasya martyasya kaṭhārī jāyate mukhe /
paścāt chinattyātmānaṃ vācā durbhāṣitaṃ vadan // 12.6 //
sarvā kāryapatākā sā sarvapāpaprasūtikā /
tamasāṃ yonirekā sā yāṃ vācaṃ bhāṣate mṛṣā // 12.7 //
satyena hīnāḥ puruṣāḥ sarvasādhuvivarjitāḥ /
tṛṇavad yānti loke 'smin pratyapāyeṣu duḥkhitāḥ // 12.8 //
na vadedanṛtaṃ dhīraḥ kaṣṭā hyanṛtavāditā /
pūtigandhyasukhī cāpi paścāttāpena tapyate // 12.9 //
||satyamahimā
satyaṃ ca na vivarjeta tasya dharmo na vidyate /
vinivartitadharmasya sthitaṃ duḥkhamanekajam // 12.10 //
||satyaṃ sarvadharmāṇāṃ pradīpabhūtam
pradīpaḥ sarvadharmāṇāṃ sādhūnāṃ ratnavat priyam /
svargasya ca paraṃ vartma satyamuktaṃ gatajvaraiḥ // 12.11 //
satyaṃ na hi divaṃ yāti mokṣasyāsatyavādinaḥ /
satyahīnā hi puruṣāḥ paśutulyāḥ prakīrtitāḥ // 12.12 //
jaghanyānāṃ jaghānyāste yeṣāṃ na vidyate /
satyaṃ dharmasya sopānaṃ jyotiṣāmākaro mahān // 12.13 //
panthāśca mokṣadharmāṇāṃ dhanānāṃ dhanamuttamam /
pāpakaiśca (pari)trāṇāṃ satyamuktaṃ manīṣibhiḥ // 12.14 //
||satyabhūṣitaṃ vāg bhūṣaṇasyāpi bhūṣaṇam
jyotiṣāṃ paramaṃ jyotiścakṣuścakṣuṣmatāmapi /
draviṇena vinā satyaṃ bhūṣaṇasyāpi bhūṣaṇam // 12.15 //
nidhānamatulaṃ satyamahārya (sarvasādhakam) /
gacchanti (satyā yiṇaḥ) puruṣāḥ paramāṃ gatim // 12.16 //
na tathā bhāsate rājā nānālaṅkārabhūṣitaḥ /
satyena bhūṣito dhīmān śobhate devavad yathā // 12.17 //
na mātā na pitā cātha mitrāṇi na ca bāndhavāḥ /
trāṇamevaṃ yathā śrutvā tasmāt satyaparo bhavet // 12.18 //
||anṛtanindā
vahnīnāṃ paramo vahnirviṣāṇāṃ paramaṃ viṣam /
durgatīnāṃ ca sopānamanṛtaṃ parikīrtitam // 12.19 //
viṣāgnitulyasaṃsparśa vartayedanṛtaṃ pumān /
anṛtena hi yo deva dagdhaityabhidhīyate // 12.20 //
||satyāsatyayoḥ parasparavirodhitvam
tasmāt sarvābhisāreṇa (na vadeda) nṛtaṃ pumān /
sarva bhayādikaṃ kaṣṭamanṛtaṃ kīrtitaṃ budhaiḥ // 12.21 //
vahnīnāṃ paramo vahnirnirdahedapi sāgaram /
kiṃ punaryo mṛṣāvādī kāṣṭhaloṣṭhasamākṛtiḥ // 12.22 //
satyaṃ tyaktvā mṛṣāvādaṃ yo naraḥ pratipadyate /
ratnaṃ tyaktvā sa pāpātmā pāṣāṇaṃ pratipadyate // 12.23 //
yasyātmā na bhavet dviṣṭo yasya vā narakaṃ priyam /
mṛṣāvādaṃ svadehāgnim abuddhiḥ sa niṣevate // 12.24 //
sadedaṃ satyavacanaṃ bhūṣaṇaṃ sarvadehinām /
satyaṃ tyaktvā mṛṣāvāde kasmād yānti kubuddhayaḥ // 12.25 //
satyaṃ guṇānāmagryaṃ vai doṣāṇāmanṛtaṃ smṛtam /
guṇāṃstyaktvā kathaṃ mūḍho doṣeṣu paridhāvati // 12.26 //
bījaṃ sarvasya duḥkhasya mṛṣāvādaḥ prakīrtitaḥ /
tathā satyaṃ sukhasyaiva tasmānnānṛtako bhavet // 12.27 //
satyavādī hi puruṣaḥ priyaḥ sarvasya dehinaḥ /
cakṣurdoṣaimṛṣāvādī tasmānnānṛtako bhavet // 12.28 //
devakalpāḥ sadā kṛṣṭāḥ puruṣāḥ satyavādinaḥ /
nārakeyāstathā mūḍhā janā hyanṛtacetasaḥ // 12.29 //
kalyāṇānāṃ paraṃ satyaṃ doṣāṇāmanṛtaṃ tathā /
doṣavarjī guṇadveṣī puruṣaḥ puruṣottamaḥ // 12.30 //
sukhodayaṃ sukhodarkaṃ sukhena paripacyate /
sukhena labhate satyaṃ(satyaṃ) nirvāṇagāmikam // 12.31 //
duḥkhodayaṃ kaṭuphalaṃ duḥkhena saha pacyate /
anṛtaṃ sarvaduḥkhāntaṃ kaḥ pumān na vivarjayet // 12.32 //
nānyadeśāgataṃ satyaṃ nānyasmāt prārthyate hi tat /
sarvatīrthottamaṃ satyaṃ na tīrthasalilāvṛtam // 12.33 //
dīpānāṃ ca paro dīpaḥ satyaṃ buddhena deśitam /
auṣadhānāṃ paraṃ tacca sadā duḥkhaniṣūdanam // 12.34 //
amṛtañca viṣañcaiva jihvāpāśe sthitaṃ nṛṇām /
amṛtaṃ satyamityuktaṃ viṣaṃ tūktaṃ mṛṣāvacaḥ // 12.35 //
yasyānṛtamabhipretaṃ tasya satyaṃ dhruvaṃ sthitam /
viṣantu yasyābhimataṃ tasyeṣṭaṃ syānmṛṣāvacaḥ // 12.36 //
viṣeṇa niścitaṃ nāśo mṛṣāvādena niścitaḥ /
mṛtavat sa pumānasti yo mithyātvabhibhāṣate // 12.37 //
nātmano hi hitaṃ pathyaṃ (para)sya na kathañcana /
paścāttu paraduḥkhāya tat kathaṃ sevyate nṛbhiḥ // 12.38 //
deśe deśe mayā dṛṣṭaṃ janmamṛtyusahasrakam /
paraḥ sahastraṃ janayennāśayedanṛtaṃ vacaḥ // 12.39 //
abhijātasa niṣkarṣo dvijātīnāṃ ca bhūṣaṇam /
darśanaṃ mokṣamārgasya satyamityabhidhīyate // 12.40 //
tṛṣṇānadī hayamārāṇāṃ satāṃ satyena karmaṇām /
pūrvavat satyamityuktaṃ paraṃ sugatadeśikam // 12.41 //
anādinidhane loke tṛṣṇāpāraṅgatā (narāḥ) /
nāstyatrāṇaṃ yathā satyamiti dharmavido viduḥ // 12.42 //
||abhidhyāpāśo na sevanīyaḥ
satyavadhyā sadā kleśā vajravadhyā yathā nagāḥ /
hatā(ste) puruṣā (jñeyā ye ') bhidhyā parivañcitāḥ // 12.43 //
paracittasamenedaṃ rūpādyaiḥ parivañcyate /
abhidhyāmānasaṃ pāśaṃ sevitaṃ na vicakṣaṇaiḥ // 12.44 //
dahyate 'vikṛta ātmā tailadīptirivānalaḥ /
abhidhyādagdhamanasaḥ kāraṇaṃ nopalabhyate // 12.45 //
||vyāpādaḥ sattvān mohayatyeva
yasmāt tat sarvadā varjyaṃ kaṭukāśāviṣodayam /
vyāpādamohitāḥ sattvā nityaṃ tadgatamānasāḥ // 12.46 //
na śāntimadhigacchanti sarpā iva bileśayāḥ /
atha kūrasvabhāvā ye vyāpādaparamā narāḥ // 12.47 //
na teṣāṃ vidyate saukhyamādityena yathā tamaḥ /
na dharme nārthanikaro na dharmā na ca bāndhavāḥ // 12.48 //
rakṣanti puruṣān sarvān vyāpādāhatacetasaḥ /
tamasāmākaro hyeṣa vyāpāda iha kathyate // 12.49 //
vyāpādayati janakaṃ vyāpādaḥ parikīrtitaḥ /
avyāpādaḥ paraṃ śreyo na vyāpādaḥ kathañcana // 12.50 //
avyāpādaparā ye tu te yānti padamacyutam /
niyatātathavādī yo 'dharmavādī na dhārmikaḥ // 12.51 //
sa cauraḥ sarvalokasya na cauraḥ prākṛtaḥ smṛtaḥ /
dharmavādī naro yastu carate dharmameva yaḥ // 12.52 //
sa yāti śāśvataṃ sthānaṃ yatra gatvā na śocyate /
mithyāvacohata (pumān) laukikaḥ samprakīrtyate // 12.53 //
lokottaraiḥ kalpaśataiḥ kadācit kathyate na vā /
tasmāt lokottaraṃ vākyaṃ laukikaṃ na kathañcana // 12.54 //
saṃsārabandhanaṃ dṛṣṭaṃ laukikaṃ viṣavad vacaḥ /
tṛṣṇārataḥ sadā puṇyānmucyateti suniścitam // 12.55 //
lokottaro (naro) dhanyo vidvadbhiḥ samudāhṛtaḥ /
hitaṃ tattvaṃ ca yo mūḍho na gṛhṇāti gurorvacaḥ // 12.56 //
||satyavādī sadā devatābhiḥ puraskṛtaḥ
sa paścād vyasane prāpte tapyate svena cetasā /
satyavādī sadā dānto devatābhiḥ puraskṛtaḥ // 12.57 //
priyo bhavati lokasya paścād deveṣu modati /
priyo bhavati lokasya paścād svāntena(vardhate) /
darśanīyaṃ mukhaṃ cāsya devalokeṣu jāyate // 12.58 //
abhūtavādī puruṣaḥ sarvasattvopapātakaḥ /
tamonicayasaṅkāśo jīvannapi mṛtaḥ samaḥ // 12.59 //
kathaṃ na jihvā patitā vākyasaṃstutikattṛkā /
mṛṣā vadati yo vācaṃ sadbhūtaguṇanāśikām // 12.60 //
mukhe sannihito byālo mukhe sannihito 'phalaḥ /
(mukhe)sañjvalito vahniryo vācā bhāṣate mṛṣā // 12.61 //
jihvā saṅgrathitaiḥ pāśaiḥ narakasyāgrahetukaiḥ /
chettā ca dharmahetūnāṃ mṛṣāvādaḥ pravartate // 12.62 //
na tasya mātā na pitā buddho nāpi samvaraḥ /
yaḥ pāpabuddhiḥ patito mṛṣāvādaṃ prabhāṣateḥ // 12.63 //
akasmāllaghutāṃ yāti ṣaḍbhiśca parivartate /
mucyate devatābhiśca yo vācaṃ bhāṣate mṛṣā // 12.64 //
asaṅgṛhītavākyasyāvicārya krodhanasya ca /
capalasyālpabhāgyasya sthitaṃ duḥkhamanantakam // 12.65 //
parasya duḥkhaṃ dṛṣṭvāpi sattvaḥ sattvopapātakaḥ /
paravyasanavat tajjñaḥ pumān narakagāmikaḥ // 12.66 //
ye yathāvādino marttyā na ca tatkāriṇaḥ sadā // 12.67 //
||satyameva svargasya nirvāṇasya ca sopānam
satyaṃ svargasya sopānaṃ nirvāṇadvārameva tat /
tasmāt satyaparo nityaṃ nityaṃ dharmagatiḥ smṛtiḥ // 12.68 //
||anṛtaṃ na vadet
aśokamajaraṃ sthānaṃ prayāti puruṣottamaḥ /
varjayedanṛtaṃ dhīmān ninditaṃ tattvadarśibhiḥ // 12.69 //
// iti vāgvargo dvādaśaḥ //
||(13) karmavargaḥ
||śubhāśubhakarmaṇāṃ phalabhogaḥ
śubhānāmaśubhānāṃ ca karmaṇāṃ phalaniścayaḥ /
bhujyate sukṛtaṃ sarva karmabaddhā hi dehinaḥ // 13.1 //
(yadaṅgī)kriyate karma tatkṛdbhiranubhūyate /
cittamānena mūḍhena tṛṣṇānagaravāsinā // 13.2 //
||svayameva phalaṃ bhuṅkte
sahāyairbahubhiḥ sārdha kurute karma duṣkṛtam /
ekākī karmaṇastasya phalaṃ bhuṅkte bhave bhave // 13.3 //
karmaṇāmavisaṃyogaḥ sarvaiḥ svajanabāndhavaiḥ /
śubhāśubhaṃ paraṃ loke gacchantamanugacchati // 13.4 //
yatra prayānti puṇyāni gandhastatrānudhāvati /
tathā śubhāśubhaṃ karma gacchantamanugacchati /
svakarmaphaladāyādā prāṇena karmayojinaḥ // 13.5 //
||sukṛtaiḥ suralokaṃ gacchanti
sukṛtaiḥ suralokeṣu duṣkṛtaiśca tathāpyadhaḥ /
yadduḥkhaṃ karmaphalajaṃ jāyate kaṭukodayam // 13.6 //
tasyopamānamasuraṃ triṣu dhātuṣu jāyate /
tridoṣajaṃ tricittotthaṃ triṣu dhātuṣu pacyate // 13.7 //
tasya karmavipākasya triṣu dhātuṣu lakṣyate /
hetupratyayasāmagrīsamutthaṃ ca prameva tat // 13.8 //
||anyakṛtakarmaṇaḥ phalaṃ nānyo bhuṅkte
na hyanyena kṛtaṃ pāpamanyena paripacyate /
sukarmaphaladāyādaḥ prāṇināṃ sarva eva hi // 13.9 //
||pūrvoktānāṃ trividhānāṃ svasya kṛta eva vipāko bhavati
karmaṇastrividhasyāsya na cāpyanyasya pacyate /
catvāriṃśadvipākasya ghoraṃ bhavati ceṣṭitam // 13.10 //
||karmaphalavarṇanam
ekaḥ karoti karmāṇi ekaśca phalamaśnute /
ekastarati durgāṇi sahāyo jāyate 'paraḥ // 13.11 //
jalāpekṣī jano yastu kurute karma duṣkṛtam /
na jano janaśatānāṃ bhuṅkte hi vyañjanaṃ (kvacit) // 13.12 //
na hyanyena kṛtaṃ karma saṅkrāmatyaparasya tat /
na manye 'nādinidhanamasmiṃlloke na cāparaiḥ // 13.13 //
duḥkhāsvādaṃ sukhodbhūtaṃ yena duścaritaṃ kṛtam /
tena carati saṃsāre prerite karmavāyunā // 13.14 //
||kasya dharmo vardhate?
anapekṣitatattvasya vyākulīkṛtacetasaḥ /
vardhate sakalo (dharmaḥ) dharmāvṛtamanoharaḥ // 13.15 //
||ke narakaṃ gacchanti?
manasā vañcitāḥ sattvā manasā vipramohitāḥ /
gacchanti narakaṃ pāpāstamastamaparāyaṇāḥ // 13.16 //
tamovṛte hi saṃsāre durlabhaṃ buddhaśāsanam /
duḥkhād duḥkhataraṃ yānti yebhyaḥ dharmo na rocate // 13.17 //
anādimati saṃsāre karmajālāvṛtā prajā /
jāyate bhriyate cai(va) svakarmaphalahetunā // 13.18 //
jāyante narake devā nārakeyāstathāvidhāḥ /
manuṣyāḥ pretaviṣaye narakaṃ vā prayānti hi // 13.19 //
||sukarmaṇaiva sukham
anyonyaprabhavaṃ dṛṣṭaṃ duḥkhaṃ vā yadi vā sukham /
kleśadharmodbhave janmanyaparādikṛtaṃ ca tat // 13.20 //
asaṅkhyeyakṛtaṃ karma saṃsāre prāṇibhiḥ sadā /
tatra śakyaṃ budhairgantuṃ varjayitvā tathāgataiḥ // 13.21 //
nādharmasya phalaṃ sādhu viparītaṃ na pacyate /
hetoḥ sadṛśatā dṛṣṭā jalasya vividhasya vai // 13.22 //
sādṛśyasya hetuphalaṃ viparītaṃ na jātu hi /
saṃskṛtānāmarūpāṇāṃ hetuḥ pratyayasambhavaḥ // 13.23 //
||sahetukaṃ sarva karmaphalam
nāhetukaṃ phalaṃ dṛṣṭaṃ narake tu viśeṣataḥ /
hetusaṅghātasaṃsaktaṃ narakeṣu vipacyate // 13.24 //
kṛtoparatagāḍhānāṃ niyataṃ pāpagāminām /
karmaṇā phalasambandho narakeṣu vipacyate // 13.25 //
deśānāṃ prati kālaṃ tu yat karma (vi)nivartate /
tasya neṣṭaṃ phalaṃ dṛṣṭaṃ tattvamārgavidarśakaiḥ // 13.26 //
||udāharaṇapradarśanapūrvakaṃ phalasya karmādhīnatvameveti
dīpādhīnā prabhā yadvat karmādhīnaṃ phalaṃ tathā /
anyo 'nyaphalasambhūtaḥ saṃskṛtaḥ sarva eva hi // 13.27 //
||pratītyasamutpādasamarthanam
anyonyahetukā dṛṣṭā hyanyonyavaśavartinaḥ /
sādṛśyasyānubandhena dṛśyante tattvadarśakaiḥ // 13.28 //
nāhetuphalasandhānamīśvarādibhirāsthitam /
bhavanti saṃskṛtā dharmā deśitāstattvadarśibhiḥ // 13.29 //
anādimatisaṃsāre hetupratyayasambhave /
sādṛśyaṃ karmaṇā dṛṣṭaṃ viparītaṃ na kalpyate // 13.30 //
||buddhasya svarūpam
tatstheṣu karmavaśagāḥ prāṇinaḥ karmahetujāḥ /
sa karmaphalatattvajño (buddha) ityabhidhīyate // 13.31 //
||keṣāṃ śāntiḥ na vidyate?
mārgāmārgaviruddhā ye mūḍhā buddhasya śāsane /
(na) teṣāṃ vidyate śāntirādityasya tamo yathā // 13.32 //
||karmāyattaṃ sukham
karmāyattaṃ sukhaṃ dṛṣṭaṃ sukhāyattaṃ manastathā /
mano 'vaboddhayā(ste)dharmā ye vyutpattivicāriṇaḥ // 13.33 //
||sucaritasya karmaṇaḥ phalam
anityāḥ sarvasaṃskārā jalabud budasannibhāḥ /
tasmāt sucaritaṃ karma loke martya paratra ca // 13.34 //
dṛṣṭaṃ karmaphalaṃ loke dṛṣṭā eva vicitratā /
yaḥ pramādaparaḥ puṃsāstasyātmā dhruvamapriyaḥ // 13.35 //
karmarajjvātidṛḍhayā duṣpramokṣasugāḍhayā /
baddhā bālā na gacchanti nirvāṇapuramuttamam // 13.36 //
// iti karmavargastrayodaśaḥ //
||(14) saṃyojanavargaḥ
||jñānena nirvāṇādhigamaḥ
jñānaśastre(ṇa)tāṃ chitvā nirmuktā vigatajvarā /
prayānti nirvṛttiṃ dhanyā yatra jñānyeva vidyate // 14.1 //
sadṛśaṃ hi phalaṃ hetoḥ kathayanti manīṣiṇaḥ /
hetorasadṛśaṃ naiva phalaṃ pacati dehinām // 14.2 //
hetupratyayasambaddhajanmapratyayasaṅgatāḥ /
yathā baddhā hi saṃsāre pramucyante (na)dehinaḥ // 14.3 //
||paramaśānterūpāyaḥ
tāṃ viśliṣya susambaddhāṃ gāḍhāṃ durviṣehāṃ parām /
gacchanti paramāṃ śānti yatra duḥkhaṃ na vidyate // 14.4 //
karmaṇā niyataṃ jantuḥ karmaṇā paripacyate /
sūpagaṃ (nanu) saṃsāre sukhaṃ naivopalabhyate // 14.5 //
duḥkhe duḥkhābhiṣaktānāṃ jantūnāṃ mūḍhacetasām /
sanmārgadeśiko nāsti yo 'smād duḥkhāt pramocayet // 14.6 //
ye na dharmaparā nityaṃ ye na satyaparāḥ sadā /
ye ca yoniratā nityaṃ teṣāṃ duḥkhaṃ na hīyate // 14.7 //
||dharma iha paratra ca sukhāvahaḥ
mātṛvat pitṛvaccaiva (mitravad) bandhuvat sadā /
dharmo vai deśito buddhairiha loke paratra ca // 14.8 //
trigatyavasthitāḥ sattvāstridoṣavaśamāgatāḥ /
tridhātugatikā nityaṃ trilokyāṃ patitāḥ (janāḥ) // 14.9 //
trikarmopāntavaśagāḥ strīpānādiparāśca ye /
na bhavānmuktigatikāḥ syurbhūmau vicaranti te // 14.10 //
||keṣāṃ duḥkhaṃ na vidyate?
triratne (na) pramādyanti tribodhivaśagāśca ye /
tridṛṣṭivarjakā ye tu teṣāṃ duḥkhaṃ na vidyate // 14.11 //
trikālasthitisaṃlagnā vijvarāstattvadarśinaḥ /
tribhāgakṛtisantuṣṭā vītaśokā nivṛttigāḥ // 14.12 //
trirāśisamavetā ye trikarmapravicāriṇaḥ /
na te vatsyanti saṃsāre vītadoṣā gatajvarāḥ // 14.13 //
mārgāmārgavidhijñā ye bhāvābhāvavicintakāḥ /
maitrībhāvaviviktā ye te yānti paramāṃ gatim // 14.14 //
||naraḥ kān bhajet?
anāvilena(manasā) viprasannena (cetasā) /
sarvadā dharmavaśagān dhīrān viprān bhajennaraḥ // 14.15 //
satyameva prapannā ye smṛtyā (hitvā) manomalam /
bhāvābhilāṣād viratā muktā niḥsaṃśayaṃ hi te // 14.16 //
nityaṃ duḥkhasukhairbaddhā vipralabdhā hyanekaśaḥ /
narā nidhanatāṃ yānti prāṇino mohavañcitāḥ // 14.17 //
||kairdurguṇaiḥ svargo na labhyate?
nāhrīkyamanapatrāpyaṃ kausīdyaṃ pāpamitratā /
naitāni nākabījāni tebhyo rajyenna paṇḍitaḥ // 14.18 //
āhrīkyamanapatrāpyaṃ nityaṃ pāpānucāriṇaḥ /
naraḥ prapātāt patati sa paścāt pratibudhyate // 14.19 //
||krodherṣyādibhayagrastāḥ svarga na gacchanti
krodherṣyāstyānamiddhaṃ hi tvaśraddhaṃ yanmanastathā /
mohaśokabhayagrastā na svarga prabhavanti te // 14.20 //
amṛtaṃ madyapānaṃ ca mithyādṛṣṭiśca lubdhatā /
kāraṇāni karaṇasya vyāpādakrūrakarmatā // 14.21 //
||kudṛṣṭeḥ kuphalam
adarśanaṃ paraṃ śreyo na kudṛṣṭiḥ kathañcana /
kudarśanena saṃmūḍhāḥ prayānti narakaṃ narāḥ // 14.22 //
ahetuṃ hetumāpaśyantya (nityaṃ) nityavannarāḥ /
prayānti narakaṃ tīvraṃ mithyāvādena vañcitāḥ // 14.23 //
kaṣṭena tejasā teṣāṃ mithyādarśanatatparāḥ /
prajñābhimānino bhūtā mohayantyaparān janān // 14.24 //
mohāndhakāragahane patantyeva mahārṇave /
loke prakṛtiduḥkhe 'smin hetubhūtā hi te janāḥ // 14.25 //
śarāṇāṃ tāpanaṃ kṣepaṃ kathayanti manīṣiṇaḥ /
cittatā yā tudatyante sarvataḥ kleśaparvataḥ // 14.26 //
kleśanāgād vimokṣo yo yasya jñānapuraḥ saraḥ /
prāpyate vītakai rūpaiḥ puruṣaistattvadarśibhiḥ // 14.27 //
anyo 'nyamatibhiḥ sarvā loko 'yaṃ vipralobhitaḥ /
na yāti paramāṃ śāntiṃ yatra mithyā na kathyate // 14.28 //
||narakahetavaḥ
auddhatyapāpasaṃsargaḥ kausīdyaṃ lubdhatā tathā /
hetavo narakasyaite śīlasya hi vivarjanam // 14.29 //
madyapānaṃ sadā hiṃsā paradārābhidarśanam /
lobhaḥ kūrā matiścaiva hetavo narakasya te // 14.30 //
||nāśahetavaḥ
paiśunyaṃ pāpasaṃsargo mithyādṛṣṭirasaṃyamaḥ /
cāpalyaṃ manasaścaiva nāśayanti naraṃ sadā // 14.31 //
avidyayā saha pāruṣyaiḥ mithyāvāgabhimānitā /
na sukhāya bhavantyete asmiṃlloke na cāpare // 14.32 //
||ke parivarjanīyāḥ?
yadyasau bhramati prāyo lokesmin kinna cāpare /
yadyasambhrāmite loke ye ca duḥkhe nimajjati // 14.33 //
tacceṣṭitamavidyāyāḥ kathayanti tathāgatāḥ /
mithyāmāno 'timānī ca sarvathā (parivarjyatām) /
parivarjyāḥ sadā hyete duḥkhavṛkṣasya hetavaḥ // 14.34 //
jñāninaḥ paramodārā nityaṃ kleśavadhe ratāḥ /
chitvā (tad) bandhanaṃ sarva gacchanti padamacyutam /
ādimadhyāntakalyāṇamasmiṃlloke na cāpare // 14.35 //
||doṣasevanaiḥ nāśo bhavati
doṣāṇāṃ sevanaṃ dṛṣṭamavidyāsampravartakam /
varjanīyāḥ sadā kleśāḥ sevyaṃ jñānamanuttamam // 14.36 //
||jñānena muktirbhavati
jñānena muktirbhavati na ca kleśairihocyate /
jñānāgninā hi dahayante kleśakāṣṭhā na śeṣataḥ // 14.37 //
||kāmamayajñānaṃ kleśajanakam
kleśaiḥ kimartha saṃruddhā jālinī viṣa(yai) ratā /
punaḥ kāmamayaṃ jñānaṃ cakṣuḥpaṭalabādhakam // 14.38 //
||rāganindā
nirvāṇayati sambuddhavākyabhaiṣajyabhojanaiḥ /
saddharmasenāpatinā rāgasenā vigarhitāḥ // 14.39 //
||śubhā vāṇī prayoktavyā
udīritā śubhā vāṇī niścetavyā prayatnataḥ /
catvāro hi viparyāsā budbudavaccakāsate /
lokadharmāstathā cāṣṭau nāśayantyakhilaṃ jagat // 14.40 //
||jñānaplavaḥ santaraṇasamarthaḥ
jālinīprabhavā nadyo vitarkaśatadustarāḥ /
jñānaplavaṃ samāruhya taranti munayaḥ śivāḥ // 14.41 //
||keṣāṃ muktirna vidyate?
mūḍhā ye bhūtamanaso narāḥ kāmasya sevinaḥ /
sadā ca pañcabhiḥ sthānairmuktisteṣāṃ na vidyate // 14.42 //
ayoniśomanaskārairyo vahniḥ samudīryate /
sa yoniśomanaskāravarṣaṇaiḥ pratikalpate // 14.43 //
||avidyāsaṃbhavam andhatvaṃ kathaṃ dūrībhavet?
andhatvaṃ cirakālotthamavidyāsambhavaṃ nṛṇām /
tadalpakāle jātena pradīpena na paśyati // 14.44 //
||jñānalokena trayo doṣāḥ vinaśyanti
rāgamūḍhā vipacyante narake mandamedhasaḥ /
jñāninastu na naśyanti nirvāṇagamanā yathā /
trayo do(ṣā) vinaśyanti jñānalokena dehinām // 14.45 //
tasmādaśeṣavijñānaśīlakṣāntirato bhavet /
amūḍhānāṃ praṇaśyanti trayo doṣāḥ śarīriṇām // 14.46 //
jñānānalena mandaśca kleśendhana mahāttviṣaḥ /
vyādhinirmagnatanavaḥ śayyāveṣṭanagocarāḥ // 14.47 //
yatra yāti paraṃ vedaṃ manomohamayaṃ phalam /
yāni duḥkhānyanekānyanekā bhujyate gatiḥ // 14.48 //
pañcakaiḥ prāṇibhinityametanmohasya ceṣṭitam /
trayo vā nirjitā doṣā yairidaṃ dahyate jagat // 14.49 //
||jñānayogena sukhaṃ bhavati
tamagniṃ jñānayogena nirvāpya sukhito bhavet /
tasmājjñānāgninā nityaṃ nirdahet kleśaparvatam /
kleśaparvatadagdhasya sukhaṃ padamavasthitam // 14.50 //
// iti saṃyojanavargaścaturdaśaḥ //
||(15) pāpavargaḥ
||pāpaphalasya ajñātā paritāpaṃ labhate
kriyamāṇasya pāpasya vijñeyaṃ kaṭukaṃ phalam /
yo na jānāti mūḍhātmā paścāt sa paritapyate // 15.1 //
(phalaṃ ca) labhate puruṣaḥ sarvapāpasya karmaṇaḥ /
tasmāt pāpaṃ na seveta yadīcchet sukhamātmanaḥ // 15.2 //
alpādapi mahāghorāt narakāt pāpacetasaḥ /
muktyartha (tāni) pāpāni bhūyo mohavaśaṃ gatāḥ // 15.3 //
na viśvaseddhi pāpasyā(lpatāṃ) narakagāmikām /
alpena vahninā śaile dahayante sarvato drumāḥ // 15.4 //
||nāsti pāpasamo śatruḥ
pāpena narakaṃ yāti pāpena paridahyate /
pāpena naiti nirvāṇaṃ nāsti pāpasamo ripuḥ // 15.5 //
pāpācāro hi puruṣo na kvacit sukhamedhate /
(pāpaṃ) tasmānna seveta yadīcchet sukhamātmanaḥ // 15.6 //
sādhukāraṃ ca sādhūnāṃ pāpamārgasya duṣkaram /
kurvantaḥ pāpakān sattvā modante(laghucetasaḥ) // 15.7 //
vipākakaṭukaḥ paścāt paritāpo 'lpacetasaḥ /
kuto 'pacitagātrasya karmaṇo dṛśyate phalam // 15.8 //
tasmāt pāpaṃ na kurvīta kaṣṭā pāpasya vedanā /
pāpaṃ pāpavipākaṃ ca pāpināṃ pacyate dhruvam // 15.9 //
na hi pāpaṃ na pāpasya tasmāt pāpaṃ vivarjayet /
parivarjitapāpasya na pāpād bhayamasti hi // 15.10 //
svakṛtaṃ bādhate pāpaṃ parīkṣyaṃ naiva bhujyate /
kalyāṇasya phalaṃ sādhu kaṣṭaṃ pāpasya pacyate // 15.11 //
kṛtvā tu puruṣaḥ pāpaṃ kalyāṇaṃ nānusevate /
na śastrāgniprapātebhyo duḥkhaṃ syāt tādṛśaṃ nṛṇām // 15.12 //
yathā niṣevitaṃ mithyāpāpaṃ pāpeṣu kalpyate /
vinivarjitapāpasya nityaṃ ca śubhacetasaḥ // 15.13 //
||śāntasya bhikṣornirvāṇaṃ nātidūram
(dehino) śāntavaktrasya nirvāṇaṃ nātidūrataḥ /
tīvrāt tīvrataraṃ yānti narāḥ kukṛtakāriṇaḥ // 15.14 //
sukhāt sukhataraṃ yānti narāḥ sukṛtakāriṇaḥ /
na hi tīvrasya pāpasya sukhaṃ phalamavāpyate // 15.15 //
sukhasya vā phala tīvraṃ viparītaṃ na pacyate /
anādimati saṃsāre sukṛtānāṃ phalaṃ sukham // 15.16 //
karmaṇāṃ sukṛtānāṃ ca tathā duḥkhaphalaṃ smṛtam /
pāpaṃ pāpānugaṃ dṛṣṭaṃ śubhasya ca śubhaṃ tathā // 15.17 //
||pāpī narakeṣupapadyate
pāpācāraḥ śubhadveṣī narakeṣūpapadyate /
parivarjitapāpasya nityaṃ ca śubhacetasaḥ // 15.18 //
hastāvalambi nirvāṇamadṛṣṭaṃ tadanāvilam /
ādimadhyāntakalyāṇā dharmā nityaṃ sukhodayāḥ // 15.19 //
||tasmāt pāpaṃ vivarjayet
ādimadhyāntakaṭukaṃ phalaṃ pāpasya karmaṇaḥ /
tasmāt pāpaṃ sadā varjyamālambyañca śubhaṃ sadā // 15.20 //
parivarjitapāpasya nityaṃ sukhamavasthitam /
anādimati saṃsāre dagdhāḥ pāpaiḥ punarnarāḥ /
khedaṃ kasmānna gacchanti bālā mohavaśānugāḥ // 15.21 //
āpātamadhuraṃ pāpaṃ pariṇāme 'gnisannibham /
pāpakārī tu puruṣaḥ sarvaloke vigarhitaḥ /
śubhakārī sadā śāntastasmāt pāpaṃ vivarjayet // 15.22 //
||dhīraistattvanidarśakaiḥ pāpavivarjanam
aniṣṭamahitaṃ dṛṣṭaṃ vipāke kaṭuvedanam /
pāpaṃ pāpavipākaṃ ca tasmād dhīmān vivarjayet // 15.23 //
asti pāpaṃ dhruvaṃ pāpe pāpamasti na pātakam /
pāpāceṣṭā kṣayāpekṣā kṛpā cittasugāmitā // 15.24 //
pāpaṃ pāpāśritaṃ nityaṃ dharmo dharmāśritastathā /
unnayatyuktametaddhi dhīraistattvanidarśakaiḥ // 15.25 //
||pāpavirahitāḥ paramaṃ sukhaṃ prāpnuvanti
acetanā dhruvaṃ bālā yeṣāṃ duścaritaṃ priyam /
vinivarjitapāpāstu gacchanti paramāṃ gatim // 15.26 //
atīva vañcanāghorā niyatā pāpagāminī /
mānuṣyaṃ durlabhaṃ prāpya yasya pāpaṃ priyaṃ bahu // 15.27 //
||śubhāśubhaphalayoḥ pariṇāmabhedaḥ
pāpād virajyate yastu śubhe vātīva rajyate /
sa sukhāt sukhamāpnoti nivṛttiṃ vā prayāti hi // 15.28 //
naro bhavati dhanyo 'yaṃ yaḥ śubhānyupasevate /
sa tvadhanyatamo loke yaḥ pāpamupasevate // 15.29 //
ādimadhyāntanidhanaṃ sadbhireva vigarhitam /
pāpaṃ pāpānugaṃ dṛṣṭaṃ narakāyopakalpyate // 15.30 //
||śubhakarmā sukhamāpnoti devalokaṃ ca gacchati
atīva śobhate loke śubhakarmā jitendriyaḥ /
kāyasya bhedāt satataṃ devaloke sa jāyate // 15.31 //
||pāpasya pariṇāmaḥ sudāruṇaḥ
||duṣkṛtasyānubaddhaṃ hi duṣkṛtaṃ phalamucyate
sukṛtasya tathā dṛṣṭaṃ phalaṃ sukhavipākajam /
bījasyāśuvibhītasya pariṇāmaḥ sudāruṇaḥ // 15.32 //
nimittaṃ sadṛśaṃ dṛṣṭaṃ phalaṃ pāpasya karmaṇaḥ /
pāpenākṛṣyate jantuḥ durgatau baḍiśairiva // 15.33 //
baḍiśairmucyate mīnaḥ pāpaṃ pāpānna mucyate /
dina pīḍāpi pāpasya sarvathā duḥkhakārikā // 15.34 //
amedhyasya yathā gandhaḥ pratikūlo hi dehinām /
śubhasya vāsanā ramyā vipraṇaṣṭasya durgatau // 15.35 //
vileṣu vāsanaṃ yadvat puṣpe naṣṭe pradṛśyate /
calatyayaṃ pāpakārī nityaṃ kāmavaśānugaḥ // 15.36 //
||ke śubhacāriṇaḥ?
ālasyānṛtiko nityaṃ nāsau kalyāṇamarhati /
anantā rajanī teṣāṃ (yeṣāṃ) pāpe sthitaṃ manaḥ // 15.37 //
prabhātaṃ rajanī teṣāṃ yeṣāṃ pāpe sthirā matiḥ /
anīrṣyakāḥ sakalyāṇāḥ puruṣāḥ śubhacāriṇaḥ // 15.38 //
||alpapāpī sukhamāpnute
ye na pāpātmano bhūtāste nityaṃ koṭacāriṇaḥ /
alpabhārā yathā nāvā plavate na nimajjati // 15.39 //
||pāpīmitreṇa duḥkhaṃ bhavati
tathālpapāpapuruṣaḥ plavate na nimajjati /
na pāpamitrasaṃsargāt puruṣaḥ sukhavān bhavet // 15.40 //
pāpamitraṃ samāsādya sarvānalaparo bhavet /
karmārambha vidhijño yo nityaṃ sūkṣmārtha (darśakaḥ) // 15.41 //
nāsau limpati pāpena paṅkena gaganaṃ yathā /
aśrutaṃ puruṣaḥ śṛṇvan śrutañcāpi bhaved dṛḍham // 15.42 //
||paṇḍitalakṣaṇam
pāpaṃ ca varjayed dhīmān pretya deveṣu jāyate /
guṇadoṣaparijñānammetat paṇḍitalakṣaṇam // 15.43 //
||mūḍhalakṣaṇam
guṇadoṣāparijñānametanmūḍhasya lakṣaṇam /
guṇeṣu guṇasañcāro doṣeṣu ca tathaiva ca // 15.44 //
||mūḍhāmūḍhayorlakṣaṇam
sadoṣaguṇatattvajño nityaṃ bhavati śokabhāk /
pāpakarttā (tu) puruṣaḥ śatruvaccātmanaḥ sthitaḥ // 15.45 //
śubhakarttā tathā puṃso mitravat pratipadyate /
tamonirayabhūmiṣvamṛto 'yaṃ pratipadyate // 15.46 //
yasya pāparatā buddhirnityaṃ viṣayatatparā /
viṣayārāmacapalā nityaṃ rāgānucāriṇī // 15.47 //
yasya buddhirna dharmeṣu narasya duḥkhabhāginaḥ /
hetutaśca mahāduḥkhāntahetorvahnisaṃyutāt // 15.48 //
kṣīṇapāpā vayaṃ sarve bhūyo lokamihāgatāḥ /
sukṛtasya phalaṃ sādhu hyanekaguṇamaṇḍitam // 15.49 //
duṣkṛtasya phalaṃ duḥkhaṃ visaṃvādakamiṣyate /
te vayaṃ sukhaduḥkhābhyāṃ bhūyāma bhavasaṅkaṭe // 15.50 //
karmavāyusamudbhrāntāḥ samudrasya yathormayaḥ /
kṛtaṃ pāpeṣvamanasaḥ pāpaiḥ rakṣanti ye janāḥ // 15.51 //
te tasya hetornarakaṃ prayāntyaśubhacāriṇaḥ /
tasmāttu narakānmuktāḥ te gacchanti triviṣṭapam // 15.52 //
te hi duḥkhaṃ (na)saṃsmṛtya punaḥ kāmavaśānugāḥ /
kharībhūtamidaṃ cittaṃ dolādolaiḥ sukhāsukhaiḥ // 15.53 //
viyogo 'yaṃ parīghāto na ca duḥkhairna vidyate /
apāradārasaṃyukta indriyaiḥ parivañcitaḥ // 15.54 //
||tṛṣṇāpāśavaśagaḥ saṃsāre bhramati
jano bhramati saṃsāre tṛṣṇāpāśavaśānugaḥ /
narakāt pretabhuvanaṃ tiryagyoniṣu pretataḥ // 15.55 //
tiryagbhyo nākabhuvanaṃ nākād bhūyo nṛjātiṣu /
ekakarmaparibhrānto jagad bhramati cakravat // 15.56 //
||sarva duḥkham
na ca khedavaśaṃ yānti(hyabhyāsa) vaśamāgatāḥ /
rakṣanti nākabhuvanaṃ virajyante tathā sukhaiḥ // 15.57 //
sukhāt sukhaparibhrāntā bhramanti bhramacāriṇaḥ /
duḥkhaṃ padmasahasrāṇi padmakoṭiśatāni ca // 15.58 //
(tāni) duḥkhāni bhuṅktāni na ca kliśyanti bāliśāḥ /
na sukhaṃ vidyate loke sarvaduḥkhaiḥ pariplutam // 15.59 //
||duḥkhasya hetuḥ bhavati
udvegaṃ naiva gacchanti prāṇino mohapīḍitāḥ /
duḥkhena khidyate bālo duḥkhahetau ca vartate // 15.60 //
hetau śataphalaṃ dṛṣṭaṃ bījaṃ prati yathā phalaiḥ /
sukhaduḥkhakaśābaddhāḥ prāṇinastribhavānugāḥ // 15.61 //
na yānti paramaṃ kṣemaṃ sarvaduḥkhavivarjitam /
smaryate (hi) yadā duḥkhaṃ tadā vidhyati dehinam // 15.62 //
vismṛte ca punarduḥkhe caranti vigatajvarāḥ /
nārakaṃ tu sadā duḥkhaṃ smṛtaṃ bhavati dehibhiḥ // 15.63 //
tadā kṛṣṇamidaṃ saukhyamanumānena tiṣṭhati /
tadeva viditaṃ matvā jagat sarva samanvitam // 15.64 //
śreyasi kriyatāṃ buddhirdoṣebhyo vinivāryate /
kṣaṇādhikāracapalaṃ jīvitaṃ veti vartate // 15.65 //
kṣīyante cāpi karmāṇi tasmācchreyaḥparo bhavet /
cittavegaṃ manaḥ sarva jīvitaṃ veti vartate // 15.66 //
||anāgatād duḥkhāt jñānī na bibheti
tasmānna jīvikāhetau pāpaṃ kuryādvicakṣaṇaḥ /
anāgatasya duḥkhasya na vibheti mahājanaḥ // 15.67 //
yenā(sya) pacyate pāpaṃ mohapāpavaśaṅgatam /
mohitaḥ pāpakairdhamairaśubhaiḥ śuklavarjitaiḥ // 15.68 //
||mūḍhaḥ pāpavaśād narakaṃ gacchati
nīyate narakaṃ mūḍho yatra pāpaṃ vipacyate /
yasya pāpād bhayaṃ nāsti sa pāpaṃ kurute bahu // 15.69 //
sa pāpānantasandagdhaḥ paścānnarakamāpnute /
(api) sūkṣmāgnikaṇikā yathā dāhāya kalpate // 15.70 //
||pāpavirahitāḥ sukhamicchanti
anyairapi tathā pāpairnarakaṃ yāntyabuddhayaḥ /
apāpabhīrutā tasmāt kartavyā sukhamicchatā // 15.71 //
hiṃsā mithyāvaco 'brahmacarya bhūyaḥ sukhodayam /
āhrīkyamanapatrāpyamauddhatyaṃ pāpamitratā // 15.72 //
||viṣāgnisadṛśaṃ pāpam
viṣāgnisadṛśā hayete tebhyo rakṣet prayatnataḥ /
duḥkhaṃ hi māradharmo 'yaṃ sukhaṃ dharmasamantataḥ // 15.73 //
||sukhaduḥkhayorlakṣaṇam
lakṣaṇaṃ(sukha) duḥkhānāṃ vidustattvavido janāḥ /
satyaṃ dānaṃ tathā kṣāntiḥ sadā cāpāpamitratā /
maitrī sadābhibhūteṣu prasthānaṃ tridivasya (hi) // 15.74 //
// iti pāpavargaḥ pañcadaśaḥ //
||(16) narakavargaḥ
||aṣṭau narakāgnayaḥ
kṛtvā duṣkṛtakarmāṇi sattvā viṣamajīvinaḥ /
yā gatiḥ pretya gacchantī tānapāyān (hi me) śṛṇu // 16.1 //
sañjīvaṃ kāmasūtraṃ ca sampātaṃ dvau ca rauravau /
tamoparaṃ mahācitrapatanaṃ ca pratāpanam // 16.2 //
ityete narakā aṣṭāvākhyātā duratikramāḥ /
raudrakarmābhisaṅkīrṇāḥ pratyekaṃ kṣobhadā (matāḥ) // 16.3 //
||narakāgnīnāṃ bhayānakatvam
catuḥskandhāścaturdvārā vibhaktā bhāgaśo mitāḥ /
ayaḥ prākāraparyantā ayasā pratiduḥkhitāḥ // 16.4 //
taptāyomayasaṃ bhūmirjvalantī tejasodgatā /
anekayojanaśataṃ dahati svaciṃṣā(bhṛśam) // 16.5 //
kandarpadamanā ghorā arciṣmanto durāsadāḥ /
romaharṣaṇarūpāste 'pyāhurduḥkhā bhayānakāḥ // 16.6 //
||narake patitā bhṛśaṃ tapyante
ete patanti narake ūrdhvapādā avāṅmukhāḥ /
ṛṣīṇāmativaktāraḥ saṃyatānāṃ tapasvinām // 16.7 //
te punastatra pacyante taptāmbhasi kṛtā iva /
krandamānā divārātrau, nagā vāteritā iva // 16.8 //
praṇadanti mahānādaṃ tīvraduḥkhaiḥ pratāpitāḥ /
sarvā diśaśca dhāvanti nārakaiḥ puruṣairdrutāḥ // 16.9 //
kudṛṣṭyā mohayitvārthe mohapāśāvṛto janaḥ /
prāpnoti narakaṃ ghoraṃ kāraṇodadhisaṃvṛtaḥ // 16.10 //
kudṛṣṭyā dagdhasarvasvo manuṣyaḥ puruṣādhamaḥ /
tathā baddho 'sti narake mānināṃ ghorakāraṇam // 16.11 //
ye mithyāvaśamāpannāḥ puruṣā mandamedhasaḥ /
te sarve narakaṃ yānti cittairhi parivañcitāḥ // 16.12 //
||kukṛtaphalam
yastvayā duṣkṛtaṃ pūrva kṛtaṃ cittānuvartinā /
tasya bhuṅktaphalaṃ mūḍha vipākottama (māpsyasi) // 16.13 //
hāryāṇi paricittāni, saṃsevyāḥ parayoṣitaḥ /
hrasvā (hi) jantavo nityaṃ svacittaparivañcitāḥ // 16.14 //
tasya karmavipākasya vaśa eva tvamāgataḥ /
kiṃ krandasi svayaṃ kṛtvā kukarma puruṣādhama! // 16.15 //
ye narāḥ kukṛtaṃ kṛtvā pañcatvaṃ yāntyamedhasaḥ /
yeṣāṃ tu niṣphalaṃ janma bījamuptaṃ yathoṣare // 16.16 //
alpamādhuryasaṃyuktān kāmān kaṭuvipākinaḥ /
sevate yastvasau mūḍhaḥ sa yāti tamaso tamaḥ // 16.17 //
kiṃ kṛtaṃ mūḍha bhavatā putradārasukhārthinā /
dahasye narake caikaḥ svakarmaphalavañcitaḥ // 16.18 //
||keṣāṃ duṣkaraṃ jīvanam?
yaḥ putradāravaśagaḥ sevate duṣkaraṃ naraḥ /
sa yāti narakatvaṃ (ca) pāpaṃ tadanubhūyate // 16.19 //
na dārā na sutā nārtha na mitrāṇi kathañcana /
mṛtyukāle samutpanne rakṣanti samupasthitāḥ // 16.20 //
yeṣāṃ sāṃkleśikaṃ cittaṃ tṛṣṇayā parivañcitam /
sahāyatā kutasteṣāṃ kasmāt (tvaṃ) paritapyase? // 16.21 //
hṛto 'si pūrvaviṣayaistṛṣṇayā parivañcitaḥ /
kiṃ krandasi svayaṃ kṛtvā kukṛtaṃ mūḍhacetanaḥ // 16.22 //
na tathāgnirna śastrāṇi na viṣaṃ nārayaḥ sthitāḥ /
bādhate puruṣaṃ loke yathā duṣkṛtyamātmajam // 16.23 //
||pakṣiṇāṃ nīḍavāsavat bhavacakram
digbhāge hi yathā gatvā saṃśrayante vanaspatīn /
vihagāḥ kālamutthāya tathā prāṇisamāgamaḥ // 16.24 //
nāśayitvā paraṃ dravyaṃ kṛtvā lokavyatikramaṃ /
kiṃ karotyaśubhaṃ karma mohena parivañcitaḥ // 16.25 //
yena yāti parāṃ śāntiṃ yena yātyasurālayam /
tatra hetuḥ paraṃ mohastamasāmapi yat tamaḥ // 16.26 //
||kuṭumbāya kṛtaṃ pāpaṃ narake pātayati
putradāramayaiḥ pāśaiścānītā narakālayam /
yadartha kriyate pāpaṃ yuṣmābhiścittavañcitaiḥ // 16.27 //
mitrāṇi putrāḥ (pitarau kiṃ) bandhujanabāndhavāḥ /
yeṣāmarthe kṛtaṃ pāpaṃ bhavadbhirmandabuddhibhiḥ // 16.28 //
nūnamātmā na te kānto babhūva narabhūmiṣu /
yena tvayā kṛtaṃ pāpaṃ putrārthena narādhamaḥ // 16.29 //
yena pūrvakṛtaṃ pāpaṃ paścānna paritapyate /
sa yāti narakaṃ ghoraṃ putrakāraṇavañcitaḥ // 16.30 //
||pāpakarmaphalam
kiṃ kariṣyanti putrāste kiṃ dārāḥ kiṃ ca bāndhavāḥ /
dahasyanādinarake vahniḥ karma dunotyasau // 16.31 //
svayaṃ kṛtvāśubhaṃ karmāsukhodayamaninditaḥ /
tapyase 'pi vṛthādhānaḥ paścānmohena vañcikaḥ // 16.32 //
rāgadveṣānugāḥ pāpaṃ mohena parivañcitāḥ /
aghaṃ prayānti te sarve putradārasukhārthinaḥ // 16.33 //
antargatena ca punarbahiḥsthena ca vahninā /
dahyamāno(hi)duḥkhena narake pāpakarmaṇā // 16.34 //
vaśaṃ prāptāḥ svacittasya sarva eva viḍambitāḥ /
kiṃ krandasi vṛthā nāde vahninā paritāpitaḥ // 16.35 //
||pāpānugaphalaṃ dṛṣṭam
atha pāpāni karmāṇi kṛtavānasi manyase /
durmate tatra mā kranda kiṃ vṛthā paridevase // 16.36 //
pāpeṣu rakṣyate mūḍhaḥ kāraṇāśuci rakṣyate /
pāpānugaphalaṃ dṛṣṭaṃ hetupratyayasambhavam // 16.37 //
kasmānna sevito dharmaḥ pāpañca nahi varjitam /
pāpād bahiśca puruṣo narakaṃ naiva paśyati // 16.38 //
yo na vindanti mūḍhātmā phalaṃ pāpasya karttṛkam /
so 'vaśyaṃ labhate doṣān kathaṃ bhokṣyasi durmate // 16.39 //
pāpena vañcita pūrvaṃ pāpena paridahyate /
na kariṣyasi pāpāni tvaduḥkhenaiva yāsyasi // 16.40 //
kṛtavānasi pāpāni śubhāni na kathañcana /
pāpena dahyate tasmādaśubhe na manaḥ kṛthāḥ // 16.41 //
||kiṃ duḥkhādapi duḥkham?
nāsti duḥkhādato duḥkhaṃ yaḥ pāpamanusevate /
tasmāt pāpaṃ na seveta yadi duḥkhaṃ na vāñchasi // 16.42 //
||kuṭumbijanānāṃ spaṣṭoktiḥ
tasyāntarhṛdaye bimbaṃ kintu śāntirna vidyate /
kāruṇyāspadabhūtāḥ smo nāsmākaṃ karuṇāhṛdi // 16.43 //
yathā kṛtaṃ bhavadbhiśca pāpaṃ mohāvṛtairbahu /
tad vaḥ pradhāvate gāḍhaṃ na ca ye tatra hetavaḥ // 16.44 //
śīlaṃ na rakṣitaṃ mūḍha pāpaṃ ca bahu sañcitam /
sambhūtasya ca pāpasya phalametadupasthitam // 16.45 //
na vayaṃ kāraṇaṃ tatra yūyameva hi kāraṇam /
yaḥ pāpaṃ kurute karma sa hetustasya karmaṇaḥ // 16.46 //
bhavadbhiryat kṛtaṃ pāpaṃ tṛṣṇāśāpaviḍambitaiḥ /
tad vo prapadyate ghoraṃ kimasmān paribhāṣata // 16.47 //
nākṛtaṃ pacyate pāpaṃ na pāpaṃ syādahetukam /
yena yaddhi kṛtaṃ pāpaṃ tasya tat paripacyate // 16.48 //
||pāpī narakaṃ yāti
tad bhavantaḥ kriyāhīnā madyapānena vañcitāḥ /
patitā narake tīvre kiṃ vṛthā paritapyatha // 16.49 //
te yūyaṃ kāmaparamāḥ ghoraṃ narakamāgatāḥ /
kāraṇeṣvapi tīvreṣu kiṃ tathā paritapyatha // 16.50 //
yadā kṛtāni pāpāni bhavadbhiḥ kāmamohitaiḥ /
tadā kasmānna nikṛṣṭaṃ kimadya paritapyatha // 16.51 //
hetubhūto hi narako mṛṣāvādasya deśitaḥ /
heturvai sevitaṃ pūrva niṣphalaṃ paridevatha // 16.52 //
nārthena labhate satyaṃ na kṛcchreṇopapadyate /
tasmāt satyaṃ parityajya mṛṣāvādeṣu rajyase // 16.53 //
pūrveṣu pāpamahitaṃ bhavatā mūḍhacetasā /
kṛtaṃ bhavadbhiḥ kukṛtaṃ (duṣkṛtyaṃ) paripacyate // 16.54 //
pāpakṣayād vinirmukto narakaṃ nopalabhyate /
nākrandamānāḥ puruṣāḥ vimucyante kathañcana // 16.55 //
||pāpakartṛ phalaṃ svayameva bhuṅkte
kiṃ krandatha vṛthā mūḍhā vañcitāḥ svena karmaṇā /
muñcitā vañcitā bālā vṛthā krandantyabuddhayaḥ // 16.56 //
ahitairhitarūpaistvaṃ mitrarūpaiśca śatrubhiḥ /
vipralabdho 'si bho martya! gacchannasi mahat tamaḥ // 16.57 //
nānyaḥ śatruryathā karma duṣkṛtaṃ tava pāpakam /
karmaṇā trividhenātha nīyase yamasādhanam // 16.58 //
kasmādasi tato mūḍha, vañcitaḥ putrasaṃjñakaiḥ /
na dānādiṣu buddhistaiḥ kṛtā (te) mohavañcitā // 16.59 //
asmāṃllokātparaṃ lokaṃ śatrupṛṣṭhorago yathā /
śatrūṇāṃ prathamaḥ śatruḥ sarvapāpanidarśakaḥ // 16.60 //
viṣāgniśastrapratima! svayaṃ hi duṣkṛtaṃ kṛtam /
tvayā kṛtāni karmāṇi tvamevamanubhokṣyase // 16.61 //
yasya śāntaṃ sadā cittaṃ viṣayairyo na hanyate /
na hyavasthāmimāṃ yānti tathātvamanupaśyasi // 16.62 //
narakasya dhvaniṃ śrutvā kathaṃ krandasi durmate! /
kiṃ punaryatra vahnistvāṃ dhakṣyati śuṣkakāṣṭhavat // 16.63 //
na dagdhā vahninā ye ca dagdhāste kukṛtaiḥ svakaiḥ /
vahnistu śāmyate kvāpi duṣkṛtāgnirna śāmyati // 16.64 //
nāgnirniryāti lokāntaṃ nāgnispṛṣṭo naro (mṛtaḥ) /
kukṛtāgnimayaṃ pāpaṃ yad dhakṣyati hi tattvataḥ // 16.65 //
kukṛtāgnividagdhā ye te dagdhā narake narāḥ /
pāpāgnivarjitā ye tu na teṣāṃ narakodayaḥ /
yadyātmanaḥ priyo nityaṃ vibheṣi narakād yadi // 16.66 //
vivarjaya svapāpāni tato duḥkhaṃ na yāsyasi /
yānti pāpamaye nityaṃ(narā) mohavaśānugāḥ // 16.67 //
prāpnoṣi narakaṃ ghoraṃ kimaśrūṇi vimuñcasi? /
duḥkhaṃ duḥkhavipākaṃ ca duḥkhāntagamanaṃ tathā // 16.68 //
sukṛtaṃ nādimadhyāntaśobhanaṃ paripacyate /
nātra loke tvayāpāpaṃ yatkṛtaṃ sukṛtaṃ (muhuḥ) // 16.69 //
tasya tīvravipākasya phalamadyopabhokṣyase /
hetupratyayasādṛśyaṃ viparītaṃ na kalpyate // 16.70 //
hetuḥ kṛto yathā pūrva tathā phalamavāpsyasi /
yathā tava tathānyeṣāṃ prāṇarakṣā prayatnataḥ // 16.71 //
kasmāt prāṇātipātāste kṛtāḥ pāpānuvartinā /
prāṇatyāgena puruṣairyad dhanaṃ samupārjitam // 16.72 //
karmodayakṛtaṃ tatte yattvayā samupārjitam /
sarveṣāṃ dayitā dārāḥ prāṇebhyo 'pi garīyasaḥ // 16.73 //
tattvayā rāgaraktena kasmādapakṛtāvanāt /
buddhervyāmohajanakaṃ dharmāṇāṃ dūṣaṇaṃ param // 16.74 //
dharmapānaṃ tvayā kārya karmānuparivarjitam /
jihvāviṣasamutthaṃ yat sarvāpratyayakārakam // 16.75 //
mṛṣāvādaṃ tvayā pāpaṃ karmānuparivarjitam /
evaṃ pañcavidheyeṣu yasmāt tvamanuraktavān // 16.76 //
tasmāt saṃmukṣya mā rodi kiṃ vṛthā paridevase /
viṣayaṃ pāpakā dharmā yasmānnu parivañcitaḥ // 16.77 //
tasmāt prāpnoṣi narakaṃ jvālāmālākulaṃ mahat /
etat tṛṣṇāgninā sarva pradīptaṃ bhuvanatrayam // 16.78 //
||dharmācaraṇe sāvahitena bhavitavyam
dṛṣṭvā nācarito dharmaḥ kimadya paritapyase /
(śrutvā) te madhuraṃ cittaṃ kāmamandirakaṃ vacaḥ // 16.79 //
udīrite mahāpāpe tasmai tatphalamāgatam /
sa kṛtvā pāpakaṃ karma niyatā pāpavedanā // 16.80 //
karuṇaṃ vikalaṃ dīnaṃ kimadya paritapyase /
karmakṣayeṇa narakāt mucyante pāpakāriṇaḥ // 16.81 //
vikrośamagnā bahuśo na mucyante kathañcana /
aniṣṭaṃ pāpakaṃ karma kṛtvā rogavaśe sthitāḥ // 16.82 //
||ajñānino 'śubhamācaranti
paridevati yo mūḍho vṛthā sa paridevati /
anāgataphalajño yaḥ pratyutpannaśubhe rataḥ // 16.83 //
krośate narake nāsau yathā tvamanutapyase /
mayā kṛtāni karmāṇi phaladāni mamaiva hi // 16.84 //
rogeṇa śatruṇā dagdhaḥ paścānnarakamāgataḥ /
pramādabhūmiraśubhā rāgadagdhasya dehinaḥ // 16.85 //
tena pāśena baddho 'haṃ gato 'vasthāmimāṃ bhṛśam /
durācāraratānāṃ tu nṛṇāmasya phalaṃ kaṭu // 16.86 //
ajñānabādhito 'smīti svakṛtaṃ bhujyate mayā /
nirdayānāṃ sughorāṇāṃ pāpānāṃ vaśamāgataḥ // 16.87 //
||muktiḥ kathaṃ syāt?
muktirasmāt kathaṃ syādvai duḥkhasaṃsārasāgarāt /
duḥkhād duḥkhataraṃ karma mayedaṃ paripacyate // 16.88 //
sukhāvāptiṃ na paśyāmi kṣemaṃ vā narakasya me /
jīvalokādahaṃ bhraṣṭo abuddha iva mārgataḥ // 16.89 //
jīvo 'yaṃ vivaśo bhūtvā vikṛtaiḥ parivāritaḥ /
jvālāmālākulaṃ sarvamantarikṣaṃ nirantaram // 16.90 //
diśaśca tridiśaścaiva pṛthi(vī) ca nirantarā /
kṛpaṇo 'jñānago duḥkhī nivāsaṃ nopalakṣaye // 16.91 //
kṣuradhārāvitaptasya nṛpasyāsyātibhīṣaṇam /
kāntāre bāhyamānasya niḥ sahāyasya sarvataḥ /
trātāraṃ nāvagacchāmi yo 'smād duḥkhāt pramocayet // 16.92 //
niḥśaktiravaśo duḥkhī vahninā paritāpitaḥ /
nīye 'haṃ vivaśaḥ kvāpi bāhubandhanayantritaḥ // 16.93 //
na vārthā nāpi mitrāṇi na putrā na ca yoṣitaḥ /
trāyante vyasanādasmāt kṛtaghnā bata te mama // 16.94 //
||adharmacāriṇo na kvāpi śaraṇam
nirānandasya na sukhaṃ duḥkhaṃ (gṛhṇāmi sarvaśaḥ) /
mṛtyupāśena baddhasya śaraṇaṃ nopalakṣyate // 16.95 //
saṃkruddhā iva te, krūrā bhaviṣyanti samantataḥ /
nirānandā diśaḥ sarvā vyālaiśca parivāritā // 16.96 //
narakaṃ pātakasyaiva pateyaṃ dhṛtibhāvataḥ /
yacca yaccehaṃ paśyāmi jaṅgamaṃ sthāvaraṃ tathā /
tat sarva vyākulaṃ caiva vahninā paridīpitam // 16.97 //
nādhigacchāmi śaraṇaṃ niḥsahāyo 'smi sarvataḥ /
ghore tamasi majjāsi sāgare ca hṛtaplavaḥ // 16.98 //
gaganaṃ naiva paśyāmi nakṣatragrahatārakam /
viparītamidaṃ sarva tamasā parivāritam // 16.99 //
pañcendriyāṇi sarvāṇi viratāni hi sarvataḥ /
krakacaistu tadā sarva śarīraṃ paripāṭayate // 16.100 //
nādhigacchāmi śaraṇaṃ kāmaṃ bandho bhaviṣyati /
vardhante duḥkhanikarā sarvataḥ parivārataḥ // 16.101 //
muhurmuhuśca vardhante vedanāñcitadehajāḥ /
duḥkhaiśca (parivardhante) nissahāyaṃ ca sarvataḥ // 16.102 //
samīkṣya karmajaṃ nityaṃ dhyeyo hetuḥ punaḥ punaḥ /
kathayanti sukhaṃ vṛddhāḥ svakarmaphalajairdṛḍham // 16.103 //
yat pūrva karaṇīyaṃ te tatpaścāt paricintyase /
mohena vañcitaḥ pūrvaṃ kimadya paritapyase /
kiṃ punaḥ pāpakartturyaḥ kaṭukaṃ paripacyate // 16.104 //
anekaduḥkhahetūtthaṃ tava duḥkhaṃ bhaviṣyati /
trāṇaṃ naiva (ca) yatrāsti vinā karmaparikṣayāt // 16.105 //
evaṃ satyasya nāśena yamadūtairanekaśaḥ /
nīyate narakaṃ ghoraṃ karmapāśavaśaṅgataḥ // 16.106 //
catuṣkoṇaścaturdvāro vibhakto bhāgaśo mitaḥ /
pacyate yatra vivaśā nārakeyā hyanekaśaḥ // 16.107 //
bhedaprāyeṇa bahuśo yattvayā kathitaṃ bahu /
kalmaṣaṃ bhūtadharmāṇāṃ tasyaitat phalamāgatam // 16.108 //
||paiśunyasevino narakaṃ yānti
bhasmībhavanti te nityaṃ mitrasvajanabāndhavaiḥ /
eṣāmabhimataṃ duṣṭaṃ paiśunyaṃ sadvigarhitam // 16.109 //
tasmānna carito dharmaḥ paiśunyaṃ ca na varjitam /
paiśunyaṃ saphalaṃ bhuktvā kimadya paritapyase // 16.110 //
jihvādhanavinirmuktaṃ tīkṣṇaṃ viṣamamucchritam /
pāruṣyamiti sandṛṣṭamaho! tatphalamīdṛśam // 16.111 //
sattvaṃ pāruṣyaparamaṃ ghoraṃ narakamāgatam /
jihvāyātaṃ tavākṛtyai kimadya paridevase // 16.112 //
sahastraguṇaparyantaḥ svato hṛdayasambhavaḥ /
kṣutpipāsāmayo vahniḥ samādahati mārutam // 16.113 //
||paruṣavāco narakasya cāntaram
yadantaraṃ himāgnyorhi merusarṣapayośca yat /
tadantaraṃ jihvayoktyā narake jvalanasya ca // 16.114 //
narakaprabhavo vahnirna kvāpyanyatra prāpyate /
kṣutpipāsāmayo vahnirdeveṣvapyupalabhyate // 16.115 //
yo hyataḥ kāraṇāttīkṣṇo vahnirbhavati nārakaḥ /
na tathā sa prabhavati yathā vahnistadudbhavaḥ // 16.116 //
pūrvottarā baddhapadaṃ nirarthakamasaṅgatam /
vistrabdha yattvayā proktaṃ tasyaitatphalamāgatam // 16.117 //
pareṣāṃ sampadaṃ dṛṣṭvā mama syāditi cintitam /
tamo 'bhikhyāsamutthasya viṣasya phalamāgatam // 16.118 //
vyāpārānaladagdho 'si mānuṣyaṃ puruṣādhama! /
dahanād dahanaṃ prāpto tapyase ca vikatthyase // 16.119 //
vyāpāraparamohe tu narakāyopapattaye /
rajjvaitayaiva baddho 'si puruṣaḥ parikrandase // 16.120 //
vyāpādenākṛṣṭo 'si ghoraṃ narakamāgataḥ /
karmakṣayād bhavenmokṣo narakācca vimokṣyase // 16.121 //
||adharmakathanaṃ dahatyeva
adharmo dharmarūpeṇa sādhurūpeṇa pāpakam /
yat tvayā kathitaṃ pūrva tat tvāṃ dahati nānalaḥ // 16.122 //
kathaṃ tattvavinaṣṭānāṃ dharmādharmanicchatām /
deśitaṃ vivaraṃ pāpaṃ niyataṃ pāpagāmikam // 16.123 //
(yas)tvayā varjito dharmaḥ sādhavaścāpi ninditāḥ /
yattvayopārjitaṃ kṛṣṭaṃ tattvayādya vipacyate // 16.124 //
tṛṣṇāviṣayayuktena mohavegena sarvadā /
yataḥ sadharmavinayaiḥ kiṃ tathā paridevase // 16.125 //
sa bhavet pāpakṛnnityaṃ mohapāśavaśaṅgataḥ /
ki tapyase rodiṣi ca karma kṛtvā sudāruṇam // 16.126 //
hetupratyayamūḍhasya dharmādharmeṣu sarvadā /
prāpto 'si narakaṃ ghoraṃ nārakāgraṃ sudāruṇam // 16.127 //
||kāmavaśānugā narakaṃ yānti
kāmaiḥ kramati saṃyuktairyanna bhavati ceṣṭitam /
sukṛtaṃ karmavirasaṃ phalametadupasthitam // 16.128 //
kṣapayitvā pramādena sukhāsaktena cetasā /
sukṛta narakaṃ yānti devāḥ kāmavaśānugāḥ // 16.129 //
||āryāpavādakā narakaṃ yānti
āryāpavādakā ye ca ye ca karmaphaladviṣaḥ /
te mṛtvā narakaṃ yānti ye ca mithyāvinītakāḥ // 16.130 //
||dharmavañcakā eva narakagāminaḥ
jananīgṛhapāpīyā ye cānye dharmavañcakāḥ /
teṣāmiṣṭakarā loke narakasya ca gāminaḥ // 16.131 //
||pāparatā duḥkhamanubhavanti
ye cānye sukhasaṃsaktā nityaṃ pāparatā narāḥ /
duḥkhād duḥkhaṃ tu te yānti cittena parivañcitāḥ // 16.132 //
||avadyakāryāṇi narake pātayanti
tasmādavadyakārye na matiṃ (kuryāt kathañcana) /
hīnānyavadyakāryāṇi narake pātayanti ca // 16.133 //
||ataḥ kuśalakarmāṇi karttavyāni
(karmāṇi) kuryāt kuśalāni nityaṃ parārthabaddhena manorathena /
(hitaḥ sadaivaṃ narakasya rodhī) / sevyo 'pavargo daśadharma eṣaḥ // 16.134 //
// iti narakavargaḥ ṣoḍaśaḥ //
||(17) pretavargaḥ
||adānasya kutaḥ sukham?
adāntasya kutaḥ śāntiranuptasya kutaḥ phalam? /
adīpikā prabhā nāsti adānasya kutaḥ sukham // 17.1 //
hṛcchāntirhi tathā nāsti nayanārthasya dehinaḥ /
dānena virahāt tadvat sukhaṃ pretairna labhyate // 17.2 //
||kukarmī pretalokaṃ gacchati
yaṃ pretya pretalokasya triloke ca yathādhamāḥ /
bhrameṇa paramodvignāstanmātsaryakṛtaṃ phalam // 17.3 //
na dātrā labhyate kiñcit kṛtanāśo na vidyate /
svakarmaphalabhoktāraḥ prāṇinaḥ karmabhoginaḥ // 17.4 //
tava yatkukṛtaṃ dagdhāḥ pretyalokeṣvavasthitāḥ /
kṣutpipāsāmayeneha vahninā paridīpitāḥ // 17.5 //
kadā tu viṣayo 'smākaṃ bhaviṣyati sukhodayaḥ /
paridāhāt kadā cāsmāt parimokṣo bhaviṣyati // 17.6 //
||mārgāmārgavihīno duḥkhita eva jīvati
mārgāmārgavivikto 'haṃ na jñātaṃ karmaṇaḥ phalam /
kṣutpipāsāmayo vahnirajñātaḥ prakaṭodayaḥ // 17.7 //
kleśāndhakāravadanā nirāśāstyaktajīvikāḥ /
tvaksnāyujālabaddhāḥ sma jīvāmo bata duḥkhitāḥ // 17.8 //
na trātā sarvato 'smākaṃ hanta kṛcchragatā vayam /
utpanneṣu manuṣyeṣu khaṇḍitāḥ svena karmaṇā // 17.9 //
kasmānna carito dharmo ratnadīpeṣu sañcitaḥ /
yaḥ karoti śubhaṃ nityamaśubhaṃ na ca sarvadā // 17.10 //
samadṛṣṭipathenaiti svargasopānamāśritaḥ /
yeṣāmarthe kṛtaṃ pāpaṃ kleśayan mānasaṃ bahu // 17.11 //
anena te gatāḥ sarve bhavānāṃ trāsane sthitaḥ /
baddho 'si bandhanaistīvrairyamadattairadhiṣṭhitaḥ // 17.12 //
||pāparajjvākṛṣyamāṇaḥ svakṛtaṃ bhunakti
prāpto 'si tamaso ghoraṃ yamalokaṃ durāsadam /
ihopabhokṣyase karma yattvayā kukṛtaṃ kṛtam // 17.13 //
svakṛtaṃ bhujyate bāla! pareṣāṃ naiva bhujyate /
ākṛṣyamāṇa eṣo 'tra pāparajjvā sughorayā // 17.14 //
analaḥ pretalokasya kṣutpipāsāmayo mahān nāgniśastraviṣāṇāṃ hi nipātastādṛśaḥ kaṭuḥ // 17.15 //
kṣutpipāsāmayāgneśca nipāto yādṛśaḥ (kaṭuḥ) /
na kṣaṇo nāpi hi lavo na muhūrto na śarvarī // 17.16 //
||duḥkhānvitā vayam
yatra saukhyaṃ bhavenmṛtyurnityaṃ duḥkhāvṛtā vayam /
duḥkhād duḥkhataraṃ prāpto duḥkhaheturniṣevitaḥ // 17.17 //
duḥkhāt kadācinmokṣaḥ syād bhaviṣyati sukhodayaḥ /
notsave dṛśyate toyaṃ taḍāgeṣu ca śuṣyati // 17.18 //
||karmaphalasvarūpanirūpaṇam
sarito nāśamāyāsuḥ kathaṃ dhāvāmahe cayam /
te vayaṃ śuṣkasalilāḥ saśailavanakānanāḥ // 17.19 //
paridhāvāmahe bhūmau nityaṃ salilakāṃkṣiṇaḥ /
te vayaṃ dagdhatanavaḥ kṣutpipāsāhatā narāḥ // 17.20 //
śaraṇaṃ nādhigacchāmaḥ kaṣṭaṃ vyasanamāgatāḥ /
vajradaṃṣṭrairmahātīkṣṇaiḥ kākolūkaiśca sammataḥ // 17.21 //
abhidruto na paśyāmi śaraṇaṃ saukhyadāyakam /
pratibimbamidaṃ tasya karmaṇaḥ samupasthitam // 17.22 //
kṛtaṃ karma yathāsmābhistathedaṃ phalamāgatam /
karmavāyuragā baddhāḥ karmasūtreṇa pācitāḥ // 17.23 //
||karmakṣayādṛte na muktiḥ
palāyanaṃ na paśyāma ṛte karmakṣayāditi /
yasya pāpānyaniṣṭāni vahnivat tāni paśyati // 17.24 //
||kīdṛśaṃ pretabhavanam?
sa naiti pretabhavanaṃ kṣutpipāsānalāvṛtam /
muhurmuhuḥ pravardhante vedanā narakodbhavāḥ // 17.25 //
jvālāmālākulasyaiva śailasya sadṛśā vayam /
jvalitaḥ śāmyate śailaḥ salilenaiva sarvathā // 17.26 //
sa samudropamo vahnirammākaṃ naiva śāmyati /
kasmin kṣaṇe samudbhūtastṛṣṇāvāyusahāyavān // 17.27 //
karmāgnirnirdahatyasmān parivāryasamantataḥ /
te vayaṃ pāpakarmāṇaḥ śukladharmavivarjitāḥ // 17.28 //
pretalokamimaṃ prāptāḥ svargasya phalamohitāḥ /
kṣutpipāsāmayo vahnirdvitīyaścāgnisambhavaḥ // 17.29 //
||kukarmaṇaiva mudgarāśimayā janāḥ pretabhavanaṃ gacchanti
mudgarāśimayā(dārāḥ) na putrāḥ na ca bāndhavāḥ /
vañcito 'smi svacittena karmaṇā parivañcitā // 17.30 //
prāpto 'smi pretabhavanaṃ mitrajñātinirākṛtaḥ /
na dārāḥ nāpi mitrāṇi na putrāḥ nāpi bāndhavāḥ // 17.31 //
||kukṛtaphalanirūpaṇam
trāyate karmapāśena nīyamānaṃ balīyasā /
nānyastrātā yathā karma trividhaṃ bhujyate mayā // 17.32 //
dānaṃ śīlaṃ śrutaṃ cāpi trividhaṃ parikīrtitam /
mohajālavṛteneha yanmayā kukṛtaṃ kṛtam // 17.33 //
||śubhakarmaṇaiva pretalokāt muktirbhavati
karmaṇo hetubhūtasya yatkṛtaṃ phalamāgatam /
yadi mucyāmahe pāpāt pretalokād durāsadāt // 17.34 //
||aśubhāni kukarmāṇi vivarjayet
na bhūyaḥ pāpakaṃ karma kariṣyāmi kathañcana /
uṣṇānyuṣṇavipākāni mahāpīḍākarāṇi ca /
kukarmāṇyaśubhānīha tasmāttāni vivarjayet // 17.35 //
// iti pretavargaḥ saptadaśaḥ //
||(18) tiryagvargaḥ
||paradrohaṃ kadāpi na kuryāt
bhakṣaṇaṃ bhavadanyonyavadhabandhāvarodhanam /
tiryagyoniṃ samāsādya tasmād drohaṃ vivarjayet // 18.1 //
mohopahatacittāśca śīladānavivarjitāḥ /
tiryagyonau va jāyante bālāstṛṣṇāviḍambitāḥ // 18.2 //
gamyāgamyaṃ na vindanti bhakṣyābhakṣyaṃ tathaiva ca /
kāryākāryabahirbhūtā dharmādharmatiraskṛtāḥ // 18.3 //
pañcendriyajarāmūḍhāstṛṣṇāpāśavaśānugāḥ /
krodherṣyāmatisaṃgrastāstiryagyonyupagā narāḥ // 18.4 //
paryeṣṭyupahatā martyāḥ pramādopahatāḥ surāḥ /
kṣuttarṣavyasanāḥ pretāḥ kāraṇātte ca nārakāḥ // 18.5 //
||ke tiryagyoniparāyaṇāḥ?
parasparabadhātyuktāstiryagyoniparāyaṇāḥ evaṃ bahuvidhaistaistairvyasanairākulaṃ jagat // 18.6 //
||mātsaryopahato duṣkṛta na kuryāt
na kuryāda duṣkṛtaṃ karma mātsaryopahataḥ param /
mātsaryopahatā yānti pretāstiryakṣu jantavaḥ // 18.7 //
||keṣāṃ saphalaṃ janma?
teṣāṃ hi saphalaṃ janma teṣāṃ buddhiravañcitā /
te ca pūjyāḥ sadā sadbhiryeṣāṃ dharme sadā matiḥ // 18.8 //
||jñānarathāvarūḍhairmuktirbhavati
evaṃ tridoṣākṛtakarmasāraṃ jagad bhramatyeva durāvagādham /
karoti yastasya ca śuddhasattvo 'vamānanāṃ jñānarathāvarūḍhaḥ // 18.9 //
// iti tiryagvargo 'ṣṭādaśaḥ //
||(19) kṣadhāvargaḥ
||kṣudhāpīḍitā narā aśubhaṃ kurvanti
saṃsāre prāyaśo duḥkhaṃ traidhātukakṣudhāmayam /
yeneme pīḍitāḥ sattvāḥ kurvantyaśubhamātmanaḥ // 19.1 //
svadehe yuktito vahnirbubhukṣetyadhīyate /
śeṣo dahati lokān vai kalpānala iva drumān // 19.2 //
lokottaramimaṃ vahniṃ gacchantamanugacchati /
nātmanirvāṇasandṛṣṭaṃ kalpāntaraśatairapi // 19.3 //
nānalasya hi tadvīrya kṣudhāyā yādṛśaṃ balam /
traidhātukamidaṃ kṛtsnamāhāraṃ prati vartate // 19.4 //
mohayed vividhā cintā loke manujasambhavāḥ /
tāḥ sarvā bhojanārthāya bhavanti tribhavārṇave // 19.5 //
||duḥkhamanirvacanīyam
antarābhavasaṃsthasya kṛṣyamāṇasya karmabhiḥ /
dīrghāgamasya yad duḥkhaṃ na tad varṇayituṃ kṣamam // 19.6 //
avidyendhanamagnasya dahyamānasya coṣmaṇā /
garbhasthasya hi yad duḥkha na tad varṇayituṃ kṣamam // 19.7 //
āhārarasagṛddhasya nityaṃ tadgatacetasaḥ /
yad duḥkhaṃ paragṛddhasya na ca varṇayituṃ kṣamam // 19.8 //
dṛḍhā vidagdhamanasaḥ kāme vā taptacetasaḥ /
yad bhavatyadhikaṃ duḥkhaṃ na tad varṇayituṃ kṣamam // 19.9 //
apriyaiḥ saha saṃsargo viṣayāstasya nityaśaḥ /
praṇaṣṭe hṛdi yad duḥkhaṃ na tad varṇayituṃ kṣamam // 19.10 //
tṛṣṇāviṣavidagdhasya nityaṃ paryeṣaṇātmakam /
āmṛtyu yad bhave duḥkhaṃ na tad varṇayituṃ kṣamam // 19.11 //
avyucchinnaṃ bahuvidhaṃ yad duḥkhaṃ pāpamitrajam /
apāyajanakaṃ yasya na tad varṇayituṃ kṣamam // 19.12 //
vyasanaṃ putradārāṇāṃ yad dṛṣṭ(vā) hṛdi jāyate /
narakāṇāṃ mahāmārgo na tad varṇayituṃ kṣamam // 19.13 //
kṣutpipāsāvidagdhasya dīpyamānasya vahninā /
yad duḥkhaṃ naṣṭamanaso na tad varṇayituṃ kṣamam // 19.14 //
ajastraṃ paribhūtasya mitrajñātisuhṛjjanaiḥ /
yad bhavecchokajaṃ duḥkhaṃ na tad varṇayituṃ kṣamam // 19.15 //
dārapralambanagataṃ duścalaṃ priyacetasaḥ /
yad duḥkhaṃ jīrṇakāyasya na tad varṇayituṃ kṣamam // 19.16 //
mṛtyunā hriyamāṇasya tasmāṃllokātmano rasāt /
yad duḥkhaṃ jāyate vṛttau na tad varṇayituṃ kṣamam // 19.17 //
||dānairaśubhanāśaḥ
yat kurvantyaśubhaṃ bālā yacca gacchati durgatim /
tadāharati dānena kathayanti manīṣiṇaḥ // 19.18 //
||ataḥ sukṛteṣu manaḥ kāryam
pratiduṣkṛtakarmāṇi varjanīyāni sarvadā /
sukṛteṣu manaḥ kārya dānaśīlavibhūṣitam // 19.19 //
// iti kṣudhāvarga ekonaviṃśaḥ //
||(20) kausīdyavargaḥ
||kausīdyena jñānahāniḥ
kausīdyamatimāyā ca dambhaḥ pāruṣyameva ca /
niyātabhūmayo dṛṣṭā jñānasya ca vivarjanam // 20.1 //
saṃśleṣaścāpyasādhūnāṃ sādhūnāṃ varjanaṃ tathā /
nāśasya hetavaḥ śaktā mithyādarśanameva ca // 20.2 //
adeśakālasaṃraṃbho vācyāvācyamajānataḥ /
anarthabhūmayo hyetā visrambhaścāpi tanmayaḥ // 20.3 //
||anarthabhūmayaḥ
yena tena ca samprītiḥ yatra tatra ca bhojanam /
lāghavaṃ janayatyante 'praśaṃsā cātmanastathā // 20.4 //
dhairyanāśaḥ smṛtibhraṃśo virodhaḥ pārthivena ca /
akrāntamṛtyavo hyete krūratā manasi sthitā // 20.5 //
akarmāphalatattvajño dharmādharmavahiṣkṛtaḥ /
puruṣaḥ sādhunirmuktaḥ prapātagamanāśayaḥ // 20.6 //
kausīdyamatinidrā ca rasanā gṛhyate tathā /
puṃdveṣayonayaḥ proktāḥ pāruṣyavacanaṃ tathā // 20.7 //
||lobho 'pamānasya kāraṇam
atilobho 'pamānaśca atimānaśca cāpalam /
dharmavarjyā kāmasevā mohasya paridīpikāḥ // 20.8 //
||doṣāṇāṃ mūlaṃ kausīdyam
trayāṇāmiha doṣāṇāṃ kausīdyaṃ mūlamucyate /
vīryārambheṇa duṣyante doṣā manasi sambhavāḥ // 20.9 //
vīryārambheṇa hi phalaṃ hyavaśyamupabhujyate /
nyāyenārabdhatattvasya karmaṇo dṛśyate phalam // 20.10 //
karmaṇastrividhasyāsya phalaṃ trividhamucyate /
trirāśiniyataṃ tacca triśūlaṃ tribhavānugam // 20.11 //
||kausīdyasevino durgatiḥ
pāpasevī pracaṇḍo yaḥ kausīdyamapi sevate /
dharmavidveṣakaḥ krūro 'nutpathānupadhāvati // 20.12 //
yasya tasya ca santuṣṭo yasya tasya prakupyati /
yatra tatra ca saṃsakto sa mūḍha iti kathyate // 20.13 //
kausīdyaṃ (yat) svamanasaḥ pramādaviṣamūrcchitam /
prapātaṃ taṃ ca saṃrabdhamavisaṃvādakaṃ param // 20.14 //
vīryārambhe mahāpāpakausīdyamalavarjitāḥ /
vimukterupabhoktāraste janāḥ sukhabhāginaḥ // 20.15 //
kausīdyaṃ sarvadharmāṇāmajarāmarakārakam /
tena doṣeṇa mahatā narā duḥkhasya bhāginaḥ // 20.16 //
sahāyaśca sukhāveśī tasmāt tat parivarjayet /
tena viddho hi puruṣaḥ svadhistutyaḥ samantataḥ // 20.17 //
kusīdasyālpabhāgasya mohāpahṛtacetasaḥ /
kutsitaḥ svajanaiḥ sarvairna gatirvidyate śivā // 20.18 //
||kausīdyarataḥ pāpībhavati
kausīdyapāpasaṃsargīstyānamiddhaṃ tathaiva ca /
mokṣadvāravighātāya bhavantyete mahābhayāḥ // 20.19 //
||duḥkhasyaitāni harmyāṇi
āhrīkyamanapatrāpyamauddhatyaṃ pāpamitratā /
duḥkhasyaitāni harmyāṇi tebhyo rakṣennu paṇḍitaḥ // 20.20 //
kausīdyenābhibhūtā ye nirārambhā gatitviṣaḥ /
socchvāsamaraṇaṃ teṣāṃ jīvitaṃ cāpi niṣphalam // 20.21 //
jīvamānā na jīvanti kausīdyopahatā narāḥ /
mṛtyoratyadhikaṃ hyetat kausīdyamiti manyate // 20.22 //
||ārabdhavīryā eva bhavasāgaraṃ taranti
kausīdyapaṅkamagnā ye magnāste duḥkhasaṃstare /
ārabdhavīryā ye puṃsaste tīrṇā bhavasāgarāt // 20.23 //
kausīdyānmandavīryo yaḥ sadā pāparataśca yaḥ /
sa jīvamāno 'pi mṛto mṛtastu narakāya saḥ // 20.24 //
||mānavānāṃ nirdhanatve kausīdyaṃ kāraṇam
nirdhanāḥ paśubhistulyāste narā duḥkhabhāginaḥ /
parapiṇḍāśino dīnāḥ kausīdyaṃ tatra kāraṇam // 20.25 //
prāyaśastu kusīdānāṃ paradāropajīvinām /
ratābhilāṣo 'tyadhiko maithune ca sadā ratiḥ // 20.26 //
te tattvakārikā riktāḥ kevalāhāratatparāḥ /
mṛtyukāle samutpanne dahyante svena cetasā // 20.27 //
śītoṣṇaṃ ca sahantyete kṣutpipāse tathaiva ca /
gātrāntā ca kriyā kāryā yātrā dharmāya sarvadā // 20.28 //
||ataḥ kausīdye na matiḥ kāryā
na kausīdye matiṃ kuryāt kuśīle śīlakāmukaḥ /
saṃsāre sīdati nityaṃ na ca duḥkhāt pramucyate // 20.29 //
||kudīdānvitaḥ lokavañcito bhavati
paribhūya satāṃ madhye kusīdāllokavañcitaḥ /
vañcitaśca bhavatyante śarmaṇo vā vimucyate // 20.30 //
||dharmeṇa vimuktirbhavati
vīryavān smṛtisaṃlabdha ekāntanirataḥ sadā /
vimuktapāpakaidharmairmokṣaṃ prāpnoti yatnataḥ // 20.31 //
||kukarmeṣu matiḥ na kāryā
evaṃvidhā duḥkhaparamparā hi, sattvaḥ kukarmeṣu (matiṃ) na kuryāt /
loke tridoṣānalasampradīpte, kuryāt parāṃ śāntikṛpā mṛte na // 20.32 //
// iti kausīdyavargo viṃśaḥ //
cittañca vāk tathā karma saṃyojanantu pāpakam /
narakapretatiryakkṣutkausīdyāni vidurdaśa //
// iti dvitīyam udānam //
||atha tṛtīyam udānam
(karuṇādānaśīlāni kṣāntirvīryamathāpi ca /
||dhyānaṃ prajñātha nirvāṇo mano bhikṣuśca te daśa // )
||(21) karuṇāvargaḥ
||karuṇā māteva hitakāriṇī bhavati
kṛpā sarveṣu bhūteṣu māteva hitakāriṇī /
yāṃ samāśritya puruṣāḥ prayānti sukhamuttamam // 21.1 //
dayānveṣīha puruṣaḥ sarvasattvahite rataḥ /
pūjanīyaḥ satāṃ yāti pretya svarge ca modate // 21.2 //
dayāvantaḥ sadāvarta sarvabhūtahite ratam /
tamevaṃ puruṣaṃ nityaṃ praṇamanti divaukasaḥ // 21.3 //
||karuṇānvito devalokaṃ gacchati
prayāti devalokaṃ ca śīlavān karuṇānvitaḥ /
kṛpānvitaḥ sa puruṣo candramā iva śobhate // 21.4 //
||sukhārthinā karuṇā sevitavyā
āśrayanti ca bhūtāni gataśokā gatavyathā /
tasmād dayāprayatnena sevitavyā sukhārthinā // 21.5 //
||kāruṇyena yaśavṛddhirbhavati
yasya vāk kāyacitte (ca) kāruṇyena vibhūṣite /
tasya mitramayā lokā bhavanti yaśasā vṛtāḥ // 21.6 //
||kāruṇyārdrasya viduṣo nirvāṇaṃ yāti
kāruṇyārdrasya viduṣo nityaṃ mṛdvindriyasya ca /
samyagdṛṣṭiprayatnasya nirvāṇaṃ nāti dūrataḥ // 21.7 //
||kāruṇyavibhūṣitā manuṣyalokaṃ devavad bhūṣayanti
manuṣyaloke te devā ye kāruṇyena vibhūṣitāḥ /
kāruṇyena daridrā ye te daridrāḥ satāṃ matāḥ // 21.8 //
||mṛdvāśayā martyāḥ sādhavaḥ
mṛdvāśayā hi ye martyāḥ sādhuvat kāñcanopamāḥ /
kāruṇyamakṣayaṃ yeṣāṃ sadā manasi vartate // 21.9 //
||ke dharmaparāyaṇā bhavanti?
te ca sattvāḥ sadodyuktā nityaṃ dharmaparāyaṇāḥ /
yeṣāṃ kāruṇyadīpena hṛdayaṃ samprakāśitam // 21.10 //
na rātrau na divā teṣāṃ dharmo hi vinivartate /
yeṣāṃ sarvāsvavasthāsu karuṇābhirataṃ matam // 21.11 //
||kāruṇyaṃ śītalaṃ cittam
kāruṇyaśītalaṃ cittaṃ sarvasattvahite ratam /
bhuktvā saukhyaṃ nirupamaṃ paścād gacchati nirvṛtim // 21.12 //
||kāruṇyamavināśi dhanam
kāruṇyaṃ munibhiḥ śastaṃ kāruṇyaṃ nirmalaṃ saraḥ /
kāruṇyaṃ doṣanirghāti kāruṇyaṃ dhanamavyayam // 21.13 //
guṇānāṃ bhūṣaṇaṃ cāgraṃ sarvadoṣavighātakam /
kāruṇyārdrā hi paramaṃ prayānti dhanamacyutam // 21.14 //
kāruṇyaṃ (vai) dhanaṃ yasmānmādhuryapayasā yutam /
na dāhaḥ krodhajastasya hṛdaye sampravartate // 21.15 //
||kāruṇyanāvamāruhya janā bhavasāgaraṃ taranti
kāruṇyanāvamāruhya prītirdhairyaparāyaṇaḥ /
tridoṣormimahāvege bhrāmyate bhavasāgare // 21.16 //
||karuṇāyāḥ paribhāṣā
guṇānāmadvayaṃ śreṣṭhaṃ vinā cittena bhūṣaṇam /
sādhūnāṃ dayitaṃ nityaṃ kāruṇyamiti kathyate // 21.17 //
mārdavaṃ yasya hṛdaye vilīnamiva kāñcanam /
sa jano hi tu kalpānte duḥkhādāśu vimucyate // 21.18 //
||dayāloḥ śreyāṃsi rohanti
yasya pātrīkṛtaṃ cittaṃ mārdaveṇa samantataḥ /
śreyāṃsi tasya rohanti kedāra iva śālayaḥ // 21.19 //
cetogṛhe nidhānaṃ tadavyayaṃ (sarva)dehinaḥ /
nirvāsayati dāridrayaṃ nṛṇāmadhyāśayaṃ mahat // 21.20 //
tīkṣṇendriyasyāśāntasya nidhyānasya vicāriṇaḥ /
viṣayeṣu pramattasya duḥkhaṃ naiva pradhāvati // 21.21 //
maitreṇa cetasā nityamanukampādayā parāḥ /
te hetuphalatattvajñā duḥkhapāśād vinirgatāḥ // 21.22 //
na saṅkalpe mano yeṣāṃ ramate doṣavarjitam /
te doṣabhayanirmuktāḥ padaṃ gacchantyanuttaram // 21.23 //
kṣāntikriyāsamāyukte mitravānakutobhayaḥ /
priyo bhavati loke 'smin paścād deveṣu modate // 21.24 //
||dayāratnaṃ sadā sevyam
mātṛvat pitṛvaccaiva sarvalokasya te janāḥ /
dayāratnaṃ sadā yeṣāṃ manasi sthitamuttamam // 21.25 //
||kṛpaiva sukhasya mūlamasti
sukhasya ca paraṃ mūlaṃ kṛpaiva parikīrtitā /
(hṛdi) yasya kṛpā nāsti sa duḥkhī parikīrtyate // 21.26 //
||maitrī eva sukhāvahā
ekasatyottaraṃ brahma ekasyānuttaraṃ śivam /
ekavidyā paraṃ mātā maitrī caikā sukhāvahā // 21.27 //
||ahiṃsakā eva dhanyāḥ
ahiṃsakāḥ sadā dhanyāḥ saddṛṣṭiḥ paramā śubhā /
etad ṛju sadā satyaṃ pāpānāṃ cāpi varjanam // 21.28 //
||karuṇāyā māhātmyam
karttavyaḥ puruṣaistasmāt kṛpāsaṃvegamānasaiḥ /
dānaśīlakṣamāmaitrījñānābhyāsaśca nirmalaḥ // 21.29 //
// iti karuṇāvarga ekaviṃśaḥ //
||(22) dānavargaḥ
||śuddhāśuddhadānaparibhāṣā
guṇadvādaśasaṃyuktaṃ malairdvādaśabhirvinā /
dānaṃ bhavati śuddhaṃ tad viparītaṃ sakalmaṣam // 22.1 //
||dānarahitā eva puruṣādhamāḥ
devānāmatha (vā) nṛṇāṃ dhanasya balamuttamam /
dānena rahitā pāde patanti puruṣādhamāḥ // 22.2 //
lobhamātsaryamalināḥ putradāravaśānugāḥ /
manujā nidhanaṃ yānti kevalāhārakāṃkṣiṇaḥ // 22.3 //
lobhagranthivimokṣāya yāñcāvṛkṣakṣayāya ca /
tamonicayanāśāya pradānamiha dīyate // 22.4 //
||dātā paralokaṃ gacchati
aghatāṃ carate dānaṃ dātāpi tadanantaram /
mārgasandarśavad dānaṃ paralokaṃ samṛcchati // 22.5 //
dānāmbhasi narāḥ snātvā śīlormiparibhāvite /
jñānavistīrṇa(vimalaṃ) pāraṃ duḥkhasya yānti vai // 22.6 //
||doṣanāśakāḥ trayo dīpāḥ
puruṣeṇa trayo dīpāḥ prajvālyā hitamicchatā /
dānaṃ śīlaṃ tathā jñānamete doṣavināśakāḥ // 22.7 //
tṛṣṇāvivarṇā durgandhivitarkormijhaṣākule /
duḥkhārṇave plutā hyete jñānaśīleṣu rakṣitāḥ // 22.8 //
||kleśasya bheṣajaṃ dānaṃ, śīlaṃ, jñānam
kleśavyādhinihantārastrayo vai bheṣajāḥ smṛtāḥ /
dānaṃ śīlaṃ tathā jñānamete nityaṃ sukhāvahāḥ // 22.9 //
pramādaviṣamaṃ (cittaṃ) saṃkalpakuṭilaṃ laghu /
vadhyate bandhanairetaistribhirjñānādibhirnṛṇām // 22.10 //
doṣāgnibhiḥ (sadā) pluṣṭo yairidaṃ dahyate tadā /
dānādijñānayogena hatvā gacchati nirvṛtim // 22.11 //
na dānajñāna śīleṣu yeṣāṃ sammiśritā matiḥ /
te nityaduḥkhitāḥ sattvāḥ sukhaṃ teṣāṃ na vidyate // 22.12 //
||dātāro mātsaryamalavarjitā bhavanti
adānavrīḍitasukhāścittadoṣeṇa vañcitāḥ /
bhavanti vibudhāḥ hitvā tasmād dānaparo bhavet // 22.13 //
dānotkarṣakramairyuktāḥ mātsaryamalavarjitāḥ /
bhavanti hṛṣṭamanaso devāḥ krīḍāparāyaṇāḥ // 22.14 //
kṣutpipāsāmayo vahnirya pradhānaṃ pradhāvati /
mātsarya vai phalaṃ sarva taduktaṃ tattvabuddhibhiḥ // 22.15 //
||dānapraśaṃsā
yo dadāti sukhaṃ tasya nīyate jāyate sukham /
sukhaṃ bhavati dānāddhi tasmād dānaṃ praśasyate // 22.16 //
lokālokakaraṃ dānaṃ gacchantamanugacchati /
gataṃ ca mantradānena yujyate bhadravatsalaiḥ // 22.17 //
avisaṃvādakaṃ sthānametaduktaṃ tathāgataiḥ /
avisaṃvādakatvācca nityaṃ dānaparo bhavet // 22.18 //
||dānī bhavārṇavaṃ tarati
mātsaryāriṃ vinirjitya kṛtvā cittaṃ śubhānvitam /
ye prayacchanti dānāni te taranti bhavārṇavam // 22.19 //
kṣayaistu trividhairdānaṃ triṣukāraṃ tridhārjitam /
tasya kṣatānvitasyaivaṃ phalaṃ dṛṣṭaṃ tricakṣuṣā // 22.20 //
||kaḥ mārgaḥ sukhāvahaḥ?
dānamādau sadā deyaṃ śīlaṃ labhyaṃ prayatnataḥ /
tṛṣṇā jñānena hantavyā mārga eṣa sukhāvahaḥ // 22.21 //
anityā pāpikā tṛṣṇā lokasyāhitakārikā /
na śakyaṃ tadvinā śreyaḥ prāptuṃ padamanuttamam // 22.22 //
||adānasya pariṇāmaḥ
adāne na manaḥ kārya nityaṃ dānarato bhavet /
adānāt kṣutpipāsābhyāṃ dahyate pretabhūmiṣu // 22.23 //
||dānena śīlarakṣā sadā kāryā
rājā bhavati dānena cakravartī sudhārmikaḥ /
dānabhūmiṃ samāśritya śīlaṃ rakṣanti paṇḍitāḥ // 22.24 //
śīlavānapi kālajño 'jñānād (vai) parimucyate /
duḥkhanairyāṇiko mārgaḥ śasto 'yaṃ munipuṃgavaiḥ // 22.25 //
taṃ viditvā mahāvīro nityaṃ dānarato bhavet /
adā(nā)dapi deveṣu devā hi na sukhā matāḥ // 22.26 //
||dānī yatra kutrāpi vasan sukhī bhavati
ājanmavipine martyā bhavanti sukhabhāginaḥ /
dānasya tatphalaṃ sarvacetanābhāvitasya hi // 22.27 //
tiryakṣvapi samutpannā bhavanti sukhabhāginaḥ /
tatsarva dānajaṃ saukhyaṃ kathayanti manīṣiṇaḥ // 22.28 //
yat pretāḥ pretabhavane bhavatyākārabhojinaḥ /
svayaṃ kṛtasya dānasya phalaṃ bhavati tādṛśam // 22.29 //
||dānavirahitasya durdaśā bhavati
(na)dadyāt kṣutpipāse ca dahyante yena dehinaḥ /
sarvadā na tapastābhyāṃ phalaṃ bhavati śītalam // 22.30 //
||pramādī mṛtyusamaye dāhaṃ prāpnoti
pūrva pramādacārī yo na dānādiṣu vartate /
sa paścānmṛtyusamaye dahyate svena cetasā // 22.31 //
||dānasya phalam
priyo bhavati dānena cetasāmapi tuṣyati /
paścād bhavati sa śrīmān dānasya phalamīdṛśam // 22.32 //
yatra dānādi cittasyāstyupabhogāya sarvadā /
tatra nirdhanataiṣā vā dayayā parirakṣitam // 22.33 //
yad bhujyate sadā cittaṃ gurubhyaścāpi dīyate /
yad vanaṃ śobhanaṃ dṛṣṭaṃ viparītaṃ yathā tṛṇam // 22.34 //
durbalānāṃ sadārtānāṃ sattvānāṃ cakṣuranvitam /
dānaṃ niḥkalpasaṃyantramasmiṃlloke paratra ca // 22.35 //
||manuṣyabhūmau dānasya phalam
manuṣyabhūmau dānāni dattvā yānti śubhāṃ gatim /
na devā dānapatayaḥ phalabhūmirasau matā // 22.36 //
||karmamāhātmyam
karmabhūmirmanuṣyāṇāṃ phalabhūmiḥ surālayaḥ /
karmāyattaṃ phalaṃ sarva na phalaṃ syādahetukam // 22.37 //
||ko mṛtaiḥ samaḥ?
dhyānādhyayananirmukto dānaśīlavivarjitaḥ /
suvarṇakaṃkaṇairyukto jīvannapi mṛtaiḥ samaḥ // 22.38 //
sa jīvati hi loke 'smin yo dharmamanuvartate /
dharmamūḍhaḥ sadā mūḍho jīvannapi mṛtaiḥ samaḥ // 22.39 //
||ajñānī tu bāliśa eva
manuṣyacarmaṇā channastiryag bhavati bāliśaḥ /
yasya jñānapradīpena hṛdayaṃ nāvabhāsitam // 22.40 //
bhavatyetāvatā puruṣaḥ yaḥ śīlamanuvartate /
śīlabhraṣṭaḥ pumān sarvaścābhistutyo 'parākramaḥ // 22.41 //
||dānahīnaḥ pretavigrahavān
dānahīnaḥ pramādī (ca) pāpacārī calendriyaḥ /
nāsau martya iti jñeyaḥ preto vigrahavānayam // 22.42 //
||jñānena hīno mṛta eva
jñānaśīlavinirmukto dānaratnavivarjitaḥ /
jīvamāno 'pi puruṣo mṛta ityabhidhīyate // 22.43 //
||ko devaḥ?
dānaśīlatapodhyānād vīryasmṛtisamādhimān /
puruṣaḥ puruṣaireje devairapi sa vandyate // 22.44 //
guṇavāṃstu naro vandyaḥ nirguṇaḥ paśubhiḥ samaḥ /
guṇāguṇavidhijño yaḥ sa deva iti kathyate // 22.45 //
||keṣāṃ saphalaṃ jīvanam?
sujīvitaṃ bhavettasya yasya tyāge sthitaṃ manaḥ /
nahi tyāgavinirmuktaṃ jīvitaṃ jīvanaṃ matam // 22.46 //
||dānaṃ nityaṃ sukhāvaham
pañcagatyupapannānāṃ sattvānāṃ svena karmaṇā /
mātṛvat pitṛvad dṛṣṭaṃ dānaṃ nityaṃ sukhāvaham // 22.47 //
||dānaratā bhavasaṅkaṭānmucyante
etāṃ bhūmimavasthāpya sattvo dānarato bhavet /
dānaśīlaratā nityaṃ mucyante bhavasaṅkaṭāt // 22.48 //
// iti dānavargo dvāviṃśaḥ //
||(23) śīlavargaḥ
||śīlaṃ sūrya iva śobhate
dhanānāmuttamaṃ śīlaṃ sūryo jyotiṣmatāmiva /
vihāya gacchati dhanaṃ śīlaṃ sthitamivāgrataḥ // 23.1 //
śīlena tridaśān yāti dhyānagocarameva vā /
nāsti śīlasamaṃ jyotirasmiṃlloke paratra ca // 23.2 //
alpena hetunā svarga prāpnoti svargakāmikaḥ /
tasmād duścaritaṃ hitvā nityaṃ sucarito bhavet // 23.3 //
cetanābhāvitaṃ dānaṃ śīlaṃ ca parirakṣitam /
nīyate devasandattaṃ pañcakāmaguṇānvitam // 23.4 //
||surakṣitena śīlenaiva sukhaṃ prāptuṃ śakyate
na mātā na pitā nārthā dayitā nāpi bāndhavāḥ /
na sukhā (ste) tathā dṛṣṭā yathā śīlaṃ surakṣitam // 23.5 //
||śīlavān puruṣo sukhamavāpnute
śīlaṃ trāṇamihāmutra śīlaṃ gatirihottamam /
śīlavān puruṣo nityaṃ sukhāt sukhamavāpnute // 23.6 //
dānaśīlasamācārā ye narā śubhacāriṇaḥ /
te yānti devasadanaṃ racitāḥ svena karmaṇā // 23.7 //
nidhānamavyayaṃ śīlaṃ śīlasaukhyamatarkitam /
śīlādhikā hi puruṣā nityaṃ sukhavihāriṇaḥ // 23.8 //
śīlaṃ rakṣatu medhāvī yathā yānaṃ sukhatrayam /
praśaṃsāvṛttalābhaṃ ca pretya svarge ca modate // 23.9 //
||śīlavān nirvāṇaṃ prāpnoti
śīlavān yo hi puruṣaḥ śīlamevāti sevate /
sasukho nirvṛttiṃ yāti yatra mṛtyurna vidyate // 23.10 //
anādimati saṃsāre tṛṣṇāmohādibhirvṛte /
jyotirbhūta sadāśīlaṃ tasmācchīlamanāvilam // 23.11 //
śīlaṃ dhanamasaṃhārya rājacaurodakādibhiḥ /
tasmācchīlaṃ sadā sevyaṃ dauḥśīlyaṃ ca vigarhitam // 23.12 //
śīlābhiratapuruṣaḥ nirvāṇaṃ hyantike sthitam /
śīlavān puruṣo dhanyaḥ śīlavāṃścāpi sevyate // 23.13 //
ravivad bhrājate śīlaṃ dauḥśīlyaṃ caiva garhitam /
nirmalaṃ vītakāntāraṃ nirjvaraṃ vītakāṅkṣi ca // 23.14 //
śīlapraśastasambuddhairnirvāṇapuragāmikam /
āyuryāti dhruvaṃ dhīmān nityaṃ śīlenaṃ vṛṃhitam // 23.15 //
||śīlarahitāḥ paśubhiḥ samāḥ
na bibhenmṛtyukāle ca śīlena parirakṣitaḥ /
śīlamādyantakalyāṇaṃ sarvasaukhyapravartakam /
śīlavān puruṣo dhanyo dauḥśīlyābhirataḥ paśuḥ // 23.16 //
tīraṃ naiva samāyānti puruṣāḥ śīlavarjitāḥ /
kāryākārya na vindanti tasmācchīlaṃ samācaret // 23.17 //
śīlavastreṇa ye channāste channāḥ puruṣā matāḥ /
śīlena varjitā ye tu nagnāste paśubhiḥ samāḥ // 23.18 //
||śīlavān puruṣaḥ svarga gacchati
śīlavān puruṣaḥ svagamudyānamiva gacchati /
bandhuvanmanyate tatra śīlavān (su) pramāgataḥ // 23.19 //
śuciśīlasamācārāḥ śubhadharmasamanvitāḥ /
devalokopagāsteṣu janāḥ sukṛtakāriṇaḥ // 23.20 //
||śīlena paribṛṃhitā guṇā vardhante
yo na prārthayate kāmān śīlavān puruṣaḥ sadā /
guṇāstasya pravardhante śīlena paribṛṃhitāḥ // 23.21 //
||śīlaṃ svargasya sopānam
mahārghamuttamaṃ śīlamasmiṃlloke paratra ca /
tasmāt prahāya traiguṇyaṃ śīlameva sadā caret // 23.22 //
devebhyo rocate taddhi trāṇaṃ śīlaṃ śubhānvitam /
bhāvitaṃ paramaṃ dhanyaṃ paralokopagāmikam // 23.23 //
śīlavān yadi jānīyāt phalaṃ śīlasya yādṛśam // 23.24 //
śastraṃ sutīkṣṇamādāya vāṇaṃ chindyādihātmanaḥ /
astropamasya nindyasya abhisaukhyasamanvitam // 23.25 //
||śīlasya phalaṃ sugatena pradarśitam
phalaṃ śīlasya vimalaṃ sugatena pradarśitam /
ādau śastaṃ tathā madhye nidhane śastameva tat // 23.26 //
phalaṃ śīlasya vipulaṃ sukhāt sukhamuttamam /
śīlacaryā paraṃ saukhyaṃ dhanacaryā na tādṛśī // 23.27 //
narā dhanena hīyante śīlena na kathañcana /
śocate puruṣastena pṛthak vā tadvirājate // 23.28 //
śubhaṃ tasmānmunivaraiḥ praśastaṃ sārvagāmikam /
udyānamiva gacchanti puruṣāḥ śubhacāriṇaḥ /
devalokasamaṃ teṣāṃ saukhyānāmākaraṃ (param) // 23.29 //
||svargagamanārtha śīlaṃ samācaret
suśīlitasya śīlasya bhakṣitasyāpyanekaśaḥ /
phalaṃ vipacyate svargastasmācchīlaṃ samācaret // 23.30 //
śīlaṃ svargasya sopānamākaraṃ sukhanirvṛte /
śīlavarjī hi puruṣo na kvacit sukhamedhate // 23.31 //
||śīlavān asaṃkhyāni saukhyāni labhate
śīlāmbhasā prasannena viprakīrṇena sarvadā /
snātvā gacchanti puruṣā devaloke ca nirvṛte /
yaddivyamālyābharaṇairdivyaiḥ saukhyaiḥ samanvitāḥ // 23.32 //
ramate devabhavane tat sarva śubhahetukam /
asaṃkhyāni ca saukhyāni vardhamānāni sarvadā // 23.33 //
labhate puruṣaḥ sarva yaḥ śīlamanuvartate /
śubhacārī sadā satyaḥ pūjyate so 'parājitaḥ // 23.34 //
||anekasaukhyadāyakaṃ śīlamācaraṇīyam
śubhena śobhate martyaḥ pūjyate rājabhiḥ sadā /
śubhena śobhate martyastasmācchīlaṃ samācaret // 23.35 //
anekasaukhyajanakaṃ sarvamāśvāsakārakam /
śīlaṃ sucaritaṃ kārya duṣkṛtaṃ ca vivarjayet // 23.36 //
ye dānaśīlakarttāraḥ svargatadgatamānasāḥ /
teṣāṃ sakalmaṣaṃ śīlaṃ viṣamiśraṃ yathaudanam // 23.37 //
nānāvidhasya śīlasya rakṣitasyāpyanekaśaḥ /
śubhakāryavipākāya deveṣu paripacyate // 23.38 //
śīlāmbhasā prasanneṣu saṅkīrṇeṣu ca sarvadā /
snātvā gacchanti manujā devāṃścātyantikaṃ sukham // 23.39 //
dānaśīlāḥ sadā dāntāḥ sarvabhūtahite ratāḥ /
jñānayuktā maitracitā gatāste devasammitim // 23.40 //
hatadoṣāḥ kriyāvantaḥ śīlaratnena bhūṣitāḥ /
sarvasattvadayāvantaḥ suralokeṣu te budhāḥ // 23.41 //
viśuddhakāñcanaprakhyā nirdhmātamalakalmaṣāḥ /
samyak karma susaṃlagnā devalokeṣu te budhāḥ // 23.42 //
sarvasattvadayāvantaḥ sarvasattvahitaiṣiṇaḥ /
sarvapāpaviraktā ye teṣāṃ vāsaḥ surālaye // 23.43 //
ahanyahani ye śīlaṃ rakṣanti suparīkṣakāḥ /
ahanyahani teṣāṃ hi sukhaṃ bhavati naikaśaḥ // 23.44 //
||śīlavājinamārūḍhā devabhavanaṃ prayānti
śīlavājinamārūḍhāḥ puruṣāstattvacintakāḥ /
prayānti devabhavanaṃ krīḍāyuktamanekaśaḥ // 23.45 //
yā krīḍā devabhavane yacca saukhyamanuttamam /
tat samagrasya śīlasya phalamuktaṃ tathāgataiḥ // 23.46 //
||devasukhaṃ śīlajameva
yaddivyamālyābharaṇā divyāmbaravibhūṣitāḥ /
krīḍanti vibudhāḥ sarve tatsarva śubhahetukam // 23.47 //
padmotpalavane ramye vanopavanabhūṣite /
svarge ramanti ye devāstat sarva śubhajaṃ phalam // 23.48 //
yadākāśa ivātasthurdivyaratnavibhūṣitāḥ /
virājante 'malā devāstacchīlasya mahat phalam // 23.49 //
yatkānaneṣu ramyeṣu citreṣu puṣpiteṣu ca /
ramanti giripṛṣṭheṣu surāstacchīlajaṃ phalam // 23.50 //
svagṛhaṃ hi yathā martyāḥ praviśanti gatavyathāḥ /
tathā śīlasamācārāḥ prayānti tridivaṃ narāḥ // 23.51 //
etat sujīvitaṃ śreṣṭhaṃ yacchīlaparirakṣaṇam /
maraṇānāṃ paraṃ mṛtyuḥ yacchīlaparivarjanam // 23.52 //
||śīlamanupamaṃ kāryam
etān guṇān sadā matvā priyatvamapi cātmanaḥ /
śīlaṃ surakṣitaṃ kārya dauḥśīlyaṃ ca vivarjayet // 23.53 //
śīlacārī sadā dāntaḥ kṣamāvāṃśca sudarśanaḥ /
sopānamiva cārūḍhaṃ prayātyānandasannidhim // 23.54 //
||śīlena plavabhūtena saṃsārottaraṇam
phalaṃ śīlasya tu sukhaṃ devalokeṣu pacyate /
śīlena plavabhūtena saṃsārāduttaranti ca // 23.55 //
śīlāmbhasā viśuddhā ye svāyattā dhīracetasaḥ /
jāmbūnadamayaiḥ puṣpaiste 'trārcanti divaukasaḥ // 23.56 //
ye navādātamanaso nityaṃ śīlena bhūṣitāḥ /
te yānti devasadanaṃ yatra saukhyamanantakam // 23.57 //
saukhyāt saukhyataraṃ yānti narāḥ sukṛtakāriṇaḥ /
krīḍanti devasadane śīlena paribṛṃhitāḥ // 23.58 //
||śīlasopānamārūḍhāḥ sugatiṃ prayānti
śīlasopānamāruhya jñānena paribṛṃhitāḥ /
narāḥ prayānti sugatiṃ jñānena ca parāyaṇā // 23.59 //
suprasannena manasāśīlaṃ yadabhirakṣitam /
tasya śīlasya śītasva sukhametadupasthitam // 23.60 //
||śīlasya pariṇāmo sukhadāyakaḥ
surakṣitasya śīlasya bhāvitasyāpyanekaśaḥ /
pariṇāme sukhībhūtvā nirvāṇaṃ cādhigacchati // 23.61 //
śīlaṃ rakṣatyupāyena śīlaṃ nayati saṅgatim /
tasmācchīlaṃ sadā rakṣyaṃ pariṇāmo 'sya śītalaḥ // 23.62 //
mṛtyukāle samutpanne śīlavānakutobhayaḥ /
na me durgatinā trāṇaṃ śīlaṃ hi trāṇamuttamam // 23.63 //
||kutsitaśīlasya kutsitaḥ pariṇāmaḥ
kācābhrapaṭalaṃ yasya śīlaṃ bhavati kutsitam /
sa kutsitena śīlena kutsito jāyate naraḥ // 23.64 //
||śīlavirahitaḥ mūḍho bhavati svargamapi na yāti
śīlamūlena labdhvedaṃ sukhaṃ svargeṣu dehibhiḥ /
tṛṣṇākṣayo na bhavati sa paścāt paritapyate // 23.65 //
tasmācchīlavatā nityaṃ śīlameva viśiṣyate /
niḥśīlaḥ puruṣo mūḍho na svargamadhirohati // 23.66 //
pañcakāmopamaṃ divyaṃ yadidaṃ bhujyate sukham /
tacchīlasya viśuddhasya prāpyate hi phalaṃ mahat // 23.67 //
yattejaḥ kāñcanasyāsya meruparvataśālinaḥ /
tacchīlatejasastejaḥ kalāṃ nārhati ṣoḍaśīm // 23.68 //
dīpyamānaiḥ sadā śīlaiḥ nirdhātukanakatviṣā /
saṃyuktāstridivaṃ yānti paṇḍitā svena karmaṇā // 23.69 //
||trividhaśīlasya trividhaṃ phalam
hīnamadhyaviśiṣṭasya śīlasya trividhasya vai /
phalaṃ hi trividhaṃ dṛṣṭaṃ hīnamadhyottamaṃ tathā // 23.70 //
pramādarahitaṃ śīlamapramādopabṛṃhitam /
nityaṃ tat sukhadaṃ dṛṣṭaṃ dharmateyaṃ vyavasthitā // 23.71 //
||śīlaprabhayā sūryasahastrasyādi parābhavaḥ
śīlodbhavā yā vimalā prabhā bhavati dehinām /
na sā sūryasahastrasya saṃyuktasya bhaviṣyati // 23.72 //
śīlaṃ saptavidhaṃ ramyaṃ yo rakṣati narottamaḥ /
sa kāmaṃ bhuñjati phalaṃ sugatena ca deśitam // 23.73 //
||śīlacaryā vinā svarga na yānti
śīlacaryā samāśritya samyagdarśanatatparaḥ /
martyalokād divaṃ yānti na kaṣṭaṃ tapacāriṇaḥ // 23.74 //
yacchīlaṃ śīlasaṃsparśa pariṇāme 'pi śītalam /
niṣevate sadāmūḍhaḥ sa paścāt paritapyate // 23.75 //
||saptavidhena śīlena devasānnidhyaṃ prāpyate
śīlaṃ saptavidhaṃ dhanyamavisaṃvādakaṃ padam /
śīlena rakṣitaḥ puruṣo devānāmantikaṃ gataḥ // 23.76 //
||śīlena śobhanaṃ phalaṃ milati
yathā pakṣairdṛḍhaiḥ pakṣī svedacchatraṃ nihanti (vai) /
tathā naro dṛḍhaḥ śīlairdevalokāya kalpyate // 23.77 //
śrutimātraṃ ca (tacchīlaṃ) ramyād ramyataraṃ ca tat /
labhate puruṣaḥ kartā phalaṃ śīlasya śobhanam // 23.78 //
dānaśīlataporatnaṃ hṛdayaiśca samāśritam /
devatā vā manuṣyo vā labhate paramaṃ padam // 23.79 //
antarbahiśca niḥsārāḥ puruṣā dharmavarjitāḥ /
saṃsārāt phalakāṅkṣibhyaḥ saddharmo na (ca) rocate // 23.80 //
antarbahiśca ye sārāste narā vastuto dṛḍhāḥ /
ye dharmacāriṇaḥ śāntāḥ parasattvahitaiṣiṇaḥ // 23.81 //
||anuttaraḥ śīlavatāṃ sugandhaḥ
na ketakī campakapuṣpagandhā, tamālake nāgarucaśca gandhaḥ /
prayānti gandhā hiṃ yathā sureṇa, anuttaraḥ śīlavatāṃ sugandhaḥ // 23.82 //
||dauḥśīlyaṃ sadā varjyam
tasmācchīlaṃ sadā kārya dānajñānatapodhanaiḥ /
dauḥśīlyaṃ ca sadā varjyaviṣaśastrānalopanam // 23.83 //
||śīlena eva sukhamavāpnute
evaṃ surakṣitaṃ śīlaṃ narān nayati saṅgatim /
na hi śīlādṛte kaścit padaṃ sukhamavāpnute // 23.84 //
||devaguṇasadṛśaṃ śīlaṃ sadācaret
tasmād devaguṇaṃ matvā śīlameva sadācaret /
na śīlasadṛśaṃ kiñcidanyat trāṇamihāsti vai // 23.85 //
// iti śīlavargastrayoviṃśaḥ //
||(24) kṣāntivargaḥ
||kṣamābhūṣaṇenaiva bhūṣito bhavati pumān
kṣāntyā vibhūṣitaḥ jīva bhūṣito netarairdhanaiḥ /
dhanaṃ vinā samāyāti kṣāntiṃ naiva kathañcana // 24.1 //
kṣamāvān puruṣaḥ sarvapriyo bhavati dehinām /
pūjyate daivatairnityaṃ tasmāt kṣāntiḥ parantapa ! // 24.2 //
||kṣamāvān puruṣaḥ sarvatra pūjyate
kṣamāvān puruṣaḥ sarvaiḥ krodhadoṣairvivarjitaḥ /
yaśasā pūjyate nityamiha loke paratra ca // 24.3 //
||kṣāntidhanaṃ sarvottamam
kṣāntirdhanaṃ dhanaṃ śīlaprajñāvardhanameva ca /
dhanānyanyāni śastāni na hitasya kathañcana // 24.4 //
||sadbhiḥ kṣamāvāneva pūjyate
pūjyate satataṃ sadbhiryaśasā caiva pūjyate /
kṣamāvān puruṣaḥ sarvastamāt kṣāntiparo bhavet // 24.5 //
||krodhaviṣasya kṣamaiva bheṣajam
kṣāntiḥ krodhaviṣasyāsya bheṣajaṃ paramaṃ matam /
kṣāntyāvināśitaḥ krodho 'narthāyopajāyate // 24.6 //
jñānaśīlābhibhūtānāṃ bāliśānāṃ viśeṣataḥ /
pratīpakārya kurute kṣāntirmārganidarśikā // 24.7 //
||kṣamāvanta eva loke dhaninaḥ
sa dharmadhanahīnānāṃ bhramatāṃ gatipañcake /
yeṣāṃ kṣāntimayaṃ dravyaṃ te loke dhaninaḥ smṛtāḥ // 24.8 //
tamonicayakāntāre dṛḍhakrodhena dustare /
kṣāntyā yathā smṛtāḥ sadbhistaranti khula mānavāḥ // 24.9 //
saddharmapāṭhanaṣṭānāṃ deśikā kṣāntiruttamā /
apāyabhayabhītānāṃ na bhayaṃ kṣāntirucyate // 24.10 //
||nṛṇāṃ kṣāntiḥ sukhāvahā
sukhāvahā sadā nṛṇāṃ duḥkhasya ca vighātikā /
kṣemasamprāpikā nityaṃ viśvāsaguṇakārikā // 24.11 //
śubhāsti nāyikā dhanyā hyaśubhebhyo vivarjitā /
mokṣasaṃdeśikā puṃsāṃ saṃsārabhayanāśikā // 24.12 //
||kṣāntiḥ narakāgnivināśikā svargasopānabhūtā ca
svargasopānabhūtā sā narakāgnivināśikā /
trāyate pretalokātsā tiryagyonau tathaiva ca // 24.13 //
||kṣāntiḥ sanmārgāmṛtadīpikā
sā guṇaudhaiḥ sadā pūrṇā śivā bhavati dehinām /
sā praśaste sukhe prāpte kṣāntiḥ kāryā prayatnataḥ /
sarvalokasya māteva sanmārgāmṛtadīpikā // 24.14 //
// iti kṣāntivargaścaturviṃśaḥ //
||(25) vīryavargaḥ
||deśakriyāyuktāni kāryāṇi siddhayanti
deśakālopapannasya kriyātithyocitasya ca /
nyāyenārabhyamāṇasya vīryasya sakalaṃ phalam // 25.1 //
nyāyadeśakriyāhīnā adharmeṇa vivarjitāḥ /
sīdanti kāryanikarā vīryeṇa parivarjitāḥ // 25.2 //
||ārabdhavīryā mokṣaṃ prāpnuvanti
dhyānenārabdhavīryeṇa mokṣaṃ gacchanti paṇḍitāḥ /
bhavakṣipta ivākāro devaloke prayānti ca // 25.3 //
yānyārabdhāni kāryāṇi vīryavad balinā nṛṇā /
tāni tāni prasiddhāni vipulāni bhavanti ca // 25.4 //
ye 'rthā lokottare siddhā ye ca lokeṣu sammatāḥ /
te vīryeṇa prasādhyante vīryahīnā na jātu vai // 25.5 //
mandavīrya cirotsāhaṃ saddharmeṇa vivarjitam /
naro viśati lokaṃ (ca) śaśāṅkamiva kalmaṣam // 25.6 //
||vīryavattā paramāṃ gatiṃ pradadāti
āryāṣṭāṅgena mārgeṇa na jñānaparipālitaḥ /
vīryavattāmahotsāho prayāti paramāṃ gatim // 25.7 //
||bodhiḥ vīryeṇāvāpyate
vīryaṇāvāpyate bodhiḥ svavīryeṇa tathā mahī /
arhattvaṃ vīryavadbhiśca tasmānnāgnisamā gatiḥ // 25.8 //
||uttamasthānaprāptyartha vīryārambhe matiḥ kāryā
tasmād devān guṇān matvā vīryavān niyatendriyaḥ /
vīryārambhe matiṃ kuryārnnāsti vīryasamarthanam // 25.9 //
vīryārthī smṛtimān yaśca naro jñānaparāyaṇaḥ /
prayātyanuttamaṃ sthānaṃ jarāmaraṇavarjitam // 25.10 //
// iti vīryavargaḥ pañcaviṃśaḥ //
||(26) dhyānavargaḥ
||svasthaḥ kaḥ?
asaṃsaktamaternityaṃ nityaṃ dhyānavihāriṇaḥ /
viśuddhamanaso nityamekāgrabhiratasya ca // 26.1 //
yasyaikāgrakaraṃ cittaṃ tasya doṣā na bādhakāḥ /
sa doṣabhayanirmuktaḥ svastha ityabhidhīyate // 26.2 //
ekāgrābhiratañceto vivekamanudhāvati /
sarvatarkavinirmuktaḥ svastha ityabhidhīyate // 26.3 //
||cittasyaikāgratāṃ varṇayati
yasya cittaṃ dhruvaṃ śāntaṃ nirvāṇābhirataṃ sadā /
na tasyendriyajā doṣā bhavasya śubhahetavaḥ // 26.4 //
yacca dhyānakṛtaṃ saukhyaṃ yacca (cittaṃ) samādhijam /
cittaṃ tatsarvamekāgramate bhavati dehinaḥ // 26.5 //
||yatiḥ alaukikaṃ sukhaṃ bhuṅkte
ekārāmasya yatino yat sukhaṃ jāyate hṛdi /
yat saukhyamativijñeyaṃ na saukhyaṃ laukikaṃ matam // 26.6 //
||kīdṛśaṃ cittaṃ śāntiṃ samadhigacchati?
ekāgrābhirataṃ cittaṃ viśuddhākṛtameva ca /
doṣajālavinirmuktaṃ śāntiṃ samadhigacchati // 26.7 //
||jñānāmbhasā tṛṣṇāgniṃ hanti
ekāntamanasā nityaṃ saṃkṣiptendriyapañcakaiḥ /
tṛṣṇāgninātivṛddhaṃ ca hanti jñānāmbhasā budhaḥ // 26.8 //
tasya tṛṣṇāvimuktasya viśuddhasya sukhaiṣiṇaḥ /
akṣayaṃ cāvyayaṃ caiva padaṃ hi sthitamagrataḥ // 26.9 //
||nirvāṇapuragāmi vartma
vitarkakuṭilaṃ ceto yatra yatropapadyate /
ekālambanayuktena dhārya tena samādhinā /
tasmādetat paraṃ vartma nirvāṇapuragāmikam // 26.10 //
||manonigrahaphalam
etadagraṃ manaḥ kṣutvā hanyādarisamūhakam /
mano hīdaṃ vinirgṛhya (sa) vetti dhyānajairdṛḍhaiḥ // 26.11 //
||nirupamaṃ dhyānajaṃ sukham
(tatra sthitāḥ narāḥ śreṣṭhāḥ śraddhāvanto manīṣiṇaḥ) /
prayānti paramaṃ sthānamaśokaṃ hatakilviṣam // 26.12 //
nirviṣaskasya tuṣṭasya nirāgasyāpi dhīmataḥ yat sukhaṃ dhyānajaṃ bhāti kutastasyopamā parā // 26.13 //
||dhyānaiḥ paramaṃ padaṃ prāpyate
etatsāraṃ sudhīrāṇāṃ yogināṃ pāragāminām /
yadevedaṃ manaḥ śrutvā prayānti padamacyutam // 26.14 //
// iti dhyānavargaḥ ṣaḍviṃśaḥ //
||(27) prajñāvargaḥ
||prajñā māteva hitakāriṇī
dharmānusāriṇī prajñā vīryeṇa parivṛṃhitā /
samādhibalasaṃyuktā māteva hitakāriṇī // 27.1 //
||prajñā gatipañcakāt trāyate
sā hi santrāyate sarvān puruṣān gatipañcakāt /
na mātā na pitā tatra gacchantamanugacchati // 27.2 //
prajñāśikharamāruhya śīlakandaraśobhanam /
bhavadoṣamidaṃ sarva paśyati (jñāna) bhūṣaṇaḥ // 27.3 //
||samādhinā bhavārṇavaṃ tarati
indriyāṇīndriyārthebhyo yadā vindanti tatpadam /
tadā samādhinā jñāna bhavasāgaramuttaret // 27.4 //
dānaśīlatapodhyānairjñānamevāgramucyate /
apavargād yadā jñānaṃ jñānaśīle sukhāvahe // 27.5 //
||prajñā aṣṭamo mārgastathāgatenopadiṣṭaḥ
cakṣuṣāṃ ca parā dṛṣṭā prajñoktā (yā)sunirmalā /
mārgāṇāṃ cāṣṭamo mārgaḥ śivaḥ proktastathāgataiḥ // 27.6 //
||prajñābalaṃ sarvottamam
caturṇā caiva satyānāmagre dve tu prakīrtite /
bālānāṃ ca sadā dṛṣṭaṃ prajñābalamihottamam // 27.7 //
||janmapadvatirjñānaśastreṇa chettavyā
jñānaśastreṇa tikṣṇena latā chedyā durāsadā /
hantavyā doṣanivahāśchettavyā janmapaddhatiḥ // 27.8 //
||na jñānātparo bandhuḥ
amṛtānāṃ paraṃ jñānaṃ śreyasāṃ nidhiruttamam /
na jñānācca paraṃ bandhurna jñānāddhanamuttamam // 27.9 //
||jñānaśīlayutā prajñā sevitavyā
jñānaśīlayutāvṛddhā vītarāgā gataspṛhāḥ /
sevitavyāḥ sadā santastattvamārganidarśakāḥ // 27.10 //
||kleśādīn prajñāśastreṇa vidārayet
prajñāvajreṇa tīkṣṇena mahodayavasena ca /
mahāyogarathārūḍhaḥ kleśādīn pravidārayet // 27.11 //
// iti prajñāvargaḥ saptaviṃśaḥ //
||(28) nirvāṇavargaḥ
||kleśakṣaya eva nirvāṇamārgaḥ
kleśakṣayāt paraṃ saukhyaṃ kathayanti manīṣiṇaḥ /
eṣa nirvāṇago mārgaḥ kathitastattvadarśakaiḥ // 28.1 //
tatpadaṃ śāśvataṃ juṣṭaṃ kathayanti tathāgatāḥ /
yatra janma na mṛtyurna vidyate duḥkhasambhavaḥ // 28.2 //
vibhūtasyāpramattasya śāntasya vanacāriṇaḥ /
alolupasya vīrasya nirvāṇasya vibhūtayaḥ // 28.3 //
||viṣayeṣvapramatto nirvāṇaṃ nāticiraṃ prāpnoti
mitrāmitraprahīṇasya bhavarāgavivarjinaḥ /
viṣayeṣvapramattasya nirvāṇaṃ nātidūrataḥ // 28.4 //
||śubhakarttṛ nirvāṇaṃ prāpnoti
śubhakāryeṣu saktasya maitrīkāruṇyabhāvinaḥ /
saṃsārabhayabhītasya nirvāṇaṃ nātidūrataḥ // 28.5 //
||kausīdyavirahitaḥ tvaritaṃ nirvāṇaṃ yāti
kleśakṣayavidhijñasya nairātmyasyāpi tasya ca /
kausīdyāccaiva muktasya nirvāṇaṃ nātidūrataḥ // 28.6 //
||vaśyendriyasya śāntasya nirvāṇaṃ samīpataram
catuḥsatyavidhijñasya tridoṣavadhasevinaḥ /
vaśyendriyasya śāntasya nirvāṇaṃ nātidūrataḥ // 28.7 //
||sukhaduḥkhapāśairmukto muniḥ pāraga ucyate
sukhaduḥkhamayaiḥ pāśairyasya ceto na hanyate /
sa doṣabhayanirmuktaḥ pārago munirucyate // 28.8 //
||śubhānveṣī nirvāṇamadhigacchati
puruṣo 'pāyabhīruśca pramādabalavarjakaḥ /
śubhakārī śubhānveṣī nirvāṇamadhigacchati // 28.9 //
// iti nirvāṇavargo 'ṣṭāviṃśaḥ //
||(29) mārgavargaḥ
||āryacatuṣṭayopāsakaḥ pāraṃ gacchati
satyāni catvāri śivāni tāni, subhāvitānyeva samīkṣya vidvān /
sucintako jātijarābhayebhyaḥ, pramucyaye pāramupaiti śāntaḥ // 29.1 //
||kāmeṣu saktaḥ bhavabhogabaddhaḥ bhavati
acintako yastu vibhūtabuddhiḥ kāmeṣu sakto bhavabhogabaddhaḥ /
sa bandhanaiḥ kāmamayairnibaddho, na mucyate jātijarābhayebhyaḥ // 29.2 //
||bhavārṇave sukhadraṣṭā ante narakaṃ yāti
vicintya yo duḥkhamidaṃ viśālaṃ, na khedamāyāti bhavārṇavebhyaḥ /
sa kāmavāṇairnihato hi mūḍhaḥ, kaṣṭāmavasthāṃ narake 'pi yāti // 29.3 //
ābhyantaraṃ kṣemasukhaṃ ca hitvā, kiṃ kāmabhogābhiratā hi bālāḥ /
naite bijānanti bhayaṃ ca tīvramabhyeti mṛtyurjvalanaprakāśaḥ // 29.4 //
||tattvamārgapradarśakaiḥ kimuktam?
anityaduḥkhaśūnyo 'yamātmā kārakavarjitaḥ /
saṃsāraḥ kathito buddhaiḥ tattvamārgapradarśakaiḥ // 29.5 //
tena sarvamidaṃ tattvajñānaṃ jñeyaṃ samāsataḥ /
jñānajñeyavinirmuktaṃ tṛtīyaṃ nopalabhyate // 29.6 //
||kaḥ tattvavidhijñaḥ?
antapāravidhijño yaḥ ṣoḍaśākāratattvavit /
ūrdhvagatividhijño hi kṣāntitattvavicakṣaṇaḥ // 29.7 //
||tattvavideva dharmatāmanuviśati
agralokaikadharmajñaḥ samanantaratattvavit /
sa dharmatāmanuviśed yathā (ca) na vikampate // 29.8 //
dvayopāyavinirmukto naṣṭān nāśayate muhuḥ /
naṣṭapāpagatirvīraḥ strotāpanno nirucyate // 29.9 //
srotāṃsya kuśalā dharmā jīryante pāpagāminaḥ /
mokṣāgninā pratapyante srotāpanno bhavatyataḥ // 29.10 //
prasrabdhijaṃ mahodarkamuktaṃ saṃsāramokṣakam /
tṛṣṇākṣayasukhaṃ dṛṣṭaṃ satyataḥ sukhakārakam // 29.11 //
||kaḥ sadaiva sukhī bhavati?
nāvabadhnāti yaṃ tṛṣṇā na vitarkairvihasyate /
samprāptabhavapārastu sukhī bhavati sarvadā // 29.12 //
||ārya mārgacatuṣṭayam anyonyaphalasambhūtam
anyonyaphalasambhūta sarvataḥ sampravartate /
tadeva kāraṇaṃ jñeyamāryamārgacatuṣṭayam // 29.13 //
āryasatyeṣu viditaḥ puruṣo vidyate dhruvam /
viṣayeṣu hi saṃghuṣṭaṃ jagad bhramati cakravat // 29.14 //
||kaḥ śreṣṭho mārgaḥ?
sa mārgo deśakaḥ śreṣṭho yo mārgo bhāṣitaḥ śivaḥ /
yena mārgeṇa prācīnā (dhruvaṃ) yātā manīṣiṇaḥ // 29.15 //
||triśaraṇagata eva sukhaṃ jīvati
sujīvitaṃ bhavet tasya yasya buddhau sthitaṃ manaḥ /
nahi buddhivinirmuktaṃ jīvitaṃ jīvitaṃ bhavet // 29.16 //
sujīvitaṃ bhavet tasya yasya dharme sthitaṃ manaḥ /
nahi dharmavinirmuktaṃ jīvitaṃ jīvitaṃ bhavet // 29.17 //
sujīvitaṃ bhavet tasya yasya saṅghe sthitaṃ manaḥ /
nahi saṅghavinirmuktaṃ jīvitaṃ jīvitaṃ bhavet // 29.18 //
||keṣāṃ sujīvitaṃ jīvanam?
sujīvitaṃ bhavet tasya yasya satye sthitaṃ manaḥ /
nahi satyavinirmuktaṃ jīvitaṃ jīvitaṃ bhavet // 29.19 //
sujīvitaṃ bhavet tasya yasya mārge sthitaṃ manaḥ /
nahi mārgavinirmuktaṃ jīvitaṃ jīvitaṃ bhavet // 29.20 //
nirvāṇagamane yasya nityaṃ buddhiravasthitā /
sa doṣādeva nirmukto na devaḥ krīḍati svayam // 29.21 //
||kīdṛśī krīḍā sukhodbhāvikā?
yā bhavavyāpinī krīḍā nityamekāgracetasaḥ /
sā sukhodbhāvikā krīḍā na krīḍā rāgakārikā // 29.22 //
||kena mārgeṇa śivaṃ sthānaṃ milati?
sukhādīniha satyāni yathā dāntena vindati /
tadā kṣemaṃ śivaṃ sthānaṃ prāpnoti puruṣottamaḥ // 29.23 //
// iti mārgavarga ekonatriṃśaḥ //
||(30) bhikṣuvargaḥ
||ādarśo bhikṣuḥ lokamārgadarśakaḥ
yo hinasti na bhūtāni mitravettā sadākṣayaḥ /
pitṛvat sarvabhūtāni lokastamanupaśyati // 30.1 //
adattādānavirato nityaṃ jñānī jitendriyaḥ /
praśāntadehakarmā (ca) tīrṇasambhavasaṅkramaḥ // 30.2 //
nāpyālekhyagatā nāpi cakṣuṣā sā nirīkṣyate /
hatakāmo dṛṣṭasatyo muktastādṛśa ucyate // 30.3 //
samaloṣṭāśmakanakaḥ vītaśokaḥ samāhitaḥ /
na kleśoragasampṛktaḥ sa saukhyaṃ dhruvamāpnuyāt // 30.4 //
||kaḥ bhikṣurvidyate?
arthānarthasamo yasya lābhālābhau tathaiva ca /
sukhaduḥkhasamāyuktaḥ bhikṣuḥ sa khalu kathyate // 30.5 //
mitrāmitraprahīṇo yaḥ samacetā jitendriyaḥ /
vibheti yo na viṣayaiḥ vijñeyastādṛśo yatiḥ // 30.6 //
||viṣayadveṣī nirvāṇamadhigacchati
viṣamatvāddhi viṣayān dveṣṭi dhīro gatavyathaḥ /
na tasya dūre nirvāṇaṃ samyaksambuddhadeśitam // 30.7 //
udayavyayatattvajñaḥ samyagdṛṣṭiralolupaḥ /
himavāniva niṣkramya saṃsārānmuktahetukaḥ // 30.8 //
tṛṇacandanatulyo hi samatṛṣṇāmbarāśinaḥ /
sa kauśeyasaṅghaṭitatṛṣṇayā naiva bādhate // 30.9 //
lābhasatkārasantuṣṭaḥ santuṣṭastṛṇasaṃstaraiḥ /
vahnivallābhasatkāraṃ yaḥ paśyati sa paśyati // 30.10 //
||buddhadeśitāḥ bhikṣudharmāḥ
vāhyate yo na viṣayaistṛṇanadyā na vāhayate /
svakarmaphalatattvajñaḥ sa bhikṣurbuddhadeśitaḥ // 30.11 //
nātītaṃ śocate yo hi buddhayā (caiva) gataspṛhaḥ /
pratyutpannakriyāyogī na buddhistasya lipyate // 30.12 //
nirvāṇe (ca) matiryasya dharme nityaṃ sthitā bhavet /
na vartate sa saṃsāre śukladharmasamāvṛtaḥ // 30.13 //
nāvilaṃ kriyate yasya cittaṃ vidyāgnikalpayā /
dāruvadviṣayā yasya tasya duḥkhaṃ na vidyate // 30.14 //
indriyāṇi vaśe yasya cendriyeṣu vaśānugaḥ /
hriyate yaḥ pumarthaino nikaṣastādṛśo muniḥ // 30.15 //
sādhuvaddhimano yasya kṣamāvān priyadarśanaḥ /
prahlādayati cetāṃsi sa nṛṇāṃ śaśivanmuniḥ // 30.16 //
aruṇābhirato yastu harmyāgreṣu na rajyati /
santuṣṭaḥ pāṃśukūlena bhikṣurbhikṣārato bhavet // 30.17 //
śānto dāntaḥ sudhīrarthāt tattvavit sukhaduḥkhayoḥ /
sa yātyuttamamadhvānaṃ yatra gatvā na śocati // 30.18 //
ṛjumatpātakānyasya nityaṃ dhyānaparāyaṇaḥ /
prākṛtaiśca malai(rhīnaḥ) sa yogī satyavartmani // 30.19 //
sarvendriyavighātī yaḥ sarvabhūtahite rataḥ /
śānto dāntendriyaḥ svastho bhikṣurbhavati tādṛśaḥ // 30.20 //
ṣaḍindriyarathārūḍho rāgaśatrunivārakaḥ /
prajñādhīraḥ kriyāvān yaḥ sa śāntipadamaśnute // 30.21 //
araṇyavāsī santuṣṭo bhūmivāsī samāhitaḥ /
dhunāti pāpako dharmaścāyurmeghānivāmbaraḥ // 30.22 //
śubhaṃ vā dehakarmāntaḥ śubhacaryāsu saṃrataḥ /
tattvadṛṣṭiḥ kriyādakṣo nāśayanmārasādhanam // 30.23 //
||dayālurbhikṣurnirvāṇamārge sthito bhavati
rāgātyaye na bādheta śubhacittaṃ gatālayam /
maitryā kāruṇyabahulo bhikṣurnairyyāṇike sthitaḥ // 30.24 //
yasya rūpādayo neṣṭā viṣayā bandhahetave /
sa yāti paramāṃ śāntiṃ yatra gatvā na śocyate // 30.25 //
hetupratyayatattvajñaḥ sūkṣmārthe kṛtaniścayaḥ /
mokṣasrotasyabhiratastṛṣṇayā naiva rajyate // 30.26 //
yo nādatte 'śubhaṃ karma śubhakarmarataḥ sadā /
candrāṃśunirmalagatiryogī bhavati tādṛśaḥ // 30.27 //
pradahan pāpakān dharmān śuṣkendhanamivānalaḥ /
vibhrājate tribhuvane muktapāyo gatavyathaḥ // 30.28 //
mokṣe 'sti yasya tu mano na saṃsāre kathañcana /
nāsau badhnāti saṃsāre muktaḥ pakṣī yathāmbare // 30.29 //
vedanodayatattvajño vedanāphalaniścayaḥ /
sa mukta iti vijñeyastattvavid ṛtavāṃśca saḥ // 30.30 //
tathāpyete sukhaduḥkhe mṛṣṭāmṛṣṭairna lipyate /
dīptaṃ paśyati saṃsāraṃ yaḥ sa yogī satāṃ mataḥ // 30.31 //
||bhikṣurbhavati kīdṛśaḥ?
athāmūḍhamatirnityaṃ nityaṃ dharmaparāyaṇaḥ /
bhikṣuvṛttāvabhirato bhikṣurbhavati tādṛśaḥ // 30.32 //
na tṛptirdarśanārāmaiḥ sādhūnāṃ darśane ratiḥ /
niṣkrāntagṛhakalmāṣo bhikṣurbhavati tādṛśaḥ // 30.33 //
na nṛtyagītasandarśī (satyaṃ) ca punarīkṣate /
saṃrakṣito śmaśāneṣu bhikṣurbhavati tādṛśaḥ // 30.34 //
ekāhaṃ paramaṃ piṇḍamādatte 'nyatra kāṅkṣati /
tribhāgakukṣisantuṣṭo bhikṣurbhavati tādṛśaḥ // 30.35 //
vastrottamavivarjī yaḥ pāṃsukūleṣu rajyate /
muktāhāravihāro yo bhikṣurbhavati tādṛśaḥ // 30.36 //
karmāṇyārabhate yo na nirāśaḥ sa ca karmasu /
niruddhako noparato bhikṣurbhavati tādṛśaḥ // 30.37 //
kāyakoṭivinirmukto mohadhvāntavivarjitaḥ /
aliptaḥ pāpakairdharmaibhikṣurbhavati tādṛśaḥ // 30.38 //
sarvāśayajanānītaḥ sarvāśayavivarjitaḥ /
sarvāśayavinirmukto bhikṣurbhavati tādṛśaḥ // 30.39 //
āryāṣṭāṅgena mārgeṇa nirvāṇapurataḥ sthitaḥ /
sarvārthadharmatā hyeṣā bhikṣurbhavati tādṛśaḥ // 30.40 //
śāntendriyo dṛḍhamatiḥ kāmapākavivarjitaḥ /
ekāgrasaṃsthitamanā bhikṣurbhavati tādṛśaḥ // 30.41 //
bhūmisaṅkramaṇajño yo bhūmitattvanidarśakaḥ /
bhūmeḥ parāparajño yo bhikṣurbhavati tādṛśaḥ // 30.42 //
sambhavāsambhavān dharmān hetupratyayasambhavān /
jānīte vidhivat sarvān bhikṣurbhavati tādṛśaḥ // 30.43 //
brahmacārī ṛtujñānī styānamiddhavivarjitaḥ /
kalpodagro 'vanau dakṣo bhikṣurbhavati tādṛśaḥ // 30.44 //
śamasthovipaśyanāśca caturdhyānarataśca yaḥ /
ālaye muditārāmo bhikṣurbhavati tādṛśaḥ // 30.45 //
pakṣiṇo gaganasthasya chāyevānugataḥ sadā /
saddharmasyānujīvī sa bhikṣurbhavati tādṛśaḥ // 30.46 //
kleśopakleśabadhakaḥ samadarśī śubhānvitaḥ /
anāpānavidhijño yo bhikṣurbhavati tādṛśaḥ // 30.47 //
anukramavidhijño yo yogavit tattvadarśakaḥ /
pārāpāravidhijño yo bhikṣurbhavati tādṛśaḥ // 30.48 //
yo na hṛṣyati harṣeṣu bhayeṣu na bibheti ca /
mukto harṣabhayodvegairbhikṣurbhavati tādṛśaḥ // 30.49 //
janmamaraṇatattvajñaḥ surāsuranamaskṛtaḥ /
parāvarajñaḥ sattvānāṃ bhikṣurbhavati tādṛśaḥ // 30.50 //
saṅghāṭimātrasaṃhṛṣṭaḥ sañcayeṣu na rajyate /
alpeccho brahmacārī yo bhikṣurbhavati tādṛśaḥ // 30.51 //
ekāśī vṛkṣamūle yaḥ sadā dhyānaṃ samīhate /
lābhasatkāravirato bhikṣurbhavati tādṛśaḥ // 30.52 //
upekṣākaruṇārāgo mokṣadoṣavivarjitaḥ /
nirdagdhadoṣasarvasvo bhikṣurbhavati tādṛśaḥ // 30.53 //
mandavīryakusīdānāṃ bhikṣūṇāṃ darśanāya ca /
nānyayogābhirakto yo bhikṣurbhavati tādṛśaḥ // 30.54 //
||kausīdyābhirato bhikṣuḥ nahi kalyāṇamarhati
na śayyāsanasambhogī bhikṣurbuddhena bhāṣitaḥ /
kausīdyabhirato yastu nāsau kalyāṇamarhati // 30.55 //
kleśānāṃ mūlapākaṃ hi kausīdyaṃ yasya vidyate /
tasya duḥkhaṃ mahāghoraṃ saṃsāre sampravartate // 30.56 //
kausīdyameva yasyāsti tasya dharmo na vidyate /
kevalaṃ vastramātreṇa 'bhikṣuḥ' sa iti kathyate // 30.57 //
||bhikṣurbhavati na tādṛśaḥ
nādhyāpane ratiryasya na dhyānenāśu rakṣati /
kevalaṃ vastumātreṇa bhikṣurbhavati tādṛśaḥ // 30.58 //
vihārābhirato yastu na rato dharmagocare /
strīmadyalolupamatibhikṣurasti na tādṛśaḥ // 30.59 //
(bhavenmatiryasya nityaṃ vividhe) pāpakarmaṇi /
sa bhikṣurdeśito buddhaiḥ na bhoktā svakagocare // 30.60 //
varamāśīviṣaviṣaṃ kathitaṃ tāmrameva ca /
bhuktasyātyantaduḥśīlairadhikaṃ pāpabhojanam // 30.61 //
yo hi nārhati piṇḍāya nāsau piṇḍāya kalpate /
yasya piṇḍikṛtāḥ kleśāḥ sarpā iva vileśayāḥ // 30.62 //
sa bhikṣuḥ piṇḍabhojī syānna strīdarśanatatparaḥ /
bandhakaṃ yadi cātmānaṃ kṛtvā paraśubhakṣatim // 30.63 //
||bhikṣurdurguṇānāṃ svarūpam
kathaṃ sa bhikṣurvijñeyaḥ saṅgharatnapradūṣakaḥ /
yasyeṣṭā lābhasatkārā viṣayā yasya sammatāḥ // 30.64 //
nāridarśanasākāṅkṣī na bhikṣurna gṛhīva saḥ /
rājaseviṣu sṛṣṭāśo madyapaḥ krodhanastathā // 30.65 //
sadā bhikṣurbañcayate dāyakānnanu cetasā /
upāyanānyupādāya rājadvārāśritā hi ye /
saṃrabdhā gṛhibhiḥ sārdha yathā nāgā vanāśritāḥ // 30.66 //
tasmāt tāneva puṣṇanti vāterṣyāste samāgatāḥ /
putradārān parityajya ye śāntā ratnamāśritāḥ // 30.67 //
||bhikṣorguṇānāṃ māhātmyam
prahāya doṣān yo bhikṣurasti darśanatattvavit /
rūpādiskandhatattvajño mokṣāya yatate sadā // 30.68 //
dharmāvabodhābhirato dhyānārāmavihāravān tattvalakṣaṇasambodhāt prāpnuyāt padamavyayam // 30.69 //
maitryārāmo hi satatamudyukto dharmagocare /
tattvalakṣaṇatattvajño bhikṣurbhavati tādṛśaḥ // 30.70 //
yoniśastu matiryasya kāmakrodhairna hanyate /
sa bhikṣuriti vijñeyo viparītastato 'nyathā // 30.71 //
sarvabhūtadṛḍhaḥ śāntaḥ sarvasaṅgativarjitaḥ /
sarvabandhananirmukto bhikṣurbhavati tattvavit // 30.72 //
karmaṇi yasya vijñānaviṣayairyo na hanyate /
nirmalaḥ syāt kanakavat santuṣṭo bhikṣurucyate // 30.73 //
priyāpriye mano yasya na lepamanugacchati /
saṅkalpānāṃ vidhijño yaḥ sarvapāpavivarjitaḥ // 30.74 //
anyasaṃduṣṭacarito dharmaśīlo jitendriyaḥ /
ahīnasatvo matimān bhikṣurbhavati tādṛśaḥ // 30.75 //
śāstre śāstrārthavijñāne matiryasya sadā ratā /
na pānabhojanarataḥ sa bhikṣuḥ śāntamānasaḥ // 30.76 //
||bhikṣoḥ svarūpanirūpaṇam
vanāraṇyavihāreṣu śmaśāne tṛṇasaṃstare /
ramate yasya tu mano bhikṣurbhavati tādṛśaḥ // 30.77 //
doṣāṇāṃ karmatattvajñaḥ phalavit pariśeṣataḥ /
hetupratyayatattvajño bhikṣuḥ syād vītakalmaṣaḥ // 30.78 //
(hata) kilviṣakāntāro hatadoṣo jitendriyaḥ /
punarbhavavidhijño yo bhikṣuḥ śāntamanāḥ (smṛta) // 30.79 //
notkarṣo hṛṣṭahṛdaye nindayā naiva rūṣyati /
samudratulyagāmbhīryo yogavān bhikṣurucyate // 30.80 //
āveṇiko dṛḍhamatiḥ sūkṣmavādī na lolupaḥ /
kāmavādī samo dakṣaḥ sa bhikṣuḥ śānta ucyate // 30.81 //
kāmadhātūpagān hetūn rūpadhātau tathaiva ca /
āruṣyeṣu ca tattvajñaḥ śāstrā bhikṣuḥ sa ucyate // 30.82 //
na laukikakathāsaktaḥ śatrudoṣabadhe sadā /
viṣavad yasya viṣayāḥ sa bhikṣurdeśito budhaiḥ // 30.83 //
śuddhā yasya (hi)kāmeṣu matirbhavati nityaśaḥ /
sa nirmuktamatirbhikṣurmuktaḥ saṃsārabandhanāt // 30.84 //
dhyānādhyayanakarmaṇyaḥ kausīdyaṃ yasya dūrataḥ /
hitakārī ca sattvānām āraṇyo bhikṣurucyate // 30.85 //
praśnottaramatiryasya pratibhāvan jitendriyaḥ /
sa dharmaḥ kathito jñeyo viparītastṛṇaiḥ samaḥ // 30.86 //
||buddhaśāsane kīdṛg bhikṣuḥ śastaḥ?
kāyamānasabhīryasya sarvadā naiva khidyate /
sarvakṛtyakaro jñeyo yaḥ saṅghāya ca tatparaḥ // 30.87 //
na parārtha na lobhārtha yaśo 'rtha kurute na tu /
saṅghakārye matiryasya sa muktaḥ sarvabandhanaiḥ // 30.88 //
na svargārtha matiryasya lābhārtha yaśase na vā /
nirvāṇārtha kriyā sarvā sa bhikṣuḥ srota ucyate // 30.89 //
pāpebhyo nityavirataḥ satkṛtyeṣu rataḥ sadā /
na pāpamitrasaṃsargī bhikṣuḥ syād buddhaśāsane // 30.90 //
maitryā bhāvitacittasya dakṣasya ṛjucetasaḥ /
śikṣāpadeṣu raktasya nirvāṇaṃ nātidūrataḥ // 30.91 //
jarāmaraṇaśīlasya saṃsāravimukhasya ca /
dhyāne 'pi na pramattasya nirvāṇaṃ nātidūrataḥ // 30.92 //
anityatāvidhijñasya śūnyatāvatkriyāvataḥ /
dhyānotkarṣavidhijñasya nirvāṇaṃ nātidūrataḥ // 30.93 //
dhīro 'yamagracoro 'yaṃ yo 'yaṃ bhikṣurasaṃvṛtaḥ /
antaḥpurīvarasrāvī bahiścīvarasaṃvṛtaḥ // 30.94 //
||dharmavinayād rikto bhikṣurduḥkhabhāgī bhavedeva
yathā yatnamayo rāśiḥ sarvo 'sāraśca durbalaḥ /
evaṃ sañcarati rikto vitatho bhikṣuvādikaḥ // 30.95 //
sa nārakeyo duḥśīlaḥ saṅgharatnabahiṣkṛtaḥ /
kāyasya bhedānnarakaṃ nīyate cittavañcitaḥ // 30.96 //
vañcito dharmavinayād yāti tat svena karmaṇā /
malinastamasā baddho duḥkhabhāgī bhaviṣyati // 30.97 //
aprāvṛtaḥ śubhadhaman nagnaḥ sādhujugupsitaḥ /
nayate narakaṃ ghoraṃ yathā dharmabahiṣkṛtaḥ // 30.98 //
aśobhanasya nicayo duḥkhadvāramanāvṛtam /
saṃsārabandhanaṃ tīvraṃ dauḥśīlyamiti kathyate // 30.99 //
asaṃvareṇa yo dagdhaḥ sa dagdho vahninā bhṛśam /
tasya saṃvarakṣīṇasya vinipāto dhruvaṃ sthitaḥ // 30.100 //
||kukartṛbhikṣurapi narakaṃ yāti
manasā saṃvarasthena svācāraiḥ saṃvarāyate /
samūḍhacaryāmāruhya narakāyopakalpate // 30.101 //
aśubhaṃ vardhate tasya divārātrau ca sarvataḥ /
yasya śīlamayaṃ ratnaṃ dauḥśīlyena nivāritam // 30.102 //
dharmaśūnyasya riktasya tamasā saṃvṛtasya ca /
vidyate 'saṃvarastasya yo na śaucāya kalpate // 30.103 //
asaṃvaramayaḥ pāśo malinaḥ sādhuvarjitaḥ /
ākarṣati sa duḥśīlān pāpiṣṭhān śīlavarjitān // 30.104 //
asaṃvaraiśca dauḥśīlyaiḥ pāpaiśca saha saṅgatiḥ /
dūtakā narakasyaite kāmānāmapi sevakāḥ // 30.105 //
asaṃvṛtaprasūtasya capalasya viśeṣataḥ /
pāpakarmābhiyuktasya narakaṃ nātidūrataḥ // 30.106 //
kimete nāvagacchanti karmaṇāṃ sadṛśaṃ phalam /
akṣipātāya mūḍhāya durmatau (ye) vimohitāḥ // 30.107 //
ahanyahani vardhante pāpanadyo durāsadāḥ /
duḥkhormimālāścapalāḥ pāpiṣṭhajanahāriṇaḥ // 30.108 //
na teṣāṃ sukaraṃ janma na teṣāṃ sukaraṃ manaḥ /
aśīlāḥ puruṣā ye vā śukladharmavivarjitāḥ // 30.109 //
||dharmo 'tyuccaḥ śubho mārgaḥ
atyuccaśca śubho mārgaḥ sa 'dharma' iti kathyate /
taṃ prāpyamanujaḥ śīghraṃ prayāti padamacyutam // 30.110 //
tato 'pavādāḥ sādhyante śaktimantaḥ sukhāstu ye /
saṃvarasya sadā dāsāsteṣāṃ duḥkhaṃ na vidyate /
dauḥśīlyaparamo hyeṣa malinīkurute nṛṇām // 30.111 //
ye śaikṣyapadavibhraṣṭā bhāgino narakasya te /
evaṃ jñātvā naraḥ sarva saṃvaraṃ pratipadyate // 30.112 //
||śubhadharmī bhikṣurnirvāṇaṃ nāticiraṃ prāpnoti
bhavārṇasya sarvasya setubhūto hi saṃvaraḥ /
śuddhājīvaviśuddhasya śāntavaktrasya karmaṇaḥ // 30.113 //
dhyāyino vipramuktasya nirvāṇaṃ nātidūrataḥ /
dhūrdharasyāpramattasya śmaśānavanasevinaḥ // 30.114 //
śāyino bhūtale nityaṃ nirvāṇaṃ nātidūrataḥ /
pāṃśuśayyāvalambāṃsapātamekaṃ sajarjaram // 30.115 //
santoṣaḥ phalamūlaiśca sa sukhī buddhasambhavaḥ /
vipramuktasya kāmebhyaḥ santoṣo hītarasya ca // 30.116 //
savimuktakacittasya nirvāṇaṃ nātidūrataḥ /
kuhakāmalamuktasya rajo vā tasya tāyinaḥ // 30.117 //
ākāśasamacittasya nirvāṇaṃ nātidūrataḥ /
bahubaddhapadairyuktā vijñeyā (bhava)cārikā // 30.118 //
nāśikā brahmacaryasya nirvāṇagatiduḥkhikā /
sevyate yā janairnityaṃ prākṛtaiḥ śīlavarjitaiḥ // 30.119 //
ajastraṃ parivarjyā sā dhyāyibhistattvadarśibhiḥ /
daurbalyamūlamekā sā manaskārapraṇāśikā // 30.120 //
nāśinī brahmacaryasya narakasya pradarśikā /
bhraṃśikā svargamārgasya duḥkhasāgaraśoṣikā // 30.121 //
dūtikā pretalokasya tiryagyoninipātikā /
nāmnā saṅgaṇikā sevā saṃsāre bandhamātṛkā // 30.122 //
dhyānādhyayanaśaktaiva varjyā nityaṃ hi bhikṣubhiḥ /
dhyānādhyayananirmukto nimittābhirataḥ sadā // 30.123 //
||paradharmo bhayāvahaḥ
vivarjitaḥ śubhairdharmairapāpagamanāya saḥ /
svadharma yaḥ parityajya paradharmeṣu rajyate // 30.124 //
dharmadvayaparibhraṣṭo vinipātāya kalpate /
svagṛhaṃ yaḥ parityajya paraveśyāni tiṣṭhati // 30.125 //
sadāyaṃ lāghavaṃ yāti nidhanaṃ cāśu gacchati /
tathā yo vimatirbhūto vidvanmānī janecchayā // 30.126 //
svadharmaviratiṃ kṛtvā paradharmeṣu vartate /
adharme cāśayastasya paraliṅgopajīvinaḥ // 30.127 //
tṛṇavidyābhilipto 'yaṃ pretaḥ pāpeṣu pacyate /
yaśo 'ntaṃ padamāsthāya pāpakarmaṇi vartate // 30.128 //
||nāsau bhikṣurihocyate
śaśvat sa patito dṛṣṭaḥ śāsanāntāt pravartate /
nispṛhaḥ kāmacaryāsu nirāmodaḥ pravarjitaḥ //
ārabdhavīryaḥ santuṣṭo dhyāyī bhikṣurihocyate // 30.129 //
na ca kāmeṣu saṃsakto nityāhāravihāravān /
kāṣāyasaṃvṛtaḥ kṣauro nāsau bhikṣurihocyate // 30.130 //
nimittabodhako (yastu) nakṣatragaticintakaḥ /
rājasevāpramattaśca na sa bhikṣurihocyate // 30.131 //
vaidyakarmāṇi kurvaśca śruti saṅgrathanaṃ tathā /
saṅkīrṇā dinacaryā ca kurvan bhikṣuḥ praṇaśyati // 30.132 //
dhyānādhyayanavidveṣī rataḥ saṅgaṇikāsu ca /
lobhasatkāralābhaṃ ca kurvan bhikṣuḥ praṇaśyati // 30.133 //
suvarṇadhātusaṃsakto bahumitraratiśca yaḥ /
anyalābhābhilāṣito bhikṣuḥ patati śāsanāt // 30.134 //
tapasaḥ saṅganirmukto na pāpagaṇasevakaḥ /
saktūdakena santuṣṭaḥ sa bhikṣurniṣṭhuraḥ smṛtaḥ // 30.135 //
||kaḥ śuddho bhikṣuḥ?
āgatān viṣayān sarvān tyajati jvalanopamān /
viśuddhadoṣo maṇivacchuddho bhikṣurihocyate // 30.136 //
antarbahirviśuddhātmā jñānādibhiralaṅkṛtaḥ /
śraddhayā śīlavastreṇa kriyāvān bhikṣurucyate // 30.137 //
lobhadharmavyatīto yaḥ sthito merurivācalaḥ /
sarvalokapriyaḥ śāntaḥ pārago bhikṣurucyate // 30.138 //
trirātrivāsī kutrāpi kuśāsanavidhārakaḥ /
girigahvarasevī ca vimukto bhikṣurucyate // 30.139 //
pāpabhīrurasaṃsparśī saṃvṛtaḥ ca susaṃvṛtaḥ /
jñānasevī sthiraḥ śānta ekākī bhikṣurucyate // 30.140 //
acalaḥ priyavādī ca pāpamitravivarjitaḥ /
aśaktaḥ sarvakṛtyeṣu mukto bhikṣurihocyate // 30.141 //
||rājasevā kukaṣāyoktisevā
rājasevā vigarhyāsti bhikṣoścāraṇyavāsinaḥ /
kukaṣāyoktisevāsau mṛtyutaskarajīvikā // 30.142 //
na hi rājasevako bhikṣuryaḥ sevyo devatairapi /
na hiṃsāsavasaṃsṛṣṭo mahate 'śucisevakaḥ // 30.143 //
||bhikṣoḥ rājasevā na śobhate
nirmalasya nirāmasya nispṛhasya ca dehinaḥ /
saṃsārabhayabhītasya rājasevā na śobhate // 30.144 //
vanāraṇyaśmaśāneṣu palvalo giribhūmiṣu /
prāntabhūmiṣu grāmasya sthitaḥ bhikṣuḥ praśobhate // 30.145 //
vanāraṇyaśmaśāneṣu bhikṣurna rājasevayā /
dhyānādhyayananirmuktaḥ kavalāhārabhojitā /
na bhikṣuriti vijñeyaḥ piśācasamamānasaḥ // 30.146 //
dhyānāddhi vimalaṃ saukhyaṃ pravadanti manīṣiṇaḥ /
na tatsukhātsukhaṃ cānyadasti loke kathañcana // 30.147 //
taduttamadhyānasukhaṃ muktvā yaḥ puruṣādhamaḥ /
raseṣu ramate bālastena mūḍho vihanyate // 30.148 //
viṣayairbhrāmitasyāsya nityaṃ tadgatacetasaḥ /
vardhante 'kuśalā dharmāḥ paralokāpakarṣakāḥ // 30.149 //
||ātmajño bhikṣurnirvāṇamadhigacchati
ātmano yānahīnaśca gurupṛcchanakastathā /
bhikṣurudyuktavīryaśca nirvāṇamadhigacchati // 30.150 //
śrutaṃ yāvad bhavatyeva tāvadeva prabhāṣate /
ātmajño mānahīnaśca bhikṣurbhavati tattvavid // 30.151 //
mānāpamānahīno yo mārgāmārgavicakṣaṇaḥ /
svaparārthavidhijño yaḥ sa tuṣṭo bhikṣurucyate // 30.152 //
||māninaḥ kutaḥ śāntiḥ?
māninaḥ krūramanasaścapalasyālpamedhasaḥ /
lābhasatkārayātasya kutaḥ śāntirbhaviṣyati? // 30.153 //
prasannācārayuktasya jñānagocarasevinaḥ /
saṃsāradoṣabhītasya pravrajyā saphalā matā // 30.154 //
svabhāvaparabhāveṣu yasya buddhirnamuñcati /
na karmaṇyavipāke ca mārgāmārge tathaiva ca // 30.155 //
||nivāsopahato bhikṣuḥ sukhaṃ na vindati
sadācāraviyuktasya sukhaduḥkhābhayasya ca /
nivāsopahato bhikṣurbālavad dṛśyate paraiḥ // 30.156 //
tṛṇavallaghutāṃ yāti svārthācca parihīyate /
nivāsopahato bhikṣuḥ parihīṇavane sthitaḥ // 30.157 //
dhyānādhyayanakṛtyeṣu mano naiva pravartate /
nivāsopahato bhikṣurjanasañcayatatparaḥ // 30.158 //
sañcayavyagramanasā jīvitaṃ parihīyate /
kṣiṇoti retasaṃ svasya jīvitaṃ naiva gacchati // 30.159 //
||kaḥ durgatiṃ yāti?
na ca vindati yat kṛtvā sukhamanyatra bhujyate /
nivāsopahato bhikṣurjanasañcayatatparaḥ /
pāpāni yāti nityaṃ sa tena gacchati durgatim // 30.160 //
||śrāmaṇyadharmasya mahattvam
anabhipretamanaso nirāśasya ca dehinaḥ /
sarvasaṅgavimuktasya śrāmaṇyaṃ saphalaṃ matam // 30.161 //
girigahvaravṛkṣeṣu nityaṃ dhyānavihāriṇaḥ /
prasīdati śubhaṃ jñānaṃ dauḥśīlyaparivarjitam // 30.162 //
||keṣāṃ saphalaṃ jīvanam?
sarvasaṅgavinirmukto viṣayairna ca vañcitaḥ /
(sa) bhikṣu niṣphalo jñeyaḥ śuṣkendhanamivānalaḥ // 30.163 //
||nirvāṇābhiratasya bhikṣoḥ praśaṃsā
nirvāṇābhirato yo hi bhītasya vibhavārṇavāt /
bhikṣurbhavati śuddhātmā na nivāsena karhicit // 30.164 //
||tṛṣṇā eva anarthakarī
lobhamoheṣu ye śaktāste śaktā tṛṣṇayā sadā /
tṛṣṇābandhanabaddhānāṃ nāyaṃ loko na cāparaḥ // 30.165 //
||dharmajño durgati na labhate
asaṃśaktā matiryasya mithyākarmasu sarvadā /
apakṣapātī dharmajño na sa gacchati durgatim // 30.166 //
||kaḥ munirucyate?
doṣapaṅkemano yasya na limpati kathañcana /
ekārāmavihārīyo nirāśo munirucyate // 30.167 //
nirmukto vimalācāro nivṛttamalakalmaṣaḥ /
mukto yo viṣayaiḥ sarvairāraṇyo munirucyate // 30.168 //
lokadharmairna nirvedaṃ samāyāti kathañcana /
sukhaduḥkhasamaprajño nirmalo munirucyate // 30.169 //
santoṣaḥ paramo(dharmo) nityaṃ kāmavivarjitaḥ /
nirāmayaḥ kṛcchrajīvī śucirmunirihocyate // 30.170 //
nayenna tena saṃśleṣaṃ yatra yatrānugacchati /
ekacārī dṛḍhamatiḥ kriyāvān munirucyate // 30.171 //
śubhāśubhānāṃ sarveṣāṃ karmaṇāṃ phalatattvavit /
śubhāśubhaparityāgī loke 'sau munirucyate // 30.172 //
udyukto doṣanāśāya nityakāmagatiḥ smṛtaḥ /
udayavyayatattvajño buddhimān munirucyate // 30.173 //
deśakālavidāṃ śreṣṭho 'dvayavādī jitendriyaḥ /
saṃsārabhayabhīto 'yaṃ praśānto munirucyate // 30.174 //
||kaḥ bhikṣuḥ nirvāṇamadhigacchati?
ekārāmagato bhikṣuḥ saṃkṣiptendriyapañcakaḥ /
dehalakṣaṇatattvajño nirvāṇamadhigacchati // 30.175 //
vīryavān (satyavāk) bhikṣurnityaṃ doṣavivarjitaḥ /
udyānamiva krīḍāyā nirvāṇamadhigacchati // 30.176 //
||kalyāṇadharmī bhava
dagdhe kleśe vayaṃ dagdhā vanaṃ dagdhaṃ yathāgninā /
kalyāṇadharme saṃraktā na raktā kāmabhojane // 30.177 //
||māyayā janāḥ vañcakāḥ bhavanti
nityaṃ prāptyutsukā ye (hi) nityaṃ svajanasaṃratāḥ /
māyayā vañcakā (ye tu) mūḍhāste dharmavartmani // 30.178 //
||śubhakarmaṇi manaḥ kāryaḥ
ramaṇīyānyaraṇyāni tatraiva ramate manaḥ /
ramante vītarāgāste na tu kāmagaveṣiṇaḥ // 30.179 //
sa kathābhirato yastu rato viṣayatṛṣṇayoḥ /
na yāsyati puraṃ śāntaṃ yo ca mṛtyuṃ na vindati // 30.180 //
||advayavādī bhava
yo 'tyantaśāntamanasā nityaṃ dhyānaparāyaṇaḥ /
ādimadhyāntakalyāṇo nityamadvayagocaraḥ // 30.181 //
// iti bhikṣuvargastriṃśaḥ //
karuṇādānaśīlānikṣāntirvīryamathāpi ca /
dhyānaṃ prajñātha nirvāṇo mano bhikṣuśca te daśa //
// iti tṛtīyam udānam //
||atha caturtham udānam
(puṇyadevasukhairmitrarājastutibhiranvitāḥ /
saddharmasmṛtivaipulyai gṛhīto 'yaṃ samuccayaḥ // ) //
||(31) puṇyavargaḥ
||puṇyapraśaṃsā
ramaṇīyāni puṇyāni phalaṃ teṣāṃ paraṃ śubham /
tasmāt kuruta puṇyāni nāsti puṇyasamaṃ dhanam // 31.1 //
puṇyaṃ nidhānamakṣayyaṃ puṇyaṃ ratnamanuttamam /
pradīpasadṛśaṃ puṇyaṃ mātṛvat pitṛvat sadā // 31.2 //
puṇyaṃ kṛtvā gatā devāḥ puṇyaṃ nayati sadgatim /
puṇyaṃ kṛtvā narā loke modante tridive hi (te) // 31.3 //
||puṇyaṃ paraṃ sukham
puṇyādhikā hi puruṣā bhavanti sukhinaḥ sadā /
tasmāt kuruta puṇyāni nāsti puṇyasamaṃ sukham // 31.4 //
puṇyaṃ kṛtvā gatā devāḥ puṇyapriyadhanasya ca /
hetubhūtaṃ sadā dṛṣṭaṃ tasmāt puṇyaṃ paraṃ sukham // 31.5 //
||puṇyādṛte sukhamasaṃbhavam
puṇyaṃ nityottamaṃ dṛṣṭaṃ chāyāvadanugāmikam /
tasmāt sukhaṃ paraṃ puṇyaṃ nāsti puṇyādṛte sukham // 31.6 //
||puṇyāpuṇyaphalayorantaram
puṇyottīrṇāḥ punardevā patanti sukṛtānugāḥ /
puṇyāpuṇyaphalo lokastasmāt puṇyaṃ samācaret // 31.7 //
||apuṇyanindā
ye puṇyahīnā durdāntā nityaṃ kugatigāminaḥ /
kutasteṣāṃ sukhaṃ dṛṣṭaṃ sikatāsu yathā ghṛtam // 31.8 //
vittena vañcitā mūḍhāḥ puṇyena parivañcitāḥ /
na teṣāṃ vidyate śarma duḥkhaṃ teṣāmanuttaram // 31.9 //
||puṇyavaśād devalokaṃ gacchati
mānuṣyaṃ sukṛtaṃ hyetat kṛte bhavati dehinaḥ /
tena karmavipākena svargalokeṣu jāyate // 31.10 //
priyo bhavati yasyātmā yasya saukhye sthitā matiḥ /
sa karotu mahatpuṇyaṃ devalokopapattaye // 31.11 //
||dharmacārī puruṣa eva sukhamavāpnute
dharmacārī hi puruṣaḥ sukhāt sukhamavāpnute /
nirmalaśca parāṃ śāntiṃ kṣipramevādhigacchati /
tasmāt kuruta puṇyāni (yannityaṃ) sāṃpracāyikam // 31.12 //
||puṇyakarttṛ avyayaṃ sukhamaśnute
puṇyakārī sadā dānto padaṃ gacchati cāvyayam /
ramaṇīyāni puṇyāni karaṇīyānyanekaśaḥ // 31.13 //
||puṇyasya vaicitryaṃ dharmasya upādeyatā ca
vicitraṃ hi kṛtaṃ puṇyaṃ vicitraṃ paripacyate /
dharmādharmapradhānasya jīvalokasya sarvataḥ /
śamatrāṇo yathā dharmastasmād dharmarato bhavet // 31.14 //
||adharmī duḥkhaṃ prāpnoti
yo (hi) dharma parityajya ramate kukṛte naraḥ /
tasya duṣkṛtadagdhasya duḥkhaṃ bhavati nityaśaḥ // 31.15 //
||dharme eva manaḥ kāryam
yāvannābhyeti maraṇaṃ yāvat sakalacintanam /
tāvad dharme manaḥ kāryamupaśāntirbhaviṣyati // 31.16 //
||paropakartṛ nirvāṇapuraṃ yāti
yo hi deśayate dharma pareṣāṃ hitakāṅkṣayā /
sa mātā sa pitā caiva nirvāṇapuradeśakaḥ // 31.17 //
||śāstuḥ subhāṣitamamūlyam
śubhādhikaparaścaikaḥ yo deśayati deśikaḥ /
sa gatyantaramārgajño nātho bhavati dehinām /
na mūlyaṃ vidyate śāstuḥ subhāṣitapadasya vai // 31.18 //
||sādhāraṇadravyād dharmadravyasya vailakṣaṇyam
na padaṃ labhate śāntaṃ yad dhanairupalabhyate /
dravyaṃ sādhāraṇaṃ dṛṣṭaṃ na dharmo buddhibandhanam // 31.19 //
||dharmadravyamakṣuṇṇamasti
dravyaṃ vinaśyati nṛṇāṃ dharmadravyaṃ na jātu vai /
ābhyantarasahastrāṇi dharma eko 'nugacchati // 31.20 //
na dhanaṃ padamapyekaṃ gacchantamanugacchati /
hīyate draviṇaṃ teṣāṃ rājacaurokāgnibhiḥ /
dharmavittaṃ na tacchakyamapahartu kathañcana // 31.21 //
||ato dharmaparo bhavet
acireṇāpi kālena bhuktvā saukhyamanekaśaḥ /
bhavatyavaśyaṃ patanaṃ tasmād dharmaparo bhavet // 31.22 //
dharma ekaḥ paraṃ trāṇaṃ dharma ekaḥ parā gatiḥ /
dharmeṇa pūrvavartyeṣa maraṇaṃ cāpyadharmataḥ // 31.23 //
||dharmacāriṇaḥ praśaṃsā
varaṃ dharmo dharmacārī dharmameva niṣevate /
sa sukhāt sukhamāpnoti na duḥkhamanupaśyati // 31.24 //
||adharmacāriṇo nindā
adharmacārī puruṣo yadādharma niṣevate /
sa tadā duḥkhamāpnoti narakeṣu punaḥ punaḥ // 31.25 //
||nirvāṇamahattvam
ratnatrayaprasādasya bhāvitasyāpyanekaśaḥ /
phalaṃ bhavati nirvāṇaṃ pūrvasvargopajīvinaḥ // 31.26 //
||ātmanaiva puṇyamācaraṇīyam
ātmanā kriyate puṇyamātmanā pratipadyate /
sukhaṃ vā yadi vā duḥkhamātmanaivopabhujyate // 31.27 //
||śīlavataḥ puṇyaprabhāvo vipulaḥ
nadīstrota ivājastraṃ puruṣasya pravartate /
puṇyaprabhāvo vipulo yasya śīle rataṃ manaḥ // 31.28 //
bhavajanyaṃ phalaṃ yasya (yasmai) dharmo na rocate /
dharmo hi nayati svarga dharmacārī sukhānvitaḥ // 31.29 //
||dharmādṛte puruṣaḥ narakaṃ yāti
etadeva hi paryāptaṃ yad dharmaparipālanam /
dharmādṛte hi puruṣo narakānupadhāvati // 31.30 //
||dharmavigarhaṇānmaraṇaṃ śreyaḥ
śreyo bhaveddhi maraṇaṃ na tu dharmavigarhaṇam /
dharmeṇa varjito lokaḥ saṃsāre sarvadā bhramet // 31.31 //
||dharmavirahitasya duḥkhamayaṃ jīvanam
dharmacakṣurvimuktasya mohenākrāntacetasaḥ /
vṛthā saukhyamidaṃ dṛṣṭaṃ dṛṣṭvā yāto yathāparaḥ // 31.32 //
dharmāṅkuro manaḥ kṣetre naiva rohatyacetasaḥ /
yasya śīlapradā buddhiḥ dharmācaraṇatatparā // 31.33 //
śubhena saviśuddhena bhāvitena prayatnataḥ /
prayānti tat padaṃ śāntaṃ yatra duḥkhaṃ na vidyate // 31.34 //
||indriyavaśī māraṃ nātivartate
indriyāṇāṃ vaśe yastu viṣayeṣu tathaiva ca /
sa sarvabandhanairbaddhaḥ sa māraṃ nātivartate // 31.35 //
||pāpakairdharmairalipta eva svasthaḥ
aliptapāpakairdharmaiḥ nirdhanāt kanakadyutiḥ /
sa muktabhavakāntāraḥ svastho bhavati sarvataḥ // 31.36 //
||buddhādīnāṃ pūjayā nirvāṇalābhaḥ
buddho yeṣāṃ bahumato nityaṃ dharmaśca gocaraḥ /
śuśrūṣācāryapādānāṃ śraddadhānaśca karmaṇām // 31.37 //
triratnapūjayā nityaṃ sadbuddhiśca (su) nirmalā /
mātāpitṛṇāṃ pūjātaḥ nirvāṇapuragāminām // 31.38 //
pravrajyābhāvadharmāśca sameṣāṃ samprakīrtitāḥ /
brahmacaryāttacaryāṇāṃ sarvasaukhyāgrakārakāḥ // 31.39 //
||dharmadānaṃ sarvottamam
dānānāmuttamaṃ dānaṃ dharmadānaṃ prakathyate /
udyogānāṃ sadā dhyānaṃ yena gacchati nirvṛtim // 31.40 //
||agrayastathāgataḥ proktaḥ
ūrdhvādhastiryaguktasya lokasyānekakarmaṇaḥ /
agrayastathāgataḥ prokto dharmāṇāṃ tattvadarśakaḥ // 31.41 //
vargāṇāṃ cārthasaṅghore pravaraḥ śānta ucyate /
kṣetrāṇāṃ trividhaṃ puṇyaṃ guṇaduḥkhobhayaṃ tataḥ // 31.42 //
mātā pitṛsamaḥ pūjya upādhyāyaḥ sadā bhavet /
sa unmīlayate cakṣurvaśagocaratāṃ prati // 31.43 //
||niḥsukhā viṣayā matāḥ
agrāhyā vā sadā dṛṣṭā muninā tattvadarśinā /
sukhasya bhūmayo hyetā niḥsukhā viṣayā matāḥ // 31.44 //
yadyevaṃ kurute dharma nirmalaṃ mārgadarśinam /
saukhyaṃ tasya bhavennityaṃ na saukhyaṃ devabhūmiṣu // 31.45 //
bhavāntareṣu sukṛtaṃ pṛṣṭhato dehināṃ sthitam /
sa āhūya prayatnena sevitavyaḥ sadā naraiḥ // 31.46 //
anāgate bhayaṃ yo hi paśyati buddhacakṣuṣā /
sa paṇḍitaḥ sadā dhīro mūrkhatvādatibhīrukaḥ // 31.47 //
vipattijaṃ bhayaṃ dṛṣṭvā (mārga) paśyati buddhimān /
sa hi vighne tu samprāpte na viṣādena bādhyate // 31.48 //
atha mūḍhamatirnityaṃ viṣayāneva sevate /
vimohitaḥ sa viṣayaiḥ paścāttāpena dahyate // 31.49 //
||samagraṃ janma puṇyāni karaṇīyāni
yāvat samagraṃ janmedaṃ jñānaṃ yāti vināvilam /
tāvat kuruta puṇyāni duḥkhaṃ hayakṛtapuṇyatā // 31.50 //
kṣayaṃ prayānti puṇyāni tvaritaṃ yāti jīvitam /
dharmasaṅgrahaṇe yatnaḥ karttavyastuṣite suraiḥ // 31.51 //
yo hi dharma parityajya pramādopahato naraḥ /
na sañcinoti puṇyāni sa paścādapi tapyate // 31.52 //
na yāvadāyāti jarā na vyādhiḥ saha mṛtyunā /
tāvat kāryāṇi puṇyāni mā paścāt paritapyatha // 31.53 //
asaṅgṛhītapuṇyasya pramādopahatasya ca /
narake kāraṇaṃ duḥkhaṃ pramādastvāṃ haniṣyati // 31.54 //
kiṃ tasya jīvitenārthaḥ kiṃ bhāgyaiḥ kiṃ ca bāndhavaiḥ /
sabalendriyatāṃ prāpya yo na dharmarataḥ sadā // 31.55 //
ahanyahani karttavyaṃ dharmasaṅgrahaṇe manaḥ /
viratiścāpi pāpebhyaḥ sādhūnāṃ darśane na ca // 31.56 //
śīlena yaḥ suro janma labdhvedaṃ kāmamohitaḥ /
na sañcinoti puṇyāni sa bhavaṃ nātivartate // 31.57 //
||dharmaratāḥ sadā vandyāḥ
jñānārambhābhiratayaḥ śīlaratnavibhūṣitāḥ /
kāmarāgāddhi ye bhītā devānāṃ devasammatāḥ // 31.58 //
devāste hi sadā vandyā ye dharme niratāḥ sadā /
ye tu nityaṃ bhavāsaktāste sarve nidhanaṃ gatāḥ // 31.59 //
dharmasetumimaṃ prāpya pārāvāragataṃ mahat /
na sañcarati yastūrṇa bhavānnaiva pramucyate // 31.60 //
||śubhaṃ naiva praṇaśyati
śubhānucāridharmaiśca śubhaṃ bhavati sarvadā /
kalpakoṭisahastreṇa śubhaṃ naiva praṇaśyati // 31.61 //
||puṇyaprāptyarthe karaṇīyāni karttavyāni
saṅgṛhītaṃ sadā śīlaṃ jñānaṃ ca parivartitam /
dānaṃ cābhikṣayā dattaṃ bhavati svarasātmakam // 31.62 //
||sadaiva guṇāḥ sevyāḥ
doṣāstrayaḥ praṇaśyanti tribhirdānādibhirnṛṇām /
tasmād doṣān parityajya guṇāḥ sevyāḥ prayatnataḥ // 31.63 //
||jñānena laukikaṃ duḥkhaṃ naśyati
saṃsargo dharmaśīlānāṃ jñānārambhaḥ prayatnataḥ /
naśyati bhavajaṃ duḥkhamarkapādairyathā tamaḥ // 31.64 //
abhyupeyo devarato devatābhiśca vandyate /
prāpya janmāntara cāpi nirvṛtiṃ cāśu gacchati // 31.65 //
// iti puṇyavarga ekatriṃśaḥ //
||(32) devavargaḥ
||saugatamārge carantaḥ puruṣā devatulyāḥ
panthāno muninā śāstre uktā ye tattvadarśinā /
taistu samprasthitāste (hi) puruṣā devasammatāḥ // 32.1 //
||sugatokto mārgaḥ
satyaṃ hi dānaṃ ca tathaiva maitrī sattveṣu rakṣā priyavāditā ca /
samyaktvadṛṣṭirvimalaṃ manaśca panthānamāhustridivasya buddhāḥ // 32.2 //
śukladharmasamāyuktaḥ śuklacittasamanvitaḥ /
sukhāt sukhataraṃ yāti jyotirjyotiḥparāyaṇaḥ // 32.3 //
jyoti(hi)rjyotiṣā pūrṇa dīpo dīpāntarād yathā /
tasmāddhi paramāṃllokān prayātā samprapadyate // 32.4 //
||ācāravān devānāmantikaṃ vrajet
yasya śuddhaṃ sadā cittaṃ nirmalaṃ maṇivat sadā /
sa śānto nirmamo dhīmān devānāmantikaṃ vrajet // 32.5 //
dhyānaśīlasamādhibhyo yasya cittaṃ śubhānvitam /
sa dhīmān kāñcanaprakhyo devānāmantikaṃ vrajet // 32.6 //
prāṇātipātād virataḥ sarvasattvadayāparaḥ /
ṛtusroto 'nukampāśca devānāmantikaṃ vrajet // 32.7 //
śrutavān sarvalokasya krūrakarmavivarjitaḥ /
aliptaḥ pāpakairdharmairdevānāmantikaṃ vrajet // 32.8 //
tṛṇavat kāñcanaṃ yasya kāmā yasya viṣopamāḥ /
sa kāmavarjako dhīmān devānāmantikaṃ vrajet // 32.9 //
nākṛṣyate manaḥ kāmairviṣayai rāgahetubhiḥ /
samantātbhavakāntārairdevānāmantikaṃ vrajet // 32.10 //
bhinnāḥ paramparā ādau mitravān dhanabāndhavaḥ /
yaḥ karoti susaṃśliṣṭā devānāmantikaṃ vrajet // 32.11 //
yasya buddhisthitaṃ veśma na buddhiḥ kvāpi rāgiṇī /
sa jitārirviśuddhātmā devānāmantikaṃ vrajet // 32.12 //
praśastakāyakarmānto yaḥ pāpavirataḥ sukhī /
sa kāmavirato dhyāyī devānāmantikaṃ vrajet // 32.13 //
pāpamitravinirmuktastṛṣṇāviṣavivarjitaḥ /
na baddhaḥ strībhayaiḥ pāśairdevānāmantikaṃ vrajet // 32.14 //
prayatnavādī yo dharme dānaśīlasamādhimān /
nityodyukto dṛḍhamatirdevānāmantikaṃ vrajet // 32.15 //
samyagbandhano yena pāśaśchinno yathāsinā /
sacchinnapāśaḥ svavaśī devānāmantikaṃ vrajet // 32.16 //
||śubhakarmavipākena devaloke udbhavaḥ
manuṣyabhūtā ye sattvāścaranti sukṛtāvahāḥ /
tena karmavipākena suraloke prasūyate // 32.17 //
||dharmapathāśritā eva balinaḥ
manuṣyāṇāṃ balād devā devānāṃ balino narāḥ /
anyonyabalino te ye saddharmapathamāsthitāḥ // 32.18 //
||tistro 'pāyabhūmayaḥ
devānāṃ sugatirmartyāḥ martyānāṃ sugatiḥ surāḥ /
apāyabhūmayastisraḥ śubhakarmavivarjitāḥ // 32.19 //
||sarva sukhaṃ dharmādhīnam
dharmādhīnaṃ sukhaṃ sarva dharmādhīnā hi nirvṛtiḥ /
dharmaḥ supteṣu jāgarti dharmo hi paramā gatiḥ // 32.20 //
||devairasurā jitāḥ
dharmeṇa nirjito 'dharmaḥ satyenānṛtiko jitaḥ /
jñānena varjito moho devaistu hyasurā jitāḥ // 32.21 //
||devalokaṃ sukhodayam
sopānabhūtā ye tāni karmāṇi tridivasya hi /
yoniṃ tyaktvā narā yānti devalokaṃ sukhodayam // 32.22 //
||vāksaṃyamena budhāstridivaṃ sukhaṃ bhuñjanti
caturvidho vāṅniyamaḥ ko 'pi trividhapañcadhā /
saptasopānamārūpyaṃ gacchanti tridivaṃ budhāḥ // 32.23 //
prabhayā te ca divyantaḥ svaśarīreṇa jātayā /
ramante svargabhuvane rañjitāḥ svena karmaṇā // 32.24 //
||śīlameva śubhasya kāraṇam
nityāmodavihārā(ye) nityaṃ saukhyavihāriṇaḥ /
yad devā devabhavane śīlaṃ tatra hi kāraṇam // 32.25 //
yadapsaraḥ parivṛtā yat sūryaśaśisannibhāḥ /
devāḥ samantād deveṣu tatsarvaśubhahetukam // 32.26 //
yadīpsitaṃ sambhavati sambhūtaṃ ca na hīyate /
vartate ca śubhaṃ nityaṃ tat sarva śubhahetukam // 32.27 //
||śubhacārī devānāṃ samatāṃ vrajet
śubhacārī sadā dānī sarvabhūtadayārataḥ /
dānamaitryā sadā yukto devānāṃ samatāṃ vrajet // 32.28 //
prāṇātipātād virataḥ sarvasattvadayāparaḥ /
samyagājīvakarmānto devānāṃ saṅgatiṃ vrajet // 32.29 //
adatte na ratiḥ kiñcid dāne cāsya sadāmatiḥ /
śāntendriyamatirdhīmān devasaṅgatimaśnute // 32.30 //
mithyākāmairvimukto yaḥ satpathābhirataḥ sadā /
nirvāṇakāṃkṣī vimalo devānāmantikaṃ vrajet // 32.31 //
vimanaskaṃ hi yat prīte puruṣe kurute laghu /
madyavarjī paraṃ dhīro devānāmantikaṃ vrajet // 32.32 //
||pramādavirahitaḥ sukhamāpnoti
sukha (prāṇo) hi yo devaḥ pramādaṃ nānusevate /
sukhāt sukhamavāpnoti nirvṛttiṃ cādhigacchati // 32.33 //
kṣayāvasānaṃ tat saukhyaṃ nirvāṇamiti śāśvatam /
tat saprāpyavimāneṣu rājante puruṣottamāḥ // 32.34 //
uccāduccaro merustasmāduccaṃ sadā sukham /
śubhena niyato janturakaniṣṭhān surān (jayet) // 32.35 //
niravadye kutastṛptirdevaloke viśeṣataḥ /
atīva saukhyaṃ labhate kasmād deveṣu sarvadā // 32.36 //
||kaḥ saukhyamupalabhyate?
tṛṣṇāgniparidagdhena na saukhyamupalabhyate /
evaṃ sukṛtadagdhena na saukhyamupalabhyate // 32.37 //
trividhaṃ sukṛtaṃ kṛtvā triprakāraṃ trihetukam /
etadagryaṃ tribhūmiṣṭhaṃ (triguṇaṃ ca) phalaṃ mahat // 32.38 //
ahiṃsādānaparamā ye saddharmaparāyaṇāḥ /
satyakṣāntidamairyuktāḥ tridivaṃ(te) samāgatāḥ // 32.39 //
divyābharaṇasampannā divyamālyavibhūṣitāḥ /
yad devā divyamatayaḥ (kurvanti) śubhameva tat // 32.40 //
devānāṃ yanmahatsaukhyaṃ(na)nyūnādhikyamāsthitam /
nyūnamadhyaṃ tu yasyaitat phalaṃ puṇyasya dṛśyate // 32.41 //
||puṇyakartā devalokaṃ gacchati
yena yāvaddhi yat puṇyaṃ kṛtaṃ bhavati dehinā /
tasya tāvaddhi tat saukhyaṃ devalokeṣu pacyate // 32.42 //
||śīlasaṃrakṣaṇamāvaśyakam
svāgataṃ tava bho bhadra! sukṛtaṃ kṛtavānasi /
saptadhā rakṣitaṃ śīlaṃ tasyaitat phalamāgatam // 32.43 //
||ramasva saha daivataiḥ
vanopavanaśaileṣu padmākaravaneṣu ca /
harmyāgreṣu ramasva (tvaṃ kāñcaneṣu) sadaivataḥ // 32.44 //
vanopavanaśaileṣu vaidūryaśikhareṣu ca /
vanādriṣu ca naikeṣu ramasva saha daivataiḥ // 32.45 //
kalpavṛkṣeṣu ramyeṣu nadīprastravaṇeṣu ca /
saritsu ca viśālāsu (ramasva) saha daivataiḥ // 32.46 //
strotasvinyādiyukteṣu parvateṣu nadīṣu ca /
nagareṣu mahārtheṣu ramasva saha daivataiḥ // 32.47 //
madagandhipraroheṣu nīlotpalavaneṣu ca /
yakṣasadmasu ramyeṣu ramasva saha daivataiḥ // 32.48 //
bhūmibhāgeṣu cānteṣu ratnākaravaneṣu ca /
vimāneṣu ca ramyeṣu ramasva saha daivataiḥ // 32.49 //
pañcāṅgikena tūryeṇa manaḥprahlādakāriṇā /
nṛtyamānaḥ sukhī nityaṃ ramasva saha daivataiḥ // 32.50 //
śīlabījaṃ śodhayitvā śīleṣu vividheṣu ca /
krīḍa tvaṃ vividhairdivyairyathārthamanusevase // 32.51 //
yatprabhāmālino devā ramante vividhaiḥ sukhaiḥ /
tacchubhasya phalaṃ dṛṣṭaṃ nirmalasya viśeṣataḥ // 32.52 //
yadetairvividhaiḥ saukhyairdevāḥ krīḍantyanekaśaḥ /
na vayaṃ hetavastatra (tatra hetuḥ) purākṛtam // 32.53 //
kūṭāgārāṇi sarvāṇi karmacitrāṇi sarvadā /
bhunakti devo deveṣu satkṛtenopabṛṃhitaḥ // 32.54 //
pāśatrayavimuktasya pañcabhiḥ pālitasya vai /
ekadharmavyatītasya devaloko mahīyate // 32.55 //
pramudyaccetasāṃ puṃsāṃ spaṣṭaceṣṭā samāhitā /
āgatā devasadanaṃ svakarmaphalasākṣiṇī // 32.56 //
||sukṛtaphalam
uparyupari saukhyāni (tathā ca) sukṛtasya vai /
bhuñjanti vibudhāḥ svarga yaddhi pūrvakṛtānugam // 32.57 //
sākṣibhūtā ime sarvakarmaṇāṃ vividhā drumāḥ /
nirantaraṃ susadṛśaṃ kathayanti manīṣiṇaḥ // 32.58 //
||bhāgyaṃ phalati sarvatra
yena yena vipākena yatra yatropapadyate /
puruṣo labhate svasya prārabdhasya śubhāśubham // 32.59 //
||śubhakarmaṇā prāṇī nityaṃ deveṣu jāyate
śubhena karmaṇā janturnityaṃ deveṣu jāyate /
tathāśubhena narake patanti puruṣādhamāḥ // 32.60 //
||kāmino maraṇaṃ nāvagacchanti
śubhāśubhābhyāṃ saṃraktāḥ kāminaḥ kāmamohitāḥ /
nāvagacchanti maraṇaṃ yadavaśyaṃ bhaviṣyati // 32.61 //
śubhāśubhavipāko 'yaṃ yo vṛkṣeṣūpalabhyate /
na saukhyād viramantyete manaḥ saukhyena mohitāḥ // 32.62 //
||sukṛtaṃ kṛtvā mānavāḥ deveṣu yānti
trividhaṃ sukṛtaṃ kṛtvā bhāvayitvā ca saptadhā /
trisaṃkhyākān ripūn hatvā yānti deveṣu mānavāḥ // 32.63 //
||kaḥ devānāmantikaṃ vrajet?
nāsūyati kriyākleśān na ca nandīmasūyati /
sa nandyasūyakaḥ śuddho devānāmantikaṃ gataḥ // 32.64 //
vinindya mātsaryamidaṃ duḥkhasyāyatanaṃ mahat /
samaṃ ca trividhaṃ dattvā devānāmantikaṃ gataḥ // 32.65 //
prāṇināṃ praṇayaṃ nityaṃ rakṣayitvānukampayā /
maitracittaḥ sadā dānto devānāmantikaṃ gataḥ // 32.66 //
adattaṃ ca dhanaṃ dattvā dattvānandaṃ ca sarvataḥ /
cetanābhāvitamatirdevānāmantikaṃ vrajet // 32.67 //
mātṛvat paradārāṃśca dṛṣṭvā tattvārthacintakaḥ /
alipto pāpakairdharmairdevānāmantikaṃ vrajet // 32.68 //
(kṛtaḥ) svacittaprītyartha jihvāraṇisamudbhavaḥ /
kathyate sa mṛṣāvādastaṃ hitvā sugatiṃ vrajet // 32.69 //
paiśūnyaṃ ca sadā hitvā maitryanarthakaraṃ padam /
ślakṣṇaprabhaḥ ślakṣṇamatiḥ devānāmantikaṃ vrajet // 32.70 //
pāruṣyaṃ śatruvaddhīro varjayatyeva sarvadā /
ślakṣṇaprabhāmatirnityaṃ sarveṣu gatigāmikaḥ // 32.71 //
adharmo yasya jihvāgre na bhūto na bhaviṣyati /
sadā duṣkālatattvajño devānāmantikaṃ vrajet // 32.72 //
yenedaṃ rakṣitaṃ śīlaṃ saptadhā buddhadeśitam /
sa dhīraḥ śīlatattvajño devānāmantikaṃ vrajet // 32.73 //
||kaḥ saphalaḥ dharmajñaḥ?
vividhakarmavaśagaṃ janmedaṃ labhate suraiḥ /
tatprāpya yo na dharmajñaḥ sa paścāt paritapyate // 32.74 //
||sukarmaṇā śubhajaṃ phalam
vanopavanaramyo 'yaṃ latāvedikamaṇḍapaḥ /
yadvicitramayo lokastat sarva śubhajaṃ phalam // 32.75 //
yena yena yathā karma kṛtaṃ bhavati śobhanam /
tasya tasya tathā dṛṣṭaṃ phalaṃ tadanugāmikam // 32.76 //
pratyakṣaṃ dṛśyate devairhīnamadhyottamaṃ sukham /
yena yena yathā cīrṇaṃ tasya tasya tathā phalam // 32.77 //
||kukarmaṇā duḥkhajaṃ phalam
vicitraveṣāḥ saṃmūḍhā devā mohavaśānugāḥ /
tannāśānmanasā mūḍhā na paśyanti mahadbhayam // 32.78 //
vicitrakāmaratayo vicitraphalakāṅkṣiṇaḥ /
na vā kurvanti karmāṇi te 'surā mūḍhacetasaḥ // 32.79 //
||ke premaparāyaṇāḥ?
phalaṃ yeṣāṃ priyaṃ cittaṃ na ca śīle ratā matiḥ /
te pradīpaṃ parityajya premālokaparāyaṇāḥ // 32.80 //
||hetuphalatattvajñāḥ sukhino bhavanti
ye hetuphalasādṛśyenecchanti surasattamān /
te hetuphalatattvajñā bhavanti sukhabhāginaḥ // 32.81 //
||jñānādeva muktiḥ
vinābījaṃ phalaṃ nāsti vinā dīpaṃ kutaḥ prabhā? /
vinā śīlaiḥ kutaḥ svargo muktirjñānaṃ vinā kutaḥ? // 32.82 //
||kaḥ dhīmataḥ?
tatsukhaṃ tadvimuktasya gatakāṅkṣasya tāyinaḥ /
vimuktakāmatṛṣṇasya nirmamasya ca dhīmataḥ // 32.83 //
||sukarmaiḥ sukhaṃ bhavatyeva
yadidaṃ karmajaṃ saukhyaṃ sarva (tajjñeya) kalmaṣam /
yaṃ neṣṭakaṃ bhavatyeva tat sarvamamalaṃ smṛtam // 32.84 //
||devalokasya varṇanam
yo manorathakṛtsnasya bahirantaśca (sarvataḥ) /
sarvālokaḥ sadāloko devatāgaṇasevitaḥ // 32.85 //
virājate girivaro ratnamāṇikyasannibhaḥ /
prabhūtasalilo yaśca padminībhiḥ samāvṛtaḥ // 32.86 //
vanopavanaramyo 'yaṃ mṛgapakṣiniṣevitaḥ /
kandarodarasaṃrambho bhitvā gaganamutthitaḥ // 32.87 //
||kutra devataiḥ sevyate?
sevyate devatairnityaṃ divyamālyavibhūṣitaiḥ /
nṛtyagītaprakṛṣṭābhirdevatābhiśca sarvataḥ // 32.88 //
pañcāṅgikena tūryeṇa prerita iva lakṣyate /
śirobhūto mahāramyaḥ prabhāmālī samantataḥ // 32.89 //
sukṛtena śubhenāyaṃ karmaṇādhiguṇena vai /
yaṃ samāśritya krīḍanti devavṛndāni sarvataḥ // 32.90 //
||ke svarga gacchanti?
dānaśīlayutā vṛddhā nityaṃ tadgatamānasāḥ /
ye bhavanti sadā dāntāste janāḥsvargagāminaḥ // 32.91 //
saṃkṣiptamanasaḥ śāntāste janāḥ svargagāminaḥ /
vairiṇāṃ viṣayo nityaṃ praśāntamanasastu ye // 32.92 //
(vītarāgā vītamohāste janāḥ) svargagāminaḥ /
bhavābhavena tīvreṇa bādhate (yatra) sādhanam /
sudāntamānasāṃ dhīrāste janāḥ svargagāminaḥ // 32.93 //
satyamārgavilambena hayatīva sukhabhāginaḥ /
sārāsāravidhijñāśca te janāḥ svargagāminaḥ // 32.94 //
saṃsāre ye na rakṣanti svamano (nanu) dehinaḥ /
nirvāṇābhiratā nityaṃ te janāḥ svargagāminaḥ // 32.95 //
vṛkṣamūle śmaśāne vā tathā ca girikandare /
dhyāyinaḥ sattvamanasaste janāḥ svargagāminaḥ // 32.96 //
mātrajñā deśakālajñāḥ pāpamitra(vi)varjitāḥ /
maitreṇa cetasā ye tu te janāḥ svargagāminaḥ // 32.97 //
na snānadarśanaratā narāḥ manmathavāriṇā /
ekāntagāminaḥ śāntāste janāḥ svargagāminaḥ // 32.98 //
kṣaṇe kṣaṇe sadā kāyaṃ paśyantyaśucisambhavam /
kāryākāryavidhijñā ye te janāḥ svargagāminaḥ // 32.99 //
dharmāṇāṃ dharmatāṃ ye ca paśyanti vividhā samāḥ /
na ca rakṣanti saṃsāre te janāḥ svargagāminaḥ // 32.100 //
vedanā madhyatattvāntamanekavidhasambhavam /
paśyanti ca na rakṣanti te janāḥ svargagāminaḥ // 32.101 //
māyopamaṃ ca kṣaṇikaṃ gandharvanagaropamam /
ye jānanti (sadā) cittāḥ te janāḥ svargagāminaḥ // 32.102 //
ekalakṣaṇatattvajñā vilakṣaṇavidaḥ svayam /
nirvāṇarāgamanasaste janāḥ svargagāminaḥ // 32.103 //
mātṛvat paradārān ye pitṛvat sarvadehinaḥ /
paśyanti ye bhayaṃ loke te janāḥ svargagāminaḥ // 32.104 //
śūnyavargagato nityaṃ sattvānāṃ priyavādinaḥ /
akrūrā ṛddhimanasaste janāḥ svargagāminaḥ // 32.105 //
kāṣṭhavalloṣṭhavat sarva paravittasamīkṣakāḥ /
saṃtuṣṭāḥ svena cittena te janāḥ svargagāminaḥ // 32.106 //
na rātrau na divā yeṣāṃ kausīdyadyutiriṣyate /
nityodyuktavihārā ye te janāḥ svargagāminaḥ // 32.107 //
kaukṛtyaṃ styānamiddhaṃ ca kausīdyaṃ ca viśeṣataḥ /
varjayanti sadā dhanyāste janāḥ svargagāminaḥ // 32.108 //
dauḥśīlyaṃ pañcarandhrebhyaḥ pariśuddhamanekadhā /
saṃkṣipanti sadā duḥkhaṃ te janāḥ svargagāminaḥ // 32.109 //
upādānacatuṣṭvajñāḥ satyāni ca tathaiva ca /
ye paśyanti budhāḥ prajñāṃ te janāḥ svargagāminaḥ // 32.110 //
duḥkhaṃ duḥkhavipākaśca duḥkheṣu ca manaśca yat /
paśyanti ye sadā tattvaṃ te janāḥ svargagāminaḥ // 32.111 //
tīvravyasanamāpannā ye (ca) dharmāvimuñcakāḥ /
śāntāśca dharmamatayaste janāḥ svargagāminaḥ // 32.112 //
śuklāvadātaṃ ye vastraṃ pāṃsukūlaṃ tathaiva ca /
piṇḍapātaratā nityaṃ te janāḥ svargagāminaḥ // 32.113 //
adaṇḍāḥ śāntamanaso nityaṃ dhyānavihāriṇaḥ /
naiṣkarmyaniratāḥ sarve te janāḥ svargagāminaḥ // 32.114 //
mṛṣṭaṃ ca yadi vāṅmṛṣṭaṃ yathecchāvidhimāgatam /
santuṣyanti na kupyanti te janāḥ svargagāminaḥ // 32.115 //
śuklāvadātaṃ ye vastraṃ pāṃsukūlaṃ tathaiva ca /
saṃvṛtau caiva saṃtuṣṭāste janāḥ svargagāminaḥ // 32.116 //
śayyātale yathā bhūmau harmyāgre vā tathāpare /
na duṣyanti (na hṛṣyanti) te janāḥ svargagāminaḥ // 32.117 //
cakṣurviṣayamāpannaṃ yatkarma sāmparāyikam /
tattvato ye prapaśyanti te janāḥ svargagāminaḥ // 32.118 //
apriyaṃ vā priyaṃ vāpi ye śrutvā tīvrasambhramāt /
akṣubdhamatayo muktāste janāḥ svargagāminaḥ // 32.119 //
ṣaḍindriyāṇi sarvāṇi viṣayāṃstu tathaiva ca /
saṃkṣipanti na rakṣanti te janāḥ svargagāminaḥ // 32.120 //
yathā karma kṛtaṃ sarvamaviśeṣeṇa tattvataḥ /
paśyantyamanaso dhanyāste janāḥ svargagāminaḥ // 32.121 //
karmaṇāṃ ca vipākaṃ ca kṛtaṃ (ye dhīracetasā) /
bibhyatīha sadā duḥkhete janāḥ svargagāminaḥ // 32.122 //
ityetāni mahārthāni nityaṃ duḥkhakarāṇi ca /
kurvanti vidhivat sarva te janāḥ svargagāminaḥ // 32.123 //
// iti devavargo dvātriṃśaḥ //
||(33) sukhavargaḥ
||sukhasvarūpanirūpaṇam
anuttareṣu saukhyeṣu dhyānopātteṣu ye ratāḥ /
teṣāṃ sukhaṃ yathāvat syāt nirvāṇapuradarśakam // 33.1 //
navena sukhaduḥkhena purāṇamabhihanyate /
devasyaitannavenaiva purāṇamabhihanyate // 33.2 //
dhū(ma) miśraṃ yathā kāṣṭhaṃ vi(ṣṭhā) miśraṃ yathodanam /
tathā sukhamidaṃ sarvamasvatvaṃ nāvagamyate // 33.3 //
||nirvāṇapuragāmināṃ sukham
tat sukhaṃ yad vitṛṣṇānāmekāntasukhacāriṇām /
nirmohiṇāmarāgāṇāṃ nirvāṇapuragāminām // 33.4 //
teṣāṃ vimalamādyantaṃ saukhyānāmapi tat sukham /
yeṣāṃ tṛṣṇānugā cāśā sarvathā naiva cetasi // 33.5 //
saṅgṛhītasya cittasya nirātmasya ca sarvataḥ /
kāryākāryeṣu mūḍhasya sukhaṃ nityamupasthitam // 33.6 //
||kaḥ śreṣṭhaḥ sukhī?
sā bahirnihatā yena nandisaṃsārahetukī /
sa dhīraḥ pāragaḥ śreṣṭhaḥ sukhī nirvāṇamāśritaḥ // 33.7 //
naitat sukhena tṛṣṇānāṃ yad rāgadveṣasaṃyutam /
yatra rāgādinirmuktaṃ tat sukhaṃ nirmalaṃ matam // 33.8 //
||kutra tṛṣṇā na bādhate?
devaloke samāsādya yaḥ suro nāvamanyate /
sa sukhāt sukhatāṃ yāti yatra tṛṣṇā na bādhate // 33.9 //
tadantyasukhi śreyo yatra mṛtyurna vidyate /
mṛtyupāśairna baddhasya na sukhaṃ vidyate kvacit /
yat sukhaṃ kāmajanakaṃ na tat saukhyaṃ satāṃ matam // 33.10 //
yatra kāmavinirmuktastatsukhāt sukhamuttamam /
yat sukhaṃ janayet śreyaḥ (payomiśraṃ) yathodanam // 33.11 //
yatra tṛṣṇāvinirmuktiḥ payomiśraṃ yathodanam /
yathā padmavane gṛddhā yānti(te) kravyabhakṣiṇaḥ // 33.12 //
evaṃ śānteṣvaraṇyeṣu na bhāntyaśubhacāriṇaḥ /
kvacicchāntaṃ vanaṃ ramyaṃ kvacid devāḥ pramādinaḥ // 33.13 //
||kaḥ paramaṃ sukhaṃ prāpnoti?
viparītaṃ na sadṛśaṃ bhānoḥ śītā yathā prabhā /
gatatṛṣṇasya yat saukhyaṃ muktaduḥkhasya tāyinaḥ // 33.14 //
tasyāntareṇa saukhyasya sukhametanna gaṇyate /
dhyāyinastvapramattasya muktapāpasya sarvadā // 33.15 //
tat sukhaṃ tat paraṃ saukhyaṃ nedaṃ tṛṣṇāvidāṃ matam /
munisevyaṃ vanamidaṃ sevitaṃ ca subhāṣitaiḥ // 33.16 //
nārhā (yūyaṃ) rāgagaṇaṃ sevituṃ bho surottamāḥ /
yadetad bhavatāṃ saukhyametanna khalu śāśvatam // 33.17 //
tat sukhaṃ paramaṃ śāntaṃ vītatṛṣṇai niṣevyate /
niḥsevitaṃ vanamidaṃ ye gatāḥ paramaṃ padam // 33.18 //
yat prāpya sarvaduḥkhasyacchedo bhavati sarvathā /
brahmacaryādanirmuṣṭāḥ śīlālāpena vañcitāḥ // 33.19 //
||bhikṣūṇāṃ vane vāsa eva sukhāvahaḥ
nārhanti sevituṃ ramyaṃ vanaṃ śāntaṃ subhāṣitam /
śāntaṃ ca bhāvitaṃ (caiva) ramate śubhagocare // 33.20 //
na rāgacāriṇāṃ cittaṃ ramate vanagocare /
na rāgavyākulaṃ cittaṃ vaneṣu labhate dhṛtim // 33.21 //
||kaḥ puruṣottamaḥ?
śravyāmūḍhā matiryasya nityaṃ tribhuvanaṃ kare /
sa ratiṃ labhate śāntiṃ vane puruṣasattamaḥ // 33.22 //
||sukhāya vanaṃ sevyam
sa kalparāgakuṭilo nityaṃ rāgādibhirvṛtaḥ /
sa śāntiṃ naiva labhate vane śānte sukhāvahe // 33.23 //
yeṣāṃ tu manasā nityaṃ vane dhyānaniyoginām /
vanaṃ teṣāṃ sadāramyaṃ na tu rāgagaveṣiṇām // 33.24 //
vaneṣu bhāvitaṃ cittaṃ nagareṣu na kupyate /
tasmād vanaṃ sadā sevyaṃ nagaraṃ naiva śasyate // 33.25 //
vikṣipyate hi nagare nṛṇāṃ rāgādibhirvṛtaḥ /
vikṣipta mohakuṭilaṃ vanaṃ bhūyaḥ prasīdati // 33.26 //
tasmād vanaṃ paraṃ śāntaṃ yogināmālayaṃ mahat /
saṃsevyaṃ vītamanasā yasya tad vītakalmaṣam // 33.27 //
||ratiṃ mā kṛthā
praśāntendriyacittasya yā ratiryogino hṛdi /
nāsau śaktiḥ sahasrasya (mānavānāṃ) bhaviṣyati // 33.28 //
yā dhyāyino ratirdṛṣṭā vyavadānāya sarvadā /
na yāmeṣvapi sā dṛṣṭā nityaṃ rāgānurāgiṇī // 33.29 //
ratiryā kāmavaśagā sā nityaṃ duḥkhasambhavā /
yā tu kleśavaśāt prītiḥ (sā prītiḥ) śāśvatā nahi // 33.30 //
||kaḥ śreyaspadaṃ prāpnoti?
śreyo vaneṣu caritaṃ tattaduccaritaṃ nṛbhiḥ /
yasmāt tat pratibaddhaṃ hi śreyasāṃ padamucyate // 33.31 //
susambhṛtena dharmeṇa rakṣiteneva cetasā /
sudṛṣṭaṃ labhate sthānaṃ yatra doṣo na vidyate // 33.32 //
yaḥ kṣiptamanasā nityaṃ na ca dharmaparāyaṇaḥ /
teṣāṃ vṛthā sukhamidaṃ gacchati na nivartate // 33.33 //
||tattvajñā duḥkhaṃ na paśyanti
ye tu tattvavido dhīrāḥ paśyanti jagataḥ sthitim /
anityaduḥkhaśūnyānāṃ teṣāṃ duḥkhaṃ na vidyate // 33.34 //
sukhadharmasya caraṇaṃ jñānasya ca niṣevaṇam /
ahiṃsā satyavacanaṃ tadapyekāntataḥ sthitam // 33.35 //
||kaḥ svarga yāti?
ekadharmavyatītā ye ye 'dharmaparivañcakāḥ /
tristhānalakṣaṇāviṣṭāste janāḥ svargagāminaḥ // 33.36 //
||sukhasya svarūpam
udayavyayadharmāṇāmanityaṃ karmajaṃ hi tat /
tat sukhaṃ sāstravaṃ nityaṃ na bhūtaṃ na bhaviṣyati // 33.37 //
tat sukhaṃ tadvitṛṣṇasya nīrāgasya hi dehinaḥ /
muktirbhavati doṣasya pārasthasya hi tāpinaḥ // 33.38 //
tat kiñcit sāsravaṃ saukhyaṃ tat sarva kṣaṇikaṃ matam /
rāgabandhād vinirmuktaṃ tat sarva niścalaṃ sukham // 33.39 //
ye na kṣipanti duḥkhena sukhe yeṣāṃ na saṅgatiḥ /
te duḥkhasukhanirmuktā nirvāṇasukhagāminaḥ // 33.40 //
anupāyena ye mūḍhāḥ prārthayanti sukhaṃ sadā /
bālukābhiryathā tailaṃ yallabhyaṃ nityameva tat // 33.41 //
na cetasā naraḥ prājño manorathaśatairapi /
śakro 'pi tat sukhaṃ kartu yathā karma kṛtaṃ mahat // 33.42 //
||sukhāya dharmamācaret
sasukhaṃ yasya tu manaḥ saddharmānucaro bhavet /
duḥkhairmuktyabhilāṣo 'yaṃ sa dharme kurute matim // 33.43 //
nāhetukaṃ sukhaṃ dṛṣṭaṃ duḥkhaṃ vā trividhātmakam /
sukhe duḥkhe pṛthagbhāve tasmānnu sukṛta caret // 33.44 //
nedaṃ saukhyaṃ sadā śastamadhruvaṃ vipralopi ca /
tṛṣṇāviṣeṇa sammiśraṃ viṣamiśraṃ yathodanam // 33.45 //
tat saukhyaṃ (hi)satāṃ śastaṃ yatra mṛtyurna vidyate /
na ca priyeṇa viśleṣo nāpriyeṇa samāgamaḥ // 33.46 //
||kīdṛśaṃ sukhaṃ duḥkhajanakam?
yadetat strīmayaṃ saukhyametad duḥkhāya kalpyate /
tadbījavartakā dṛṣṭā narakeṣūpapattaye // 33.47 //
yat sukhaṃ duḥkhajanakaṃ kathaṃ tat sukhamiṣyate? duḥkhād duḥkhataraṃ jñeyaṃ pariṇāmavaśena tat // 33.48 //
yadetad bhujyate saukhyametat kālena naśyati /
sūryastāstaṅgatasyaivaṃ raśmayaḥ saha cāriṇaḥ // 33.49 //
vikṛtiṃ yasya (ca) manaḥ sukhaduḥkhairna gacchati /
sa dhīmān suraloke ca gatvānyallabhate sukham // 33.50 //
bhuktaṃ sukhaṃ purāṇaṃ tu hīnakarma karoti ca /
purāṇaṃ sukṛtaṃ śīrṇa mṛtyukāle na budhyate // 33.51 //
||sarva sukhamanityaṃ bhavati
yadidaṃ dṛśyate saukhyaṃ manovākkāmajaṃbhṛśam /
anityaṃ tad vināśatvamacireṇa bhaviṣyati // 33.52 //
phenabudbudasaṅkāśaṃ marīcyudakasannibham /
cañcalormi sukhaṃ sarva vinipāto bhavārṇave // 33.53 //
niṣpratīkāraviṣamaḥ sarvabhūtabhayāvahaḥ /
cakravātapravego (vai) mṛtyurājaiṣa dhāvati // 33.54 //
nāśayitvā sukhaṃ sarva nāśayitvā ca jīvitam /
karmasaṅkalpavāhyeṣu lokamanyatra neṣyati // 33.55 //
yadatīva sukhaṃ nṛṇāṃ taddhi saukhyāya kalpyate /
yannaiṣyati sukhaṃ kiñcit taddhi naiva vigaṇyate // 33.56 //
vartamānaṃ tu yat saukhyaṃ tṛṣṇāviṣavivarjitam /
sarva hyanātmajaṃ duḥkhamanityaṃ saṃskṛtaṃ balam // 33.57 //
||laukikaṃ sukhaṃ na sukham
yad sukhaṃ triṣu lokeṣu na śastaṃ tattvadarśibhiḥ /
tena matvā kathaṃ devā bhavanti vigatajvarāḥ? // 33.58 //
aviṣṭovatakālo 'yaṃ bhairavo yāti sattvaram /
yo bhokṣyate surān sarvān śuṣkendhanamivānalaḥ // 33.59 //
atiyāti sukhaṃ sarva kriyatāṃ śraiyasaṃ manaḥ /
mā paścāt saṃbhavo yoge mṛtyukālo bhaviṣyati // 33.60 //
||sukhamasthiraṃ bhavati
janmāntarasahasreṣu yad muktaṃ karmajaṃ sukham /
taraṅgasannibhaḥ kvāyaṃ(jānīyād) bāliśo 'sthiram // 33.61 //
||kaḥ sukhena prasīdati?
na sukhaistṛpyate bālastathā kāṣṭhairyathānalaḥ /
tasmānna (sukha) saktasya sukhaṃ bhavati naiṣṭhikam // 33.62 //
viṣasya doṣamuktasya kāmadoṣānudarśinaḥ /
dhyāyinaścāpramatasya tat sukhaṃ yadanāvilam // 33.63 //
sukhī bhavati tat prāpya na sukhaṃ bhavajanmanaḥ /
bandhamiśraṃ viṣaṃ yadvad dharmasaukhyodayastathā // 33.64 //
||kāmavirahitaḥ sukhamaśnuvate
tasmāt tatsukhasaktānāṃ nityaṃ kāmagaveṣiṇām /
bhavantyanekasaukhyā(ni)tasmāt kāmo na jāyate // 33.65 //
||jñānenaivendriyāṇi svagocare nivartante
nendriyāṇāṃ jayaḥ śakyaḥ karttu viṣayagocare /
jñānena hi nivartante indriyāṇi svagocare // 33.66 //
||bālā eva gatipañcake bhramanti
duḥkhe sukhābhisaṃsaktā nityaṃ bālā (haya)medhasaḥ /
viparyayā paribhrāntā bhramanti gatipañcake // 33.67 //
||kutra sukhaṃ duḥkhasadṛśaṃ bhavati?
yadatyantasukhaṃ dṛṣṭaṃ tat sukhaṃ satyamucyate /
yatra duḥkhaṃ vipākaṃ syāt tat sukhaṃ duḥkhameva tat // 33.68 //
||pāpasyākaraṇameva sukham
anyāgatasya duḥkhasya pratighātayate budhaḥ /
pāpasya hetujaṃ duḥkhaṃ pāpasyākaraṇaṃ sukham // 33.69 //
// iti sukhavargo trayastriṃśaḥ //
||(34) mitravargaḥ
||kaḥ pāpānnivārayati?
tanmitraṃ mitramityuktaṃ yanmitraṃ sāmparāyikam /
nivartayati yaḥ pāpād vyasanāccāpi rakṣati // 34.1 //
praveśayati yannityaṃ taddhitaṃ sāmparāyikam /
mitraṃ bhavati tannṛṇāṃ na mitraṃ pāpakārakam // 34.2 //
||saṃsargajā doṣaguṇā bhavanti
apūtiḥ pūtisaṃśleṣāt pūtirevopajāyate /
na pūtiḥ pūtasaṃśleṣamapūtiṃ karttumarhati // 34.3 //
yādṛśena (hi) saṃśleṣaṃ kurute puruṣaḥ sadā /
taddoṣāt sadṛśo dṛṣṭaḥ śubho vā yadi vāśubhaḥ // 34.4 //
||na śubhaṃ duḥkhakārakam
śubhārthī puruṣaḥ sarvānaśubhānnaiva sevate /
tenāsau duḥkhamāpnoti na śubhaṃ duḥkhakāraṇam // 34.5 //
||guṇadoṣayorlakṣaṇam
saṃśleṣajā guṇāḥ dṛṣṭā doṣāḥ saṃśleṣajātayaḥ /
lakṣaṇaṃ guṇadoṣāṇāmidamuktaṃ svabhāvajam // 34.6 //
yaśasā yujyate yo hi nityaṃ sādhusamāgamāt /
asādhu'saṅgamācchrīghraṃ prayāti puruṣādhamaḥ // 34.7 //
||satsaṅgatiphalam
etat sāraṃ sadā kārya yadasādhuvivarjanam /
sādhubhiśca sadā vāso duṣṭāṇāṃ ca vivarjanam // 34.8 //
doṣān samuddhareddhīmān guṇavṛddhiṃ samācaret /
(sādhu) mitraṃ prakurvīta kausīdyavimukho bhavet // 34.9 //
na māninaṃ kusīdaṃ vā nityaṃ sarvānuśaṅkinam /
liptapāpamatikrūraṃ mitraṃ kuryānna paṇḍitaḥ // 34.10 //
udyuktaṃ mṛdujātīyaṃ dharmiṣṭhaṃ doṣavarjitam /
samyagdṛṣṭiracapalaṃ mitraṃ seveta paṇḍitaḥ // 34.11 //
na pāpakaṃ bhavenmitraṃ bhaveduttamapauruṣaḥ /
uttamaṃ bhajamānasya na doṣebhyo bhayaṃ bhavet // 34.12 //
||kaḥ laghutāṃ yāti?
rūpaiśvaryakulādīni bhidyante (yasya) dehinaḥ /
bhayapradaṃ taṃ mātaṅgaḥ prayāntaṃ naiva paśyati // 34.13 //
udvṛttaḥ puruṣo nityaṃ pramādākulitendriyaḥ /
laghutāṃ yāti loke 'smin pretyapāpeṣu pacyate // 34.14 //
rūpaiśvaryamadārthā ye te narāḥ pāpakāriṇaḥ /
teṣāṃ na suśamaṃ (karma) pretyapāpeṣu pacyate // 34.15 //
rūpaiśvaryakulārthā ye na te tattvasya bhāginaḥ /
atattvabuddhayo bālā na taranti bhavārṇavam // 34.16 //
||jñānaśīlādiyutaṃ kulaṃ śreṣṭham
etatkulaṃ ye vibhavā yaccānyat sukhamiṣyate /
sarvāṇyetānyanityāni tasmātteṣu na viśramet // 34.17 //
na jñānaśīlanirmuktaṃ kuśalaṃ yānti paṇḍitāḥ /
yeṣāṃ jñānaṃ ca śīlaṃ ca te kule mahati sthitāḥ // 34.18 //
carituṃ cāmalaṃ śīlaṃ śīlameva mahādbhutam /
mahākulaprasūtāste (paṇḍitāḥ) vaśamāninaḥ // 34.19 //
dānaśīlatapodhyānasatyaiśvaryaparākramaiḥ /
saṃyuktā ye kulīnāste ye na dharmavivarjitāḥ // 34.20 //
naiśvaryajñānahīnasya na kulaṃ nāpi saṅgatiḥ /
tasmātkulaṃ jñānamayaṃ jñānahīnaṃ na tat kulam // 34.21 //
// iti mitravargaścatustriṃśaḥ //
||(35) rājāvavādavargaḥ
||dhārmiko rājā svarga yāti
bhuvaṃ parijano paśyan dharmacārī jitendriyaḥ /
sa rājā dhārmiko dhīmān svargalokopapattaye // 35.1 //
||kaḥ lobhanirmukto rājā?
niyataṃ yaḥ karaṃ kāle dharmeṇa paribhujyate /
sa rājā lobhanirmukto yāmānāmadhipo bhavet // 35.2 //
||rājñaḥ svarūpam
kṣamāvān priyavākyo yaḥ krodhaharṣādidhārakaḥ /
sa mahīṃ pālayettvenāṃ loke hi śreṣṭhatāṃ gataḥ // 35.3 //
apakṣapātinaḥ śraddhā mitreṇa ca (vi)hanyate /
sa rājanyasabhājetā devalokāya kalpyate // 35.4 //
baddhadarśī mahātmā yo gurupūjaka eva ca /
alolo yo dṛḍhamatirdevānāmantikaṃ vrajet // 35.5 //
pūrve yat pitṛbhirdattaṃ devānupadiśanti ca /
na ca hiṃsati bhūtāni sa deveṣūpapadyate // 35.6 //
dānaśīle sadā dakṣo dharmavādī jitendriyaḥ /
sa matvāryāṃ mahīṃ kṛtsnāṃ devalokaṃ mahīyate // 35.7 //
nādhārmikaṃ dhārayati dhārmikeṣu ca rakṣati /
sa dharmaśīlasaṃśuddho devānāmantikaṃ vrajet // 35.8 //
na strīṇāṃ vaśago rājā sādhūnāṃ ca vaset sadā /
sa nirmalamatirdhīraḥ suralokopapattaye // 35.9 //
na sarvasya vacogrāhī priyaḥ sādhujanasya tu /
so 'mṛtastattvadarśīvā nākṛṣṭa iva rohati // 35.10 //
||ko yāmānāmadhipo?
yo dharmalobhamāyāti draviṇaṃ naiva lapsyate /
sa lobhamalanirmukto yāmānāmadhipo bhavet // 35.11 //
na mithyādarśanenāpi strītvadarśanatatparaḥ /
sa śuddha eva vimalo yāmānāmadhipo bhavet // 35.12 //
||kaḥ rājā devapriyo bhavati?
prājñaḥ śīle sadāyukto dānenābhīkṣṇatāṃ gataḥ /
pravijitya mahīṃ kṛtsnāṃ pretya devapriyo bhavet // 35.13 //
priyasya tu bhaved vākyaṃ stotrotsavakaraṃ param /
āhlādayitvā vasudhāmante devopapattaye // 35.14 //
avisaṃvādakaṃ vākyaṃ yasya merurivācalam /
satyasopānamāruhya devānāmantike gataḥ // 35.15 //
hrāsavṛddhī ca bhūtānāmakasmāt kurute hi yaḥ /
sa rājā vai paro devairdevaloke ca tiṣṭhati // 35.16 //
manuṣyāntaratattvajño yo vetti hi balābalam /
sa dhībalābhyāṃ saṃyukto yāmānāmadhipo bhavet // 35.17 //
traidhātukapadaṃ yacca ratnatrayamihocyate /
yastat pūjayate rājā sa deveṣūpajāyate // 35.18 //
kālaṃ niyatadarśī yaḥ prajānāṃ ca hite rataḥ /
sarvato bhadrakāntāro devānāmadhipaḥ smṛtaḥ // 35.19 //
nindāmalavinirmuktaḥ saṅgadoṣavivarjitaḥ /
jñānagocarasampūjyo niyataṃ deva eva saḥ // 35.20 //
||kaḥ svarga yāti?
kausīdyadoṣarahito nityaṃ dṛḍhaparākramaḥ /
nāśayitvā sa doṣaughān pretya svargeṣu jāyate // 35.21 //
||sanmitraiḥ parivārito rājā devādhipo bhavati
hitāni yasya mitrāṇi karmakartṛṇi nityaśaḥ /
sa mitraiḥ samparivṛto nṛpo devādhipo bhavet // 35.22 //
nānuseveta durvṛttān vākkṣepeṇa ca varjitaḥ /
sa sadyo viṣanirmuktaḥ surāṇāmadhipo bhavet // 35.23 //
krodhaharṣavighātāya na ca pāpeṣu rakṣyate /
sa pāpapaṅkanidhautaḥ suralokādhipaḥ sadā // 35.24 //
na śaktaḥ pānabhojyeṣu saṃsaktastu śubhe sadā /
sa śuddhadharmasandarśī vibudho 'dhikatāṃ vrajet // 35.25 //
||kaḥ padamuttamaṃ prāpnoti?
sucintitaṃ cintayati (yo) dharmeṣu ca vartate /
dharmodayena dṛṣṭena yathā yāti triviṣṭapam // 35.26 //
saṃsārād dīrghasūtrād yastvaritaṃ dharmamācaret /
sa dīrghasūtranirmuktaḥ prayāti padamuttamam // 35.27 //
||dharmeṇa prajāpālakaḥ svargasukhaṃ yāti
dharmeṇaiva prajā nityaṃ prapālayati (yo) nṛpaḥ /
sa dhārmikaḥ praśastātmā suraloke mahīyate // 35.28 //
daśeme kuśalā dharmā ihoktāstattvadarśinā /
yaste prakurute dharmān sa surādhipatāṃ vrajet // 35.29 //
hetupratyayasandarśī mārgāmārgau tathaiva ca /
sa dṛṣṭimalanirmukto vibudho 'dhikatāṃ gataḥ // 35.30 //
||kīdṛśairguṇayutaiḥ rājā devānāmadhipo bhavati
yo devatāṃ pūjayati yathā cāhni mahīpatiḥ /
sa devapūjito bhūyo devānāmadhipo bhavet // 35.31 //
anāvilena manasā prasannaścādhidārakaḥ /
svasvadāraiśca santuṣṭo devānāmadhipo bhavet // 35.32 //
||kaḥ śīlavān?
hīyate yo na viṣayaiḥ sarvabālāpahāribhiḥ /
sa śīlavān divaṃ yāti nityaṃ śīlena rakṣitaḥ // 35.33 //
avidyāvarjakān nityaṃ sevate yaḥ sudhārmikān /
saddharmacintakaḥ saukhyaṃ kalpate sura(saṃ)sadi // 35.34 //
(vyāpāraiḥ svasthacitto yaḥ) pārṣadālāpahāribhiḥ /
sa śīlavān divaṃ yāti nityaṃ śīlena rakṣitaḥ // 35.35 //
||saddharmī rājā eva vasudhādhipatiḥ
sadvyāpārāddharmamimaṃ pālayan vasudhādhipaḥ /
praśāsti ca mahīṃ kṛtsnāṃ yāmānāmadhipo bhavet // 35.36 //
||satkarmaniratasya rājño bhṛtyo 'pi śobhate
satkarmanirato bhṛtyo nṛpe sadguṇaśālini /
jano nirmalatāṃ yāti śaraccandra ivāmbare // 35.37 //
||kaḥ rājā devatulyo bhavati?
hetulakṣyavidhijñā ye aviruddhāḥ parasparam /
samyaksvāmyarthakarttāraḥ devānāṃ vaśamāgatāḥ // 35.38 //
// iti rājāvavādavargaḥ pañcatriṃśaḥ //
||(36) stutivargaḥ
||buddhastutiḥ
samasattvāgravedāya sarvasattveṣu bandhave /
sanmārgasārthavāhāya bhavabandhanabhedine // 36.1 //
(nā)nādṛṣṭivibhedāya sarvasaṃśayamocine /
samyagdṛṣṭiniveśāya namaḥ sañjñānacakṣuṣe // 36.2 //
sarvasaṅkaṭabhedāya tridoṣamalaśodhine /
namo nakṣatrabhūtāya sarvabījaphaloruhe // 36.3 //
sarvaprajñākarāgrāya sarvadhyānāgravedine /
sarvaratnottamāryāya namo 'lānāgradarśine // 36.4 //
iyaṃ sā lokanāśasya viprayuktasya tāpinaḥ /
pratimā dṛśyate śāntā mokṣamudghāṭyakārikā // 36.5 //
samarcatīmāṃ nityaṃ (yaḥ) puruṣaḥ śāntamānasaḥ /
sa mucyate bhavabhayānnivṛttiṃ cādhigacchati // 36.6 //
etacchāntapadaṃ ramyametannaiṣṭhikamucyate /
yadayaṃ bhāṣate dharma nirvāṇapuradeśikaḥ // 36.7 //
asya vākyaṃ samālambya puruṣādhīnavikramāḥ /
ākarṣanti padaṃ nityaṃ yadanantasukhāvaham // 36.8 //
etat pūrva samāruhaya puruṣāstattvacintakāḥ /
trilokaughārṇavaṃ ghoraṃ taranti bhavasāgaram // 36.9 //
ayaṃ sa cakṣurlokasya samantāddhi vicakṣuṣaḥ /
ayaṃ jyotiḥ paraṃ jyotiryajjyotiḥkāṣṭhasambhavam // 36.10 //
kalpāntaṃ prāṇināṃ citte nṛṇāṃ rāgādibhirmalaiḥ /
jñānatoyena mahatā śodhayatyeva vāṅnṛpaḥ // 36.11 //
yanna dṛṣṭaṃ padaṃ sarvaistīrthikairjñānapāṇibhiḥ /
tatpadaṃ vimalairvākyaistvayā nṛṇāṃ pradarśitam // 36.12 //
pramādaparamo 'nātho jano 'yaṃ tāritastvayā /
tīrṇaḥ pāragato nāthastārayatyaghanāśanāt // 36.13 //
hitārtha sarvajagatastvamevaiko vyavasthitaḥ /
ahitānāṃ hitāyaiva tvameva puruṣottamaḥ // 36.14 //
anādimati saṃsāre nṛṇāṃ kleśāpahārakaiḥ /
tvayā viśodhito vākyaistamaḥ sūryodaye yathā // 36.15 //
akṣayaḥ sarvadharmāṇāṃ jñānalokakaro mahān /
tvamevaiko jagannātha lokottaraguṇārṇavaḥ // 36.16 //
// iti stutivargaḥ ṣaṭtriṃśaḥ //
puṇyadevasukhairmitrarājastutibhiranvitāḥ /
saddharmasmṛtivaipulyai gṛhīto 'yaṃ samuccayaḥ //
// iti caturtham udānam //
ye ca dharmā hetubhavā teṣāṃ tathāgato 'vadat /
teṣāṃ ca yo nirodhaścaivaṃvādīmahāśramaṇaḥ //
puṇyamavāptamantrakleśaṃ vibhidyājanavalāśrīkam /
yāvajjagadvyākulaṃ tarkaniṣṭhaiḥ samākulaṃ vetti satyavacanaiḥ //
vaipulyamahāgambhīrodadhisūtravarād bhikṣu(ṇā)avalokitasiṃhenoddhṛtamiti /
mohāśivādirahitasya vākyavidyasya vipulārjanasya 'dharmasamuccayo' nāma dharmaparyāyaḥ samāptaḥ /
// iti śubham //
