#Author:Candragomin
#Text:Śiṣyalekha
#Data entry:Members of the Digital Sanskrit Buddhist Canon Input Project
#Edition:I. Minaev: "Poslanie k uceniku", in: Zapiski Vostocnago Otdelenija Russkago Archeologiceskago Obscestva, 4 (1889), pp. 29-52.
#Notes:OH: "x " --> ". "

om namo ratnatrayāya //
pūrvāvadānacariteṣu suduṣkareṣu gīteṣu yasya surakiṃnarasundarībhiḥ /
adyāpi candrakiraṇairiva saṃkucanti mārāṅganāvadanapaṅkajakānanāni // 1  //
saubhāgyahṛdyavapuṣaḥ paramādbhutasya yasyālpapuṇyajanadurlabhadarśanasya /
saṃpāditābhimatalokamanorathasya cintāmaṇeriva parārtharasaikavṛttiḥ // 2  //
yaḥ sarvadā parasukhaikaraso babhūva duḥkhena duḥkhamagamatparamaṃ pareṣām /
atyarthamāhitamahākaruṇāguṇasya yasyātmaduḥkhasukhamantaritaṃ tadeva // 3  //
vicchi . māvayasi yasya śiraḥ parārtha . . . sannayanapaṅkajatāmavāpa /
svārthaṃ puna . . . . . sitātapatrā pṛthvī babhūva niśiteva kṛpāṇadhārā // 4  //
lokopakāranirataprakaṭodayena śulka . . . . . . guṇojjvalena /
doṣāndhakārabhidureṇa manorameṇa yenoditena śaśineva jagatprakāśam // 5  //
cūḍāvibhūṣaṇamivottamaratnakalpamūḍhaṃ śirobhirurubhiḥ phaṇināṃ . . . /
yacchāsanaṃ śubhamakhaṇḍaviśuddhavṛttaṃ pātālamūrdhani layatimiraṃ pramārṣṭi // 6  //
dharmāmbuvāha iva yo 'bhyudito hitāya dharmāmṛtaṃ jalamivaikarasaṃ vavarṣa /
tāpāpa . . . . . . . . . . . . yadanekarasa . . . . . . . . . . . . . . // 7  //
vistīrṇanimnavimalaprakaṭāśrayeṣu pātreṣu sarvaparimardasaheṣu yeṣu /
tatsaṃsthitaṃ bhavati sarvajanopakāraṃ . . . . . . . . . . . . . . // 8  //
tajjāgaraṃ maraṇajanmajarāpahāri ye nāpnuvanti na pibanti na dhārayanti /
te māhitā bahulamohamahāmadena . . . . . . . . . dhamādriyante // 9  //
cakṣuryadekamamalaṃ jagato 'khilasya sādhāraṇaṃ tribhuvanasya yadekadīpaḥ /
tacchāsanaṃ samadhigamya yadutsṛjanti mohasya tadvilasitaṃ paramādbhutasya // 10  //
śikṣā . . . viditeṣviva bodhisaudhasopānapaddhatipadeṣu padaṃ dadhānāḥ /
tuṅgāṃ prayānti padavīmanivartamānā bhūmiṃ nijāmavataranti vivartamānāḥ // 11  //
janmārṇavaṃ paramadustaramuttitīrṣuḥ śīlaplavaṃ ka iha hastagataṃ jahāti /
kāntāramadhyapatitaḥ kathamāryasārthādbhraṣṭo na śocati ciraṃ supathānabhijñaḥ // 12  //
saṃsārabhūdharadarījaṭharaprapātādutthātumudyataparāḥ paramāndhakārāt /
muñcanti ye jinaguṇāvalimantarāle vegena te viṣamapātamadhaḥ patanti // 13  //
ekākino 'pi manasā niyamaṃ prakalpya ye karmaṇā samuditena samunnayanti /
te sādhavo bhuvanamaṇḍalamaulibhūtāstaireva yānti gurutāṃ guravaḥ suśiṣyaiḥ // 14  //
labdhvā guṇaughajananīṃ jananīmivāryāmatyantaśuddahṛdayāmanuvartamānāḥ /
tejasvinaḥ sukhamasūnapi saṃtyajanti satyasthitivyasanino na punaḥ pratijñām // 15  //
tiṣṭhantu tāvadiha sarvajanāpavādāḥ sarvāśca pāpagatayo nirayāśca ghorāḥ /
sadyo jahāti sahajāṃ prakṛtiṃ yadeṣa duḥkhaṃ tataḥ kimaparaṃ bhuvi sajjanasya // 16  //
yaḥ prapya nāvamiva dharmamayīṃ viśālāṃ bhūyo jahāti padavīṃ munibhiḥ praklṛptām /
saṃsārasāgaravivartananartaneṣu cetaḥspṛhā taralitā niyamena tasya // 17  //
saṃsāracakramaniśaṃ parivartamānamāruhya yaḥ sukhamavaiti vivartamānaḥ /
so 'vaśyameva tarivaśaṃ masaḥ krameṇa sarvāḥ samāśca visamāśca gatīḥ prayāti // 18  //
atyugragandhamaśuciprakaroparuddhamatyantasaṃkaṭamupoḍhaghanāndhakāram /
āviśya garbhanilayaṃ nirayaṃ yathaiva duḥkhaṃ mahatsa sahate paripiṇḍatāṅgaḥ // 19  //
kālakramena sa tato dṛḍhatailayantraniṣpīḍyamāna iva yāti bhuvaṃ kathaṃcit /
sadyastathāpi yadayaṃ na jahāti jīvaṃ duḥkhopabhogagatidurlabhi tattadeva // 20  //
tatra sthitaṃ tamaśucau parivartamānamārdrolbaveṣṭitatanuṃ bahalogragandham /
pūrvasmṛtivraṇamivolbaṇadoṣapākaṃ bhinnaṃ jahāti ghṛṇayeva nipīḍyamānaḥ // 21  //
sarvopacāravivaśaṃ śithilākulāṅgamutsṛjya bālyamupajātakaṇairabhāvaḥ /
tuṅgeṣu yauvanagirīndradarītaṭeṣu mohāyate viṣayadṛṣṭiviṣālayeṣu // 22  //
sa tato'pi patatyacetanaḥ patito naiva jahāti vikriyām /
ajarāmaramātmavigrahaṃ lalitaṃ manyata evaṃ bāliśaḥ // 23  //
sa vihāya munīndrasevitaṃ supathaṃ yātyapathena mohitaḥ /
rabhasena parāṃ vicūrṇayan gajavajjātamado niraṅkuśaḥ // 24  //
atha tasya balādanicchataḥ śirasi nyastapadā sunirdayam /
niśitaṃ palitāṅkuśaṃ jarā kariṇo hastipakīva yacchati // 25  //
sa tathāpi vijihyaceṣṭitaḥ kuśalenāpi bhayādivojjhitaḥ /
sukṛtāni karoti mohitaḥ śaravatsvātmavadhāya puṣpitaḥ // 26  //
atha taṃ prahasannivāntakaḥ palitaughairdarśanairivolbaṇaiḥ /
śirasi grasituṃ pravartate nirupāyapraśamo jarārujaḥ // 27  //
vidalanti tato 'sya sanvayo matirutkrāmati hīyate gatiḥ /
kṣayameti vapuḥ pariślaṣaṃ niyataṃ vardhata eva jīvitāśā // 28  //
kramaśaśca nimīlitendriyo hataśaktirviṣayeṣu lālasaḥ /
upagacchati yāmayaṃ daśāṃ narake sā yadi bhīma eva saḥ // 29  //
kathamevamidaṃ mayā kṛtaṃ kathamevaṃ na kṛtaṃ hatā gatiḥ /
kathamevamayaṃ mayāstakaḥ śirasi nyastapado na lakṣitaḥ // 30  //
iti . . . cittamādhibhiḥ kukṛtaiḥ śokamayairupadrutaḥ /
vyadhitena savāṣpavāriṇā karuṇaṃ bandhujanena vīkṣitaḥ // 31  //
vinipīḍitamarmabandhanastimiraṃ ghorataraṃ viśanniva /
vijahāti nijaṃ kaḍevaraṃ dayitaṃ yatnapareṇa rakṣitam // 32  //
sa virauti gṛhītamūrdhajo yamadūtairdṛḍhapāśasaṃyataḥ /
na śṛṇoti jano 'sya bhāṣitaṃ svakṛtākrandaravādivākulaḥ // 33  //
prastāraśailasaridantaradurgameṣu mārgeṣu tīkṣṇatarakaṇṭakasaṃkaṭeṣu /
ghoraiḥ kṛtāntapuruṣairyamadaṇḍaghātamākṛṣyate galaniṣevitakālapāśaḥ // 34  //
dūrānnirīkṣya vimalaṃ salilaṃ pipāsurabhyeti gāḍhatṛṣito yadayaṃ tadeva /
keśaughaśaivalavimiśritapūtipūyapaṅkāpaṅkitaṃ kṣatajavaṃ jalatā prayāti // 35  //
velānilākulitaśīkaraśītasānumānīlacandanataruṃ malayaṃ prayāti /
so 'pyasya caṇḍavanadāvaśikhāvalīḍhaśīrṇolmukaprakaradanturatāṃ prayāti // 36  //
yadyeti vārinidhimudvatabhīmalolakallolabhedajanitolvaṇaphenahāsam /
so 'pyasya taptaviṣadāruṇasaikatābhravibhrāntakarkaśamarunmarutāṃ prayāti // 37  //
tatra sthitasya jaladāgamaśaṃsino 'sya sāṅgāradhūmakuliśopalavisphuliṅgam /
vidyullatākanakarājipiśaṅgamaṅge nārācavarṣamabhivarṣati vārivahaḥ // 38  //
tāpārditasya dahanaṃ tu hitānilo 'pi śītārditasya dahano 'pi karoti śītam /
atyugrakarmapariṇāmavimohitasya viśvaṃ tadāsya viparītamidaṃ vibhāti // 39  //
śūcīmukhasya bahuyojanabhīmakukṣerārtasya vāripibato 'pi mahāsamudre /
aprāpta eva pṛthukaṇṭhadarīprapātaśleṣmoṣmaṇā jalalavaḥ pariśoṣameti // śl_40
cañcacchaṭānika . pīvarasārameyadaṃṣṭrāṅkurāgrakuliśakṣatacūrṇitāṅgaḥ /
kṣārāmbupūrṇataravaitaraṇītaṭeṣu niṣkṛṣyate viṣamakoṭiśitopaleṣu // 41  //
dhāvañjavena niśitakṣurasaṃstareṣu vicchinnamūrtirasipattralatāvaneṣu /
kūpe patatyaśaraṇaḥ śitaśūlaśaktiprāsāsihāsanijitāntakavaktrarandhe // 42  //
tīvrātapakvaṣitaduḥsahākhinnadeho vṛkṣānnirīkṣya ghananīladalānupaiti /
tatpattraśastraśatapātavibhinnamūrtistatraiva tiṣṭhati ciraṃ virutaikabandhuḥ // 43  //
paryantanirgataśikhāśatavisphuliṅgamālākulajvalitamaṇḍanamaṇḍitābhiḥ /
premāntarapraṇayanirdayamaṅganābhirāliṅgyate krakacakarkaśavigrahābhiḥ // 44  //
śailābhabhīṣaṇavisaṃkaṭameṣayūthasaṃghaṭṭacūrṇitaviśīrṇasamastagātraḥ /
āpātavātalavaśaityasamarpitāsuḥ saṃcūrṇyate punarasau śataśastathaiva // 45  //
uttrāsito mukharakhaḍgaśivāsahasrairārohati drutapadaṃ punareva raudrān /
tāṃ kūṭaśālmalimadhomukhakaṇṭhakaughanirbhidyamānavapurarpitagāḍhaśalyaḥ // 46  //
mṛtyoḥ karāntagalitairiva kālapāśairāśīviṣairdhṛtaphaṇairdṛḍhasaṃyatasya /
utpāṭayanti nayane sphurataḥ prasahya tatra sthitasya bakavāyasakaṅkagṛdhrāḥ // 47  //
teṣāṃ mukhaiḥ kuliśakoṭinibhaiḥ prasahya nidrāyamānavapureṣa kṛtārtanādaḥ /
lohonmukhapracurapīvaratīkṣṇaśaṅkunirbhinnamūrtiravarohati naṣṭacetāḥ // 48  //
ādīptaśūlaśitaśalyavibhinnadehāstatraiva kecidavaroḍhumaśaknuvantaḥ /
ghorairyadā niśitaśastramukhairayobhirākṛṣyamāṇavisaradgalitāntrasūtrāḥ // 49  //
kecitpatanti viṣameṣū girestaṭeṣu kecitparikvaṣitatailakaṭāhakukṣau /
uttaptavālukabhuvaṃ visṛtasphuliṅgāmenya viśanti padasaṅgamanāpnuvantaḥ // 50  //
eke punaḥ simisimāyitamūkṣmajantusaṃghātajarjaritasūnavipūtikāyāḥ /
saṃcālamātramapi hartumaśaknuvanto jīvanti karmamayapāśanibaddhajīvāḥ // 51  //
asthīnyapi praṇayatā rahitopamena śītena jarjaritavepitapiṇḍitāṅgāḥ /
utpannabhinnapiṭakā śatajātajantujagdhakṣataśrutasamajjavaśālaśīkāḥ // 52  //
saṃdaṣṭalagnadaśanāstanulomakeśāḥ saṃghaṭṭitavyadhitalocanakarṇakaṇṭhāḥ /
ā cetaso jaḍataratvamupetakāyāstiṣṭhanti śītanarakeṣu bhṛśaṃ nadantaḥ // 53  //
vikīrṇabahalogragandhakaṭudhūmadhūmrāntaraṃ vijṛmbhitaśikhākaraprakararudradigmaṇḍalam /
sitāsthisakalāṭalīracitabhūṣaṇaṃ bhīṣaṇaṃ pravṛttamiva bhairavaṃ sasujacarma hāhāravam // 54  //
caṭacchaḍhaditi kvacitsphuradurusphuliṅgākulaṃ chamacchamaditi kṣaṇasthagitajṛmbhitaṃ medasi /
kaṭatkaṭaditi kvaṇantamuraso 'sthirandhrāntare patanti narakānalaṃ vijitakalpakālānalam // 55  //
purāṇatṛṇajarjarajvalitaparśukā . . . . . . . . latālavo dhagiti vāntadīptārciṣaḥ /
sphuṭajjaṭharaniḥsṛtaprasaradantrasaṃtrāsitāḥ vimuktagurughargharadhvanitamātraśeṣakriyāḥ // 56  //
nirīkṣya vivarāntaraṃ muhurapāvṛtaṃ dūrataḥ prayānti kathamapyamī pramataduḥkhamokṣāśrayāḥ /
yadā tadapi ghaṭṭitaṃ bhavati karmapaṭṭairdṛḍhaistadā viphalavāñchitāḥ kimapi yānti duḥkhāntaram // 57  //
jvalanniśitatomaraprakaravarṣaṇānantaraṃ dravīkṛtamayorasaṃ dahanaraśmimālākulam /
pibanti galadasravo narakapāladaṇḍāhatā mukhaśravaṇanāsikāvivaralabdhadhūmodgamāḥ // 58  //
ādagdhavisphuṭitanetraśiraḥ kapālamastiṣkadīpitapiśaṅgaśikhākalāpaḥ /
śuṣkendhanaprakaranirdayatāmupaiti śokāgnikoṣa iva gātracayeṣu teṣām // 59  //
te jantavo girinadījalalolajīvā auṣṭhyaṃ tadeva narakeṣu ta eva cāgniḥ /
karmāṇi tatkhalu tathā pariṇāmayanti sarvaṃ yathā paramadāruṇamāvibhāti // 60  //
ātmīyakarmavivaśākulaveṣṭitasya muktasya pāpanilayānnirayāṃ kathaṃcit /
lokeṣvanantagatibhedabhayākuleṣu mānuṣyakaṃ paramadurlabhameva jantoḥ // 61  //
mleccheṣu vā narakapālasamavrateṣu tiryakṣu vā kṛtaparasparabhakṣaṇeṣu /
jātiṃ labheta yadi tatra tadeva śīlamāsevate patati yena punaḥ prapātam // 62  //
yatprāpya janmajaladherapi yānti pāramāropayanti śivamuttamabodhibījam /
cintāmaṇerapi samabhyadhikaṃ guṇaughairmānuṣyakaṃ ka iha tadviphalīkaroti // 63  //
atyantadurlabhamupetya manuṣyabhāvaṃ yadvāñchitaṃ tadabhivāñchitameva kuryāt /
caṇḍānilākulitadīpaśikhācalasya na hyāyuṣaḥ kṣaṇamapi sthitiniścayo'sti // 64  //
śvaḥ kāryametadidamadya paraṃ muhūrtādetatkṣaṇāditi janena vicintyamāne /
tiryagnirīkṣaṇapiśaṅgitakāladaṇḍaḥ śaṅke hasatyasahanaḥ kupitaḥ kṛtāntaḥ // 65  //
āyāti phullakusumaḥ kusumāgamo 'yameṣā śaśāṅkatilakā śaradāgateti /
sarvaḥ prahṛṣyati jano na punarmamaitadāyuḥ prahīṇamiti yāti paraṃ viṣādam // 66  //
āsannapīnaśaśimaṇḍalamaṇḍanāsu viśrāntavāriguruvāridamekhalāsu /
niḥsaṅgamāsu giriśṛṅgavanasthalīṣu dhanyā nayantyanilacañcalaśīlamāyuḥ // 67  //
kiṃ sā ratirbhavati nandanabhūmikāsu divyāṅganājaghanapṛṣṭhaśilātalāsu /
yā mugdhamugdhaharaṇīgaṇasevitāsu niḥsaṅgacārusubhagāsu vanasthalīṣu // 68  //
divyāṅganāparimalāvilaye nibhinnasaṃtānakastavakahāsavitaṇvanīṣu /
kiṃ sā ratiḥ surasaritsu viviktaramyatīrāsu yā śucijalāsu vane nadīṣu // 69  //
viśālāḥ śailānāṃ viratajanasaṃpātasubhagā guhā gāḍhābhogā haritavanalekhāparikarāḥ /
sarittīrāsannā surajamadhurairnirjanaravairna gamyāḥ kleśāgnerayamiti vadantīva pathikān // 70  //
māyāmarīcidakacandrataraṃgakalpāḥ kāmā jinena gaditā vibhavāḥ striyaśca /
svapnāntadurlabhitavibhramavipralabdhā bālāḥ patanti nirayeṣvapi yeṣu saktāḥ // 71  //
āpātamātramadhurā viṣayā viṣaśca ghorā viṣākakaṭukā viṣayā viṣaśca /
mohāndhakāragahanā viṣayā viṣaśca durvāravegacapalā viṣayā viṣaśca // 72  //
kāmā viṣaśca viṣayāśca nirūpyamānāḥ śreyo viṣaṃ na viṣayā viṣamasvabhāvāḥ /
ekatra janmani viṣaṃ viṣatāṃ prayāti janmāntare 'pi viṣayā viṣatāṃ prayānti // 73  //
viṣasya viṣayāṇāṃ ca dūramatyantagocaram / upayuktaṃ viṣaṃ hanti viṣayāḥ smaraṇādapi // 74  //
saṃsṛṣṭaṃ vrajati viṣaṃ viṣeṇa śāntiṃ sanmantrairagadadharaiśca sādhyamānam /
yuktaṃ vā bhavati viṣaṃ hitāya nṝṇāṃ na tvevaṃ viṣayamahāviṣaṃ kadācit // 75  //
yadvadvṛṣo viṣamakūpataṭāntatrūḍho dūrvāpravālalavalālasamānasaḥ san /
śvabhre patatyatha ca nāstu ta eva lābhastadvatsukhānvitamatiḥ khalu jīvalokaḥ // 76  //
mandākinījalarayākulitālakābhiḥ krīḍāvihāramanubhūya sahāpsarobhiḥ /
bhūyo bhramanti kharavaitaraṇe taraṃgasaṃparkajarjaritadāruṇaduḥkhabhājaḥ // 77  //
āstīrṇakalpatarupallvasaṃstareṣu kāntāsakhāḥ suravaneṣu makhaṃ vihṛtya /
bhūyo bhramanti niśitākulaśastrapātavicchinnagātramasipattravanasthalīṣu // 78  //
sparśe sukhāsu padapātanatonnatāsu merornitambapadavīṣu ciraṃ vihṛtya /
uttaptasaikatakukūlakṛśānurāśiṃ saṃsīryamāṇacaraṇorubhujo bhramanti // 79  //
gatvā divaṃ mukharabhāsurakiṅkanīkahārāvalīnikaradanturitairvimānaiḥ /
ghoraṃ sthirāśrayamameyamanantapāramandhaṃ tamaḥ punaradhaḥśirasā patanti // 80  //
śakro 'pi yatra surakiṃnaranāgayakṣamauliprabhāprakarapiñjarapādapīṭhaḥ /
karmānilākulagatiḥ kugatiḥ prayāti ko nāma tatra puruṣo na bhayaṃ bhajeta // 81  //
pramlāyamānakusumāḥ śru . . . digdhā mlānāmbarāḥ karuṇadīkṣitabandhuvargāḥ /
duḥkhaṃ paraṃ yadamarā maraṇe vrajanti tanmānavā na jalabudbudalolajīvāḥ // 82  //
duḥkhāgniprakaranirodhabhairave 'sminyaloke vahati janaḥ sukhābhimānam /
tanmatyorvadanamapāvṛtaṃ viśālaṃ tadbījaṃ punarapi janmapādapasya // 83  //
taṃ tṛṣṇāmayadṛḍhadīrghatantubaddhaṃ paryastapraṇihitabhīmakāladaṇḍam /
sattvānāṃ bhavajaladhau pariplutānāṃ matsyanāṃ baḍiśamivāntakena dattam // 84  //
kumbhīpākakvathitakalilāduṣṇasaṃrambhavegātkṛtvodgrīvaṃ kṣaṇamapi sukhaṃ labdhaniśvāsamokṣāḥ /
krodhāpūrṇaiḥ subahubhirayomudgaraistāḍyamānā manyate taṃ paramiva sukhaṃ nārakā yadvadeva // 85  //
tadvadduḥkhairaniśamavaśo dāruṇaiḥ pīḍyamānastāvatkālaṃ jaraṇamaṇarakṣobhamuktaḥ kathaṃcit /
mandībhūte kṣaṇamapi nije duḥsahe duḥkhavahnau sarvo lokastanusukhalavagrāmatṛṣṇāṃ karoti // 86  //
yāvadyāvajjagati sakale jāyate saukhyasaṃjñā tāvattāvadbahutaraśikho jāyate rāgabahniḥ /
yāvadyāvadvisarati śubhā bhāvanā bhāvyamānā tāvattāvadbahalataratāmeti mohāndhakāram // 87  //
yāvadyāvanniyatamaśubhā bhāvanā yāti vṛddhim /
tāvattāvattaralataratamiti mohāndhakāram // 88  //
durgandhipūtivikṛtairaravindamindumindīvaraṃ ca tulayanti yadāṅganāṅgaiḥ /
tasyānṛtasya phalamugramidaṃ kavīnāṃ tāsveva garbhanilayaṃ padamī viśanti // 89  //
kā saugatirjagati yā śataśo na yātā kiṃ tatsukhaṃ yadaśakṛnna purānubhūtam /
kāstāḥ śriyaścapalacāmaracāruhāsāḥ prāptā na yāstadapi vardhata eva rāgaḥ // 90  //
nadyo na tā na vihṛtaṃ pulineṣu yāsāṃ sthānaṃ na tajjagati yatra kṛto na vāsaḥ /
vyomnāpi tanna padamasti na yatra yātaṃ duṣpūraṇastadapi vardhata eva rāgaḥ // 91  //
duḥkhaṃ na tadyadasakṛnna purānubhūtaṃ kāmā na te jagati yairiha tṛptirāsīt /
sattvo na so 'sti jaṭhare śayitaṃ na yasya saṃsāriṇastadapi nāsti kathaṃ virāgaḥ // 92  //
atyāyate jagati janmaparigrahe 'sminduḥkhe sukhe ca bahuśaḥ parivartamānaḥ /
nāsau jano jagati yo na babhūva bandhurdveṣoragastadapi tiṣṭhati bhīmabhogaḥ // 93  //
yaiḥ sārdhametya hasitaṃ lalitaṃ pragītamekatra pītamaśitaṃ ca kṛtāśca goṣṭhyaḥ /
kālakrameṇa gamitāḥ kati ke 'pi ramyā nītāḥ samāśca viṣamāśca daśāḥ kathaṃcit // 94  //
tānārjavaṃ javavivartanadṛṣṭanaṣṭānāvartamadhyapatitāniva vīkṣyamāṇaḥ /
saṃsārasāgaragatānapahāya bandhūnekaḥ prayāti yadi nāsti tataḥ kṛtaghnaḥ // 95  //
aṅkasthitena śiśunā vivaśena yāsāṃ pītaḥ payodhararasaṃ praṇayānuyātaḥ /
tanniṣphalapracuradurlalitaikabhājaḥ ko nāma dasyurapi hātumihotsaheta // 96  //
yā saṃsthito 'yamudare 'pi kṛtāvakāśo yāḥ snehaviklavadhiyaḥ ślathamenamūhuḥ /
tā duḥkhitā aśaraṇāḥ kṛpaṇā vihāya ko nāma śatrurapi gantumihotsaheta // 97  //
vikīrṇe duḥkhaughairjagati vivaśe 'sminnaśaraṇe parārthe yadduḥkhaṃ tadiha sukhamāhuḥ supuruṣāḥ /
kṣaṇaṃ kṣuttṛṣṇoṣṇaśramavigamaramyānarucaḥ paraṃ kṛtvā teṣāmapi yadiha ka ivāsya pratisamaḥ // 98  //
na sāramyairyā naiva ca nṛpatilakṣmīparikarairna dārairnāpatyairna surabhavane nāsuragatau /
kathaṃcitsaṃprāpyaṃ . viṣayasukhaṃ bhogaparamairlabhante yā prītiṃ parahitasukhādhānaniratāḥ // 99  //
svayaṃ ghāsagrāsaṃ paśurapi karotyeva sulabhaṃ yadṛcchā labdhaṃ vā pibati salilaṃ gāḍhatṛṣitaḥ /
parasyārtha kartuṃ yadiha puruṣo 'yaṃ prayatate tadasya svaṃ tejaḥ sukhamidamaho pauruṣamidam // 100  //
yadālokaṃ kuvan bhramati raviraśrāntaturagaḥ sadālokaṃ dhatte yadagaṇitabhārā vasumatī /
na sa svārthaḥ kaścitprakṛtiriyameva mahatāṃ yadete lokānāṃ hitasukharasaikāntarasikāḥ // 101  //
avidyādhūmrāndhabhramaparigatavyākulagatipradīpte duḥkhāgnau patitamavaśaṃ vīkṣya bhuvanam /
sphuradvahnijvālā pramathitaśiroveṣṭananibhā yātante ye 'trādbhuta iha puruṣāste sukṛtinaḥ // 102  //
avīciṃ gāhante hutavahaśikhāpūritamapi prasarpadromāñcā himanikaracandrāṃśuśiśiram /
parārthe . . . sphuṭanalinahāsāpi nalinī karotyeṣāṃ tāpaṃ hutavahaśikhāsaṃhatiriva // 103  //
parahitakaraṇāya baddhakakṣāḥ sukhamasipattravane vasanti santaḥ /
na punaramarasundarīsahāyāḥ kṣaṇamapi nandanakānane ramante // 104  //
aśaraṇajanatāraṇāya tīrṇāḥ punarapi vaitaraṇīṃ taranti dhīrāḥ /
na tu gaganasarittaraṃgabhaṅgavyatikarasaṅgasukhaṃ svayaṃ bhajante // 105  //
iti sucaritaratnaṃ bhūṣaṇaṃ bhūṣaṇānāṃ śivamamṛtamudāraṃ bhāsuraṃ bhāsurāṇām /
asulabhamakṛtajñairnandanaṃ nandanānāṃ bhaja samasukhahetuṃ maṅgalaṃ maṅgalānām // 106  //
sugatavacanapuṣpaṃ sarvadā sevanīyaṃ phalati phalamudāraṃ puṣpameva drumāṇām /
sugatavacanapuṣpādartharāśirniṣevyo madhuni mudhakarāṇāṃ yasya vāñchāprakarṣam // 107  //
visṛja viṣayānnītyākīrṇāṃ kṣaṇavyayasaṅgino bhaja samasukhaṃ sākāṅkṣaṃ kṛtāntabhayojjhitam /
vikara timiraṃ mohavyājaṃ vimokṣayathārgalaṃ na khalu suciraṃ nidrāyante sadaśvakiśorakāḥ // 108  //
vinayavisaro vīryaskandhaḥ kṣamādamapallavaḥ śamathakusumaḥ prajñāśākhaḥ pradānaghanacchadaḥ /
praṇidhiśikharaḥ śīlacchāyaḥ praśāntiphalaprado bhava bhava marau tāpārtānāṃ tvamekamahādrumaḥ // 109  //
bahujanahito mābhairvādapradānamahāsvanaḥ pṛthutaraśodhārāsāraḥ kṛpānilacoditaḥ /
praśamitarajaḥ śīlacchāyāvibhūṣitabhūtalo bhava bhava marau tāpārtānāṃ tvamekamahāghanaḥ // 110  //
prakaṭavipulaṃ paṅkāgādhaḥ prasannatarāśrayaḥ satataśiśiro jālavyālapramādavivarjitaḥ /
prakṛtisubhagastṛṣṇācchedāvimardabharakṣamo bhava bhava marau tāpārtānāṃ tvamekamahāhradaḥ // 111  //
iti nigadatā yadupārjitaṃ puṇyaṃ mayā kiyatsugatacarite kṛtvā śraddhāmanena jano 'khilaḥ /
satatasukhito ramyābhogaḥ samṛddhamanorathaḥ parahitarataḥ sarvajñatvaṃ prayātu tataḥ śanaiḥ // 112  //
karatalasamāḥ spaṣṭālokāḥ praśāntakṛśānavaḥ sthalakamalinīpattracchannā bisāṅkuradanturāḥ /
śucisurabhayaḥ sphullāmbhojairvibhūṣitabhūmayo dadhatu narakāḥ sphītāṃ śobhāṃ saśīkaravāyavaḥ // 113  //
vijitaṃvirutamārānīkāḥ kṛtābhayaghoṣaṇā gaganasalilakrīḍā ramyā sameta narāmarāḥ /
jananamaraṇakleśāyāsaprabandhavighātino diśi diśi sadā buddhotpādā bhavantu samīhitāḥ // 114  //
bhavatu jagatāṃ dharmāmodaḥ prabandhamahotsavaḥ suciraguṇitā mṛtyorbandhyā bhavantu manorathāḥ /
munijanakathāgoṣṭhībandhaiḥ samāvṛtavarṣibhiḥ satataśiśiraḥ subhagacandrālokaḥ prayātu kṛtārthatām // 115  //
// iti śiṣyalekhanāma dharmakāvyaṃ samāptam //
kṛtirācāryacandragomipādasya //
