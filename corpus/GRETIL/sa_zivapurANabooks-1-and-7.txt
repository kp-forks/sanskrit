#Text:Śivapurāṇa
#Part:Books 1 and 7
#Data entry:Jun Takashima
#Edition:Venkatesvara Steam Press, Bombay (c. 1920).
#Notes:OH: ^([^ \r\n]+ {0,1}(uvāca|ūcuḥ))  --> \1 /\r\n

||atha śrīśivamahāpurāṇaṃ vidyeśvarasaṃhitā prārabhyate ||
śrīgaṇeśāya namaḥ ||
śrīgurubhyo namaḥ ||
śrisarasvatyai namaḥ ||
atha śivapuraṇe prathamā vidyeśvarasaṃhitā prārabhyate ||
ādyantamaṃgalamajātasamānabhāvamāryaṃ tamīśamajarāmaramātmadevam /
pañcānanaṃ prabalapañcavinodaśīlaṃ saṃbhāvaye manasiśaṃkaramambikeśam //
vyāsa uvāca /
dharmakṣetre mahākṣetre gaṃgākālindisaṃgame /
prayāge parame puṇye brahmalokasya vartmani // 1,1.1 //
munayaḥ śaṃsitātmanassatyavrataparāyaṇāḥ /
mahaujaso mahābhāgā mahāsatraṃ vitenire // 1,1.2 //
tatra satraṃ samākarṇya vyāsaśiṣyo mahāmuniḥ /
ājagāma munīndraṣṭuṃ sūtaḥ paurāṇikottamaḥ // 1,1.3 //
taṃ dṛṣṭvā sūtamāyāṃtaṃ harṣitā munayastadā /
cetasā suprasannena pūjāṃ cakruryathāvidhi // 1,1.4 //
tato vinayasaṃyuktā procuḥ sāṃjalayaścate /
suprasannā mahātmānaḥ stutiṃ kṛtvāyathāvidhi // 1,1.5 //
romaharṣaṇa sarvajña bhavān vai bhāgyagauravāt /
purāṇavidyāmakhilāṃ vyāsātpratyarthamīyivān // 1,1.6 //
tasmādāścaryabhūtānāṃ kathānāṃ tvaṃ hi bhājanam /
ratnānāmurusārāṇāṃ ratnākara ivārṇavaḥ // 1,1.7 //
yacca bhūtaṃ ca bhavyaṃ ca yaccānyadvastu vartate /
na tvayā 'viditaṃ kiṃcittriṣu lokeṣu vidyate // 1,1.8 //
tvaṃ maddiṣṭavaśādasya darśanārthamihāgataḥ /
kurvankimapi naḥ śreyo na vṛthā gaṃtumarhasi // 1,1.9 //
tattvaṃ śrutaṃ sma naḥ sarvaṃ pūrvameva śubhāśubham /
na tṛptimadhigacchāmaḥ śravaṇecchā muhurmuhuḥ // 1,1.10 //
idānīmekamevāsti śrotavyaṃ sūta sanmate /
tadrahasyamapi brūhi yadi te 'nugraho bhavet // 1,1.11 //
prāpte kaliyuge ghore narāḥ puṇyavivarjitāḥ /
durācāraratāḥ sarve satyavārtāparāṅmukhāḥ // 1,1.12 //
parāpavādaniratāḥ paradravyābhilāṣiṇaḥ /
parastrīsaktamanasaḥ parahiṃsāparāyaṇāḥ // 1,1.13 //
dehātmadṛṣṭayā mūḍhā nāstikāḥ paśubuddhayaḥ /
mātṛpitṛkṛtadveṣāḥ strīdevāḥ kāmakiṃkarāḥ // 1,1.14 //
viprā lobhagrahagrastā vedavikrayajīvinaḥ /
dhanārjanārthamabhyastavidyā madavimohitāḥ // 1,1.15 //
tyaktasvajātikarmāṇaḥ prāyhaśaḥparavaṃcakāḥ /
trikālasaṃdhyayā hīnā brahmabodhavivarjitāḥ // 1,1.16 //
adayāḥ paṃḍitaṃmanyāssvācāravratalopakāḥ /
kṛṣyudyamaratāḥ krūrasvabhāvā malināśayāḥ // 1,1.17 //
kṣatriyāśca tathā sarve svadharmatyāgaśīlinaḥ /
asatsaṃgāḥ pāparatā vyabhicāraparāyaṇāḥ // 1,1.18 //
aśūrā araṇaprītāḥ palāyanaparāyaṇāḥ /
kucauravṛttayaḥ śūdrāḥ kāmakiṃkaracetasaḥ // 1,1.19 //
śastrāstravidyayā hīnā dhenuviprāvanojjhitāḥ /
śaraṇyāvanahīnāśca kāminyūtimṛgāssadā // 1,1.20 //
prajāpālanasaddharmavihīnā bhogatatparāḥ /
prajāsaṃhārakā duṣṭā jīvahiṃsākarā mudā // 1,1.21 //
vaiśyāḥ saṃskārahīnāste svadharmatyāgaśīlinaḥ /
kupathāḥ svārjanaratāstulākarmakuvṛttayaḥ // 1,1.22 //
gurudevadvijātīnāṃ bhaktihīnāḥ kubuddhayaḥ /
abhojitadvijāḥ prāyaḥ kṛpaṇā baddhamuṣṭayaḥ // 1,1.23 //
kāminījārabhāveṣu suratā malināśayāḥ /
lobhamohavicetaskāḥ pūrtādisuvṛṣojjhitāḥ // 1,1.24 //
tadvacchūdrāśca ye kecidbrāhmaṇācāratatparāḥ /
ujjvalākṛtayo mūḍhāḥ svadharmatyāgaśīlinaḥ // 1,1.25 //
kartārastapasāṃ bhūyo dvijatejopahārakāḥ /
śiśvalpamṛtyukārāśca maṃtroccāraparāyaṇāḥ // 1,1.26 //
śīligrāmaśilādīnāṃ pūjakāhomatatparāḥ /
pratikūlavicārāśca kuṭilā dvijadūṣakāḥ // 1,1.27 //
dhanavaṃtaḥ kukarmāṇo vidyāvanto vivādinaḥ /
ākhyāyopāsanā dharmavaktāro dharmalopakāḥ // 1,1.28 //
subhūpākṛtayo daṃbhāḥ sudātāro mahāmadāḥ /
viprādīnsevakānmatvā manyamānā nijaṃ prabhum // 1,1.29 //
svadharmarahitā mūḍāḥ saṃkarāḥ krūrabuddhayaḥ /
mahābhimānino nityaṃ caturvarṇavilopakāḥ // 1,1.30 //
sukulīnānnijānmatvā caturvarṇairvivartanāḥ /
sarvavarṇabhraṣṭakarā mūḍhāssatkarmakāriṇaḥ // 1,1.31 //
striyaśca prāyaśo bhraṣṭā bhartravajñānakārikāḥ /
śvaśuradrohakāriṇyo nirbhayā malināśanāḥ // 1,1.32 //
kuhāvabhāvaniratāḥ kuśīlāssmaravihvalāḥ /
jārasaṃgaratā nityaṃ svasvāmivimukhāstathā // 1,1.33 //
tanayā mātṛpitrośca bhaktihīnā durāśayāḥ /
avidyāpāṭhakā nityaṃ rogagrasitadehakāḥ // 1,1.34 //
eteṣāṃ naṣṭabuddhīnāṃ svadharmatyāgaśīlinām /
paralokepīha loke kathaṃ sūta gatirbhavet // 1,1.35 //
iti ciṃtākulaṃ cittaṃ jāyate satataṃ hi naḥ /
paropakārasadṛśo nāsti dharmo paraḥ khalu // 1,1.36 //
laghūpāyena yenaiṣāṃ bhavetsadyoghanāśanam /
sarvasiddhāntavittvaṃ hi kṛpayā tadvadādhunā // 1,1.37 //
vyāsa uvāca /
ityākarṇya vacasteṣāṃ munīnāṃ bhāvitātmanām /
manasā śaṃkaraṃ smṛtvā sūtaḥ provāca tānmunīn // 1,1.38 //
||||iti śrīśaive mahāpurāṇe vidyeśvarasaṃhitāyāṃ munipraśnavarṇano nāma prathamo 'dhyāyaḥ
sūta uvāca /
sādhupṛṣṭaṃ sādhavo vastrailokyahitakārakam /
guruṃ smṛtvā bhavatsnehādvakṣye tacchṛṇutādarāt // 1,2.1 //
vedāṃtasārasarvasvaṃ purāṇaṃ śaivamuttamam /
sarvāghaughoddhārakaraṃ paratra paramārthadam // 1,2.2 //
kalikalmaṣavidhvaṃsi yasmiñcchivayaśaḥ param /
vijṛmbhate sadā viprāścaturvargaphalapradam // 1,2.3 //
tasyādhyayanamātreṇa purāṇasya dvijottamāḥ /
sarvottamasya śaivasya te yāsyaṃti susadgatim // 1,2.4 //
tāvadvijṛṃbhate pāpaṃ brahmahatyāpurassaram /
yāvacchivapurāṇaṃ hi nodeṣyati jagatyaho // 1,2.5 //
tāvatkalimahotpātāḥ saṃcariṣyaṃti nirbhayāḥ /
yāvacchivapurāṇaṃ hi nodeṣyati jagatyaho // 1,2.6 //
tāvatsarvāṇi śāstrāṇi vivadaṃti parasparam /
yāvacchivapurāṇaṃ hi nodeṣyati jagatyaho // 1,2.7 //
tāvatsvarūpaṃ durbodhaṃ śivasya mahatāmapi /
yāvacchivapurāṇaṃ hi no deṣyati jagatyaho // 1,2.8 //
tāvadyamabhaṭāḥ krūrāḥ saṃcariṣyaṃti nirbhayāḥ /
yāvacchivapurāṇaṃ hi nodeṣyati jagatyaho // 1,2.9 //
tāvatsarvapurāṇāni pragarjaṃti mahītale /
yāvacchivapurāṇaṃ hi nodeṣyati jagatyaho // 1,2.10 //
tāvatsarvāṇi tīrthāni vivadaṃti mahītale /
yāvachivapurāṇaṃ hi nodeṣyati jagatyaho // 1,2.11 //
tāvatsarvāṇi maṃtrāṇi vivadaṃti mahītale /
yāvacchivapurāṇaṃ hi nodeṣyati mahītale // 1,2.12 //
tāvatsarvāṇi kṣetrāṇi vivadaṃti mahītale /
yāvacchivapurāṇaṃ hi nodeṣyati mahītale // 1,2.13 //
tāvatsarvāṇi pīṭhāni vivadaṃti mahītale /
yāvacchivapurāṇaṃ hi nodeṣyati mahītale // 1,2.14 //
tāvatsarvāṇi dānāni vivadaṃti mahītale /
yāvacchivapurāṇaṃ hi nodeṣyati mahītale // 1,2.15 //
tāvatsarve ca te devā vivadaṃti mahītale /
yāvacchivapurāṇaṃ hi nodeṣyati mahītale // 1,2.16 //
tāvatsarve ca siddhāntā vivadaṃti mahītale /
yāvacchivapurāṇaṃ hi nodeṣyati mahītale // 1,2.17 //
asya śaivapurāṇasya kīrtanaśravaṇāddvijāḥ /
phalaṃ vaktuṃ na śaknomi kārtsnyena munisattamāḥ // 1,2.18 //
tathāpi tasya māhātmyaṃ vakṣye kiṃcittu vonaghāḥ /
cittamādhāya śṛṇuta vyāsenoktaṃ purā mama // 1,2.19 //
etacchivapurāṇaṃ hi ślokaṃ ślokārdhameva ca /
yaḥ paṭhedbhaktisaṃyuktassa pāpānmucyate kṣaṇāt // 1,2.20 //
etacchivapurāṇaṃ hi yaḥ pratyahamataṃdritaḥ /
yathāśakti paṭhedbhaktyā sa jīvanmukta ucyate // 1,2.21 //
etacchivapurāṇaṃ hi yo bhaktyārcayate sadā /
dine dine 'śvamedhasya phalaṃ prāpnotyasaṃśayam // 1,2.22 //
etacchivapurāṇaṃ yassādhāraṇapadecchayā /
anyataḥ śṛṇuyātso 'pi matto mucyeta pātakāt // 1,2.23 //
etacchivapurāṇaṃ yo namaskuryādadūrataḥ /
sarvadevārcanaphalaṃ sa prāpnoti na saṃśayaḥ // 1,2.24 //
etacchivapurāṇaṃ vai likhitvā pustakaṃ svayam /
yo dadyācchivabhaktebhyastasya puṇyaphalaṃ śṛṇu // 1,2.25 //
adhīteṣu ca śāstreṣu vedeṣu vyākṛteṣu ca /
yatphalaṃ durlabhaṃ loke tatphalaṃ tasya saṃbhavet // 1,2.26 //
etacchivapurāṇaṃ hi caturdaśyāmupoṣitaḥ /
śivabhaktasabhāyāṃ yo vyākaroti sa uttamaḥ // 1,2.27 //
pratyakṣaraṃ tu gāyatrīpuraścaryāphalaṃ labhet /
iha bhuktvākhilānkāmānaṃte nirvāṇatāṃ vrajet // 1,2.28 //
upoṣitaścaturdaśyāṃ rātrau jāgaraṇānvitaḥ /
yaḥ paṭhecchṛṇuyādvāpi tasya puṇyaṃ vadāmyaham // 1,2.29 //
kurukṣetrādinikhilapuṇyatīrtheṣvanekaśaḥ /
ātmatulyadhanaṃ sūryagrahaṇe sarvatomukhe // 1,2.30 //
viprebhyo vyāsamukhyebhyo dattvāyatphalamaśnute /
tatphalaṃ saṃbhavettasya satyaṃ satyaṃ na saṃśayaḥ // 1,2.31 //
etacchivapurāṇaṃ hi gāyate yopyaharniśam /
ājñāṃ tasya pratīkṣerandavā indrapurogamāḥ // 1,2.32 //
etacchivapurāṇaṃ yaḥ paṭhañchṛṇvanhi nityaśaḥ /
yadyatkaroti satkarma tatkoṭiguṇitaṃ bhavet // 1,2.33 //
samāhitaḥ paṭhedyastu tatra śrīrudrasaṃhitām /
sa brahmaghno 'pi pūtātmā tribhireva dinairbhavet // 1,2.34 //
tāṃ rudrasaṃhitāṃ yastu bhairavapratimāṃtike /
triḥ paṭhetpratyahaṃ maunī sa kāmānakhilāṃllabhet // 1,2.35 //
tāṃ rudrasaṃhitāṃ yastu sapaṭhedvaṭabilvayoḥ /
pradakṣiṇāṃ prakurvāṇo brahmahatyā nivartate // 1,2.36 //
kailāsasaṃhitā tatra tato 'pi paramasmṛtā /
brahmasvarūpiṇī sākṣātpraṇavārthaprakāśikā // 1,2.37 //
kailāsasaṃhitāyāstu māhātmyaṃ vetti śaṃkaraḥ /
kṛtsnaṃ tadardhaṃ vyāsaśca tadardhaṃ vedmyahaṃ dvijāḥ // 1,2.38 //
tatra kiṃcitpravakṣyāmi kṛtsnaṃ vaktuṃ na śakyate /
yajjñātvā tatkṣaṇāllokaścittaśuddhimavāpnuyāt // 1,2.39 //
na nāśayati yatpāpaṃ sā raudrī saṃhitā dvijāḥ /
tanna paśyāmyahaṃ loke mārgamāṇo 'pi sarvadā // 1,2.40 //
śivenopaniṣatsiṃdhumanthanotpāditāṃ mudā /
kumārāyārpitāṃ tāṃ vai sudhāṃ pītvā 'maro bhavet // 1,2.41 //
brahmahatyādipāpānāṃ niṣkṛtiṃ kartumudyataḥ /
māsamātraṃ saṃhitāṃ tāṃ paṭhitvā mucyate tataḥ // 1,2.42 //
duṣpratigrahadurbhojyadurālāpādisaṃbhavam /
pāpaṃ sakṛtkīrtanena saṃhitā sā vināśayet // 1,2.43 //
śivālaye vilvavane saṃhitāṃ tāṃ paṭhettu yaḥ /
sa tatphalamavāpnoti yadvāco 'pi na gocare // 1,2.44 //
saṃhitāṃ tāṃ paṭhan bhaktyā yaḥ śrāddhe bhojayeddvijān /
tasya ye pitaraḥ sarve yāṃti śaṃbhoḥ paraṃ padam // 1,2.45 //
caturdaśyāṃ nirāhāro yaḥ paṭhetsaṃhitāṃ ca tām /
bilvamūle śivaḥ sākṣātsadevaiśca prapūjyate // 1,2.46 //
anyāpi saṃhitā tatra sarvakāmaphalapradā /
ubhe viśiṣṭe vijñeye līlāvijñānapūrite // 1,2.47 //
tadidaṃ śaivamākhyātaṃ purāṇaṃ vedasaṃmitam /
nirmitaṃ tacchivenaiva prathamaṃ brahmasaṃmitam // 1,2.48 //
vidyeśaṃca tathāraudraṃ vaināyakamathaumikam /
mātraṃ rudraikādaśakaṃ kailāsaṃ śatarudrakam // 1,2.49 //
koṭirudrasahasrādyaṃ koṭirudraṃ tathaiva ca /
vāyavīyaṃ dharmasaṃjñaṃ purāṇamiti bhedataḥ // 1,2.50 //
saṃhitā dvādaśamitā mahāpuṇyatarā matā /
tāsāṃ saṃkhyāṃ bruve viprāḥ śṛṇutādaratokhilam // 1,2.51 //
vidyeśaṃ daśāsāhasraṃ rudraṃ vaināyakaṃ tathā /
aumaṃ mātṛpurāṇākhyaṃ pratyekāṣṭasahasrakam // 1,2.52 //
trayodaśasahasraṃ hi rudraikādaśakaṃ dvijāḥ /
ṣaṭsahasraṃ ca kailāsaṃ śatarudraṃ tadardhakam // 1,2.53 //
koṭirudraṃ triguṇitamekādaśasahasrakam /
sahasrakoṭirudrākhyamuditaṃ graṃthasaṃkhyayā // 1,2.54 //
vāyavīyaṃ khābdhiśataṃ gharmaṃ ravisahasrakam /
tadevaṃ lakṣasaṃkhyākaṃ śaivasaṃkhyāvibhedataḥ // 1,2.55 //
vyāsena tattu saṃkṣiptaṃ caturviṃśatsahasrakam /
śaivaṃ tatra caturthaṃ vai purāṇaṃ saptasaṃhitam // 1,2.56 //
śive saṃkalpitaṃ pūrvaṃ purāṇaṃ granthasaṃkhyayā /
śatakoṭipramāṇaṃ hi purā sṛṣṭau suvismṛtam // 1,2.57 //
vyasteṣṭādaśadhā caiva purāṇe dvāparādiṣu /
caturlakṣeṇa saṃkṣipte kṛte dvaipāyanādibhiḥ // 1,2.58 //
proktaṃ śivapurāṇaṃ hi caturviṃśatsahasrakam /
ślokānāṃ saṃkhyayā saptasaṃhitaṃ brahmasaṃmitam // 1,2.59 //
vidyeśvarākhyā tatrādyā raudrī jñeyā dvitīyikā /
tṛtīyā śatarudrākhyā koṭirudrā caturthikā // 1,2.60 //
pañcamī caiva maumākhyā ṣaṣṭhī kailāsasaṃjñikā /
saptamī vāyavīyākhyā saptaivaṃ saṃhitāmatāḥ // 1,2.61 //
sasaptasaṃhitaṃ divyaṃ purāṇaṃ śivasaṃjñakam /
varīvarti brahmatulyaṃ sarvopari gatipradam // 1,2.62 //
etacchivapurāṇaṃ hi saptasaṃhitamādarāt /
paripūrṇaṃ paṭhedyastu sa jīvanmukta ucyate // 1,2.63 //
śrutismṛtipurāṇetihāsāgamaśatāni ca /
etacchivapurāṇasya nārhaṃtyalpāṃ kalāmapi // 1,2.64 //
śaivaṃ purāṇamamalaṃ śivakīrtitaṃ tadvyāsena śaivapravaṇena na saṃgṛhītam /
saṃkṣepataḥ sakalajīvaguṇopakāre tāpatrayaghnamatulaṃ śivadaṃ satāṃ hi // 1,2.65 //
vikaitavo dharma iha pragīto vedāṃtavijñānamayaḥ pradhānaḥ /
amatsarāṃtarbudhavedyavastu satkḷptamatraiva trivargayuktam // 1,2.66 //
śaivaṃ purāṇatilakaṃ khalu satpurāṇaṃ vedāṃtavedavilasatparavastugītam /
yo vai paṭhecca śṛṇuyātparamādareṇa śaṃbhupriyaḥ sa hi labhetparamāṃ gatiṃ vai // 1,2.67 //
||iti śrīśivamahāpurāṇe vidyeśvarasaṃhitāyāṃ dvidīyo 'dhyāyaḥ
vyāsa uvāca /
ityākarṇya vacaḥ sautaṃ procuste paramarṣayaḥ /
vedāṃtasārasarvasvaṃ purāṇaṃ śrāvayādbhutam // 1,3.1 //
iti śrutvā munīnāṃ sa vacanaṃ supraharṣitaḥ /
saṃsmarañchaṃkaraṃ sūtaḥ provāca munisattamān // 1,3.2 //
sūta uvāca /
śṛṇvaṃtu ṛṣayaḥ sarve smṛtvā śivamanāmayam /
purāṇapravaṇaṃ śaivaṃ purāṇaṃ vedasārajam // 1,3.3 //
yatra gītaṃ trikaṃ prītyā bhaktijñānavirāgakam /
vedāṃtavedyaṃ sadvastu viśeṣeṇa pravarṇitam /
sūta uvāca /
śṛṇvaṃtu ṛṣayaḥ sarve purāṇaṃ vedasārajam /
purā kālena mahatā kalpe 'tīte punaḥpunaḥ // 1,3.6 //
asminnupasthite kalpe pravṛtte sṛṣṭikarmaṇi /
munīnāṃ ṣaṭkulīnānāṃ bruvatāmitaretaram // 1,3.7 //
idaṃ paramidaṃ neti vivādaḥ sumahānabhūt /
te 'bhijagmurvidhātāraṃ brahmāṇaṃ praṣṭumavyayam // 1,3.8 //
vāgbhirvinayagarbhābhiḥ sarve prāṃjalayo 'bruvan /
tvaṃ hi sarvajagaddhātā sarvakāraṇakāraṇam // 1,3.9 //
kaḥ pumānsarvatattvebhyaḥ purāṇaḥ parataḥ paraḥ /
brahmovāca yato vāco nivartaṃte aprāpya manasā saha // 1,3.10 //
yasmātsarvamidaṃ brahmaviṣṇurudreṃdrapūrvakam /
sahabhūteṃdriyaiḥ sarvaiḥ prathamaṃ saṃprasūyate // 1,3.11 //
eṣa devo mahādevaḥ sarvajño jagadīśvaraḥ /
ayaṃ tu parayā bhaktyā dṛśyate nā 'nyathā kvacit // 1,3.12 //
rudro harirharaścaiva tathānye ca sureśvarāḥ /
bhaktyā paramayā tasya nityaṃ darśanakāṃkṣiṇaḥ // 1,3.13 //
bahunātra kimuktena śive bhaktyā vimucyate /
prasādāddevatābhaktiḥ prasādo bhaktisaṃbhavaḥ // 1,3.14 //
yathehāṃkurato bījaṃ bījato vā yathāṃkuraḥ // śivp_1,3.14ef/ tasmādīśaprasādārthaṃ yūyaṃ gatvā bhuvaṃ dvijāḥ /
dīrghasatraṃ samākṛdhvaṃ yūyaṃ varṣasahasrakam // 1,3.15 //
amuṣyaivādhvareśasya śivasyaiva prasādataḥ /
vedoktavidyāsāraṃ tu jñāyate sādhyasādhanaṃ // 1,3.16 //
munaya ūcuḥ /
atha kiṃ paramaṃ sādhyaṃ kiṃvā tatsādhanaṃ param /
sādhakaḥ kīdṛśastatra tadidaṃ brūhi tattvataḥ // 1,3.17 //
brahmovāca sādhyaṃ śivapadaprāptiḥ sādhanaṃ tasya sevanam /
sādhakastatprasādādyo 'nityādiphalaniḥspṛhaḥ // 1,3.18 //
karma kṛtvā tu vedoktaṃ tadarpitamahāphalam /
parameśapadaprāptaḥ sālokyādikramāttataḥ // 1,3.19 //
tattadbhaktyanusāreṇa sarveṣāṃ paramaṃ phalam /
tatsādhanaṃ bahuvidhaṃ sākṣādīśena bodhitam // 1,3.20 //
saṃkṣipya tatra vaḥ sāraṃ sādhanaṃ prabravīmyaham /
śrotreṇa śravaṇaṃ tasya vacasā kīrtanaṃ tathā // 1,3.21 //
manasā mananaṃ tasya mahāsādhanamucyate /
śrotavyaḥ kīrtitavyaśca mantavyaśca maheśvaraḥ // 1,3.22 //
iti śrutipramāṇaṃ naḥ sādhanenā 'munā param /
sādhyaṃ vrajata sarvārthasādhanaikaparāyaṇāḥ // 1,3.23 //
pratyakṣaṃ cakṣuṣā dṛṣṭvā tatra lokaḥ pravartate /
apratyakṣaṃ hi sarvatra jñātvā śrotreṇa ceṣṭate // 1,3.24 //
tasmācchravaṇamevādau śrutvā gurumukhādbudhaḥ /
tataḥ saṃsādhayedanyatkīrtanaṃ mananaṃ sudhīḥ // 1,3.25 //
kramānmananaparyaṃte sādhane 'sminsusādhite /
śivayogo bhavettena sālokyādikramācchanaiḥ // 1,3.26 //
sarvāṃgavyādhayaḥ paścātsarvānaṃdaśca līyate /
abhyāsātkleśametadvai paścādādyaṃtamaṃgalam // 1,3.27 //
||iti śrīśivamahāpurāṇe vidyeśvarasaṃhitāyāṃ sādhyasādhanakhaṇḍe tṛtīyo 'dhyāyaḥ
munaya ūcuḥ /
mananaṃ kīdṛśaṃ brahmañchravaṇaṃ cāpi kīdṛśam /
kīrtanaṃ vā kathaṃ tasya kīrtayaitadyathāyatham // 1,4.1 //
brahmovaca pūjājapeśaguṇarūpavilāsanāmnāṃ yuktipriyeṇa manasā pariśodhanaṃ yat /
tatsaṃtataṃ mananamīśvaradṛṣṭilabhyaṃ sarveṣu sādhanavareṣvapi mukhyamukhyam // 1,4.2 //
gītātmanā śrutipadena ca bhāṣayā vā śaṃbhupratāpaguṇarūpavilāsanāmnām /
vācā sphuṭaṃ tu rasavatstavanaṃ yadasya tatkīrtanaṃ bhavati sā dhanamatra madhyam // 1,4.3 //
yenāpi kena karaṇena ca śabdapuṃjaṃ yatra kvacicchivaparaṃ śravaṇeṃdriyeṇa /
strīkelivaddṛḍhataraṃ praṇidhīyate yattadvai budhāḥ śravaṇamatra jagatprasiddham // 1,4.4 //
satsaṃgamena bhavati śravaṇaṃ purastātsaṃkīrtanaṃ paśupateratha taddṛḍhaṃ syāt /
sarvottamaṃ bhavati tanmananaṃ tadaṃte sarvaṃ hi saṃbhavati śaṃkaradṛṣṭipāte // 1,4.5 //
sūta uvāca /
asminsādhanamāhatmye purā vṛttaṃ munīśvarāḥ /
yuṣmadarthaṃ pravakṣyāmi śṛṇudhvamavadhānataḥ // 1,4.6 //
purā mama gururvyāsaḥ parāśaramuneḥ sutaḥ /
tapaścacāra saṃbhrāṃtaḥ sarasvatyāstaṭe śubhe // 1,4.7 //
gacchanyadṛchayā tatra vimānenārkarociṣā /
sanatkumāro bhagavāndadarśa mama deśikam // 1,4.8 //
dhyānārūḍhaḥ prabuddho 'sau dadarśa tamajātmajam /
praṇipatyāha saṃbhrāṃtaḥ paraṃ kautūhalaṃ muniḥ // 1,4.9 //
dattvārghyamasmai pradadau devayogyaṃ ca viṣṭiram /
prasannaḥ prāha taṃ prahvaṃ prabhurgaṃbhīrayā girā // 1,4.10 //
sanatkumāra uvāca /
satyaṃ vastu mune dadhyāḥ sākṣātkaraṇagocaraḥ /
sa śivothāsahāyotra tapaścarasi kiṃ kṛte // 1,4.11 //
evamuktaḥ kumāreṇa provāca svāśayaṃ muniḥ /
dharmārthakāmamokṣāśca vedamārge kṛtādarāḥ // 1,4.12 //
bahudhā sthāpitā loke mayā tvatkṛpayā tathā /
evaṃ bhutasya mepyevaṃ gurubhūtasya sarvataḥ // 1,4.13 //
muktisādhanakaṃ jñānaṃ nodeti paramādbhutam /
tapaścarāmi muktyarthaṃ na jāne tatra kāraṇam // 1,4.14 //
itthaṃ kumāro bhagavān vyāsena muninārthitaḥ /
samarthaḥ prāha vipreṃdrā niścayaṃ muktikāraṇam // 1,4.15 //
śravaṇaṃ kīrtanaṃ śaṃbhormananaṃ ca mahattaram /
trayaṃ sādhanamuktaṃ ca vidyate vedasaṃmatam // 1,4.16 //
purāhamatha saṃbhrāṃto hyanyasādhanasaṃbhramaḥ /
acale maṃdare śaile tapaścaraṇamācaram // 1,4.17 //
śivājñayā tataḥ prāpto bhagavānnandikeśvaraḥ /
sa me dayālurbhagavānsarvasākṣī gaṇeśvaraḥ // 1,4.18 //
uvāca mahyaṃ sasnehaṃ muktisādhanamuttamam /
śravaṇaṃ kīrtanaṃ śaṃbhormananaṃ vedasaṃmatam // 1,4.19 //
trikaṃ ca sādhanaṃ muktau śivena mama bhāṣitam /
śravaṇādiṃ brahmankuruṣveti muhurmuhuḥ // 1,4.20 //
evamuktvā tato vyāsaṃ sānugo vidhinaṃdanaḥ /
jagāma svavimānena padaṃ paramaśobhanam // 1,4.21 //
evamuktaṃ samāsena pūrvavṛttāṃtamuttamam /
ṛṣaya ūcuḥ /
śravaṇāditrayaṃ sūta muktyopāyastvayeritaḥ // 1,4.22 //
śravaṇāditrike 'śaktaḥ kiṃ kṛtvā mucyate janaḥ /
ayatnenaiva muktiḥ syātkarmaṇā kena hetunā // 1,4.23 //
||iti śrīśivamahāpurāṇe prathamāyāṃ vidyeśvarasaṃhitāyaṃ sādhyasādhanakhaṇḍe caturtho 'dhyāyaḥ
sūta uvāca /
śravaṇāditrike 'śakto liṃgaṃ beraṃ ca śāṃkaram /
saṃsthāpya nityamabhyarcya taretsaṃsārasāgaram // 1,5.1 //
api dravyaṃ vahedeva yathābalamavaṃcayan /
arpayelliṃgaberārthamarcayedapi saṃtatam // 1,5.2 //
maṃḍapaṃ gopuraṃ tīrthaṃ maṭhaṃ kṣetraṃ tathotsavam /
vastraṃ gaṃdhaṃ ca mālyaṃ ca dhūpaṃ dīpaṃ ca bhaktitaḥ // 1,5.3 //
vividhānnaṃ ca naivedyamapūpavyaṃjanairyutam /
chatraṃ dhvajaṃ ca vyajanaṃ cāmaraṃ cāpi sāṃgakam // 1,5.4 //
rājopacāravatsarvaṃ dhārayelliṃgaberayoḥ /
pradakṣiṇāṃ namaskāraṃ yathāśakti japaṃ tathā // 1,5.5 //
āvāhanādisargāṃtaṃ nityaṃ kuryātsubhaktitaḥ /
itthamabhyarcya yandevaṃ liṃgebere ca śāṃkare // 1,5.6 //
siddhimeti śivaprītyā hitvāpi śravaṇādikam /
liṃgaberārcanāmātrānmuktāḥ purve mahājanāḥ // 1,5.7 //
manuya ūcuḥ /
beramātre tu sarvatra pūjyaṃte devatāgaṇāḥ /
liṃgebere ca sarvatra kathaṃ saṃpūjyate śivaḥ // 1,5.8 //
sūta uvāca /
aho munīśvarāḥ puṇyaṃ praśnametanmahādbhutam /
atra vaktā mahādevo nānyo 'sti puruṣaḥ kvacit // 1,5.9 //
śivenoktaṃ pravakṣyāmi kramādgurumukhācchrutam /
śivaiko brahmarūpatvānniṣkalaḥ parikīrtitaḥ // 1,5.10 //
rūpitvātsakalastadvattasmātsakalaniṣkalaḥ /
niṣkalatvānnirākāraṃ liṃgaṃ tasya samāgatam // 1,5.11 //
sakalatvāttathā beraṃ sākāraṃ tasya saṃgatam /
sakalākalarūpatvādbrahmaśabdābhidhaḥ paraḥ // 1,5.12 //
api liṃge ca bere ca nityamabhyarcyate janaiḥ /
abrahmatvāttadanyeṣāṃ niṣkalatvaṃ na hi kvacit // 1,5.13 //
tasmātte niṣkale liṃge nārādhyaṃte sureśvarāḥ /
abrahmatvācca jīvatvāttathānye devatāgaṇāḥ // 1,5.14 //
tūṣṇīṃ sakalamātratvādarcyaṃte beramātrake /
jīvatvaṃ śaṃkarānyeṣāṃ brahmatvaṃ śaṃkarasya ca // 1,5.15 //
vedāṃtasārasaṃsiddhaṃ praṇavārthe prakāśanāt /
evameva purā pṛṣṭo maṃdare nandikeśvaraḥ // 1,5.16 //
sanatkumāramuninā brahmaputreṇa dhīmatā /
sanatkumāra uvāca /
śivānyadevavaśyānāṃ sarveṣāmapi sarvataḥ // 1,5.17 //
beramātraṃ ca pūjārthaṃ śrutaṃ dṛṣṭaṃ ca bhūriśaḥ /
śivamātrasya pūjāyāṃ liṃgaṃ beraṃ ca dṛśyate // 1,5.18 //
atastadbrūhi kalyāṇa tattvaṃ me sādhubodhanam /
nandikeśvara uvāca /
anuttaramimaṃ praśnaṃ rahasyaṃ brahmalakṣaṇam // 1,5.19 //
kathayāmi śivenoktaṃ bhaktiyuktasya te 'nagha /
śivasya brahmarūpatvānniṣkalatvācca niṣkalam // 1,5.20 //
liṃgaṃ tasyaiva pūjāyāṃ sarvavedeṣu saṃmatam /
tasyaiva sakalatvācca tathā sakalaniṣkalam // 1,5.21 //
sakalaṃ ca tathā beraṃ pūjāyāṃ lokasaṃmatam /
śivānyeṣāṃ ca jīvatvātsakalatvācca sarvataḥ // 1,5.22 //
beramātraṃ ca pūjāyāṃ saṃmataṃ vedanirṇaye /
svāvirbhāve ca devānāṃ sakalaṃ rūpameva hi // 1,5.23 //
śivasya liṃgaṃ beraṃ ca darśane dṛśyate khalu /
sanatkumāra uvāca /
uktaṃ tvayā mahābhāga liṃgaberapracāraṇam // 1,5.24 //
śivasya ca tadanyeṣāṃ vibhajya paramārthataḥ /
tasmāttadeva paramaṃ liṃgaberādisaṃbhavam // 1,5.25 //
śrotumicchāmi yogīṃdra liṃgāvirbhāvalakṣaṇam /
nandikeśvara uvāca /
śṛṇu vatsa bhavatprītyā vakṣyāmi paramārthataḥ // 1,5.26 //
purā kalpe mahākāle prapanne lokaviśrute /
āyudhyetāṃ mahātmānau brahmaviṣṇū parasparam // 1,5.27 //
tayormānaṃ nirākartuṃ tanmadhye parameśvaraḥ /
niṣkalastaṃbharūpeṇa svarūpaṃ samadarśayat // 1,5.28 //
tataḥ svaliṃgacihnatvātstambhato niṣkalaṃ śivaḥ /
svaliṃgaṃ darśayāmāsa jagatāṃ hitakāmyayā // 1,5.29 //
tadāprabhṛti lokeṣu niṣkalaṃ liṃgamaiśvaram /
sakalaṃ ca tathā beraṃ śivasyaiva prakalpitam // 1,5.30 //
śivānyeṣaḥ tu devānāṃ beramātraṃ prakalpitam /
tattadberaṃ tu devānāṃ tattadbhogapradaṃ śubham // 1,5.31 //
śivasya liṃgaberatvaṃ bhogamokṣapradaṃ śubham // śivp_1,5.31ef/
||iti śrīśivamahāpurāṇe vidyeśvarasaṃhitāyāṃ pañcamo 'dhyāyaḥ
nandikeśvara uvāca /
purā kadācidyogīṃdra viṣṇurviṣadharāsanaḥ /
suṣvāpa parayā bhūtyā svānugairapi saṃvṛtaḥ // 1,6.1 //
yadṛcchayā gatastatra brahmā brahmavidāṃvaraḥ /
apṛcchatpuṃḍarīkākṣaṃ śayanaṃ sarvasundaram // 1,6.2 //
kastvaṃ puruṣavaccheṣe dṛṣṭvā māmapi dṛptavat /
uttiṣṭha vatsa māṃ paśya tava nāthamihāgatam // 1,6.3 //
āgataṃ gurumārādhyaṃ dṛṣṭvā yo dṛptavaccaret /
drohiṇastasya mūḍhasya prāyaścittaṃ vidhīyate // 1,6.4 //
iti śrutvā vacaḥ kruddho bahiḥ śāṃtavadācarat /
svasti te svāgataṃ vatsa tiṣṭha pīṭhamito viśa // 1,6.5 //
kimu te vyāgravadvaktraṃ vibhāti viṣamekṣaṇam /
brahmovāca vatsa viṣṇo mahāmānamāgataṃ kālavegataḥ // 1,6.6 //
pitāmahaśca jagataḥ pātā ca tava vatsaka /
viṣṇuruvāca /
matsthaṃ jagadidaṃ vatsa manuṣe tvaṃ hi coravat // 1,6.7 //
mannābhikamalājjātaḥ putrastvaṃ bhāṣase vṛthā /
nandikeśvara uvāca /
evaṃ hi vadatostatra mugdhayorajayostadā // 1,6.8 //
ahameva baro na tvamahaṃ prabhurahaṃ prabhuḥ /
parasparaṃ haṃtukāmau cakratuḥ samarodyamam // 1,6.9 //
yuyudhāte 'marau vīrau haṃsapakṣīṃdravāhanau /
vairaṃcyā vaiṣṇavāścaivaṃ mitho yuyudhire tadā // 1,6.10 //
tāvadvimānagatayaḥ sarvā vai devajātayaḥ /
didṛkṣavaḥ samājagmuḥ samaraṃ taṃ mahādbhutam // 1,6.11 //
kṣipaṃtaḥ puṣpavarṣāṇi paśyaṃtaḥ svairamaṃbare /
suparṇavāhanastatra kruddho vai brahmavakṣasi // 1,6.12 //
mumoca bāṇānasahānastrāṃśca vividhānbahūn /
mumocā 'tha vidhiḥ kruddho viṣṇorurasi duḥsahān // 1,6.13 //
bāṇānanalasaṃkāśānastrāṃśca bahuśastadā /
tadāścaryamiti spaṣṭaṃ tayoḥ samaragocaram // 1,6.14 //
samīkṣya daivatagaṇāḥ śaśaṃsurbhṛśamākulāḥ /
tato viṣṇuḥ susaṃkruddhaḥ śvasanvyasanakarśitaḥ // 1,6.15 //
māheśvarāstraṃ matimān saṃdadhe brahmaṇopari /
tato brahmā bhṛśaṃ kruddhaḥ kaṃpayanviśvameva hi // 1,6.16 //
astraṃ pāśupataṃ ghoraṃ saṃdadhe viṣṇuvakṣasi /
tatastadutthitaṃ vyomni tapanāyutasannibham // 1,6.17 //
sahasramukhamatyugraṃ caṃḍavātabhayaṃkaram /
astradvayamidaṃ tatra brahmaviṣṇvorbhayaṃkaram // 1,6.18 //
itthaṃ babhūva samaro brahmaviṣṇvoḥ parasparam /
tato devagaṇāḥ sarve viṣaṇṇā bhṛśamākulāḥ // 1,6.19 //
ūcuḥ parasparaṃ tāta rājakṣobhe yathā dvijāḥ // śivp_1,6.19ef/ sṛṣṭiḥ sthitiśca saṃhārastiro bhāvopyanugrahaḥ /
yasmātpravartate tasmai brahmaṇe ca triśūline // 1,6.20 //
aśakyamanyairyadanugrahaṃ vinā tṛṇakṣayopyatra yadṛcchayā kvacit /
iti devābhayaṃ kṛtvā vicinvaṃtaḥ śivakṣayam /
jagmuḥ kailāsaśikharaṃ yatrāste caṃdraśekharaḥ // 1,6.22 //
dṛṣṭvaivamamarā hṛṣṭāḥ padaṃtatpārameśvaram /
praṇemuḥ praṇavākāraṃ praviṣṭāstatra sadmani // 1,6.23 //
tepi tatra sabhāmadhye maṃḍape maṇiviṣṭare /
virājamānamumayā dadṛśurdevapuṃgavam // 1,6.24 //
savyottaretarapadaṃ tadarhitakarāṃ bujam /
svagaṇaiḥ sarvato juṣṭaṃ sarvalakṣaṇalakṣitam // 1,6.25 //
vījyamānaṃ viśoṣajaiḥ strījanaistīvrabhāvanaiḥ /
śasyamānaṃ sadāvedairanugṛhṇaṃtamīśvaram // 1,6.26 //
dṛṣṭvaivamīśamamarāḥ saṃtoṣasalilekṣaṇāḥ /
daṃḍavaddūrato vatsa namaścakrurmahāgaṇāḥ // 1,6.27 //
tānavekṣya patirdevānsamīpe cāhvayadgaṇaiḥ /
atha saṃhlādayandevāndevo devaśikhāmaṇiḥ /
avocadarthagaṃbhīraṃ vacanaṃ madhumaṃgalam // 1,6.28 //
||iti śrīśivamahāpurāṇe vidyeśvarasaṃhitāyāṃ ṣaṣṭho 'dhyāyaḥ
īśvara uvāca /
vatsakāḥ svastivaḥ kaccidvartate mama śāsanāt /
jagacca devatāvaṃśaḥ svasvakarmaṇi kiṃ navā // 1,7.1 //
prāgeva viditaṃ yuddhaṃ brahmaviṣṇvormayāsurāḥ /
bhavatāmabhitāpena paunaruktyena bhāṣitam // 1,7.2 //
iti sasmitayā mādhvyā kumāraparibhāṣayā /
samatoṣayadaṃbāyāḥ sa patistatsuravrajam // 1,7.3 //
atha yuddhāṃgaṇaṃ gaṃtuṃ haridhātroradhīśvaraḥ /
ājñāpayadgaṇeśānāṃ śataṃ tatraiva saṃsadi // 1,7.4 //
tato vādyaṃ bahuvidhaṃ prayāṇāya pareśituḥ /
gaṇeśvarāśca saṃnaddhā nānāvāhanabhūṣaṇāḥ // 1,7.5 //
praṇavākāramādyaṃtaṃ pañcamaṃḍalamaṃḍitam /
āruroha rathaṃ bhadramaṃbikāpatirīśvaraḥ /
sasūnugaṇamiṃdrādyāḥ sarvepyanuyayuḥ surāḥ // 1,7.6 //
citradhvajavyajanacāmarapuṣpavarṣasaṃgatinṛtyanivahairaipi vādyavargaiḥ /
saṃmānitaḥ paśupatiḥ parayā ca devyā sākaṃ tayoḥ samarabhūmimagātsasainyaḥ // 1,7.7 //
samīkṣyaṃ tu tayoryuddhaṃ nigūḍho 'bhraṃ samāsthitaḥ /
samāptavādyanirghoṣaḥ śāṃtorugaṇaniḥsvanaḥ // 1,7.8 //
atha brahmācyutau vīrau haṃtukāmau parasparam /
māheśvareṇa cā 'streṇa tathā pāśupatena ca // 1,7.9 //
astrajvālairatho dagdhaṃ brahmaviṣṇvorjagattrayam /
īśopi taṃ nirīkṣyātha hyakālapralayaṃ bhṛśam // 1,7.10 //
mahānalastaṃbhavibhīṣaṇākṛtirbabhūva tanmadhyatale sa niṣkalaḥ /
te astre cāpi sajvāle lokasaṃharaṇakṣame /
nipatetuḥ kṣaṇe naiva hyāvirbhūte mahānale // 1,7.12 //
dṛṣṭvā tadadbhutaṃ citramastraśāṃtikaraṃ śubham /
kimetadadbhutākāramityūcuśca parasparam // 1,7.13 //
atīṃdriyamidaṃ staṃbhamagnirūpaṃ kimutthitam /
asyordhvamapi cādhaścāvayorlakṣyameva hi // 1,7.14 //
iti vyavasitau vīrau militau vīramāninau /
tatparau tatparīkṣārthaṃ pratasthāte 'tha satvaram // 1,7.15 //
āvayormiśrayostatra kāryamekaṃ na saṃbhavet /
ityuktvā sūkaratanurviṣṇustasyādimīyivān // 1,7.16 //
tathā brahmāhaṃ satanustadaṃtaṃ vīkṣituṃ yayau /
bhittvā pātālanilayaṃ gatvā dūrataraṃ hariḥ // 1,7.17 //
nā 'pi śyāttasya saṃsthānaṃ staṃbhasyānalavarcasaḥ /
śrāṃtaḥ sa sūkaraharīḥ prāpa pūrvaṃ raṇāṃgaṇam // 1,7.18 //
atha gacchaṃstu vyomnā ca vidhistāta pitā tava /
dadarśa ketakī puṣpaṃ kiṃcidvicyutamadbhutam // 1,7.19 //
atisaurabhyamamlānaṃ bahuvarṣacyutaṃ tathā /
anvīkṣya ca tayoḥ kṛtyaṃ bhagavānparameśvaraḥ // 1,7.20 //
parihāsaṃ tu kṛtavānkaṃpanāccalitaṃ śiraḥ /
tasmāttāvanugṛhṇātuṃ cyutaṃ ketakamuttamam // 1,7.21 //
kiṃ tvaṃ patasi puṣpeśa puṣparāṭ kena vā dhṛtam /
ādimasyāprameyasya staṃbhamadhyāccyutaściram // 1,7.22 //
na saṃpaśyāmi tasmāttvaṃ jahyāśāmaṃtadarśane /
asyāṃ tasya ca sevārthaṃ haṃsamūrtirihāgataḥ // 1,7.23 //
itaḥ paraṃ sakhe me 'dya tvayā kartavyamīpsitam /
mayā saha tvayā vācyametadviṣṇośca sannidhau // 1,7.24 //
staṃbhāṃto vīkṣito dhātrā tatra sākṣyahamacyuta /
ityuktvā ketakaṃ tatra praṇanāma punaḥ naḥ /
asatyamapi śastaṃ syādāpadītyanuśāsanam // 1,7.25 //
samīkṣya tatrā 'cyutamāyataśramaṃ pranaṣṭaharṣaṃ tu nanarta harṣāt /
uvāca cainaṃ paramārthamacyutaṃ ṣaṃḍhāttavādaḥ sa vidhistato 'cyutam // 1,7.26 //
staṃbhāgrametatsamudīkṣitaṃ hare tatraiva sākṣī nanu ketakaṃ tvidam /
tato 'vadattatra hi ketakaṃ mṛṣā tatheti taddhātṛvacastadaṃtike // 1,7.27 //
hariśca tatsatyamitīva ciṃtayaṃścakāra tasmai vidhaye namaḥ svayam /
ṣoḍaśairupacāraiśca pūjayāmāsa taṃ vidhim // 1,7.28 //
vidhiṃ prahartuṃ śaṭhamagniliṃgataḥ sa īśvarastatra babhūva sākṛtiḥ /
samutthitaḥ svāmi vilokanātpunaḥ prakaṃpapāṇiḥ parigṛhya tatpadam // 1,7.29 //
ādyaṃtahīnavapuṣi tvayi mohabuddhyā bhūyādvimarśa iha nāvati kāmanotthaḥ /
sa tvaṃ prasīda karuṇākara kaśmalaṃ nau mṛṣṭaṃ kṣamasva vihitaṃ bhavataiva kelyā // 1,7.30 //
īśvara uvāca /
vatsaprasanno 'smi hare yatastvamīśatvamicchannapi satyavākyam /
brūyāstataste bhavitā janeṣu sāmyaṃ mayā satkṛtirapyalapthāḥ // 1,7.31 //
itaḥ paraṃ te pṛthagātmanaśca kṣetrapratiṣṭhotsavapūjanaṃ ca /
iti devaḥ purā prītaḥ satyena haraye param /
dadau svasāmyamatyarthaṃ devasaṃghe ca paśyati // 1,7.33 //
||iti śrīśivamahāpurāṇe vidyeśvarasaṃhitāyāṃ saptamo 'dhyāyaḥ
nandikeśvara uvāca /
sasarjātha mahādevaḥ puruṣaṃ kaṃcidadbhutam /
bhairavākhyaṃ bhruvormadhyādbrahmadarpajighāṃsayā // 1,8.1 //
sa vai tadā tatra patiṃ praṇamya śivamaṃgaṇe /
kiṃ kāryaṃ karavāṇyatra śīghramājñāpaya prabho // 1,8.2 //
vatsayo 'yaṃ vidhiḥ sākṣājjagatāmādyadaivatam /
nūnamarcaya khaḍgaṃ svaṃ tigmena javasā param // 1,8.3 //
sa vai gṛhītvaikakareṇa keśaṃ tatpañcamaṃ dṛptamasatyabhāṣaṇam /
chittvā śirāṃsyasya nihaṃtumudyataḥ prakaṃpayankhaḍgamatisphuṭaṃ karaiḥ // 1,8.4 //
pitā tavotsṛṣṭavibhūṣaṇāṃbarasraguttarīyāmalakeśasaṃhatiḥ /
pravātaraṃbheva lateva caṃcalaḥ papāta vai bhairavapādapaṃkaje // 1,8.5 //
tāvadvidhiṃ tāta didṛkṣuracyutaḥ kṛpālurasmatpatipādapallavam /
niṣicya bāṣpairavadatkṛtāṃjaliryathā śiśuḥ svaṃ pitaraṃ kalākṣaram // 1,8.6 //
acyuta uvāca /
tvayā prayatnena purā hi dattaṃ yadasya pañcānanamīśacihnam /
tasmātkṣamasvādyamanugrahārhaṃ kuru prasādaṃ vidhaye hyamuṣmai // 1,8.7 //
ityarthito 'cyuteneśastuṣṭaḥ suragaṇāṃgaṇe /
nivartayāmāsa tadā bhairavaṃ brahmadaṃḍataḥ // 1,8.8 //
athāha devaḥ kitavaṃ vidhiṃ vigatakaṃdharam /
brahmaṃstvamarhaṇākāṃkṣī śaṭhamīśatvamāsthitaḥ // 1,8.9 //
nātaste satkṛtirloke bhūyātsthānotsavādikam /
brahmovaca svāminprasīdādya mahāvibhūte manye varaṃ varada me śirasaḥ pramokṣam // 1,8.10 //
namastubhyaṃ bhagavate baṃdhave viśvayonaye /
sahiṣṇave sarvadoṣāṇāṃ śaṃbhave śailadhanvane // 1,8.11 //
īśvara uvāca /
arājabhayametadvai jagatsarvaṃ na śiṣyati /
tatastvaṃ jahi daṃḍārhaṃ vaha lokadhuraṃ śiśo // 1,8.12 //
varaṃ dadāmi te tatra gṛhāṇa durlabhaṃ param /
vaitānikeṣu gṛhyeṣu yajñe ca bhavān guruḥ // 1,8.13 //
niṣphalastvadṛte yajñaḥ sāṃgaśca sahadakṣiṇaḥ /
athāha devaḥ kitavaṃ ketakaṃ kūṭasākṣiṇam // 1,8.14 //
re re ketaka duṣṭastvaṃ śaṭha dūramito vraja /
mamāpi prema te puṣpe mā bhūtpūjāsvitaḥ param // 1,8.15 //
ityukte tatra devena ketakaṃ devajātayaḥ /
sarvāni vārayāmāsustatpārśvādanyatastadā // 1,8.16 //
ketaka uvāca /
namaste nātha me janmaniṣphalaṃ bhavadājñayā /
saphalaṃ kriyatāṃ tāta kṣamyatāṃ mama kilbiṣam // 1,8.17 //
jñānājñānakṛtaṃ pāpaṃ nāśayatyeva te smṛtiḥ /
tādṛśe tvayi dṛṣṭe me mithyādoṣaḥ kuto bhavet // 1,8.18 //
tathā stutastu bhagavānketakena sabhātale /
na me tvaddhāraṇaṃ yogyaṃ satyavāgahamīśvaraḥ // 1,8.19 //
madīyāstvāṃ dhariṣyaṃi janma te saphalaṃ tataḥ /
tvaṃ vai vitānavyājena mamopari bhaviṣyasi // 1,8.20 //
ityanugṛhya bhagavānketakaṃ vidhimādhavau /
virarāja sabhāmadhye sarvadevairabhiṣṭutaḥ // 1,8.21 //
||iti śrīśivamahāpurāṇe vidyeśvarasaṃhitāyāmaṣṭamo 'dhyāyaḥ
nandikeśvara uvāca /
tatrāṃtare tau ca nāthaṃ praṇamya vidhimādhavau /
baddhāṃjalipuṭau tūṣṇīṃ tasthaturdakṣavāmagau // 1,9.1 //
tatra saṃsthāpya tau devaṃ sakuṭuṃbaṃ varāsane /
pūjayāmāsatuḥ pūjyaṃ puṇyaiḥ puruṣavastubhiḥ // 1,9.2 //
pauruṣaṃ prākṛtaṃ vastujñeyaṃ dīrghālpakālikam /
hāranūpurakeyūrakirīṭamaṇikuṃḍalaiḥ // 1,9.3 //
yajñasūtrottarīyasrakkṣaumamālyāṃgulīyakaiḥ /
puṣpatāṃbūlakarpūracaṃdanāgurulepanaiḥ // 1,9.4 //
dhūpadīpasitacchatravyajanadhvajacāmaraiḥ /
anyairdivyopahāraiśca vāṅmanotītavaibhavaiḥ // 1,9.5 //
patiyogyaiḥ paśvalabhyaistau samarcayatāṃ patim /
yadyacchreṣṭhatamaṃ vastu patiyogyaṃ hitaddhvaje // 1,9.6 //
tadvastvakhilamīśopi pāraṃ paryacikīrṣayā /
sabhyānāṃ pradadau hṛṣṭaḥ pṛthaktatra yathākramam // 1,9.7 //
kolāhalo mahānāsīttatra tadvastu gṛhṇatām /
tatraiva brahmaviṣṇubhyāṃ cārcitaḥ śaṃkaraḥ purā // 1,9.8 //
prasannaḥ prāha tau namrau sasmitaṃ bhaktivardhanaḥ /
īśvara uvāca /
tuṣṭo 'hamadya vāṃ vatsau pūjayā 'sminmahādine // 1,9.9 //
dinametattataḥ puṇyaṃ bhaviṣyati mahattaram /
śivarātririti khyātā tithireṣā mama priyā // 1,9.10 //
etatkāle tu yaḥ kuryātpūjāṃ malliṃgaberayoḥ /
kuryāttu jagataḥ kṛtyaṃ sthitisargādikaṃ pumān // 1,9.11 //
śivarātrāvahorātraṃ nirāhāro jiteṃdriyaḥ /
arcayedvā yathānyāyaṃ yathābalamavaṃcakaḥ // 1,9.12 //
yatphalaṃ mama pūjāyāṃ varṣamekaṃ niraṃtaram /
tatphalaṃ labhate sadyaḥ śivarātrau madarcanāt // 1,9.13 //
maddharmavṛddhikālo 'yaṃ caṃdrakāla ivāṃbudheḥ /
pratiṣṭhādyutsavo yatra māmako maṃgalāyanaḥ // 1,9.14 //
yatpunaḥ staṃbharūpeṇa svāvirāsamahaṃ purā /
sa kālo mārgaśīrṣe tu syādārdrā ṛkṣamarbhakau // 1,9.15 //
ārdrāyāṃ mārgaśīrṣe tu yaḥ paśyenmāmumāsakham /
madberamapi vā liṃgaṃ sa guhādapi me priyaḥ // 1,9.16 //
alaṃ darśanamātreṇa phalaṃ tasmindine śubhe /
abhyarcanaṃ cedadhikaṃ phalaṃ vācāmagocaram // 1,9.17 //
raṇaraṃgatale 'muṣminyadahaṃ liṃgavarṣmaṇā /
jṛṃbhito liṃgavattasmālliṃgasthānamidaṃ bhavet // 1,9.18 //
anādyaṃtamidaṃ staṃbhamaṇumātraṃ bhaviṣyati /
darśanārthaṃ hi jagatāṃ pūjanārthaṃ hi putrako // 1,9.19 //
bhogāvahamidaṃ liṃgaṃ bhuktiṃ muktyekasādhanam /
darśanasparśanadhyānājjaṃtūnāṃ janmamocanam // 1,9.20 //
analācalasaṃkāśaṃ yadidaṃ liṃgamutthitam /
aruṇācalamityeva tadidaṃ khyātimeṣyati // 1,9.21 //
atra tīrthaṃ ca bahudhā bhaviṣyati mahattaram /
muktirapyatra jaṃtūnāṃ vāsena maraṇena ca // 1,9.22 //
sthotsavādikalyāṇaṃ janāvāsaṃ tu sarvataḥ /
atra dattaṃ hutaṃ japtaṃ sarvaṃ koṭiguṇaṃ bhavet // 1,9.23 //
matkṣetrādapi sarvasmātkṣetrametanmahattaram /
atra saṃsmṛtimātreṇa muktirbhavati dehinām // 1,9.24 //
tasmānmahattaramidaṃ kṣetramatyaṃtaśobhanam /
sarvakalyāṇasaṃpūrṇaṃ sarvamuktikaraṃ śubham // 1,9.25 //
arcayitvā 'tra māmeva liṃge liṃginamīśvaram /
sālokyaṃ caiva sāmīpyaṃ sārūpyaṃ sārṣṭireva ca // 1,9.26 //
sāyujyamiti pañcaite kriyādīnāṃ phalaṃ matam /
sarvepi yūyaṃ sakalaṃ prāpsyathāśu manoratham // 1,9.27 //
nandikeśvara uvāca /
ityanugṛhya bhagavānvinītau vidhimādhavau /
yatpūrvaṃ prahataṃ yuddhe tayoḥ sainyaṃ parasparam // 1,9.28 //
tadutthāpayadatyarthaṃ svaśaktyāmṛtadhārayā /
tayormāḍhyaṃ ca vairaṃ ca vyapanetumuvāca tau // 1,9.29 //
sakalaṃ niṣkalaṃ ceti svarūpadvayamasti me /
nānyasya kasyacittasmādanyaḥ sarvopyanīśvaraḥ // 1,9.30 //
purastātstaṃbharūpeṇa paścādrūpeṇa cārbhakau /
brahmatvaṃ niṣkalaṃ proktamīśatvaṃ sakalaṃ tathā // 1,9.31 //
dvayaṃ mamaiva saṃsiddhaṃ na madanyasya kasyacit /
tasmādīśatvamanyeṣāṃ yuvayorapi na kvacit // 1,9.32 //
tadajñānena vāṃ vṛttamīśamānaṃ mahādbhutam /
tannirākartumatraivamutthito 'haṃ raṇakṣitau // 1,9.33 //
tyajataṃ mānamātmīyaṃ mayīśe kurutaṃ matim /
matprasādena lokeṣu sarvopyarthaḥ prakāśate // 1,9.34 //
gurūktirvyaṃjakaṃ tatra pramāṇaṃ vā punaḥ punaḥ /
brahmatattvamidaṃ gūḍhaṃ bhavatprītyā bhaṇāmyaham // 1,9.35 //
ahameva paraṃ brahma matsvarūpaṃ kalākalam /
brahmatvādīśvaraścāhaṃ kṛtyaṃ menugrahādikam // 1,9.36 //
bṛhattvādbṛṃhaṇatvācca brahmāhaṃ brahmakeśavau /
samatvādvyāpakatvācca tathaivātmāhamarbhakau // 1,9.37 //
anātmānaḥ pare sarve jīvā eva na saṃśayaḥ /
anugrahādyaṃ sargāṃgaṃ jagatkṛtyaṃ ca paṃkajam // 1,9.38 //
īśatvādeva me nityaṃ na madanyasya kasyacit /
ādau brahmattvabuddhyarthaṃ niṣkalaṃ liṃgamutthitam // 1,9.39 //
tasmādajñātamīśatvaṃ vyaktaṃ dyotayituṃ hi vām /
sakalohamato jātaḥ sākṣādīśastu tatkṣaṇāt // 1,9.40 //
sakalatvamato jñeyamīśatvaṃ mayi satvaram /
yadidaṃ niṣkalaṃ staṃbhaṃ mama brahmatvabodhakam // 1,9.41 //
liṃgalakṣaṇayuktatvānmama liṃgaṃ bhavedidam /
tadidaṃ nityamabhyarcyaṃ yuvābhyāmatra putrakau // 1,9.42 //
madātmakamidaṃ nityaṃ mama sānnidhyakāraṇam /
mahatpūjyamidaṃ nityamabhedālliṃgasiṃginoḥ // 1,9.43 //
yatrapratiṣṭhitaṃ yena madīyaṃ liṃgamīdṛśam /
tatra pratiṣṭhitaḥ sohamapratiṣṭhopi vatsakau // 1,9.44 //
matsāmyamekaliṃgasya sthāpane phalamīritam /
dvitīye sthāpite liṃge madaikyaṃ phalameva hi // 1,9.45 //
liṃgaṃ prādhānyataḥ sthāpyaṃ tathāberaṃ tu gauṇakam /
liṃgābhāvena tatkṣetraṃ saberamapi sarvataḥ // 1,9.46 //
||iti śrīśivamahāpurāṇe vidyeśvarasaṃhitāyāṃ navamo 'dhyāyaḥ
brahmaviṣṇū ūcatuḥ sargādipañcakṛtyasya lakṣaṇaṃ brūhi nau prabho /
śiva uvāca /
matkṛtyabodhanaṃ guhyaṃ kṛpayā prabravīmi vām // 1,10.1 //
sṛṣṭiḥ sthitiśca saṃhārastirobhāvo 'pyanugrahaḥ /
pañcaiva me jagatkṛtyaṃ nityasiddhamajācyutau // 1,10.2 //
sargaḥ saṃsārasaṃraṃbhastatpratiṣṭhā sthitirmatā /
saṃhāro mardanaṃ tasya tirobhāvastadutkramaḥ // 1,10.3 //
tanmokṣo 'nugrahastanme kṛtyamevaṃ hi pañcakam /
kṛtyametadvahatyanyastūṣṇīṃ gopurabiṃbavat // 1,10.4 //
sargādi yaccatuṣkṛtyaṃ saṃsāraparijṛṃbhaṇam /
pañcamaṃ muktiheturvai nityaṃ mayi ca susthiram // 1,10.5 //
tadidaṃ pañcabhūteṣu dṛśyate māmakairjanaiḥ /
sṛṣṭirbhūmau sthitistoye saṃhāraḥ pāvake tathā // 1,10.6 //
tirobhāvo 'nile tadvadanugraha ihāmbare /
sṛjyate dharayā sarvamadbhiḥ sarvaṃ pravardhate // 1,10.7 //
ardyate tejasā sarvaṃ vāyunā cāpanīyate /
vyomnānugṛhyate sarvaṃ jñeyamevaṃ hi sūribhiḥ // 1,10.8 //
pañcakṛtyamidaṃ boḍhuṃ mamāsti mukhapañcakam /
caturdikṣu caturvaktraṃ tanmadhye pañcamaṃ mukham // 1,10.9 //
yuvābhyāṃ tapasā labdhametatkṛtyadvayaṃ sutau /
sṛṣṭisthityabhīdhaṃ bhāgyaṃ mattaḥ prītādatipriyam // 1,10.10 //
tathā rudramaheśābhyāmanyatkṛtyadvayaṃ param /
anugrahākhyaṃ kenāpi labdhuṃ naiva hi śakyate // 1,10.11 //
tatsarvaṃ paurvikaṃ karma yuvābhyāṃ kālavismṛtam /
na tadrudra maheśābhyāṃ vismṛtaṃ karma tādṛśam // 1,10.12 //
rūpe veśe ca kṛtye ca vāhane cāsane tathā /
āyudhādau ca matsāmyamasmābhistatkṛte kṛtam // 1,10.13 //
maddhyānavirahādvatsau mauḍhyaṃ vāmevamāgatam /
majjñāne sati naivaṃ syānmānaṃ rūpe maheśavat // 1,10.14 //
tasmānmajjñānasiddhyarthaṃ maṃtramoṃkāranāmakam /
itaḥ paraṃ prajapataṃ māmakaṃ mānabhaṃjanam // 1,10.15 //
upādiśaṃ nijaṃ maṃtramoṃkāramurumaṃgalam /
oṃkāro manmukhājjajñe prathamaṃ matprabodhakaḥ // 1,10.16 //
vācako 'yamahaṃ vācyo maṃtro 'yaṃ hi madātmakaḥ /
tadanusmaraṇaṃ nityaṃ mamānusmaraṇaṃ bhavet // 1,10.17 //
akārauttarātpūrvamukāraḥ paścimānanāt /
makāro dakṣiṇamukhādbiṃduḥ prāṅmukhatastathā // 1,10.18 //
nādo madhyamukhādevaṃ pañcadhā 'sau vijṛṃbhitaḥ /
ekībhūtaḥ punastadvadomityekākṣaro bhavet // 1,10.19 //
nāmarūpātmakaṃ sarvaṃ vedabhūtakuladvayam /
vyāptametena maṃtreṇa śivaśaktyośca bodhakaḥ // 1,10.20 //
asmātpañcākṣaraṃ jajñe bodhakaṃ sakalasyatat /
ākārādikrameṇaiva nakārādiyathākramam // 1,10.21 //
asmātpañcākṣarājjātā mātṛkāḥ pañcabhedataḥ /
tasmācchiraścaturvaktrāttripādgāya trireva hi // 1,10.22 //
vedaḥ sarvastato jajñe tato vai maṃtrakoṭayaḥ /
tattanmaṃtreṇa tatsiddhiḥ sarvasiddhirito bhavet // 1,10.23 //
anena maṃtrakaṃdena bhogo mokṣaśca siddhyati /
sakalā maṃtrarājānaḥ sākṣādbhogapradāḥ śubhāḥ // 1,10.24 //
naṃdikeśvara uvāca /
punastayostatra tiraḥ paṭaṃ guruḥ prakalpya maṃtraṃ ca samādiśatparam /
nidhāya tacchīrṣṇi karāṃbujaṃ śanairudaṅmukhaṃ saṃsthitayoḥ sahāṃbikaḥ // 1,10.25 //
triruccāryāgrahīnmaṃtraṃ yaṃtrataṃtroktipūrvakam /
śiṣyau ca tau dakṣiṇāyāmātmānaṃ ca samarpayat // 1,10.26 //
prabaddhahastau kila tau tadaṃtike tameva devaṃ jagaturjagadgurum /
brahmācyutāvūcatuḥ namo niṣkalarūpāya namo niṣkalatejase /
namaḥ sakalanāthāya namaste sakalātmane // 1,10.28 //
namaḥ praṇavavācyāya namaḥ praṇavaliṃgine /
namaḥ sṛṣṭyādikartre ca namaḥ pañcamukhāyate // 1,10.29 //
pañcabrahmasvarūpāya pañca kṛtyāyate namaḥ /
ātmane brahmaṇe tubhyamanaṃtaguṇaśaktaye // 1,10.30 //
sakalākalarūpāya śaṃbhave gurave namaḥ /
iti stutvā guruṃ padyairbrahmā viṣṇuś ca nematuḥ // 1,10.31 //
īśvara uvāca /
vatsakau sarvatattvaṃ ca kathitaṃ darśitaṃ ca vām /
japataṃ praṇavaṃ maṃtraṃ devīdiṣṭaṃ madātmakam // 1,10.32 //
jñānaṃ ca susthiraṃ bhāgyaṃ sarvaṃ bhavati śāśvatam /
ārdrāyāṃ ca caturdaśyāṃ tajjāpyaṃ tvakṣayaṃ bhavet // 1,10.33 //
sūryagatyā mahārdrāyāmekaṃ koṭiguṇaṃ bhavet /
mṛgaśīrṣāṃtimo bhāgaḥ punarvasvādimastathā // 1,10.34 //
ārdrāsamaḥ sadā jñeyaḥ pūjāhomāditarpaṇe /
darśanaṃ tu prabhāte ca prātaḥsaṃgavakālayoḥ // 1,10.35 //
caturdaśī tathā grāhyā niśīthavyāpinī bhavet /
pradoṣavyāpinī caiva parayuktā praśasyate // 1,10.36 //
liṃgaṃ beraṃ ca metulyaṃ yajatāṃ liṃgamuttamam /
tasmālliṃgaṃ paraṃ pūjyaṃ berādapi mumukṣubhiḥ // 1,10.37 //
liṃgamoṃkāramaṃtreṇa beraṃ pañcākṣareṇa tu /
svayameva hi dravyaiḥ pratiṣṭhāpyaṃ parairapi // 1,10.38 //
pūjayedupacāraiśca matpadaṃ sulabhaṃ bhavet /
iti śāsya tathā śiṣyau tatraivāṃ 'tarhitaḥ śivaḥ // 1,10.39 //
||iti śrīśivamahāpurāṇe vidyeśvarasaṃhitāyāṃ daśamo 'dhyāyaḥ
ṛṣaya ūcuḥ /
kathaṃ liṃgaṃ pratiṣṭhāpyaṃ kathaṃ vātasya lakṣaṇam /
kathaṃ vā tatsamabhyarcyaṃ deśe kāle ca kena hi // 1,11.1 //
sūta uvāca /
yuṣmadarthaṃ pravakṣyāmi buddhyatāmavadhānataḥ /
anukūle śubhe kāle puṇye tīrthe taṭe tathā // 1,11.2 //
yatheṣṭaṃ liṃgamāropyaṃ yatra syānnityamarcanam /
pārthivena tathāpyenaṃ taijasena yathāruci // 1,11.3 //
kalpalakṣaṇasaṃyuktaṃ liṃgaṃ pūjāphalaṃ labhet /
sarvalakṣaṇasaṃyuktaṃ sadyaḥ pūjāphalapradam // 1,11.4 //
care viśiṣyate sūkṣmaṃ sthāvare sthūlameva hi /
salakṣaṇaṃ sapīṭhaṃ ca sthāpayecchivanirmitam // 1,11.5 //
maṃḍalaṃ caturasraṃ vā trikoṇamathavā tathā /
khaṭvāṃgavanmadhyasūkṣmaṃ liṃgapīṭhaṃ mahāphalaṃ // 1,11.6 //
prathamaṃ mṛcchilādibhyo ligaṃ lohādibhiḥ kṛtam /
yena liṃgaṃ tena pīṭhaṃ sthāvare hi viśiṣyate // 1,11.7 //
liṃgaṃ pīṭhaṃ care tvekaṃ liṃgaṃ bāṇakṛtaṃ vinā /
liṃgapramāṇaṃ kartḥṇāṃ dvādaśāṃgulamuttamam // 1,11.8 //
nyūnaṃ cetphalamalpaṃ syādadhikaṃ naiva dūṣyate /
karturekāṃgulanyūnaṃ carepi ca tathaiva hi // 1,11.9 //
ādau vimānaṃ śilpena kāryaṃ devagaṇairyutam /
tatra garbhagṛhe ramye dṛḍhe darpaṇasaṃnibho bhūṣite // 1,11.10 //
navaratnaiśca digdvāre ca pradhānakaiḥ /
nīlaṃ raktaṃ ca vai dūryaṃ śyāmaṃ mārakataṃ tathā // 1,11.11 //
muktāpravālagomedavajrāṇi navaratnakam /
madhye liṃgaṃ mahaddravyaṃ nikṣipetsahavaidike // 1,11.12 //
saṃpūjya liṃgaṃ sadyādyaiḥ pañcasthāne yathākramam /
agnau ca hutvā bahudhā haviṣāsa kalaṃ ca mām // 1,11.13 //
abhyarcya gurumācāryamarthaiḥ kāmaiśca bāṃdhavam /
dadyādaiśvaryamarthibhyo jaḍamapyajaḍaṃ tathā // 1,11.14 //
sthāvaraṃ jaṃgamaṃ jīvaṃ sarvaṃ saṃtoṣya yatnataḥ /
suvarṇapūrite śvabhre navaratnaiśca pūrite // 1,11.15 //
sadyādi brahma coccārya dhyātvā devaṃ paraṃ śubham /
udīrya ca mahāmaṃtramoṃkāraṃ nādaghoṣitam // 1,11.16 //
liṃgaṃ tatra pratiṣṭhāpya ligaṃ pīṭhena yojayet /
liṃgaṃ sapīṭhaṃ nikṣipya nityalepena baṃdhayet // 1,11.17 //
evaṃ beraṃ ca saṃsthāpyaṃ tatraiva paramaṃ śubham /
pañcākṣareṇa beraṃ tu utsavārthaṃ vahistathā // 1,11.18 //
beraṃ gurubhyo gṛhṇīyātsādhubhiḥ pūjitaṃ tu vā /
evaṃ liṃge ca bere ca pūjā śivapadapradā // 1,11.19 //
punaśca dvividhaṃ proktaṃ sthāvaraṃ jaṃgamaṃ tathā /
sthāvaraṃ liṃgamityāhustarugulmādikaṃ tathā // 1,11.20 //
jaṃgamaṃ liṃgamityāhuḥ kṛmikīṭādikaṃ tathā /
sthāvarasya ca śuśrūṣā jaṃgamasya ca tarpaṇam // 1,11.21 //
tattatsukhānurāgeṇa śivapūjāṃ vidurbudhāḥ /
pīṭhamaṃbāmayaṃ sarvaṃ śivaliṃgaṃ ca cinmayam // 1,11.22 //
yathā devīmumāmaṃke dhṛtvā tiṣṭhati śaṃkaraḥ /
tathā liṃgamidaṃ pīṭhaṃ dhṛtvā tiṣṭhati saṃtatam // 1,11.23 //
evaṃ sthāpya mahāliṃgaṃ pūjayedupacārakaiḥ /
nityapūjā yathā śaktidhvajādikaraṇaṃ tathā // 1,11.24 //
iti saṃsthāpayelliṃgaṃ sākṣācchivapadapradam /
athavā caraliṃgaṃ tu ṣoḍaśairupacārakaiḥ // 1,11.25 //
pūjayecca yathānyāyaṃ kramācchivapadapradam /
āvāhanaṃ cāsanaṃ ca arghyaṃ pādyaṃ tathaiva ca // 1,11.26 //
tadaṃgācamanaṃ caiva snānamabhyaṃgapūrvakam /
vastraṃ gaṃdhaṃ tathā puṣpaṃ dhūpaṃ dīpaṃ nivedanam // 1,11.27 //
nīrājanaṃ ca tāṃbūlaṃ namaskāro visarjanam /
athavā 'rghyādikaṃ kṛtvā naivedyāṃ taṃ yathāvidhi // 1,11.28 //
athābhiṣekaṃ naivedyaṃ namaskāraṃ ca tarpaṇam /
yathāśakti sadākuryātkramācchivapadapradam // 1,11.29 //
athavā mānuṣe liṃgepyārṣe daive svayaṃbhuvi /
sthāpite 'pūrvake liṃge sopacāraṃ yathā tathā // 1,11.30 //
pūjopakaraṇe datte yatkiṃcitphalamaśnute /
pradakṣiṇānamaskāraiḥ kramācchivapadapradam // 1,11.31 //
liṃgaṃ darśanamātraṃ vā niyamena śivapradam /
mṛtpiṣṭagośakṛtpuṣpaiḥ karavīreṇa vā phalaiḥ // 1,11.32 //
guḍena navanītena bhasmanānnairyathāruci /
liṃgaṃ yatnena kṛtvāṃte yajettadanusārataḥ // 1,11.33 //
aṃguṣṭhādāvapi tathā pūjāmicchaṃti kecana /
liṃgakarmaṇi sarvatra niṣedhosti na karhicit // 1,11.34 //
sarvatra phaladātā hi prayāsānuguṇaṃ śivaḥ /
athavā liṃgadānaṃ vā liṃgamaulyamathāpi vā // 1,11.35 //
śraddhayā śivabhaktāya dattaṃ śivapadapradam /
athavā praṇavaṃ nityaṃ japeddaśasahasrakam // 1,11.36 //
saṃdhyayośca sahasraṃ vā jñeyaṃ śivapadapradam /
japakāle makārāṃtaṃ manaḥśuddhikaraṃ bhajet // 1,11.37 //
samādhau mānasaṃ proktamupāṃśu sārvakālikam /
samānapraṇavaṃ cemaṃ biṃdunādayutaṃ viduḥ // 1,11.38 //
atha pañcākṣaraṃ nityaṃ japedayutamādarāt /
saṃdhyayośca sahasraṃ vā jñeyaṃ śivapadapradam // 1,11.39 //
praṇavenādisaṃyuktaṃ brāhmaṇānāṃ viśiṣyate /
dīkṣāyuktaṃ gurorgrāhyaṃ maṃtraṃ hyatha phalāptaye // 1,11.40 //
kuṃbhasnānaṃ maṃtradīkṣāṃ mātṛkānyāsameva ca /
brāhmaṇaḥ satyapūtātmā gururjñānī viśiṣyate // 1,11.41 //
dvijānāṃ ca namaḥpūrvamanyeṣāṃ ca namontakam /
strīṇāṃ ca kvacidicchaṃti namo taṃ ca yathāvidhi // 1,11.42 //
viprastrīṇāṃ namaḥ pūrvamidamicchaṃti kecana /
pañcakoṭijapaṃ kṛtvā sadā śivasamo bhavet // 1,11.43 //
ekadvitricatuḥkoṭyābrahmādīnāṃ padaṃ vrajet /
japedakṣaralakṣaṃvā akṣarāṇāṃ pṛthakpṛthak // 1,11.44 //
athavākṣaralakṣaṃ vā jñeyaṃ śivapadapradam /
sahasraṃ tu sahasrāṇāṃ sahasreṇa dinena hi // 1,11.45 //
japenmaṃtrādiṣṭasiddhirnityaṃ brāhmaṇabhojanāt /
aṣṭottarasahasraṃ vai gāyatrīṃ prātareva hi // 1,11.46 //
brāhmaṇastu japennityaṃ kramācchivapadapradān /
vedamaṃtrāṃstu sūktāni japenniyamamāsthitaḥ // 1,11.47 //
ekaṃ daśārṇaṃ maṃtraṃ ca śatonaṃ ca tadūrdhvakam /
ayutaṃ ca sahasraṃ ca śatamekaṃ vinā bhavet // 1,11.48 //
vedapārāyaṇaṃ caiva jñeyaṃ śivapadapradam /
anyānbahutarānmaṃtrāñjapedakṣaralakṣataḥ // 1,11.49 //
ekākṣarāṃstathā maṃtrāñjapedakṣarakoṭitaḥ /
tataḥ paraṃ japeccaiva sahasraṃ bhaktipūrvakam // 1,11.50 //
evaṃ kuryādyathāśakti kramācchiva padaṃ labhet /
nityaṃ rucikaraṃ tvekaṃ maṃtramāmaraṇāṃtikam // 1,11.51 //
japetsahasramomiti sarvābhīṣṭaṃ śivājñayā /
puṣpārāmādikaṃ vāpi tathā saṃmārjanādikam // 1,11.52 //
śivāya śivakāryāthe kṛtvā śivapadaṃ labhet /
śivakṣetre tathā vāsaṃ nityaṃ kuryācca bhaktitaḥ // 1,11.53 //
jaḍānāmajaḍānāṃ ca sarveṣāṃ bhuktimuktidam /
tasmādvāsaṃ śivakṣetre kuryadāmaraṇaṃ budhaḥ // 1,11.54 //
liṃgāddhastaśataṃ puṇyaṃ kṣetre mānuṣake viduḥ /
sahasrāratnimātraṃ tu puṇyakṣetre tathārṣake // 1,11.55 //
daivaliṃge tathā jñeyaṃ sahasrāratnimānataḥ /
dhanuṣpramāṇasāhasraṃ puṇyaṃ kṣetre svayaṃ bhuvi // 1,11.56 //
puṇyakṣetre sthitā vāpī kūpādyapuṣkarāṇi ca /
śivagaṃgeti vijñeyaṃ śivasya vacanaṃ yathā // 1,11.57 //
tatra snātvā tathā dattvā japitvā hi śivaṃ vrajet /
śivakṣetraṃ samāśritya vasedāmaraṇaṃ tathā // 1,11.58 //
dāhaṃ daśāhaṃ māsyaṃ vā sapiṃḍīkaraṇaṃ tu vā /
ābdikaṃ vā śivakṣetre kṣetre piṃḍamathāpi vā // 1,11.59 //
sarvapāpa vinirmuktaḥ sadyaḥ śivapadaṃ labhet /
athavā saptarātraṃ vā vasedvā pañcarātrakam // 1,11.60 //
trirātramekarātraṃ vā kramācchivapadaṃ labhet /
svavarṇānuguṇaṃ loke svācārātprāpnute naraḥ // 1,11.61 //
varṇoddhāreṇa bhaktyā ca tatphalātiśayaṃ naraḥ /
sarvaṃ kṛtaṃ kāmanayā sadyaḥ phalamavāpnuyāt // 1,11.62 //
sarvaṃ kṛtamakāmena sākṣācchivapadapradam /
prātarmadhyāhnasāyāhnamahastriṣvekataḥ kramāt // 1,11.63 //
prātarvidhikaraṃ jñeyaṃ madhyāhnaṃ kāmikaṃ tathā /
sāyāhnaṃ śāṃtikaṃ jñeyaṃ rātrāvapi tathaiva hi // 1,11.64 //
kālo niśītho vai proktomadhyayāmadvayaṃ niśi /
śivapūjā viśeṣeṇa tatkāle 'bhīṣṭasiddhidā // 1,11.65 //
evaṃ jñātvā naraḥ kurvanyathoktaphalabhāgbhavet /
kalau yuge viśeṣeṇa phalasiddhistu karmaṇā // 1,11.66 //
uktena kenacidvāpi adhikāravibhedataḥ /
sadvṛttiḥ pāpabhīruścettatatphalamavāpnuyāt // 1,11.67 //
ṛṣaya ūcuḥ /
atha kṣetrāṇi puṇyāni samāsātkathayasva naḥ /
sarvāḥ striyaśca puruṣā yānyāśritya padaṃ labhet // 1,11.68 //
sūta yogivaraśreṣṭha śivakṣetrāgamāṃstathā /
sūta uvāca /
śṛṇuta śraddhayā sarvakṣetrāṇi ca tadāgamān // 1,11.69 //
||iti śrīśivamahāpurāṇe vidyeśvarasaṃhitāyāṃekadaśo 'dhyāyaḥ
sūta uvāca /
śṛṇudhvamṛṣayaḥ prājñāḥ śivakṣetraṃ vimuktidam /
tadāgamāṃstato vakṣye lokarakṣārthameva hi // 1,12.1 //
pañcāśatkoṭivistīrṇā saśailavanakānanā /
śivājñayā hi pṛthivī lokaṃ dhṛtvā ca tiṣṭhati // 1,12.2 //
tatra tatra śivakṣetraṃ tatra tatra nivāsinām /
mokṣārthaṃ kṛpayā devaḥ kṣetraṃ kalpitavānprabhuḥ // 1,12.3 //
parigrahādṛṣīṇāṃ ca devānāṃ parigrahāt /
svayaṃbhūtānyathānyāni lokarakṣārthameva hi // 1,12.4 //
tīrthe kṣetre sadākāryaṃ snānadānajapādikam /
anyathā rogadāridryamūkatvādyāpnuyānnaraḥ // 1,12.5 //
athāsminbhārate varṣe prāpnoti maraṇaṃ naraḥ /
svayaṃbhūsthānavāsena punarmānuṣyamāpnuyāt // 1,12.6 //
kṣetre pāpasya karaṇaṃ dṛḍhaṃ bhavati bhūsurāḥ /
puṇyakṣetre nivāse hi pāpamaṇvapi nācaret // 1,12.7 //
yena kenāpyupāyena puṇyakṣetre vasennaraḥ /
siṃdhoḥ śatanadītīre saṃti kṣetrāṇyanekaśaḥ // 1,12.8 //
sarasvatī nadī puṇyā proktā ṣaṣṭimukhā tathā /
tattattīre vasetprājñaḥ kramādbrahmapadaṃ labhet // 1,12.9 //
himavadgirijā gaṃgā puṇyā śatamukhā nadī /
tattīre caiva kāśyādipuṇyakṣetrāṇyanekaśaḥ // 1,12.10 //
tatra tīraṃ praśastaṃ hi mṛgabṛhaspatau /
śoṇabhadro daśamukhaḥ puṇyobhīṣṭaphalapradaḥ // 1,12.11 //
tatra snānopavāsena padaṃ vaināyakaṃ labhet /
caturvīṃśamukhā puṇyā narmadā ca mahānadī // 1,12.12 //
tasyāṃ snānena vāsena padaṃ vaiṣṇavamāpnuyāt /
tamasā dvādaśamukhā revā daśamukhā nadī // 1,12.13 //
godāvarī mahāpuṇyā brahmagovadhanāśinī /
ekaviṃśamukhā proktā rudralokapradāyinī // 1,12.14 //
kṛṣṇaveṇī puṇyanadī sarvapāpakṣayāvahā /
sāṣṭādaśamukhāproktā viṣṇulokapradāyinī // 1,12.15 //
tuṃgabhadrā daśamukhā brahmalokapradāyinī /
suvarṇamukharī puṇyā proktā navamukhā tathā // 1,12.16 //
tatraiva suprajāyaṃte brahmalokacyutāstathā /
sarasvatī ca paṃpā ca kanyāśvetanadī śubhā // 1,12.17 //
etāsāṃ tīravāsena iṃdralokamavāpnuyāt /
sahyādrijā mahāpuṇyā kāverīti mahānadī // 1,12.18 //
saptaviṃśamukhā proktā sarvābhīṣṭaṃ pradāyinī /
tattīrāḥ svargadāścaiva brahmaviṣṇupadapradāḥ // 1,12.19 //
śivalokapradā śaivās tathā 'bhīṣṭaphalapradāḥ /
naimiṣe badare snāyānmeṣage ca gurau ravau // 1,12.20 //
brahmalokapradaṃ vidyāttataḥ pūjādikaṃ tathā /
siṃdhunadyāṃ tathā snānaṃ siṃhe karkaṭage ravau // 1,12.21 //
kedārodakapānaṃ ca snānaṃ ca jñānadaṃ viduḥ /
godāvaryāṃ siṃhamāse snāyātsiṃhabṛhaspatau // 1,12.22 //
śivalokapradamiti śivenoktaṃ tathā purā /
yamunāśoṇayoḥ snāyādgurau kanyāgate ravau // 1,12.23 //
dharmaloke daṃtiloke mahābhogapradaṃ viduḥ /
kāveryāṃ ca tathāsnāyāttulāge tu ravau gurau // 1,12.24 //
viṣṇorvacanamahātmyātsarvābhīṣṭapradaṃ viduḥ /
vṛścike māsi saṃprāpte tathārke guruvṛścike // 1,12.25 //
narmadāyāṃ nadīsnānādviṣṇulokamvāpnuyāt /
suvarṇamukharīsnānaṃ cāpage ca gurau ravau // 1,12.26 //
śivalokapradamiti brāhmaṇo vacanaṃ yathā /
mṛgamāsi tathā snāyājjāhnavyāṃ mṛgage gurau // 1,12.27 //
śivalokapradamiti brahmaṇo vacanaṃ yathā /
brahmaviṣṇvoḥ pade bhuktvā tadaṃte jñānamāpnuyāt // 1,12.28 //
gaṃgāyāṃ māghamāse tu tathākuṃbhagate ravau /
śrāddhaṃ vā piṃḍadānaṃ vā tilodakamathāpivā // 1,12.29 //
vaṃśadvayapitḥṇāṃ ca kulakoṭyuddharaṃ viduḥ /
kṛṣṇaveṇyāṃ praśaṃsaṃti mīnage ca gurau ravau // 1,12.30 //
tattattīrthe ca tanmāsi snānamiṃdrapadapradam /
gaṃgāṃ vā sahyajāṃ vāpi samāśritya vasedbudhaḥ // 1,12.31 //
tatkālakṛtapāpasya kṣayo bhavati niścitam /
rudralokapradānyeva saṃti kṣetrāṇyanekaśaḥ // 1,12.32 //
tāmraparṇī vegavatī brahmalokaphalaprade /
tayostīre hi saṃtyeva kṣetrāṇi svargadāni ca // 1,12.33 //
saṃti kṣetrāṇi tanmadhye puṇyadāni ca bhūriśaḥ /
tatra tatra vasanprājñastādṛśaṃ ca phalaṃ labhet // 1,12.34 //
sadācāreṇa sadvṛttyā sadā bhāvanayāpi ca /
vaseddayāluḥ prājño vai nānyathā tatphalaṃ labhet // 1,12.35 //
puṇyakṣetre kṛtaṃ puṇyaṃ bahudhā ṛddhimṛcchati /
puṇyakṣetre kṛtaṃ pāpaṃ mahadaṇvapi jāyate // 1,12.36 //
tatkālaṃ jīvanārthaścetpuṇyena kṣayameṣyati /
puṇyamaiśvaryadaṃ prāhuḥ kāyikaṃ vācikaṃ tathā // 1,12.37 //
mānasaṃ ca tathā pāpaṃ tādṛśaṃ nāśayeddvijāḥ /
mānasaṃ vajralepaṃ tu kalpakalpānugaṃ tathā // 1,12.38 //
dhyānādeva hi tannaśyennānyathā nāśamṛcchati /
vācikaṃ japajālena kāyikaṃ kāyaśoṣaṇāt // 1,12.39 //
dānāddhanakṛtaṃ naśyennā 'nyathākalpakoṭibhiḥ /
kvacitpāpena puṇyaṃ ca vṛddhipūrveṇa naśyati // 1,12.40 //
bījāṃśaścaiva vṛddhyaṃśo bhogāṃśaḥ puṇyapāpayoḥ /
jñānanāśyo hi bījāṃśo vṛddhiruktaprakārataḥ // 1,12.41 //
bhojāṃśo bhoganāśyastu nānyathā puṇyakoṭibhiḥ /
bījaprarohe naṣṭe tu śeṣo bhogāya kalpate // 1,12.42 //
devānāṃ pūjayā caiva brahmaṇānāṃ ca dānataḥ /
tapodhikyācca kālena bhogaḥ sahyo bhavennṛṇām /
tasmātpāpamakṛtvaiva vastavyaṃssukhamicchatā // 1,12.43 //
||iti śrīśivamahāpurāṇe vidyeśvarasaṃhitāyāṃ dvādaśo 'dhyāyaḥ
ṛṣaya ūcuḥ /
sadācāraṃ śrāvayāśu yena lokāñjayedbudhaḥ /
dharmādharmamayānbrūhi svarganārakadāṃstathā // 1,13.1 //
sūta uvāca /
sadācārayuto vidvānbrāhmaṇo nāma nāmataḥ /
vedācārayuto vipro hyetairekaikavāndvijaḥ // 1,13.2 //
alpācārolpavedaśca kṣatriyo rājasevakaḥ /
kiṃcidācāravānvaiśyaḥ kṛṣivāṇijyakṛttayā // 1,13.3 //
śūdrabrāhmaṇa ityuktaḥ svayameva hi karṣakaḥ /
asūyāluḥ paradrohī caṃḍāladvija ucyate // 1,13.4 //
pṛthivīpālako rājā itarekṣatriyā matāḥ /
dhānyādikrayavānvaiśya itaro vaṇigucyate // 1,13.5 //
brahmakṣatriyavaiśyānāṃ śuśrūṣuḥ śūdra ucyate /
karṣako vṛṣalo jñeya itare caiva dasyavaḥ // 1,13.6 //
sarvo hyuṣaḥprācīmukhaścintayeddevapūrvakān /
dharmānarthāṃśca tatkleśānāyaṃ ca vyayameva ca // 1,13.7 //
āyurdveṣaśca maraṇaṃ pāpaṃ bhāgyaṃ tathaiva ca /
vyādhiḥ puṣṭistathā śaktiḥ prātarutthānadikphalam // 1,13.8 //
niśāṃtyāyāmoṣā jñeyā yāmārdhaṃ saṃdhirucyate /
tatkāle tu samutthāya viṇmūtre visṛjeddvijaḥ // 1,13.9 //
gṛhāddūraṃ tato gatvā bāhyataḥ pravṛtastathā /
udaṅmukhaḥ samāviśya pratibaṃdhe 'nyadiṅmukhaḥ // 1,13.10 //
jalāgnibrāhmaṇādīnāṃ devānāṃ nābhimukhyataḥ /
liṃgaṃ pidhāya vāmena mukhamanyena pāṇinā // 1,13.11 //
malamutsṛjya cotthāya na paśyeccaiva tanmalam /
uddhṛtena jalenaiva śaucaṃ kuryājjalādbahiḥ // 1,13.12 //
athavā devapitrārṣatīrthāvataraṇaṃ vinā /
sapta vā pañca vā trīnvā gudaṃ saṃśodhayenmṛdā // 1,13.13 //
liṃge karkoṭamātraṃ tu gude prasṛtiriṣyate /
tata utthāya paddhastaśaucaṃ gaṇḍūṣamaṣṭakam // 1,13.14 //
yena kena ca patreṇa kāṣṭhena ca jalādbahiḥ /
kāryaṃ saṃtyajya tarjanīṃ daṃtadhāvanamīritam // 1,13.15 //
jaladevānnamaskṛtya maṃtreṇa snānamācaret /
aśaktaḥ kaṃṭhadaghnaṃ vā kaṭidaghnamathāpi vā // 1,13.16 //
ājānu jalamāviśya maṃtrasnānaṃ samācaret /
devādīṃstarpayedvidvāṃstatra tīrthajalena ca // 1,13.17 //
dhautavastraṃ samādāya pañcakacchena dhārayet /
uttarīyaṃ ca kiṃ caiva dhāryaṃ sarveṣu karmasu // 1,13.18 //
nadyāditīrthasnāne tu snānavastraṃ na śodhayet /
vāpīkūpagṛhādau tu snānādūrdhvaṃ nayedbudhaḥ // 1,13.19 //
śilādārvādike vāpi jale vāpi sthalepi vā /
saṃśodhya pīḍayedvastraṃ pitḥṇāṃ tṛptaye dvijāḥ // 1,13.20 //
jābālakoktamaṃtreṇa bhasmanā ca tripuṃḍrakam /
anyathā cejjale pāta itastannarakamṛcchati // 1,13.21 //
āpohiṣṭheti śirasi prokṣayetpāpaśāṃtaye /
yasyeti maṃtraṃ pāde tu saṃdhiprokṣaṇamucyate // 1,13.22 //
pāde mūrdhni hṛdi caiva mūrdhni hṛtpāda eva ca /
hṛtpādamūrdhni saṃprokṣya maṃtrasnānaṃ vidurbudhāḥ // 1,13.23 //
īṣatsparśe ca dauḥ svāsthye rājarāṣṭrabhaye 'pi ca /
atyāgatikāle ca maṃtrasnānaṃ samācaret // 1,13.24 //
prātaḥ sūryānuvākena sāyamagnyanuvākataḥ /
apaḥ pītvā tathāmadhye punaḥ prokṣaṇamācaret // 1,13.25 //
gāyatryā japamaṃtrāṃte vīrūrdhvaṃ prāgvinikṣipet /
maṃtreṇa saha caikaṃ vai madhye 'rghyaṃ tu raverdvijā // 1,13.26 //
atha jāte ca sāyāhne bhuvi paścimadiṅmukhaḥ /
uddhṛtya dadyātprātastu madhyāhneṃgulibhistathā // 1,13.27 //
aṃgulīnāṃ ca raṃdhreṇa laṃbaṃ paśyeddivākaram /
ātmapradakṣiṇaṃ kṛtvā śuddhācamanamācaret // 1,13.28 //
sāyaṃ muhūrtādarvāktu kṛtā saṃdhyā vṛthā bhavet /
akālātkāla ityukto dine 'tīte yathākramam // 1,13.29 //
divā 'tīte ca gāyatrīṃ śataṃ nitye kramājjapet /
ādarśāhātparā 'tīte gāyatrīṃ lakṣamabhyaset // 1,13.30 //
māsātīte tu nitye hi punaścopanayaṃ caret /
īśo gaurīguho viṣṇurbrahmā ceṃdraśca vai yamaḥ // 1,13.31 //
evaṃ rūpāṃśca vai devāṃstarpayedarthasiddhaye /
brahmārpaṇaṃ tataḥ kṛtvā śuddhācamanamācaret // 1,13.32 //
tīrthadakṣiṇataḥ śaste maṭhe maṃtrālaye budhaḥ /
tatra devālaye vāpi gṛhe vā niyatasthale // 1,13.33 //
sarvāndevānnamaskṛtya sthirabuddhiḥ sthirāsanaḥ /
praṇavaṃ pūrvamabhyasya gāyatrīmabhyasettataḥ // 1,13.34 //
jīvabrahmaikyaviṣayaṃ buddhvā praṇavamabhyaset /
trailokyasṛṣṭikartāraṃ sthitikartāramacyutam // 1,13.35 //
saṃhartāraṃ tathā rudraṃ svaprakāśamupāsmahe /
jñānakarmeṃdriyāṇāṃ ca manovṛttīrdhiyastathā // 1,13.36 //
bhogamokṣaprade dharme jñāne ca prerayetsadā /
itthamarthaṃ dhiyādhyāyanbrahmaprāpnoti niścayaḥ // 1,13.37 //
kevalaṃ vā japennityaṃ brāhmaṇyasya ca pūrtaye /
sahasramabhyasennityaṃ prātarbrāhmaṇapuṃgavaḥ // 1,13.38 //
anyeṣāṃ ca yathā śaktim adhyāhne ca śataṃ japet /
sāyaṃ dvidaśakaṃ jñeyaṃ śikhāṣṭakasamanvitam // 1,13.39 //
mūlādhāraṃ samārabhya dvādaśāṃtasthitāṃstathā /
vidyeśabrahmaviṣṇvīśajīvātmaparameśvarān // 1,13.40 //
brahmabuddhyā tadaikyaṃ ca sohaṃ bhāvanayā japet /
tāneva brahmaraṃdhrādau kāyādbāhye ca bhāvayet // 1,13.41 //
mahattattvaṃ samārabhya śarīraṃ tu sahasrakam /
ekaikasmājjapādekamatikramya śanaiḥ śanaiḥ // 1,13.42 //
parasminyojayejjīvaṃ japatattvamudāhṛtam /
śatadvidaśakaṃ dehaṃ śikhāṣṭakasamanvitam // 1,13.43 //
maṃtrāṇāṃ japa evaṃ hi japamādikramādviduḥ /
sahasraṃ brāhmadaṃ vidyācchatamaiṃdrapradaṃ viduḥ // 1,13.44 //
itarattvātmarakṣārthaṃ brahmayoniṣu jāyate /
divākaramupasthāya nityamitthaṃ samācaret // 1,13.45 //
lakṣadvādaśayuktastu pūrṇabrāhmaṇa īritaḥ /
gāyatryā lakṣahīnaṃ tu vedakāryena yojayet // 1,13.46 //
āsaptatestu niyamaṃ paścātpravrājanaṃ caret /
prātardvādaśasāhasraṃ pravrājīpraṇavaṃ japet // 1,13.47 //
dine dine tvatikrāṃte nityamevaṃ kramājjapet /
māsādau kramaśo 'tīte sārdhalakṣajapena hi // 1,13.48 //
ata ūrdhvamatikrāṃte punaḥ praiṣaṃ samācaret /
evaṃ kṛtvā doṣaśāṃtiranyathā rauravaṃ vrajet // 1,13.49 //
dharmārthayostato yatnaṃ kuryātkāmī na cetaraḥ /
brāhmaṇo muktikāmaḥ syādbrahmajñānaṃ sadābhyaset // 1,13.50 //
dharmādartho 'rthato bhogo bhogādvairāgyasaṃbhavaḥ /
dharmārjitārthabhogena vairāgyamupajāyate // 1,13.51 //
viparītārthabhogena rāga eva prajāyate /
dharmaśca dvividhaḥ prokto dravyadehadvayena ca // 1,13.52 //
dravyamijyādirūpaṃ syāttīrthasnānādi daihikam /
dhanena dhanamāpnoti tapasā divyarūpatām // 1,13.53 //
niṣkāmaḥ śuddhimāpnoti śuddhyā jñānaṃ na saṃśayaḥ /
kṛtādau hi tapaḥśloghyaṃ dravyadharmaḥ kalau yuge // 1,13.54 //
kṛtedhyānājjñānasiddhistretāyāṃ tapasā tathā /
dvāpare yajanājjñānaṃ pratimāpūjayā kalau // 1,13.55 //
yādṛśaṃ puṇyaṃ pāpaṃ vā tādṛśaṃ phalameva hi /
dravyadehāṃgabhedena nyūnavṛddhikṣayādikam // 1,13.56 //
adharmo hiṃsikārūpo dharmastu sukharūpakaḥ /
adharmādduḥkhamāpnoti dharmādvai sukhamedhate // 1,13.57 //
vidyādurvṛttito duḥkhaṃ sukhaṃ vidyātsuvṛttitaḥ /
dharmārjanamataḥ kuryādbhogamokṣaprasiddhaye // 1,13.58 //
sakuṭuṃbasya viprasya caturjanayutasya ca /
śatavarṣasya vṛttiṃ tu dadyāttadbrahmalokadam // 1,13.59 //
cāṃdrāyaṇasahasraṃ tu brahmalokapradaṃ viduḥ /
sahasrasya kuṭuṃbasya pratiṣṭhāṃ kṣatriyaścaret // 1,13.60 //
iṃdralokapradaṃ vidyādayutaṃ brahmalokadam /
yāṃ devatāṃ puraskṛtya dānamācarate naraḥ // 1,13.61 //
tattallokamavāpnoti iti vedavido viduḥ /
arthahīnaḥ sadā kuryāttapasā mārjanaṃ tathā // 1,13.62 //
tīrthācca tapasā prāpyaṃ sukhamakṣayyamaśnute /
arthārjanamatho vakṣye nyāyataḥ susamāhitaḥ // 1,13.63 //
kṛtātpratigrahāccaiva yājanācca viśuddhitaḥ /
adainyādanatikleśādbrāhmaṇo dhanamarjayet // 1,13.64 //
kṣatriyo bāhuvīryeṇa kṛṣigorakṣaṇādviśaḥ /
nyāyārjitasya vittasya dānātsiddhiṃ samaśnute // 1,13.65 //
jñānasiddhyā mokṣasiddhiḥ sarveṣāṃ gurvanugrahāt /
mokṣātsvarūpasiddhiḥ syātparānandaṃ samaśnute // 1,13.66 //
satsaṃgātsarvametadvai narāṇāṃ jāyate dvijāḥ /
dhanadhānyādikaṃ sarvaṃ deyaṃ vai gṛhamedhinā // 1,13.67 //
yadyatkāle vastujātaṃ phalaṃ vā dhānyameva ca /
tattatsarvaṃ brāhmaṇebhyo deyaṃ vai hitamicchatā // 1,13.68 //
jalaṃ caiva sadā deyamannaṃ kṣudvyādhiśāṃtaye /
kṣetraṃ dhānyaṃ tathā ' 'mānnamannamevaṃ caturvidham // 1,13.69 //
yāvatkālaṃ yadannaṃ vai bhuktvā śravaṇamedhate /
tāvatkṛtasya puṇyasya tvardhaṃ dāturna saṃśayaḥ // 1,13.70 //
grahītāhigṛhītasya dānādvai tapasā tathā /
pāpasaṃśodhanaṃ kuryādanyathā rauravaṃ vrajet // 1,13.71 //
ātmavittaṃ tridhā kuryāddharmavṛddhyātmabhogataḥ /
nityaṃ naimittakaṃ kāmyaṃ karma kuryāttu dharmataḥ // 1,13.72 //
vittasya vardhanaṃ kuryādvṛddhyaṃśena hi sādhakaḥ /
hitena mitame dhyena bhogaṃ bhogāṃśataścaret // 1,13.73 //
kṛṣyarjite daśāṃśaṃ hi deyaṃ pāpasya śuddhaye /
śeṣeṇa kuryāddharmādi anyathā rauravaṃ vrajet // 1,13.74 //
athavā pāpabuddhiḥ syātkṣayaṃ vā satyameṣyati /
vṛddhivāṇijyake deyaṣṣaḍaṃśo hi vicakṣaṇaiḥ // 1,13.75 //
śuddhapratigrahe deyaścaturthāṃśo dvijottamaiḥ /
akasmādutthite 'rthe hi deyamardhaṃ dvijottamaiḥ // 1,13.76 //
asatpratigrahasarvaṃ durdānaṃ sāgare kṣipet /
āhūya dānaṃ kartavyamātmabhogasamṛddhaye // 1,13.77 //
pṛṣṭaṃ sarvaṃ sadā deyamātmaśaktyanusārataḥ /
janmāṃtare ṛṇī hi syādadatte pṛṣṭavastuni // 1,13.78 //
pareṣāṃ ca tathā doṣaṃ na praśaṃsedvicakṣaṇaḥ /
viśeṣeṇa tathābrahmañchrutaṃ dṛṣṭaṃ ca no vadet // 1,13.79 //
na vadetsarvajaṃtūnāṃ hṛdi roṣakaraṃ budhaḥ /
saṃdhyayoragnikāryaṃ ca kuryādaiśvaryasiddhaye // 1,13.80 //
aśaktastvekakāle vā sūryāgnī ca yathāvidhi /
taṃḍulaṃ dhānyamājyaṃ vā phalaṃ kaṃdaṃ havistathā // 1,13.81 //
sthālīpākaṃ tathā kuryādyathānyāyaṃ yathāvidhi /
pradhānahomamātraṃ vā havyābhāve samācaret // 1,13.82 //
nityasaṃdhānamityuktaṃ tamajasraṃ vidurbudhāḥ /
athavā japamātraṃ vā sūryavaṃdanameva ca // 1,13.83 //
evamātmārthinaḥ kuryurarthārthī ca yathāvidhi /
brahmayajñaratā nityaṃ devapūjāratāstathā // 1,13.84 //
agnipūjāparā nityaṃ gurupūjāratāstathā /
brāhmaṇānāṃ tṛptikarāḥ sarve svargasya bhāginaḥ // 1,13.85 //
||iti śrīśivamahāpurāṇe vidyeśvarasaṃhitāyāṃ trayodaśo 'dhyāyaḥ
ṛṣaya ūcuḥ /
agniyajñadevayajñaṃ brahmayajñaṃ tathaiva ca /
gurupūjāṃ brahmatṛptiṃ krameṇa brūhi naḥ prabho // 1,14.1 //
sūta uvāca /
agnau juhoti yaddravyamagniyajñaḥ sa ucyate /
brahmacaryāśramasthānāṃ samidādhānameva hi // 1,14.2 //
samidagrau vratādyaṃ ca viśeṣayajanādikam /
prathamāśramiṇāmevaṃ yāvadaupāsanaṃ dvijāḥ // 1,14.3 //
ātmanyāropitāgnīnāṃ vanināṃ yatināṃ dvijāḥ /
hitaṃ ca mitamedhyānnaṃ svakāle bhojanaṃ hutiḥ // 1,14.4 //
aupāsanāgnisaṃdhānaṃ samārabhya surakṣitam /
kuṃḍe vāpyatha bhāṃḍe vā tadajasraṃ samīritam // 1,14.5 //
agnimātmanyaraṇyāṃ vā rājadaivavaśāddhruvam /
agnityāgabhayāduktaṃ samāropitamucyate // 1,14.6 //
saṃpatkarī tathā jñeyā sāyamagnyāhutirdvijāḥ /
āyuṣkarīti vijñeyā prātaḥ sūryāhutistathā // 1,14.7 //
agniyajño hyayaṃ prokto divā sūryaniveśanāt /
iṃdrādīnsakalāndevānuddiśyāgnau juhotiyat // 1,14.8 //
devayajñaṃ hi taṃ vidyātsthālīpākādikānkratūn /
caulādikaṃ tathā jñeyaṃ laukikāgnau pratiṣṭhitam // 1,14.9 //
brahmayajñaṃ dvijaḥ kuryāddevānāṃ tṛptaye sakṛt /
brahmayajña iti prokto vedasyā 'dhyayanaṃ bhavet // 1,14.10 //
nityānaṃtaramāsoyaṃ tatastu na vidhīyate /
anagnau devayajanaṃ śṛṇuta śraddhayādarāt // 1,14.11 //
ādisṛṣṭau mahādevaḥ sarvajñaḥ karuṇākaraḥ /
sarvalokopakārārthaṃ vārānkalpitavānprabhuḥ // 1,14.12 //
saṃsāravaidyaḥ sarvajñaḥ sarvabheṣajabheṣajam /
ādāvārogyadaṃ vāraṃ svavāraṃ kṛtavānprabhuḥ // 1,14.13 //
saṃpatkāraṃ svamāyāyā varaṃ ca kṛtavāṃstataḥ /
janane durgatikrāṃte kumārasya tataḥ param // 1,14.14 //
ālasyaduritakrāṃtyai vāraṃ kalpitavānprabhuḥ /
rakṣakasya tathā viṣṇorlokānāṃ hitakāmyayā // 1,14.15 //
puṣṭyarthaṃ caiva rakṣārthaṃ vāraṃ kalpitavānprabhuḥ /
āyuṣkaraṃ tato vāramāyuṣāṃ kartureva hi // 1,14.16 //
trailokyasṛṣṭikarturhi brahmaṇaḥ parameṣṭhinaḥ /
jagadāyuṣyasiddhyarthaṃ vāraṃ kalpitavānprabhuḥ // 1,14.17 //
ādau trailokyavṛddhyarthaṃ puṇyapāpe prakalpite /
tayoḥ kartrostato vāramiṃdrasya ca yamasya ca // 1,14.18 //
bhogapradaṃ mṛtyuharaṃ lokānāṃ ca prakalpitam /
ādityādīnsvasvarūpānsukhaduḥkhasya sūcakān // 1,14.19 //
vāreśānkalpayitvādau jyotiścakrepratiṣṭhitān /
svasvavāre tu teṣāṃ tu pūjā svasvaphalapradā // 1,14.20 //
ārogyaṃ saṃpadaścaiva vyādhīnāṃ śāṃtireva ca /
puṣṭirāyustathā bhogo mṛterhāniryathākramam // 1,14.21 //
vārakramaphalaṃ prāhurdevaprītipuraḥsaram /
anyeṣāmapi devānāṃ pūjāyāḥ phaladaḥ śivaḥ // 1,14.22 //
devānāṃ prītaye pūjāpañcadhaiva prakalpitā /
tattanmaṃtrajapo homo dānaṃ caiva tapastathā // 1,14.23 //
sthaṃḍile pratimāyāṃ ca hyagnau brāhmaṇavigrahe /
samārādhanamityevaṃ ṣoḍaśairupacārakaiḥ // 1,14.24 //
uttarottaravaiśiṣṭyātpūrvābhāve tathottaram /
netrayoḥ śiraso roge tathā kuṣṭhasya śāṃtaye // 1,14.25 //
ādityaṃ pūjayitvā tu brāhmaṇānbhojayettataḥ /
dinaṃ māsaṃ tathā varṣaṃ varṣatrayamathavāpi vā // 1,14.26 //
prārabdhaṃ prabalaṃ cetsyānnaśyedrogajarādikam /
japādyamiṣṭadevasya vārādīnāṃ phalaṃ viduḥ // 1,14.27 //
pāpaśāṃtirviśeṣeṇa hyādivāre nivedayet /
ādityasyaiva devānāṃ brāhmaṇānāṃ viśiṣṭadam // 1,14.28 //
somavāre ca lakṣmyādīnsaṃpadarthaṃ yajedbudhaḥ /
ājyānnena tathā viprānsapatnīkāṃśca bhojayet // 1,14.29 //
kālyādīnbhauma vāre tu yajedrogapraśāṃtaye /
māṣamudgāḍhakānnena brahmaṇāṃścaiva bhojayet // 1,14.30 //
saumyavāre tathā viṣṇuṃ dadhyannena yajedbudhaḥ /
putramitrakalatrādipuṣṭirbhavati sarvadā // 1,14.31 //
āyuṣkāmo gurorvāre devānāṃ puṣṭisiddhaye /
upavītena vastreṇa kṣīrājyena yajedbudhaḥ // 1,14.32 //
bhogārthaṃ bhṛgavāre tu yajeddevānsamāhitaḥ /
ṣaḍrasopetamannaṃ ca dadyādbrāhmaṇatṛptaye // 1,14.33 //
strīṇāṃ ca tṛptaye tadvaddeyaṃ vastrādikaṃ śubham /
apamṛtyuhare maṃde rudrādrīṃśca yajedbudhaḥ // 1,14.34 //
tilahomena dānena tilānnena ca bhojayet /
itthaṃ yajecca vibudhānārogyādiphalaṃ labhet // 1,14.35 //
devānāṃ nityayajane viśeṣayajanepi ca /
snāne dāne jape home brāhmaṇānāṃ ca tarpaṇe // 1,14.36 //
tithinakṣatrayoge ca tattaddevaprapūjane /
ādivārādivāreṣu sarvajño jagadīśvaraḥ // 1,14.37 //
tatadrūpeṇa sarveṣāmārogyādiphalapradaḥ /
deśakālānusāreṇa tathā pātrānusārataḥ // 1,14.38 //
dravyaśraddhānusāreṇa tathā lokānusārataḥ /
tāratamyakramāddevastvārogyādīnprayacchati // 1,14.39 //
śubhādāvaśubhāṃte ca janmarkṣeṣu gṛhe gṛhī /
ārogyādisamṛddhyarthamādityādīngrahānyajet // 1,14.40 //
tasmādvai devayajanaṃ sarvābhīṣṭaphalapradam /
samaṃtrakaṃ brāhmaṇānāmanyeṣāṃ caiva tāṃtrikam // 1,14.41 //
yathāśaktyānurūpeṇa kartavyaṃ sarvadā naraiḥ /
saptasvapi ca vāreṣu naraiḥ śubhaphalepsubhiḥ // 1,14.42 //
daridrastapasā devānyajedāḍhyo dhanena hi /
punaścaivaṃvidhaṃ dharmaṃ kurute śraddhayā saha // 1,14.43 //
punaśca bhogānvividhānbhuktvā bhūmau prajāyate /
chāyāṃ jalāśayaṃ brahmapratiṣṭhāṃ dharmasaṃcayam // 1,14.44 //
sarvaṃ ca vittavānkuryātsadā bhogaprasiddhaye /
kālācca puṇyapākena jñānasiddhiḥ prajāyate // 1,14.45 //
ya imaṃ śṛṇute 'dhyāyaṃ paṭhate vā naro dvijāḥ /
śravaṇasyopakartā ca devayajñaphalaṃ labhet // 1,14.46 //
||iti śrīśivamahāpurāṇe vidyeśvarasaṃhitāyāṃ caturdaśo 'dhyāyaḥ
ṛṣaya ūcuḥ /
deśādīnkramaśo brūhi sūta sarvārthavittam /
sūta uvāca /
śuddhaṃ gṛhaṃ samaphalaṃ devayajñādikarmasu // 1,15.1 //
tato daśaguṇaṃ goṣṭhaṃ jalatīraṃ tato daśa /
tato daśaguṇaṃ bilvatulasyaśvatthamūlakam // 1,15.2 //
tato devālayaṃ vidyāttīrthatīraṃ tato daśa /
tato daśaguṇaṃ nadyāstīrthanadyāstato daśa // 1,15.3 //
saptagaṃgānadītīraṃ tasyā daśaguṇaṃ bhavet /
gaṃgā godāvarī caiva kāverī tāmraparṇikā // 1,15.4 //
siṃdhuśca sarayū revā saptagaṃgāḥ prakīrtitāḥ /
tato 'bdhitīraṃ daśa ca parvatāgre tato daśa // 1,15.5 //
sarvasmādadhikaṃ jñeyaṃ yatra vā rocate manaḥ /
kṛte pūrṇaphalaṃ jñeyaṃ yajñadānādikaṃ tathā // 1,15.6 //
tretāyuge tripādaṃ ca dvāpare 'rdhaṃ sadā smṛtam /
kalau pādaṃ tu vijñeyaṃ tatpādonaṃ tatordhake // 1,15.7 //
śuddhātmanaḥ śuddhadinaṃ puṇyaṃ samaphalaṃ viduḥ /
tasmāddaśaguṇaṃ jñeyaṃ ravisaṃkramaṇe budhāḥ // 1,15.8 //
viṣuve taddaśaguṇamayane taddaśa smṛtam /
taddaśa mṛgasaṃkrāṃtau taccaṃdragrahaṇe daśa // 1,15.9 //
tataśca sūryagrahaṇe pūrṇakālottame viduḥ /
jagadrūpasya sūryasya viṣayogācca rogadam // 1,15.10 //
atastadviṣaśāṃtyarthaṃ snānadānajapāṃ caret /
viṣaśāṃtyarthakālatvātsa kālaḥ puṇyadaḥ smṛtaḥ // 1,15.11 //
janmarkṣe ca vratāṃte ca sūryarāgopamaṃ viduḥ /
mahatāṃ saṃgakālaśca koṭyarkagrahaṇaṃ viduḥ // 1,15.12 //
taponiṣṭhā jñānaniṣṭhā yogino yatayastathā /
pūjāyāḥ pātramete hi pāpasaṃkṣayakāraṇam // 1,15.13 //
caturviṃśatilakṣaṃ vā gāyatryā japasaṃyutaḥ /
brāhmaṇastu bhavetpātraṃ saṃpūrṇaphalabhogadam // 1,15.14 //
patanāttrāyata iti pātraṃ śāstre prayujyate /
dātuśca pātakāttrāṇātpātramityabhidhīyate // 1,15.15 //
gāyakaṃ trāyate pātādgāyatrītyucyate hi sā /
yathā 'rthahino loke 'sminparasyārthaṃ na yacchati // 1,15.16 //
arthavāniha yo loke parasyārthaṃ prayacchati /
svayaṃ śuddho hi pūtātmā narānsatrātumarhati // 1,15.17 //
gāyatrījapaśuddho hi śuddhabrāhmaṇa ucyate /
tasmāddāne jape home pūjāyāṃ sarvakarmaṇi // 1,15.18 //
dānaṃ kartuṃ tathā trātuṃ pātraṃ tu brāhmaṇorhati /
annasya kṣudhitaṃ pātraṃ nārīnaramayātmakam // 1,15.19 //
brāhmaṇaṃ śreṣṭhamāhūya yatkāle susamāhitam /
tadarthaṃ śabdamarthaṃ vā sadbodhakamabhīṣṭadam // 1,15.20 //
icchāvataḥ pradānaṃ ca saṃpūrṇaphaladaṃ viduḥ /
yatpraśnānaṃtaraṃ dattaṃ tadarthaphaladaṃ viduḥ // 1,15.21 //
yatsevakāya dattaṃ syāttatpādaphaladaṃ viduḥ /
jātimātrasya viprasya dīnavṛtterdvijarṣabhāḥ // 1,15.22 //
dattamarthaṃ hi bhogāya bhūrlokedaśavārṣikam /
vedayuktasya viprasya svarge hi daśavārṣikam // 1,15.23 //
gāyatrījapayuktasya satye hi daśavārṣikam /
viṣṇubhaktasya viprasya dattaṃ vaikuṃṭhadaṃ viduḥ // 1,15.24 //
śivabhaktasya viprasya dattaṃ kailāsadaṃ viduḥ /
tattallokopabhogārthaṃ sarveṣāṃ dānamiṣyate // 1,15.25 //
daśāṃgamannaṃ viprasya bhānuvāre dadannaraḥ /
parajanmani cārogyaṃ daśavarṣaṃ samaśnute // 1,15.26 //
bahumānamathāhvānamabhyaṃgaṃ pādasevanam /
vāso gaṃdhādyarcanaṃ ca ghṛtāpūparasottaram // 1,15.27 //
ṣaḍrasaṃ vyaṃjanaṃ caiva tāṃbūlaṃ dakṣiṇottaram /
namaścānugamaścaiva svannadānaṃ daśāṃgakam // 1,15.28 //
daśāṃgamannaṃ viprebhyo daśabhyo vai dadannaraḥ /
arkavāre tathā ' 'rogyaṃ śatavarṣaṃ samaśnute // 1,15.29 //
somavārādivāreṣu tattadvāraguṇaṃ phalam /
annadānasya vijñeyaṃ bhūrloke parajanmani // 1,15.30 //
saptasvapi ca vāreṣu daśabhyaśca daśāṃgakam /
annaṃ dattvā śataṃ varṣamārogyādikamaśnute // 1,15.31 //
evaṃ śatebhyo viprebhyo bhānuvāre dadannaraḥ /
sahasravarṣamārogyaṃ śarvaloke samaśnute // 1,15.32 //
sahasrebhyastathā dattvā 'yutavarṣaṃ samaśnute /
evaṃ somādivāreṣu vijñeyaṃ hi vipaścitā // 1,15.33 //
bhānuvāre sahasrāṇāṃ gāyatrīpūtacetasām /
annaṃ dattvā satyaloke hyārogyādi samaśnute // 1,15.34 //
ayutānāṃ tathā dattvā viṣṇuloke samaśnute /
annaṃ dattvā tu lakṣāṇāṃ rudraloke samaśnute // 1,15.35 //
bālānāṃ brahmabuddhyā hi deyaṃ vidyārthibhirnaraiḥ /
yūnāṃ ca viṣṇubuddhyā hi putrakāmārthibhirnaraiḥ // 1,15.36 //
vṛddhānāṃ rudrabuddhyā hi deyaṃ jñānārthibhirnaraiḥ /
bālastrībhāratībuddhyā buddhikāmairnarottamaiḥ // 1,15.37 //
lakṣmībuddhyā yuvastrīṣu bhogakāmairnarottamaiḥ /
vṛddhāsu pārvatībuddhyā deyamātmārthibhirjanaiḥ // 1,15.38 //
śilavṛttyoñchavṛttyā ca gurudakṣiṇayārjitam /
śuddhadravyamiti prāhustatpūrṇaphaladaṃ viduḥ // 1,15.39 //
śuklapratigrahāddattaṃ madhyamaṃ dravyamucyate /
kṛṣivāṇijyakopetamadhamaṃ dravyamucyate // 1,15.40 //
kṣatriyāṇāṃ viśāṃ caiva śauryavāṇijyakārjitam /
uttamaṃ dravyamityāhuḥ śūdrāṇāṃ bhṛtakārjitam // 1,15.41 //
strīṇāṃ dharmārthināṃ dravyaṃ paitṛkaṃ bhartṛkaṃ tathā /
gavādīnāṃ dvādaśīnāṃ caitrādiṣu yathākramam // 1,15.42 //
saṃbhūya vā puṇyakāle dadyādiṣṭasamṛddhaye /
gobhūtilahiraṇyājyavāsodhānyaguḍāni ca // 1,15.43 //
raupyaṃ lavaṇakūṣmāṃḍe kanyādvādaśakaṃ tathā /
godānāddattagavyena gomayenopakāriṇā // 1,15.44 //
dhanadhānyādyāśritānāṃ duritānāṃ nivāraṇam /
jalasnehādyāśritānāṃ duritānāṃ tu gojalaiḥ // 1,15.45 //
kāyikāditrāṇāṃ tu kṣīradadhyājyakaistathā /
tathā teṣāṃ ca puṣṭiśca vijñeyā hi vipaścitā // 1,15.46 //
bhūdānaṃ tu pratiṣṭhārthamiha cā 'mutra ca dvijāḥ /
tiladānaṃ balārthaṃ hi sadā mṛtyujayaṃ viduḥ // 1,15.47 //
hiraṇyaṃ jāṭharāgnestu vṛddhidaṃ vīryadaṃ tathā /
ājyaṃ puṣṭikaraṃ vidyādvastramāyuṣkaraṃ viduḥ // 1,15.48 //
dhānyamannaṃ samṛddhyarthaṃ madhurāhāradaṃ guḍam /
raupyaṃ retobhivṛddhyarthaṃ ṣaḍrasārthaṃ tu lāvaṇam // 1,15.49 //
sarvaṃ sarvasamṛddhyarthaṃ kūṣmāṃḍaṃ puṣṭidaṃ viduḥ /
prāptidaṃ sarvabhogānāmiha cā 'mutra ca dvijāḥ // 1,15.50 //
yāvajjīvanamuktaṃ hi kanyādānaṃ tu bhogadam /
panasāmrakapitthānāṃ vṛkṣāṇāṃ phalameva ca // 1,15.51 //
kadalyādyauṣadhīnāṃ ca phalaṃ gulmodbhavaṃ tathā /
māṣādīnāṃ ca mudgānāṃ phalaṃ śākādikaṃ tathā // 1,15.52 //
marīcisarṣapādyānāṃ śākopakaraṇaṃ tathā /
yadṛtau yatphalaṃ siddhaṃ taddeyaṃ hi vipaścitā // 1,15.53 //
śrotrādīṃdriyatṛptiśca sadā deyā vipaścitā /
śabdādidaśabhogārthaṃ digādīnāṃ ca tuṣṭidā // 1,15.54 //
vedaśāstraṃ samādāya buddhvā gurumukhātsvayam /
karmaṇāṃ phalamastīti buddhirāstikyamucyate // 1,15.55 //
baṃdhurājabhayādbuddhiśraddhā sā ca kanīyasī /
sarvābhāve daridrastu vācā vā karmaṇā yajet // 1,15.56 //
vācikaṃ yajanaṃ vidyānmaṃtrastotrajapādikam /
tīrthayātrāvratādyaṃ hi kāyikaṃ yajanaṃ viduḥ // 1,15.57 //
yena kenāpyupāyena hyalpaṃ vā yadi vā bahu /
devatārpaṇabuddhyā ca kṛtaṃ bhogāya kalpate // 1,15.58 //
tapaścaryā ca dānaṃ ca kartavyamubhayaṃ sadā /
pratiśrayaṃ pradātavyaṃ svavarṇaguṇaśobhitam // 1,15.59 //
devānāṃ tṛptaye 'tyarthaṃ sarvabhogapradaṃ budhaiḥ /
ihā 'mutrottamaṃ janmasadābhogaṃ labhedbudhaḥ /
īśvarārpaṇabuddhyā hi kṛtvā mokṣaphalaṃ labhet // 1,15.60 //
ya imaṃ paṭhate 'dhyāyaṃ yaḥ śṛṇoti sadā naraḥ /
tasya vaidharmabuddhiśca jñānasiddhiḥ prajāyate // 1,15.61 //
||iti śrīśivamahāpurāṇe vidyeśvarasaṃhitāyāṃ pañcadaśodhyāyaḥ
ṛṣaya ūcuḥ /
pārthivapratimāpūjāvidhānaṃ brūhi sattama /
yena pūjāvidhānena sarvābhiṣṭamavāpyate // 1,16.1 //
sūta uvāca /
susādhupṛṣṭaṃ yuṣmābhiḥ sadā sarvārthadāyakam /
sadyo duḥkhasya śamanaṃ śṛṇuta prabravīmi vaḥ // 1,16.2 //
apamṛtyuharaṃ kālamṛtyoścāpi vināśanam /
sadyaḥ kalatraputrādidhanadhānyapradaṃ dvijāḥ // 1,16.3 //
annādibhojyaṃ vastrādisarvamutpadyate yataḥ /
tato mṛdādipratimāpūjābhīṣṭapradā bhuvi // 1,16.4 //
puruṣāṇāṃ ca nārīṇāmadhikārotra niścitam /
nadyāṃ taḍāge kūpe vā jalāṃtarmṛdamāharet // 1,16.5 //
saṃśodhya gaṃdhacūrṇena peṣayitvā sumaṃḍape /
hastena pratimāṃ kuryātkṣīreṇa ca susaṃskṛtām // 1,16.6 //
aṃgapratyaṃgakopetāmāyudhaiśca samanvitām /
padmāsanasthitāṃ kṛtvā pūjayedādareṇa hi // 1,16.7 //
vighneśādityaviṣṇūnāmaṃbāyāśca śivasya ca /
śivasyaśivaliṃgaṃ ca sarvadā pūjayeddvija // 1,16.8 //
ṣoḍaśairupacāraiśca kuryāttatphalasiddhaye /
puṣpeṇa prokṣaṇaṃ kuryādabhiṣekaṃ samaṃtrakam // 1,16.9 //
śālyannenaiva naivedyaṃ sarvaṃ kuḍavamānataḥ /
gṛhe tu kuḍavaṃ jñeyaṃ mānuṣe prasthamiṣyate // 1,16.10 //
daive prasthatrayaṃ yogyaṃ svayaṃbhoḥ prasthapañcakam /
evaṃ pūrṇaphalaṃ vidyādadhikaṃ vai dvayaṃ trayam // 1,16.11 //
sahasrapūjayā satyaṃ satyalokaṃ labheddvijaḥ /
dvādaśāṃgulamāyāmaṃ dviguṇaṃ ca tato 'dhikam // 1,16.12 //
pramāṇamaṃgulasyaikaṃ tadūrdhvaṃ pañcakatrayam /
ayodārukṛtaṃ pātraṃ śivamityucyate budhaiḥ // 1,16.13 //
tadaṣṭabhāgaḥ prasthaḥ syāttaccatuḥkuḍavaṃ matam /
daśaprasthaṃ śataprasthaṃ sahasraprasthameva ca // 1,16.14 //
jalatailādigaṃdhānāṃ yathāyogyaṃ ca mānataḥ /
mānuṣārṣasvayaṃbhūnāṃ mahāpūjeti kathyate // 1,16.15 //
abhiṣekādātmaśuddhirgaṃdhātpuṇyamavāpyate /
āyustṛptiśca naivedyāddhūpādarthamavāpyate // 1,16.16 //
dīpājjñānamavāpnoti tāṃbūlādbhogamāpnuyāt /
tasmātsnānādikaṃ ṣaṭkaṃ prayatnena prasādhayet // 1,16.17 //
namaskāro japaścaiva sarvābhīṣṭapradāvubhau /
pūjānte ca sadākāryau bhogamokṣārthibhirnaraiḥ // 1,16.18 //
saṃpūjya manasā pūrvaṃ kuryāttattatsadā naraḥ /
devānāṃ pūjayā caiva tattallokamavāpnuyāt // 1,16.19 //
tadavāṃtaraloke ca yatheṣṭaṃ bhogyamāpyate /
tadviśeṣānpravakṣyāmi śṛṇuta śraddhayā dvijāḥ // 1,16.20 //
vighneśapūjayā samyagbhūrloke 'bhīṣṭamāpnuyāt /
śukravāre caturthyāṃ ca site śrāvaṇabhādrake // 1,16.21 //
bhiṣagṛkṣe dhanurmāse vighneśaṃ vidhivadyajet /
śataṃ pūjāsahasraṃ vā tatsaṃkhyākadinairvrajet // 1,16.22 //
devāgniśraddhayā nityaṃ putradaṃ ceṣṭadaṃ nṛṇām /
sarvapāpapraśamanaṃ tattadduritanāśanam // 1,16.23 //
vārapūjāṃśivādīnāmātmaśuddhipradāṃ viduḥ /
tīthinakṣatrayogānāmādhāraṃ sārvakāmikam // 1,16.24 //
tathā bṛddhikṣayābhāvātpūrṇabrahmātmakaṃ viduḥ /
udayādudayaṃ vāro brahmaprabhṛti karmaṇām // 1,16.25 //
tithyādau devapūjā hi pūrṇabhogapradā nṛṇām /
pūrvabhāgaḥ pitḥṇāṃ tu niśi yuktaḥ praśasyate // 1,16.26 //
parabhāgastu devānāṃ divā yuktaḥ praśāsyate /
udayavyāpinī grāhyā madhyāhne yadi sā tithiḥ // 1,16.27 //
devakārye tathā grāhyāsthiti ṛkṣādikāḥ śubhāḥ /
samyagvicārya vārādīnkuryātpūjājapādikam // 1,16.28 //
pūjāryate hyaneneti vedeṣvarthasya yojanā /
pūrṇabhogaphalasiddhiśca jāyate tena karmaṇā // 1,16.29 //
manobhāvāṃstathā jñānamiṣṭabhogārthayojanāt /
pūjāśabdartha evaṃ hi viśruto lokavedayoḥ // 1,16.30 //
nityanaimittikaṃ kālātsadyaḥ kāmye svanuṣṭhite /
nityaṃ māsaṃ ca pakṣaṃ ca varṣaṃ caiva yathākramam // 1,16.31 //
tattatkarmaphalaprāptistādṛkpāpakṣayaḥ kramāt /
mahāgaṇapateḥ pūjā caturthyāṃ kṛṣṇapakṣake // 1,16.32 //
pakṣapāpakṣayakarī pakṣabhogaphalapradā /
caitre caturthyāṃ pūjā ca kṛtā māsaphalapradā // 1,16.33 //
varṣabhogapradā jñeyā kṛtā vai siṃhabhādrake /
śravaṇyādityavāre ca saptamyāṃ hastabhe dine // 1,16.34 //
māghaśukle ca saptamyāmādityayajanaṃ caret /
jyeṣṭhabhādrakasaumye ca dvādaśyāṃ śravarṇakṣake // 1,16.35 //
dvādaśyāṃ viṣṇuyajanamiṣṭaṃsaṃpatkaraṃ viduḥ /
śrāvaṇe viṣṇuyajanamiṣṭārogyapradaṃ bhavet // 1,16.36 //
gavādīndvādaśānarthānsāṃgāndatvā tu yatphalam /
tatphalaṃ samavāpnoti dvādaśyāṃ viṣṇutarpaṇāt // 1,16.37 //
dvādaśyāṃ dvādaśānviprānviṣṇordvādaśanāmataḥ /
ṣoḍaśairupacāraiśca yajettatprītimāpnuyāt // 1,16.38 //
evaṃ ca sarvadevānāṃ tattaddvādaśanāmakaiḥ /
dvādaśabrahmayajanaṃ tattatprītikaraṃ bhavet // 1,16.39 //
karkaṭe somavāre ca navamyāṃ mṛgaśīrṣake /
aṃbāṃ yajedbhūtikāmaḥ sarvabhogaphalapradām // 1,16.40 //
āśvayukchuklanavamī sarvābhīṣṭaphalapradā /
ādivāre caturdaśyāṃ kṛṣṇapakṣe viśeṣataḥ // 1,16.41 //
ārdrāyāṃ ca mahārdrāyāṃ śivapūjā viśiṣyate /
māghakṛṣṇacaturdaśyāṃ sarvābhīṣṭaphalapradā // 1,16.42 //
āyuṣkarī mṛtyuharā sarvasiddhikarī nṛṇām /
jyeṣṭhamāse mahārdrāyāṃ caturdaśīdinepi ca // 1,16.43 //
mārgaśīrṣārdrakāyāṃ vā ṣoḍaśairupacārakaiḥ /
tattanmūrtiśivaṃ pūjya tasya vai pādadarśanam // 1,16.44 //
śivasya yajanaṃ jñeyaṃ bhogamokṣapradaṃ nṛṇām /
vārādidevayajanaṃ kārtike hi viśiṣyate // 1,16.45 //
kārtike māsi saṃprāpte sarvāndevānyajedbudhaḥ /
dānena tapasā homairjapena niyamena ca // 1,16.46 //
ṣoḍaśairupacāraiśca pratimā vipramaṃtrakaiḥ /
brāhmaṇānāṃ bhojanena niṣkāmārtikaro bhavet // 1,16.47 //
kārtike devayajanaṃ sarvabhogapradaṃ bhavet /
vyādhīnāṃ haraṇaṃ caiva bhavedbhūtagrahakṣayaḥ // 1,16.48 //
kārtikādityavāreṣu nṛṇāmādityapūjanāt /
tailakārpāsadānāttu bhavetkuṣṭhādisaṃkṣayaḥ // 1,16.49 //
harītakīmarīcīnāṃ vastrakṣīrādidānataḥ /
brahmapratiṣṭhayā caiva kṣayarogakṣayo bhavet // 1,16.50 //
dīpasarṣapadānācca apasmārakṣayo bhavet /
kṛttikāsomavāreṣu śivasya yajanaṃ nṛṇām // 1,16.51 //
mahādāridryaśamanaṃ sarvasaṃpatkaraṃ bhavet /
gṛhakṣetrādidānācca gṛhopakaraṇādinā // 1,16.52 //
kṛttikābhaumavāreṣu skaṃdasya yajanānnṛṇām /
dīpaghaṃṭādidānādvai vāksiddhiracirādbhavet // 1,16.53 //
kṛttikāsaumyavāreṣu viṣṇorvai yajanaṃ nṛṇām /
dadhyodanasya dānaṃ ca satsaṃtānakaraṃ bhavet // 1,16.54 //
kṛtikāguruvāreṣu brahmaṇo yajanāddhanaiḥ /
madhusvarṇājyadānena bhogavṛddhirbhavennṛṇām // 1,16.55 //
kṛttikāśukravāreṣu gajakomeḍayājanāt /
gaṃdhapuṣpānnadānena bhogyavṛddhirbhavennṛṇām // 1,16.56 //
vaṃdhyā suputraṃ labhate svarṇaraupyādidānataḥ /
kṛttikāśanivāreṣu dikpālānāṃ ca vaṃdanam // 1,16.57 //
diggajānāṃ ca nāgānāṃ setupānāṃ ca pūjanam /
gajakomeḍo gajavaktraḥ tryaṃbakasya ca rudrasya viṣṇoḥ pāpaharasya ca // 1,16.58 //
jñānadaṃ brahmaṇaścaiva dhanvaṃtaryaśvinostathā /
rogāpamṛtyuharaṇaṃ tatkālavyādhiśāṃtidam // 1,16.59 //
lavaṇāyasatailānāṃ māṣādīnāṃ ca dānataḥ /
trikaṭuphalagaṃdhānāṃ jalādīnāṃ ca dānataḥ // 1,16.60 //
dravāṇāṃ kaṭhinānāṃ ca prasthena palamānataḥ /
svargaprāptirdhanurmāse hyuṣaḥkāle ca pūjanam // 1,16.61 //
śivādīnāṃ ca sarveṣāṃ kramādvai sarvasiddhaye /
śālyannasya haviṣyasya naivedyaṃ śastamucyate // 1,16.62 //
vividhānnasya naivedyaṃ dhanurmāse viśiṣyate /
mārgaśīrṣe 'nnadasyaiva sarvamiṣṭaphalaṃ bhavet // 1,16.63 //
pāpakṣayaṃ ceṣṭasiddhiṃ cārogyaṃ dharmameva ca /
samyagvedaparijñānaṃ sadanuṣṭhānameva ca // 1,16.64 //
ihāmutra mahābhogānaṃte yogaṃ ca śāśvatam /
vedāṃtajñānasiddhiṃ ca mārgaśīrṣānnado labhet // 1,16.65 //
mārgaśīrṣe hyuṣaḥkāle dinatrayamathāpi vā /
yajeddevānbhogakāmo nādhanurmāsiko bhavet // 1,16.66 //
yāvatsaṃgavakālaṃ tu dhanurmāso vidhīyate /
dhanurmāse nirāhāro māsamātraṃ jiteṃdriyaḥ // 1,16.67 //
āmadhyāhnajapedvipro gāyatrīṃ vedamātaram /
pañcākṣarādikānmaṃtrānpaścādāsaptikaṃ japet // 1,16.68 //
jñānaṃ labdhvā ca dehāṃte vipro muktimavāpnuyāt /
anyeṣāṃ naranārīṇāṃ triḥsnānena japena ca // 1,16.69 //
sadā pañcākṣarasyaiva viśuddhaṃ jñānamāpyate /
iṣṭamantrānsadājaptvā mahāpāpakṣayaṃ labhet // 1,16.70 //
dhanurmāse viśeṣeṇa mahānaivedyamācaret /
śālitaṃḍulabhāreṇa marīcaprasthakena ca // 1,16.71 //
gaṇanāddvādaśaṃ sarvaṃ madhvājyakuḍavena hi /
droṇayuktena mudgena dvādaśavyaṃjanena ca // 1,16.72 //
ghṛtapakvairapūpaiśca modakaiḥ śālikādibhiḥ /
dvādaśaiśca dadhikṣīrairdvādaśaprasthakena ca // 1,16.73 //
nārikelaphalādīnāṃ tathā gaṇanayā saha /
dvādaśakramukairyuktaṃ ṣaṭtriṃśatpatrakairyutam // 1,16.74 //
karpūrakhuracūrṇena pañcasaugaṃdhikairyutam /
tāṃbūlayuktaṃ tu yadā mahānaivedyalakṣaṇam // 1,16.75 //
mahānaivedyametadvai devatārpaṇapūrvakam /
varṇānukramapūrveṇa tadbhaktebhyaḥ pradāpayet // 1,16.76 //
evaṃ caudananaivedyādbhūmau rāṣṭrapatirbhavet /
mahānaivedyadānena naraḥ svargamavāpnuyāt // 1,16.77 //
mahānaivedyadānena sahasreṇa dvijarṣabhāḥ /
satyaloke ca talloke pūrṇamāyuravāpnuyāt // 1,16.78 //
sahasrāṇāṃ ca triṃśatyā mahānaivedyadānataḥ /
tadūrdhvalokamāpyaiva na punarjanmabhāgbhavet // 1,16.79 //
sahasrāṇāṃ ca ṣaṭtriṃśajjanma naivedyamīritam /
tāvannaivedyadānaṃ tu mahāpūrṇaṃ taducyate // 1,16.80 //
mahāpūrṇasya naivedyaṃ janmanaivedyamiṣyate /
janmanaivedyadānena punarjanma na vidyate // 1,16.81 //
ūrje māsi dine puṇye janma naivedyamācaret /
saṃkrāṃtipātajanmarkṣapaurṇamāsyādisaṃyute // 1,16.82 //
abdajanmadine kuryājjanmanaivedyamuttamam /
māsāṃtareṣu janmarkṣapūrṇayogadinepi ca // 1,16.83 //
melanecaśanervāpitāvatsāhasramācaret /
janmanaivedyadānenajanmārpaṇaphalaṃlabhet // 1,16.84 //
janmārpaṇācchivaḥ prītiḥsvasāyujyaṃdadātihi /
idaṃtajjanmanaivedyaṃśivasyaivapradāpayet // 1,16.85 //
yoniliṃgasvarūpeṇaśivojanmānirūpakaḥ /
tasmājjanmanivṛttyarthaṃjanma pūjā śivasya hi // 1,16.86 //
biṃdunādātmakaṃsarvaṃjagatsthāvarajaṃgamam /
biṃduḥśaktiḥśivonādaḥśivaśaktyātmakaṃjagat // 1,16.87 //
nādādhāramidaṃbiṃdurbiṃdvādhāramidaṃ jagat /
jagadādhārabhūtauhibiṃdunādau vyavasthitau // 1,16.88 //
vindunādayutaṃsarvaṃsakalīkaraṇaṃbhavet /
sakalīkaraṇājjanmajagatprāpnotyasaṃśayaḥ // 1,16.89 //
biṃdunādātmakaṃliṃgaṃjagatkāraṇamucyate /
biṃdurdervīśivonādaḥśivaliṃgaṃtukathyate // 1,16.90 //
tasmājjanmanivṛttyarthaṃśivaliṃgaṃprapūjayet /
mātādevībiṃdurūpānādarūpaḥ śivaḥ pitā // 1,16.91 //
pūjitābhyāṃpitṛbhyāṃtuparamānaṃda eva hi /
paramānaṃdalābhārthaṃśivaliṃgaṃprapūjayet // 1,16.92 //
sādevījagatāṃmātāsaśivojagataḥ pitā /
pitroḥ śuśrūṣakenityaṃkṛpādhikyaṃ hi vardhate // 1,16.93 //
kṛpayāṃtargataiśvaryaṃpūjakasyadadātihi /
tasmādaṃtargatānaṃdalābhārthaṃmunipuṃgavāḥ // 1,16.94 //
pitṛmātṛsvarūpeṇaśivaliṃgaṃprapūjayet /
bhargaḥ puruṣarūpo hi bhargāprakṛtirucyate // 1,16.95 //
avyaktāṃtaradhiṣṭhānaṃ garbhaḥ puruṣa ucyate /
suvyaktāṃtaradhiṣṭhānaṃgarbhaḥ prakṛtirucyate // 1,16.96 //
puruṣatvādigarbhohigarbhavāñjanakoyataḥ /
puruṣātprakṛtoyuktaṃprathamaṃjanmakathyate // 1,16.97 //
prakṛtervyaktatāṃyātaṃdvitīyaṃ janma kathyate /
janmajaṃturmṛtyujanma puruṣātpratipadyate // 1,16.98 //
anyatobhāvyate 'vaśyaṃmāyayājanmakathyate /
jīryatejanmakālādyattasmājjīva iti smṛtaḥ // 1,16.99 //
janmatetanyate pāśairjīvaśabdārtha eva hi /
janmapāśanivṛttyarthaṃjanmaliṃgaṃprapūjayet // 1,16.100 //
bhaṃ vṛddhiṃ gacchatītyarthādbhagaḥprakṛtirucyate /
prākṛtaiḥ śabdamātrādyaiḥ prākṛteṃdriyabhojanāt // 1,16.101 //
bhagasyedaṃ bhogamiti śabdārtho mukhyataḥ śrutaḥ /
mukhyo bhagastu prakṛtirbhagavāñchiva ucyate // 1,16.102 //
bhagavānbhogadātāhinā 'nyobhogapradāyakaḥ /
bhagasvāmīcabhagavānbharga ityucyatebudhaiḥ // 1,16.103 //
bhagenasahitaṃliṃgaṃ bhagaṃliṃgenasaṃyutam /
ihāmutracabhogārthaṃnityabhogārthameva ca // 1,16.104 //
bhagavaṃtaṃmahādevaṃ śivaliṃgaṃprapūjayet /
lokaprasavitāsūryastaccihnaṃ prasavādbhavet // 1,16.105 //
liṃgeprasūtikartāraṃliṃginaṃpuruṣoyajet /
liṃgārthagamakaṃcihnaṃliṃgamityabhidhīyate // 1,16.106 //
liṃgamarthaṃhipuruṣaṃ śivaṃgamayatītyadaḥ /
śivaśaktyoścacihnasyamelanaṃliṃgamucyate // 1,16.107 //
svacihnapūjanātprītaścihnakāryaṃ na vīyate /
cihnakāryaṃtujanmādijanmādyaṃvinivartate // 1,16.108 //
prākṛtaiḥ puruṣaiścāpibāhyābhyaṃtarasaṃbhavaiḥ /
ṣoḍaśairupacāraiśca śivaliṃgaṃprapūjayet // 1,16.109 //
evamādityavārehipūjājanmanivartikā /
ādivāremahāliṃgaṃpraṇavenaivapūjayet // 1,16.110 //
ādivāre pañcagavyairabhiṣeko viśiṣyate /
gomayaṃgojalaṃkṣīraṃdadhyājyaṃ pañcagavyakam // 1,16.111 //
kṣīrādyaṃcapṛthakccaivamadhunācekṣusārakaiḥ /
gavyakṣīrānnanaivedyaṃpraṇavenaivakārayet // 1,16.112 //
praṇavaṃdhvaniliṃgaṃtunādaliṃgaṃsvayaṃbhuvaḥ /
biṃduliṃgaṃ tu yaṃtraṃsyānmakāraṃtupratiṣṭhitam // 1,16.113 //
ukāraṃcaraliṃgaṃsyādakāraṃguruvigraham /
ṣaḍliṃgapūjayānityaṃjīvanmuktonasaṃśayaḥ // 1,16.114 //
śivasyabhaktyāpūjā hi janmamuktikarīnṛṇām /
rudrākṣadhāraṇātpādamardhaṃ vaibhūtidhāraṇāt // 1,16.115 //
tripādaṃ maṃtrajāpyācca pūjayā pūrṇabhaktimān /
śivaliṃgaṃ ca bhaktaṃ ca pūjya mokṣaṃ labhennaraḥ // 1,16.116 //
ya imaṃ paṭhate 'dhyāyaṃ śṛṇuyādvā samāhitaḥ /
tasyaiva śivabhaktiśca vardhatesudṛḍhā dvijāḥ // 1,16.117 //
||iti śrīśivamahāpurāṇe vidyeśvarasaṃhitāyāṃ ṣoḍaśo 'dhyāyaḥ
ṛṣaya ūcuḥ /
praṇavasyacamāhātmyaṃṣaḍliṃgasyamahāmune /
śivabhaktasyapūjāṃcakramaśobrūhinaḥprabho // 1,17.1 //
sūta uvāca /
tapodhanairbhavadbhiśca samyakpraśnastvayaṃ kṛtaḥ /
asyottaraṃmahādevojānātismanacāparaḥ // 1,17.2 //
athāpivakṣyetamahaṃśivasyakṛpayaivahi /
śivo 'smākaṃcayuṣmākaṃrakṣāṃgṛhṇātubhūriśaḥ // 1,17.3 //
prohiprakṛtijātasyasaṃsārasyamahodadheḥ /
navaṃ nāvāṃtaramiti praṇavaṃ vai vidurbudhāḥ // 1,17.4 //
praḥprapañconanāstivo yuṣmākaṃpraṇavaṃviduḥ /
prakarṣeṇanayedyasmānmokṣaṃvaḥ praṇavaṃ viduḥ // 1,17.5 //
svajāpakānāṃyogināṃsvamaṃtrapūjakasyaca /
sarvakarmakṣayaṃkṛtvādivyajñānaṃtunūtanam // 1,17.6 //
tameva māyārahitaṃ nūtanaṃ paricakṣate /
prakarṣeṇa mahātmānaṃ navaṃ śuddhasvarūpakam // 1,17.7 //
nūtanaṃ vai karotīti praṇavaṃ taṃ vidurbudhāḥ /
praṇavaṃdvividhaṃproktaṃsūkṣmasthūlavibhedataḥ // 1,17.8 //
sūkṣmamekākṣaraṃ vidyātsthūlaṃ pañcākṣaraṃ viduḥ /
sūkṣmamavyaktapañcārṇaṃ suvyaktārṇaṃ tathetarat // 1,17.9 //
jīvanmuktasya sūkṣmaṃ hi sarvasāraṃ hi tasyahi /
maṃtreṇārthānusaṃdhānaṃ svadehavilayāvadhi // 1,17.10 //
svadehegalitepūrṇaṃśivaṃprāpnotiniścayaḥ /
kevalaṃmaṃtrajāpītuyogaṃprāpnotiniścayaḥ // 1,17.11 //
ṣaṭtriṃśatkoṭijāpītuniścayaṃyogamāpnuyāt /
sūkṣmaṃcadvividhaṃjñeyaṃhrasvadīrghavibhedataḥ // 1,17.12 //
akāraśca ukāraścamakāraścatataḥparam /
biṃdunādayutaṃ taddhi śabdakālakalānvitam // 1,17.13 //
dīrghapraṇavamevaṃhiyogināmevahṛdgatam /
makāraṃtaṃtritattvaṃ hi hrasvapraṇava ucyate // 1,17.14 //
śivaḥśaktistayoraikyaṃmakāraṃtutrikātmakam /
hrasvamevaṃhijāpyaṃsyātsarvapāpakṣayaiṣiṇām // 1,17.15 //
bhūvāyukanakārṇodyoḥśabdādyāścatathādaśa /
āśānvayedaśapunaḥ pravṛttā itikathyate // 1,17.16 //
hrasvamevapravṛttānāṃnivṛttānāṃtudīrghakam /
vyāhṛtyādaucamaṃtrādaukāmaṃśabdakalāyutam // 1,17.17 //
vedādaucaprayojyaṃsyādvaṃdanesaṃdhyayorapi /
navakauṭijapāñjaptvāsaṃśuddhaḥpuruṣobhavet // 1,17.18 //
punaścanavakoṭyātupṛthivījayamāpnuyāt /
punaścanavakoṭyātuhyapāṃjayamavāpnuyāt // 1,17.19 //
punaścanavakoṭyātutejasāṃjayamāpnuyāt /
punaścanavakoṭyā tu vāyorjayamavāpnuyāt /
ākāśajayamāpnoti navakoṭijapena vai // 1,17.20 //
gaṃdhādīnāṃkrameṇaivanavakoṭijapeṇavai /
ahaṃkārasya ca punarnava koṭijapena vai // 1,17.21 //
sahasramaṃtrajaptena nityaśuddho bhavetpumān /
tataḥ paraṃsvasiddhyarthaṃjapobhavatihidvijāḥ // 1,17.22 //
evamaṣṭottaraśatakoṭijaptenavaipunaḥ /
praṇavenaprabuddhastuśuddhayogamavāpnuyāt // 1,17.23 //
śuddhayogenasaṃyuktojīvanmuktonasaṃśayaḥ /
sadājapansadādhyāyañchivaṃ praṇavarūpiṇam // 1,17.24 //
samādhisthomahāyogīśiva eva nasaṃśayaḥ /
ṛṣicchaṃdodevatādinyasyadehepunarjapet // 1,17.25 //
praṇavaṃ mātṛkāyuktaṃdehetyasya ṛṣirbhavet /
daśamātṛṣaḍadhvādi sarvaṃnyāsaphalaṃ labhet // 1,17.26 //
pravṛttānāṃ camiśrāṇāṃsthūlapraṇavamiṣyate /
kriyātapojapairyuktāstrividhāḥ śivayoginaḥ // 1,17.27 //
dhanādivibhavaiścaivakarādyaṃgairnamādibhiḥ /
kriyayā pūjayāyuktaḥkriyāyogīti kathyate // 1,17.28 //
pūjāyuktaścamitabhugbāhyaṃdriyajayānvitaḥ /
paradrohādirahitastapoyogīti kathyate // 1,17.29 //
etairyuktaḥsadākruddhaḥsarvakāmādivarjitaḥ /
sadājapaparaḥśāṃtojapayogīti taṃviduḥ // 1,17.30 //
upacāraiḥ ṣoḍaśabhiḥ pūjayā śivayoginām /
sālokyādikrameṇaivaśuddhomuktiṃlabhennaraḥ // 1,17.31 //
japayogamathovakṣyegadataḥ śṛṇutadvijāḥ /
tapaḥkarturjapaḥ proktoyajjamanparimārjate // 1,17.32 //
śivanāmanamaḥpūrvaṃcaturthyāṃpañcatattvakam /
sthūlapraṇavarūpaṃ hi śivapañcākṣaraṃ dvijāḥ // 1,17.33 //
pañcākṣarajapenaiva sarvasiddhiṃ labhennaraḥ /
praṇavenādisaṃyuktaṃsadāpañcākṣaraṃjapet // 1,17.34 //
gurūpadeśaṃsaṃgamyasukhavāsesubhūtale /
pūrvapakṣesamārabhyakṛṣṇabhūtāvadhidvijāḥ // 1,17.35 //
māghaṃbhādraṃviśiṣṭaṃtusarvakālottamottamam /
ekavāraṃmitāśītuvāgyatoniyateṃdriyaḥ // 1,17.36 //
svasyarājapitḥṇāṃcaśuśrūṣaṇaṃcanityaśaḥ /
sahasrajapamātreṇabhavecchuddho 'nyathā ṛṇī // 1,17.37 //
pañcākṣaraṃpañcalakṣaṃjapecchivamanusmaran /
padmāsanasthaṃśivadaṃgaṃgācaṃdrakalānvitam // 1,17.38 //
vāmorusthitaśaktyācavirājaṃtaṃmahāgaṇaiḥ /
mṛgaṭaṃkadharaṃdevaṃvaradābhayapāṇikam // 1,17.39 //
sadānugrahakartāraṃ sadāśivamanusmaran /
saṃpūjyamanasā pūrvaṃhṛdivāsūryamaṃḍale // 1,17.40 //
japetpañcākṣarīṃvidyāṃprāṅmukhaḥ śuddhakarmakṛt /
prātaḥkṛṣṇacaturdaśyāṃ nityakarmasamāpyaca // 1,17.41 //
manorameśucaudeśeniyataḥ śuddhamānasaḥ /
pañcākṣarasyamaṃtrasya sahasraṃdvādaśaṃjapet // 1,17.42 //
varayeccasapatnīkāñchaivānvaibrāhmaṇottamān /
ekaṃguruvaraṃśiṣṭaṃvarayetsāṃbamūrtikam // 1,17.43 //
īśānaṃcāthapuruṣamaghoraṃvāmameva ca /
sadyojātaṃ capañcaivaśivabhaktāndvijottamān // 1,17.44 //
pūjādravyāṇisaṃpādyaśivapūjāṃsamārabhet /
śivapūjāṃcavidhivatkṛtvāhomaṃsamārabhet // 1,17.45 //
mukhāṃtaṃ ca svasūtreṇakṛtyāhomaṃsamārabhet /
daśaikaṃvāśataikaṃvāsahasraikamathāpivā // 1,17.46 //
kāpilenaghṛtenaivajuhuyātsvayamevahi /
kārayecchivabhaktairvāpyaṣṭottaraśataṃbudhaḥ // 1,17.47 //
homānte dakṣiṇādeyāgurorgomithunaṃ tathā /
īśānādisvarūpāṃstānguruṃsāṃbaṃvibhāvya ca // 1,17.48 //
teṣāṃ patsiktatoyenasvaśiraḥ snānamācaret /
ṣaṭtriṃśatkoṭitīrtheṣusadyaḥsnānaphalaṃlabhet // 1,17.49 //
daśāṃgamannaṃteṣāṃ vaidadyādvaibhaktipūrvakam /
parābuddhyāguroḥ patnīmīśānādikrameṇa tu // 1,17.50 //
paramānnenasaṃpūjyayathāvibhavavistaram /
rudrākṣavastrapūrvaṃcavaṭakāpūpakairyutam // 1,17.51 //
balidānaṃtataḥ kṛtvābhūribhojanamācaret /
tataḥ saṃprārthyadeveśaṃjapaṃtāvatsamāpayet // 1,17.52 //
puraścaraṇamevaṃtukṛtvāmantrībhavennaraḥ /
punaścapañca lakṣeṇasarvapāpakṣayobhavet // 1,17.53 //
atalādisamārabhyasatyalokāvadhikramāt /
pañcalakṣajapāttattallokaiśvaryamavāpnuyāt // 1,17.54 //
madhyemṛtaścedbhogāṃtebhūmautajjāpakobhavet /
punaścapañcalakṣeṇabrahmasāmīpyamāpnuyāt // 1,17.55 //
punaścapañcalakṣeṇa sārūpyaiśvaryamāpnuyāt /
āhatyaśatalakṣeṇasākṣādbrahmasamobhavet // 1,17.56 //
kāryabrahmaṇa evaṃ hi sāyujyaṃpratipadya vai /
yatheṣṭaṃbhogamāpnotitadbrahmapralayāvadhi // 1,17.57 //
punaḥ kalpāṃtarevṛtte brahmaputraḥ sajāyate /
punaścatapasādīptaḥkramānmuktobhaviṣyati // 1,17.58 //
pṛthvyādikāryabhūtebhyolokāvainirmitāḥkramāt /
pātālādi ca satyāṃtaṃbrahmalokāścaturdaśa // 1,17.59 //
satyādūrdhvaṃkṣamāṃtaṃvaiviṣṇulokāścaturdaśa /
kṣamalokekāryaviṣṇurvaikuṃṭhevarapattane // 1,17.60 //
kāryalakṣmyāmahābhogirakṣāṃkṛtvā 'dhitiṣṭhati /
tadūrdhvagāścāśucyaṃtālokāṣṭāviṃśatiḥ sthitāḥ // 1,17.61 //
śucauloketukailāserudrovaibhūtahṛtsthitaḥ /
ṣaḍuttarāścapañcāśadahiṃsāṃtāstadūrdhvagāḥ // 1,17.62 //
ahiṃsālokamāsthāyajñānakailāsakepure /
kāryeśvarastirobhāvaṃsarvānkṛtvādhitiṣṭhati // 1,17.63 //
tadaṃtekālacakraṃhikālātītastataḥparam /
śivenādhiṣṭhitastatrakālaścakreśvarāhvayaḥ // 1,17.64 //
māhiṣaṃ dharmamāsthāyasarvānkālena yuṃjati /
asatyaścāśuciścaiva hiṃsācaivāthanirghṛṇā // 1,17.65 //
asatyādicatuṣpādaḥsarvāṃśaḥ kāmarūpadhṛk /
nāstikyalakṣmīrduḥsaṃgovedabāhyadhvaniḥsadā // 1,17.66 //
krodhasaṃgaḥkṛṣṇavarṇomahāmahiṣaveṣavān /
tāvanmaheśvaraḥproktastirodhāstāvadeva hi // 1,17.67 //
tadarvākkarmabhogo hi tadūrdhvaṃjñānabhogakam /
tadarvākkarma māyāhijñānamāyā tadūrdhvakam // 1,17.68 //
mā lakṣmīḥ karmabhogovaiyātimāyetikathyate /
mā lakṣmīrjñānabhogovaiyātimāyetikathyate // 1,17.69 //
tadūrdhvaṃnityabhogohitadarvāṅnaśvaraṃviduḥ /
tadarvākcatirodhānaṃtadūrdhvaṃnatirodhanam // 1,17.70 //
tadarvākpāśabaṃdhohitadūrdhvaṃnahibaṃdhanam /
tadarvākparivartaṃtekāmyakarmānusāriṇaḥ // 1,17.71 //
niṣkāmakarmabhogastutadūrdhvaṃparikīrtitaḥ /
tadarvākparivartaṃtebiṃdupūjāparāyaṇāḥ // 1,17.72 //
tadūrdhvaṃhivrajaṃtyevaniṣkāmāliṃgapūjakāḥ /
tadarvākparivartaṃtaṃśivānyasurapūjakāḥ // 1,17.73 //
śivaikaniratāye ca tadūrdhvaṃsaṃprayāṃtite /
tadarvāgjīvakoṭiḥsyāttadūrdhvaṃparakoṭikāḥ // 1,17.74 //
sāṃsārikāstadarvākca muktāḥ khalu tadūrdhvagāḥ /
tadarvākparivartaṃte prākṛtadravyapūjakāḥ // 1,17.75 //
tadūrdhvaṃhivrajaṃtyetepauruṣadravyapūjakāḥ /
tadarvākchaktiliṃgaṃ tu śivaliṃgaṃ tadūrdhvakam // 1,17.76 //
tadarvāgāvṛtaṃ liṃgaṃ tadūrdhvaṃ hi nirāvṛti /
tadarvākkalpitaṃ liṃgaṃ tadūrdhvaṃ vai na kalpitam // 1,17.77 //
tadarvāgbāhyaliṃgaṃ syādaṃtaraṃgaṃ tadūrdhvakam /
tadarvākchaktilokā hi śataṃ vai dvādaśādhikam // 1,17.78 //
tadarvāgbiṃdurūpaṃ hi nādarūpaṃ taduttaram /
tadarvākkarmalokastu tadūrdhvaṃ jñānalokakaḥ // 1,17.79 //
namaskārastadūrdhvaṃhimadāhaṃkāranāśanaḥ /
janijaṃtirodhānaṃnāniṣiddhyātate iti // 1,17.80 //
jñānaśabdārtha evaṃ hi tirodhānanivāraṇāt /
tadarvākparivartaṃtehyādhibhautikapūjakāḥ // 1,17.81 //
ādhyātmikārcakā eva tadūrdhvaṃsaṃprayāṃtivai /
tāvadvaivedibhāgaṃtanmahālokātmaliṃgake // 1,17.82 //
prakṛtyādyaṣṭabaṃdhopivedyaṃtesaṃpratiṣṭhataḥ /
evametādṛśaṃjñeyaṃsarvaṃlaukikavaidikam // 1,17.83 //
adharmamahiṣārūḍhaṃkālacakraṃtaraṃtite /
satyādidharmayuktāyeśivapūjāparāścaye // 1,17.84 //
tadūrdhvaṃvṛṣabhodharmobrahmacaryasvarūpadhṛk /
satyādipādayuktastuśivalokāgrataḥsthitaḥ // 1,17.85 //
kṣamāśṛṅgaḥ śamaśrotro vedadhvanivibhūṣitaḥ /
āstikyacakṣurniśvāsagurubuddhimanā vṛṣaḥ // 1,17.86 //
kriyādivṛṣabhā jñeyāḥ kāraṇādiṣu sarvadā /
taṃ kriyāvṛṣabhaṃ dharmaṃ kālātītodhitiṣṭhati // 1,17.87 //
brahmaviṣṇumaheśānāṃ svasvāyurdinamucyate /
tadūrdhvaṃ na dinaṃ rātrirna janmamaraṇādikam // 1,17.88 //
punaḥ kāraṇasatyāṃtāḥ kāraṇabrahmaṇastathā /
gaṃdhādibhyastu bhūtebhyastadūrdhvaṃ nirmitāḥ sadā // 1,17.89 //
sūkṣmagaṃdhasvarūpāhisthitālokāścaturdaśa /
punaḥ kāraṇaviṣṇorvaisthitā lokāścaturdaśa // 1,17.90 //
punaḥkāraṇarudrasyalokāṣṭāviṃśakā matāḥ /
punaścakāraṇeśasyaṣaṭpañcāśattadūrdhvagāḥ // 1,17.91 //
tataḥ paraṃbrahmacaryalokākhyaṃ śivasaṃmatam /
tatraivajñānakailāsepañcāvaraṇasaṃyute // 1,17.92 //
pañcamaṃḍalasaṃyuktaṃpañcabrahmakalānvitam /
ādiśaktisamāyuktamādiliṃgaṃtutatravai // 1,17.93 //
śivālayamidaṃproktaṃśivasyaparamātmanaḥ /
paraśaktyāsamāyuktastatraivaparameśvaraḥ // 1,17.94 //
sṛṣṭiḥ sthitiścasaṃhārastirobhāvopyanugrahaḥ /
pañcakṛtyapravīṇo 'sausaccidānaṃdavigrahaḥ // 1,17.95 //
dhyānadharmaḥ sadāyasyasadānugrahatatparaḥ /
samādhyāsanamāsīnaḥ svātmārāmovirājate // 1,17.96 //
tasyasaṃdarśanaṃsāṃdhyaṃkarmadhyānādibhiḥ kramāt /
nityādikarmayajanācchivakarmamatirbhavet // 1,17.97 //
kriyādiśivakarmabhyaḥ śivajñānaṃprasādhayet /
taddarśanagatāḥsarvemuktā eva nasaṃśayaḥ // 1,17.98 //
muktirātmasvarūpeṇasvātmārāmatvamevahi /
kriyātapojapajñānadhyānadharmeṣususthitaḥ // 1,17.99 //
śivasyadarśanaṃlabdhāsvātmārāmatvamevahi /
yathāraviḥsvakiraṇādaśuddhimapaneṣyati // 1,17.100 //
kṛpāvicakṣaṇaḥśaṃbhurajñānamapaneṣyati /
ajñānavinivṛttautuśivajñānaṃpravartate // 1,17.101 //
śivajñānātsvasvarūpamātmārāmatvameṣyati /
ātmārāmatvasaṃsiddhaukṛtakṛtyobhavennaraḥ // 1,17.102 //
punaścaśatalakṣeṇabrahmaṇaḥpadamāpnuyāt /
punaścaśatalakṣeṇaviṣṇoḥpadamavāpnuyāt // 1,17.103 //
punaścaśatalakṣeṇarudrasyapadamāpnuyāt /
punaśca śatalakṣeṇa aiśvaryaṃ padamāpnuyāt // 1,17.104 //
punaścaivaṃvidhenaiva japena susamāhitaḥ /
śivalokādibhūtaṃ hi kālacakramavāpnuyāt // 1,17.105 //
kālacakraṃpañcacakramekaikenakramottare /
sṛṣṭimohaubrahmacakraṃbhogamohautuvaiṣṇavam // 1,17.106 //
kopamohauraudracakraṃbhramaṇaṃcaiśvaraṃviduḥ /
śivacakraṃjñānamohaupañcacakraṃvidurbudhāḥ // 1,17.107 //
punaścadaśakoṭyā hi kāraṇabrahmaṇaḥ padam /
punaśca daśakoṭyāhitatpadaiśvaryamāpnuyāt // 1,17.108 //
evaṃ krameṇa viṣṇvādeḥ padaṃlabdhvāmahaujasaḥ /
krameṇatatpadaiśvaryaṃ labdhvācaivamahātmanaḥ // 1,17.109 //
śatakoṭimanuṃ japtvā pañcottaramataṃdritaḥ /
śivalokamavāpnotipañcamāvaraṇādbahiḥ // 1,17.110 //
rājasaṃmaṃḍapaṃtatranaṃdīsaṃsthānamuttamam /
taporūpaścavṛṣabhastatraivaparidṛśyate // 1,17.111 //
sadyojātasyatatsthānaṃpañcamāvaraṇaṃparam /
vāmadevasyacasthānaṃcaturthāvaraṇaṃpunaḥ // 1,17.112 //
aghoranilayaṃpaścāttṛtīyāvaraṇaṃparam /
puruṣasyaivasāṃbasyadvitīyāvaraṇaṃśubham // 1,17.113 //
īśānasyaparasyaivaprathamāvaraṇaṃtataḥ /
dhyānadharmasya ca sthānaṃpañcamaṃmaṃḍapaṃtataḥ // 1,17.114 //
balināthasyasaṃsthānaṃtatrapūrṇāmṛtapradam /
caturthaṃmaṃḍapaṃpaścāccaṃdraśekharamūrtimat // 1,17.115 //
somaskaṃdasyacasthānaṃtṛtīyaṃmaṃḍapaṃparam /
dvitīyaṃmaṃḍapaṃnṛtyamaṃḍapaṃprāhurāstikāḥ // 1,17.116 //
prathamaṃmūlamāyāyāḥ sthānaṃtatraivaśobhanam /
tataḥ paraṃ garbhagṛhaṃliṃgasthānaṃ paraṃ śubham // 1,17.117 //
nandisaṃsthānataḥ paścānnaviduḥ śivavaibhavam /
naṃdīśvarobahistiṣṭhanpañcākṣaramupāsate // 1,17.118 //
evaṃ gurukramāllabdhaṃ naṃdīśācca mayāpunaḥ /
tataḥ paraṃsvasaṃvedyaṃ śive naivānubhāvitam // 1,17.119 //
śivasyakṛpayāsākṣācchivalokasyavaibhavam /
vijñātuṃśakyate sarvairnānyathetyāhurāstikāḥ // 1,17.120 //
evaṃkrameṇamuktāḥsyurbrāhmaṇāvaijiteṃdriyaḥ /
anyeṣāṃ ca kramaṃvakṣye gadataḥ śṛṇutādarāt // 1,17.121 //
gurūpadeśājjāpyaṃvaibrāhmaṇānāṃnamo 'ṃtakam /
pañcākṣaraṃ pañcalakṣamāyuṣyaṃprajapedvidhiḥ // 1,17.122 //
strītvāpanayanārthaṃtupañcalakṣaṃjapetpunaḥ /
maṃtreṇapuruṣobhūtvākramānmuktobhavedbudhaḥ // 1,17.123 //
kṣatriyaḥpañcalakṣeṇakṣattratvamapaneṣyati /
punaścapañcalakṣeṇakṣattriyobrāhmaṇobhavet // 1,17.124 //
maṃtrasiddhirjapāccaivakramānmuktobhavainnaraḥ /
vaiśyastupañcalakṣeṇavaiśyatvamapaneṣyati // 1,17.125 //
punaścapañcalakṣeṇamaṃtrakṣattriya ucyate /
punaścapañcalakṣeṇa kṣattratvamapaneṣyati // 1,17.126 //
punaścapañcalakṣeṇamaṃtrabrāhmaṇa ucyate /
śūdraścaivanamoṃtena pañcaviṃśatilakṣataḥ // 1,17.127 //
maṃtravipratvamāpadya paścācchuddho bhaveddvijaḥ /
nārīvātha naro vātha brāhmaṇo vānya eva vā // 1,17.128 //
namontaṃ vā namaḥ pūrvamāturaḥ sarvamāturaḥ sarvadā japet /
tataḥ strīṇāṃtathaivohyagururnirdarśayetkramāt // 1,17.129 //
sādhakaḥ pañcalakṣānte śivaprītyarthameva hi /
mahābhiṣeka naivedyaṃ kṛtvā bhaktāṃśca pūjayet // 1,17.130 //
pūjayā śivabhaktasya śivaḥ prītataro bhavet /
śivasya śivabhaktasya bhedo nāsti śivo hi saḥ // 1,17.131 //
śivasvarūpamaṃtrasyadhāraṇācchiva eva hi /
śivabhaktaśarīre hi śivetatparamobhavet // 1,17.132 //
śivabhaktāḥ kriyāḥ sarvā vedasarvakriyāṃviduḥ /
yāvadyāvacchivaṃmaṃtraṃyenajaptaṃbhavetkramāt // 1,17.133 //
tāvadvaiśivasānnidhyaṃ tasmindehe na saṃśayaḥ /
devīliṃgaṃbhavedrūpaṃ śivabhaktastriyāstathā // 1,17.134 //
yāvanmaṃtraṃjapeddevyāstāvatsānnidhyamasti hi /
śivaṃsaṃpūjayeddhīmānsvayaṃvaiśabdarūpabhāk // 1,17.135 //
svayaṃcaivaśivobhūtvāparāṃśaktiṃprapūjayet /
śaktiṃberaṃcaliṃgaṃ ca hyālekhyāmāyayāyajet // 1,17.136 //
śivaliṃgaṃ śivaṃmatvāsvātmānaṃśaktirūpakam /
śaktiliṃgaṃcadevīṃcamatvāsvaṃśivarūpakam // 1,17.137 //
śivaliṃgaṃnādarūpabiṃdurūpaṃtuśaktikam /
upapradhānabhāvena anyonyāsaktaliṃgakam // 1,17.138 //
pūjayecca śivaṃśaktisaśivomūlabhāvanāt /
śivabhaktāñchivamatrarūpakāñchivarūpakān // 1,17.139 //
ṣoḍaśairupacāraiścapūjayediṣṭamāpnuyāt /
yenaśuśrūṣaṇādyaiśca śivabhaktasya liṃginaḥ // 1,17.140 //
ānaṃdaṃjanayedvidvāñchivaḥprītataro bhavet /
śivabhaktānsapatnīkānpatnyāsahasadaivatat // 1,17.141 //
pūjayedbhojanādyaiścapañcavādaśavāśatam /
dhanedehecamaṃtrecabhāvanāyāmavaṃcakaḥ // 1,17.142 //
śivaśaktisvarūpeṇanapunarjāyate bhuvi /
nābheradho brahmabhāgamākaṃṭhaṃviṣṇubhāgakam // 1,17.143 //
mukhaṃliṃgamitiproktaṃśivabhaktaśarīrakam /
mṛtāndāhādiyuktānvādāhādirahitānmṛtān // 1,17.144 //
uddiśyapūjayedādipitaraṃśivamevahi /
pūjāṃkṛtvādimātuścaśivabhaktāṃśca pūjayet // 1,17.145 //
pitṛlokaṃsamāsādyakramānmuktobhavenmṛtaḥ /
kriyāyuktadaśabhyaścatapoyuktoviśiṣyate // 1,17.146 //
tapoyuktaśatebhyaścajapayuktoviśiṣyate /
japayuktasahasrebhyaḥ śivajñānī viśiṣyate // 1,17.147 //
śivajñāniṣulakṣeṣu dhyānayukto viśiṣyate /
dhyānayukteṣu koṭibhyaḥ samādhistho viśiṣyate // 1,17.148 //
uttarottara vai śiṣṭyātpūjāyāmuttarottaram /
phalaṃvaiśiṣṭyarūpañcadurvijñeyaṃmanīṣibhiḥ // 1,17.149 //
tasmādvaiśivabhaktasyamahimānaṃvettikonaraḥ /
śivaśaktyoḥ pūjanaṃ ca śivabhaktasya pūjanam // 1,17.150 //
kuruteyonarobhaktyāsaśivaḥ śivamedhate /
ya imaṃ paṭhate 'dhyāyamarthavadvedasaṃmatam // 1,17.151 //
śivajñānībhavedvipraḥśivena sahamodate /
śrāvayecchivabhaktāṃścaviśeṣajño manīśvarāḥ // 1,17.152 //
śivaprasādaśiddhiḥ syācchivasyakṛpayā budhāḥ /
||iti śrīśivamahāpurāṇe vidyeśvarasaṃhitāyāṃ saptadaśo 'dhyāyaḥ
ṛṣya ūcuḥ /
baṃdhamokṣasvarūpaṃ hi brūhi sarvārthavittama /
sūta uvāca /
baṃdhamokṣaṃtathopāyaṃvakṣye 'haṃśṛṇutādarāt // 1,18.1 //
prakṛtyādyaṣṭabaṃdhenabaddhojīvaḥ sa ucyate /
prakṛtyādyaṣṭabaṃdhenanirmuktomukta ucyate // 1,18.2 //
prakṛtyādivaśīkāromokṣa ityucyatesvataḥ /
baddhajīvastunirmuktomuktajīvaḥ sa kathyate // 1,18.3 //
prakṛtyagretatobuddhirahaṃkāroguṇātmakaḥ /
pañcatanmātramityeteprakṛtyādyaṣṭakaṃviduḥ // 1,18.4 //
prakṛṭyādyaṣṭajodehodehajaṃkarma ucyate /
punaścakarmajodehojanmakarmapunaḥpunaḥ // 1,18.5 //
śarīraṃtrividhaṃjñeyaṃsthūlaṃsūkṣmaṃcakāraṇam /
sthūlaṃvyāpāradaṃproktaṃsūkṣmamiṃdriyabhogadam // 1,18.6 //
kāraṇaṃtvātmabhogārthaṃjīvakarmānurūpataḥ /
sukhaṃ duḥkhaṃ puṇyapāpaiḥ karmabhiḥ phalamaśnute // 1,18.7 //
tasmāddhikarmarajjvā hi baddho jīvaḥ punaḥ punaḥ /
śarīratrayakarmabhyāṃ cakravadbhrāmyate sadā // 1,18.8 //
cakrabhramanivṛtyarthaṃ cakrakartāramīḍayet /
prakṛtyādi mahācakraṃ prakṛteḥ parataḥ śivaḥ // 1,18.9 //
cakrakartāmaheśo hi prakṛteḥ paratoyataḥ /
pibativāthavamatijīvanbālojalaṃyathā // 1,18.10 //
śivastathā prakṛtyādi vaśīkṛtyādhitiṣṭhati /
sarvaṃvaśīkṛtaṃyasmāttasmācchiva iti smṛtaḥ /
śiva eva hi sarvajñaḥ paripūrṇaśca niḥspṛhaḥ // 1,18.11 //
sarvajñatātṛptiranādibodhaḥ svataṃtratā nityamaluptaśaktiḥ /
anaṃtaśaktiścamaheśvarasya yanmānasaiśvaryamavaiti vedaḥ // 1,18.12 //
ataḥ śivaprasādena prakṛtyādivaśaṃbhavet /
śivaprasādalābhārthaṃ śivamevaprapūjayatet // 1,18.13 //
niḥspṛhasya ca pūrṇasyatasya pūjākathaṃ bhavet /
śivoddeśakṛtaṃ karma prasādajanakaṃ bhavet // 1,18.14 //
liṃgeberebhaktajaneśivamuddiśyapūjayet /
kāyenamanasāvācādhanenāpiprapūjayet // 1,18.15 //
pujayā tu maheśo hi prakṛteḥ paramaḥ śivaḥ /
prasādaṃkurutesatyaṃpūjakasyaviśeṣataḥ // 1,18.16 //
śivaprasādātkarmādyaṃkrameṇasvavaśaṃbhavet /
karmārabhyaprakṛtyaṃtaṃyadāsarvaṃ vaśaṃbhavet // 1,18.17 //
tadāmukta itiproktaḥsvātmārāmovirājate /
prasādātparameśasyakarma dehoyadāvaśaḥ // 1,18.18 //
tadāvaiśivaloketuvāsaḥsālokyamucyate /
sāmīpyaṃyātisāṃbasyatanmātrecavaśaṃgate // 1,18.19 //
tadātuśivasāyujyamāyudhādyaiḥ kriyādibhiḥ /
mahāprasādalābhecabuddhiścāpivaśābhavet // 1,18.20 //
buddhistukāryaṃprakṛtestatsṛṣṭiritikathyate /
punarmahāprasādenaprakṛtirvaśameṣyati // 1,18.21 //
śivasyamānasaiśvaryaṃtadā 'yatnaṃbhaviṣyati /
sārvajñādyaṃśivaiśvaryaṃlabdhvāsvātmani rājate // 1,18.22 //
tatsāyujyamitiprāhurvedāgamaparāyaṇāḥ /
evaṃkrameṇamuktiḥsyālliṃgādaupūjayāsvataḥ // 1,18.23 //
ataḥśivaprasādārthaṃkriyādyaiḥpūjayecchivam /
śivakriyā śivatapaḥ śivamaṃtrajapaḥ sadā // 1,18.24 //
śivajñānaṃśivadhyānamuttarottaramabhyaset /
āsupterāmṛteḥkālaṃnayedvaiśivaciṃtayā // 1,18.25 //
sadyādibhiścakusumairarcayecchiṃvameṣyati /
ṛṣaya ūcuḥ /
liṃgādauśivapūjāyāvidhānaṃbrūhisarvataḥ // 1,18.26 //
sūta uvāca /
liṃgānāṃcakramaṃvakṣyeyathāvacchṛṇuta dvijāḥ /
tadevaliṃgaṃ prathamaṃ praṇavaṃ sārvakāmikam // 1,18.27 //
sūkṣmapraṇavarūpaṃhisūkṣmarūpaṃtuniṣphalam /
sthūlaliṃgaṃ hi sakalaṃtatpañcākṣaramucyate // 1,18.28 //
tayoḥ pūjātapaḥ proktaṃsākṣānmokṣaprade ubhe /
pauruṣaprakṛtibhūtāniliṃgānisubahūnica // 1,18.29 //
tāni vistaratovaktuṃ śivo vettinacāparaḥ /
bhūvikārāṇiliṃgānijñātāniprabravīmivaḥ // 1,18.30 //
svayaṃbhūliṃgaṃprathamaṃbiṃduliṃgaṃdvitīyakam /
pratiṣṭhitaṃcaraṃcaivaguruliṃgaṃtu pañcamam // 1,18.31 //
devarṣitapasā tuṣṭaḥ sānnidhyārthaṃtutatravai /
pṛthivyantargataḥśarvobījaṃ vai nādarūpataḥ // 1,18.32 //
sthāvarāṃkuravadbhūmimudbhidya vyakta eva saḥ /
svayaṃbhūtaṃ jātamiti svayaṃbhūriti taṃ viduḥ // 1,18.33 //
talliṃgapūjayā jñānaṃ svayameva pravardhate /
suvarṇarajatādau vā pṛthivyāṃsthiṃḍilepivā // 1,18.34 //
svahastāllikhitaṃ liṃgaṃ śuddhapraṇavamaṃtrakam /
yaṃtraliṃgaṃ samālikhya pratiṣṭhāvāhanaṃ caret // 1,18.35 //
biṃdunādamayaṃliṃgaṃsthāvaraṃjaṃgamaṃcayat /
bhāvanāmayametaddhi śivadṛṣṭaṃ na saṃśayaḥ // 1,18.36 //
yatra viśvasyate śaṃbhustatra tasmai phalapradaḥ /
svahastāllikhyate yaṃtre sthāvarādāvakṛtrime // 1,18.37 //
āvāhyapūjayecchaṃbhuṃṣoḍaśairupacārakaiḥ /
svayamaisvaryamāpnotijñānamabhyāsatobhavet // 1,18.38 //
devaiśca ṛṣibhiścāpisvātmasiddhyarthamevahi /
samaṃtreṇātmahastenakṛtaṃyacchuddhamaṃḍale // 1,18.39 //
śuddhabhāvanayā caivasthāpitaṃ liṃgamuttamam /
talliṃgaṃpauruṣaṃ prāhustatpratiṣṭhitamucyate // 1,18.40 //
talliṃgapūjayānityaṃpauruṣaiśvaryamāpnuyāt /
mahadbhirbrāhmaṇaiścāpirājabhiścamahādhanaiḥ // 1,18.41 //
śilpinākalpitaṃliṃgaṃmaṃtreṇasthāpitaṃcayat /
pratiṣṭhitaṃprākṛtaṃhiprākṛtaiśvaryabhogadam // 1,18.42 //
yadūrjitaṃcanityaṃ ca taddhi pauruṣamucyate /
yaddurbalamanityaṃ ca taddhi prākṛtamucyate // 1,18.43 //
liṃgaṃnābhistathājihvānāsāgrañcaśikhākramāt /
kaṭyādiṣutrilokeṣu liṃgamādhyātmikaṃcaram // 1,18.44 //
parvataṃpauruṣaṃ proktaṃbhūtalaṃ prākṛtaṃ viduḥ /
vṛkṣādi pauruṣaṃ jñeyaṃ gulmādi prākṛtaṃ viduḥ // 1,18.45 //
ṣāṣṭikaṃ prākṛtaṃ jñeyaṃ śāligodhūmapauruṣam /
aiśvaryaṃ pauruṣaṃ vidyādaṇimādyaṣṭasiddhidam // 1,18.46 //
sustrīdhanādiviṣayaṃ prākṛtaṃ prāhurāstikāḥ /
prathamaṃ caraliṃgeṣu rasaliṃgaṃ prakathyate // 1,18.47 //
rasaliṃgaṃbrāhmaṇānāṃsarvābhīṣṭapradaṃbhavet /
bāṇaliṃgaṃkṣatriyāṇāṃ mahārājyapradaṃśubham // 1,18.48 //
svarṇaliṃgaṃ tu vaiśyānāṃmahādhanapatitvadam /
śilāliṃgaṃtuśūdrāṇāṃmahāśuddhikaraṃśubham // 1,18.49 //
sphāṭikaṃbāṇaliṃgaṃ ca sarveṣāṃsarvakāmadam /
svīyābhāve 'nyadīyaṃtupūjāyāṃnaniṣiddhyate // 1,18.50 //
strīṇāṃtupārthivaṃliṃgaṃsabhatḥṇāṃviśeṣataḥ /
vidhavānāṃpravṛttānāṃsphāṭikaṃ parikīrtitam // 1,18.51 //
vidhavānāṃ nivṛttānāṃ rasaliṃgaṃ viśiṣyate /
bālyevāyauvanevāpivārdhakevāpisuvratāḥ // 1,18.52 //
śuddhasphaṭikaliṃgaṃtustrīṇāṃtatsarvabhogadam /
pravṛttānāṃpīṭhapūjāsarvābhīṣṭapradā bhuvi // 1,18.53 //
pātreṇaivapravṛttastusarvapūjāṃsamācaret /
abhiṣekāṃtenaivedyaṃśālyannenasamācaret // 1,18.54 //
pūjāṃtesthāpayelliṃgaṃsaṃpuṭeṣupṛthaggṛhe /
karapūjānivṛttānāṃsvabhojyaṃtunivedayet // 1,18.55 //
nivṛttānāṃparaṃsūkṣmaliṃgamevaviśiṣyate /
vibhūtyabhyarcanaṃ kuryādvibhūtiṃcanivedayet // 1,18.56 //
pūjāṃkṛtvāthatalliṃgaṃśirasādhārayetsadā /
vibhūtistrividhāproktālokavedaśivāgnibhiḥ // 1,18.57 //
lokāgnijamatho bhasmadravyaśuddhyarthamāvahet /
mṛddāruloharūpāṇāṃdhānyānāṃcatathaivaca // 1,18.58 //
tilādīnāṃ ca dravyāṇāṃvastrādīnāṃtathaiva ca /
tathāparyuṣitānāṃcabhasmanāśiddhiriṣyate // 1,18.59 //
śvādibhirdūṣitānāṃcabhasmanāśuddhiriṣyate /
sajalaṃnirjalaṃbhasma yathāyogyaṃ tu yojayet // 1,18.60 //
vedāgnijaṃtathābhasmatatkarmāṃteṣu dhārayet /
maṃtreṇakriyayājanyaṃkarmāgnau bhasmarūpadhṛk // 1,18.61 //
tadbhasmadhāraṇātkarma svātmanyāropitaṃ bhavet /
aghoreṇātmaṃtreṇa bilvakāṣṭhaṃpradāhayet // 1,18.62 //
śivāgniritisaṃproktastenadagdhaṃśivāgnijam /
kapilāgomayaṃ pūrvaṃ kevalaṃ gavyameva vā // 1,18.63 //
śamyasvatthapalāśānvāvaṭāramvadhabilvakān /
śivāgninādahecchuddhaṃtadvaibhasma śivāgnijam // 1,18.64 //
darbhāgnau vādahetkāṣṭhaṃśivamaṃtraṃsamuccaran /
samyaksaṃśodhyavastreṇanavakuṃbhenidhāpayet // 1,18.65 //
dīptyarthaṃ tattu saṃgrāhyaṃ manyate pūjyatepi ca /
bhasmaśabdārtha evaṃ hi śivaḥpūrvaṃtathā 'karot // 1,18.66 //
yathāsvaviṣayerājāsāraṃgṛhṇātiyatkaram /
yathāmanuṣyāḥsasyādīndagdhvāsāraṃbhajaṃtivai // 1,18.67 //
yathāhijāṭharāgniścabhakṣyādīnvividhānbahūn /
dagdhvāsārataraṃsārātsvadehaṃparipuṣyati // 1,18.68 //
tathāprapañcakartāpisaśivaḥparameśvaraḥ /
svādhiṣṭheyaprapañcasyadagdhvāsāraṃgṛhītavān // 1,18.69 //
dagdhvāprapañcaṃtadbhasmasvātmanyāropayacchivaḥ /
uddhūlanenavyājena jagatsāraṃ gṛhītavān // 1,18.70 //
svaratnaṃsthāpayāmāsa svakīyehiśarīrake /
keśamākāśasāreṇavāyusāreṇavaimukham // 1,18.71 //
hṛdayaṃcāgnisāreṇatvapāṃsāreṇavaikaṭim /
jānucāvanisāreṇatadvatsarvaṃ tadaṃgakam // 1,18.72 //
brahmaviṣṇvoścarudrāṇāṃsāraṃcaivatripuṃḍrakam /
tathātilakarūpeṇalalāṭāntemaheśvaraḥ // 1,18.73 //
bhavṛddhyāsarvametaddhimanyatesvayamaityasau /
prapañcasārasarvasvamanenaivavaśīkṛtam // 1,18.74 //
tasmādasyavaśīkartānāstītisaśivaḥsmṛtaḥ /
yathāsarvamṛgāṇāṃcahiṃsakomṛgahiṃsakaḥ // 1,18.75 //
asyahiṃsāmṛgonāstitatasmātsiṃha itīritaḥ /
śaṃ nityaṃsukhamānaṃdamikāraḥ puruṣaḥ smṛtaḥ // 1,18.76 //
vakāraḥ śaktiramṛtaṃmelanaṃśiva ucyate /
tasmādevaṃsvamātmānaṃ śivaṃkṛtvārcayecchivam // 1,18.77 //
tasmāduddhūlanaṃpūrvaṃ tripuṃḍraṃdhārayetparam /
pūjākālehisajalaṃśuddhyarthaṃnirjalaṃbhavet // 1,18.78 //
divāvā yadivārātraunārīvāthanaropivā /
pūjārthaṃsajalaṃbhasmatripuṃḍreṇaivadhārayet // 1,18.79 //
tripuṃḍraṃsajalaṃbhasmadhṛtvāpūjāṃkarotiyaḥ /
śivapūjāṃphalaṃsāṃgaṃtasyaivahisuniścitam // 1,18.80 //
bhasmavaiśivamaṃtreṇadhṛtvāhyatyāśramībhavet /
śivāśramītisaṃproktaḥ śivaikaparamoyataḥ // 1,18.81 //
śivavrataikaniṣṭhasyanāśaucaṃnacasūtakam /
lalāṭe 'gresitaṃbhasmatilakaṃdhārayenmṛdā // 1,18.82 //
svahastādguruhastādvāśivabhaktasyalakṣaṇam /
guṇānruṃdha iti proktoguruśabdasyavigrahaḥ // 1,18.83 //
savikārānrājasādīnguṇānruṃdhevyapohati /
guṇātītaḥ paraśivogururūpaṃsamāśritaḥ // 1,18.84 //
guṇatrayaṃvyapohyāgreśivaṃbodhayatītisaḥ /
viśvastānāṃtuśiṣyāṇāṃgururityabhidhīyate // 1,18.85 //
tasmādguruśarīraṃtuguruliṃgaṃbhavedbudhaḥ /
guruliṃgasyapūjātuguruśuśrūṣaṇaṃ bhavet // 1,18.86 //
śrutaṃkarotiśuśrūṣākāyenamanasāgirā /
uktaṃ yadguruṇāpūrvaṃ śakyaṃvā 'śakyamevavā // 1,18.87 //
karotyevahipūtātmāprāṇairapidhanairapi /
tasmādvaiśāsaneyogyaḥ śiṣya ityabhidhīyate // 1,18.88 //
śarīrādyarthakaṃsarvaṃgurordattvāsuśiṣyakaḥ /
agrapākaṃnivedyāgrebhuṃjīyādgurvanujñayā // 1,18.89 //
śiṣyaḥputra iti proktaḥ sadāśiṣyatvayogataḥ /
jihvāliṃgānmaṃtraśukraṃkarṇayonauniṣicyavai // 1,18.90 //
jātaḥputromaṃtraputraḥpitaraṃpūjayedgurum /
nimajjayatiputraṃvaisaṃsārejanakaḥpitā // 1,18.91 //
saṃtārayatisaṃsārādgururvaibodhakaḥ pitā /
ubhayoraṃtaraṃjñātvāpitaraṃgurumarcayet // 1,18.92 //
aṃgaśuśrūṣayācāpi dhanādyaiḥ svārjitairgurum /
pādādikeśaparyaṃtaṃliṃgānyaṃgāniyadguroḥ // 1,18.93 //
dhanarūpaiḥ pādukādyaiḥ pādasaṃgraṇādibhiḥ /
snānābhiṣekanaivedyairbhojanaiścaprapūjayet // 1,18.94 //
gurupūjaivapūjāsyācchivasyaparamātmanaḥ /
guruśeṣaṃtuyatsarvamātmaśuddhikaraṃbhavet // 1,18.95 //
guroḥśeṣaḥśivocchiṣṭaṃjalamannādinirmitam /
śiṣyāṇāṃśivabhaktānāṃgrāhyaṃbhojyaṃbhaveddvijāḥ // 1,18.96 //
gurvanujñāvirahitaṃcoravatsakalaṃbhavet /
gurorapiviśeṣajñaṃyatnādgṛhṇītavaigurum // 1,18.97 //
ajñānamocanaṃsādhyaṃviśeṣajñohimocakaḥ /
ādaucavighnaśamanaṃkartavyaṃkarmapūrtaye // 1,18.98 //
nirvighnenakṛtaṃsāṃgaṃkarmavaisaphalaṃ bhavet /
tasmātsakalakarmādauvighneśaṃ pūjayed budhaḥ // 1,18.99 //
sarvabādhānivṛttyarthaṃsarvāndevānyajedbudhaḥ /
jvarādigraṃthirogāścabādhāhyādhyātmikāmatā // 1,18.100 //
piśācajaṃbukādīnāṃvalmīkādyudbhavetathā /
akasmādevagodhādijaṃtūnāṃpatanepica // 1,18.101 //
gṛhekacchapasarpastrīdurjanādarśanepica /
vṛkṣanārīgavādīnāṃprasūtiviṣayepica // 1,18.102 //
bhāviduḥkhaṃsamāyātitasmāttebhautikāmatā /
amedhyā śanipātaścamahāmārītathaivaca // 1,18.103 //
jvaramārīviṣūciścagomārīcamasūrikā /
janmarkṣagrahasaṃkrāṃtigrahayogāsvarāśike // 1,18.104 //
duḥsvapnadarśanādyāścamatāvaihyadhidaivikāḥ /
śavacāṃḍālapatitasparśādyeṃtargṛhegate // 1,18.105 //
etādṛśesamutpannebhāviduḥkhasyasūcake /
śāṃtiyajñaṃtumatimānkuryāttaddoṣaśāṃtaye // 1,18.106 //
devālaye 'thagoṣṭhevācaityevāpigṛhāṃgaṇe /
prādeśonnatadhiṣṇyevaidvihasteyasvalaṃkṛte // 1,18.107 //
bhāramātravrīhidhānyaṃprasthāpyaparisṛtyaca /
madhyevilikhyakamalaṃtathādikṣuvilikhyavai // 1,18.108 //
taṃtunāveṣṭitaṃkuṃbhaṃ navagugguladhūpitam /
madhyesthāpyamahākuṃbhaṃtathādikṣvapivinyaset // 1,18.109 //
sanālāmrakakūrcādīnkalaśāṃśca tathāṣṭasu /
pūrayenmaṃtrapūtenapañcadravyayutenahi // 1,18.110 //
prakṣipennavaratnāninīlādīnkramaśastathā /
karmajñaṃcasapatnīkamācāryaṃvarayedbudhaḥ // 1,18.111 //
suvarṇapratimāṃ viṣṇoriṃdrādīnāṃca nikṣipet /
saśiraskemadhyakuṃbheviṣṇumābāhyapūjayet // 1,18.112 //
prāgādiṣuyathāmaṃtramiṃdrādīnkramaśoyajet /
tattannāmnācaturthyāṃcanamonte nayathākramam // 1,18.113 //
āvāhanādikaṃsarvamācāryeṇaivakārayet /
ācārya ṛtvijā sārdhaṃ tanmātrānprajapecchatam // 1,18.114 //
kuṃbhasya paścime bhāgejapāṃtehomamācaret /
koṭiṃlakṣaṃsahasraṃvāśatamaṣṭottaraṃ budhāḥ // 1,18.115 //
ekāhaṃvānavāhaṃvātathāmaṃḍalameva vā /
yathāyogyaṃprakurvītakāladeśānusārataḥ // 1,18.116 //
śamīhomaśca śāṃtyarthe vṛttyarthecapalāśakam /
samidannājyakairdravyairnāmnāmaṃtreṇa vā hunet // 1,18.117 //
prāraṃbheyatkṛtaṃdravyaṃtatkriyāṃtaṃsamācaret /
puṇyāhaṃvācayitvāṃte dinesaṃprokṣyayejjalaiḥ // 1,18.118 //
brāhmaṇānbhojayetpaścādyāvadāhutisaṃkhyayā /
ācāryaścahaviṣyāśītvijaścabhavedbudhāḥ // 1,18.119 //
ādityādīngrahāniṣṭvāsarvahomāṃta evahi /
ṛtvibhyodakṣiṇāṃdadyānnavaratnaṃyathā kramam // 1,18.120 //
daśadānaṃtataḥkuryādbhūridānaṃtataḥ param /
bālānāmupanītānāṃgṛhiṇāṃvanināṃdhanam // 1,18.121 //
kanyānāṃcasabhartḥṇāṃvidhavānāṃtataḥparam /
taṃtropakaraṇaṃsarvamācāryāyanivedayet // 1,18.122 //
utpātānāṃcamārīṇāṃduḥkhasvāmīyamaḥsmṛtaḥ /
tasmādyamasyaprītyarthaṃkāladānaṃpradāpayet // 1,18.123 //
śataniṣkeṇa vā kuryāddaśaniṣkeṇa vā punaḥ /
pāśāṃkuśadharaṃ kālaṃ kuryātpuruṣarūpiṇam // 1,18.124 //
tatsvarṇapratimādānaṃkuryāddakṣiṇayāsaha /
tiladānaṃtataḥkuryātpūrṇāyuṣyaprasiddhaye // 1,18.125 //
ājyāvekṣaṇadānaṃcakuryādvyādhinivṛttaye /
sahasraṃbhojayedviprāndaridraḥśatamevavā // 1,18.126 //
vittābhāvedaridrastuyathāśaktisamācaret /
bhairavasyamahāpūjāṃkuryādbhūtādiśāṃtaye // 1,18.127 //
mahābhiṣekaṃnaivedyaṃśivasyāntetukārayet /
brāhmaṇānbhojayetpaścādbhūribhojanarūpataḥ // 1,18.128 //
evaṃkṛtenayajñenadoṣaśāṃtimavāpnuyāt /
śāṃtiyajñamimaṃkuryādvarṣevarṣetuphālgune // 1,18.129 //
durdarśanādau sadyo vai māsamātresamācaret /
mahāpāpādisaṃprāptau kuryādbhairavapūjanam // 1,18.130 //
mahāvyādhisamutpattausaṃkalpaṃpunarācaret /
sarvabhāve daridrastu dīpadānamathācaret // 1,18.131 //
tadapyaśaktaḥ snātvāvaiyatkiṃciddānamācaret /
divākaraṃnamaskuryānmantreṇāṣṭottaraṃśatam // 1,18.132 //
sahasramayutaṃlakṣaṃkoṭiṃvākārayed budhaḥ /
namaskārātmayajñena tuṣṭāḥ syuḥ sarvadevatāḥ // 1,18.133 //
tvatsvarūperpitābuddhirnate 'śūnye ca rocati /
yā cāstyasmadahaṃteti tvayidṛṣṭe vivarjitā // 1,18.134 //
namro 'haṃhisvadehenabhomahāṃstvamasiprabho /
naśūnyomatsvarūpovaitavadāso 'smisāṃpratam // 1,18.135 //
yathāyogyaṃsvātmayajñaṃnamaskāraṃprakalpayet /
athātraśivanaivedyaṃdattvātāṃbūlamāharet // 1,18.136 //
śivapradakṣiṇaṃkuryātsvayamaṣṭottaraṃ śatam /
sahasramayutaṃlakṣaṃ koṭimanyena kārayet // 1,18.137 //
śivapradakṣiṇātsarvaṃpātakaṃnaśyatikṣaṇāt /
duḥkhasyamūlaṃvyādhirhivyādhermūlaṃhipātakam // 1,18.138 //
dharmeṇaivahipāpānāmapanodanamīritam /
śivoddeśakṛtodharmaḥkṣamaḥpāpavinodane // 1,18.139 //
adhyakṣaṃ śivadharmeṣu pradakṣiṇamitīritam /
kriyayā japarūpaṃhipraṇavaṃtupradakṣiṇam // 1,18.140 //
jananaṃmaraṇaṃdvaṃdvaṃmāyācakramitīritam /
śivasyamāyācakraṃhibalipīṭhaṃtaducyate // 1,18.141 //
balipīṭhaṃsamārabhyaprādakṣiṇyakrameṇavai /
padepadāṃtaraṃgatvābalipīṭhaṃ samāviśet // 1,18.142 //
namaskāraṃtataḥ kuryātpradakṣiṇamitīritam /
nirgamājjananaṃprāptaṃnamastvātmasamarpaṇam // 1,18.143 //
jananaṃ maraṇaṃ dvaṃdvaṃ śivamāyāsamarpitam /
śivamāyārpitadvaṃdvo na punastvātmabhāgbhavet // 1,18.144 //
yāvaddehaṃkriyādhīnaḥsajīvobaddha ucyate /
dehatrayavaśīkāremokṣa ityucyate budhaiḥ // 1,18.145 //
māyācakrapraṇetāhiśivaḥ paramakāraṇam /
śivamāyārpitadvaṃdvaṃśivastuparimārjati // 1,18.146 //
śivenakalpitaṃdvaṃdvaṃtasminneva samarpayet /
śivasyātipriyaṃvidyātpradakṣiṇaṃnamobudhāḥ // 1,18.147 //
pradakṣiṇanamaskārāḥ śivasyaparamātmanaḥ /
ṣoḍaśairupacāraiścakṛtapūjāphalapradā // 1,18.148 //
pradakṣiṇā 'vināśyaṃhi pātakaṃnāsti bhūtale /
tasmātpradakṣiṇenaivasarvapāpaṃvināśayet // 1,18.149 //
śivapūjāparomaunīsatyādiguṇasaṃyutaḥ /
kriyātapojapajñānadhyāneṣvekaikamācaret // 1,18.150 //
aiśvaryaṃdivyadehaścajñānamajñānasaṃśayaḥ /
śivasānnidhyamityetekriyādīnāṃphalaṃbhavet // 1,18.151 //
karaṇenaphalaṃyātitamasaḥ parihāpanāt /
janmanaḥparimārjitvājjñabuddhyājanitānica // 1,18.152 //
yathādeśaṃ yathākālaṃ yathādehaṃ yathādhanam /
yathāyogyaṃprakurvīta kriyādīñchivabhaktimān // 1,18.153 //
nyāyārjitasuvittenavasetprājñaḥ śivasthale /
jīvahiṃsādirahitamatikleśavivarjitam // 1,18.154 //
pañcākṣareṇajaptaṃcatoyamannaṃviduḥ sukham /
athavā 'hurdaridrasyabhikṣānnaṃjñānadaṃbhavet // 1,18.155 //
śivabhaktasyabhikṣānnaṃśivabhaktivivardhanam /
śaṃbhusatramitiprāhurbhikṣānnaṃśivayoginaḥ // 1,18.156 //
yenakenāpyupāyenayatrakutrāpibhūtale /
śuddhānnabhuksadāmaunīrahasyaṃ na prakāśayet // 1,18.157 //
prakāśayettubhaktānāṃśivamāhātmyamevahi /
rahasyaṃśivamaṃtrasyaśivojānātināparaḥ // 1,18.158 //
śivabhaktovasennityaṃśivaliṃgaṃsamāśritaḥ /
sthāṇuliṃgāśrayeṇaivasthāṇurbhavatibhūsurāḥ // 1,18.159 //
pūjayācaraliṃgasyakramānmuktobhaveddhruvam /
sarvamuktaṃsamāsenasādhyasādhanamuttamam // 1,18.160 //
vyāsenayatpurāproktaṃyacchrutaṃhimayāpurā /
bhadramastuhivo 'smākaṃ śivabhaktirdṛḍhā 'stusā // 1,18.161 //
ya imaṃpaṭhate 'dhyāyaṃ yaḥ śṛṇoti naraḥ sadā /
śivajñānaṃsalabhateśivasyakṛpayābudhāḥ // 1,18.162 //
||iti śrīśaive mahāpurāṇe vidyeśvarasaṃhitāyāṃ sādhyasādhanakhaṃḍe śivaliṃgamahimāvarṇanaṃ nāmāṣṭādaśo 'dhyāyaḥ
ṛṣaya ūcuḥ /
sūtasūtaciraṃjīvadhanyastvaṃśivabhaktimān /
samyaguktastvayāliṃgamahimāsatphalapradaḥ // 1,19.1 //
yatrapārthivamāheśaliṃgasyamahimādhunā /
sarvotkṛṣṭaścakathitovyāsatobrūhitaṃpunaḥ // 1,19.2 //
sūta uvāca /
śṛṇudhvamṛṣayaḥ sarve sadbhaktyā harato khilāḥ /
śivapārthivaliṃgasyamahimāprocyatemayā // 1,19.3 //
ukteṣveteṣu liṃgeṣu pārthivaṃ liṃgamuttamam /
tasyapūjanatoviprābahavaḥ siddhimāgatāḥ // 1,19.4 //
harirbrahmā ca ṛṣayaḥ saprajāpatayastathā /
saṃpūjya pārthivaṃliṃgaṃprāpuḥsarvepsitaṃdvijāḥ // 1,19.5 //
devāsuramanuṣyāścagaṃdharvoragarākṣasāḥ /
anyepibahavastaṃsaṃpūjyasiddhiṃgatāḥparam // 1,19.6 //
kṛteratnamayaṃliṃgaṃtretāyāṃhemasaṃbhavam /
dvāparepāradaṃśreṣṭhaṃpārthivaṃtukalauyuge // 1,19.7 //
aṣṭamūrtiṣusarvāsumūrtirvaipārthivīvarāḥ /
ananyapūjitāviprāstapastasmānmahatphalam // 1,19.8 //
yathāsarveṣudeveṣujyeṣṭhaḥśreṣṭhomaheśvaraḥ /
evaṃsarveṣu liṃgeṣupārthivaṃśreṣṭamucyate // 1,19.9 //
yathānadīṣusarvāsujyeṣṭhāśreṣṭhāsurāpagā /
tathāsarveṣuliṃgeṣupārthivaṃśreṣṭhamucyate // 1,19.10 //
yathāsarveṣumaṃtreṣupraṇavo hi mahānsmṛtaḥ /
tathedaṃpārthivaṃśreṣṭhamārādhyaṃpūjyamevahi // 1,19.11 //
yathāsarveṣuvarṇeṣubrāhmaṇaḥśreṣṭha ucyate /
tathāsarveṣuliṃgeṣupārthivaṃ śreṣṭhamucyate // 1,19.12 //
yathāpurīṣusarvāsukāśīśreṣṭhatamāsmṛtā /
tathāsarveṣuliṃgeṣupārthivaṃśreṣṭhamucyate // 1,19.13 //
yathāvrateṣusarveṣuśivarātrivrataṃparam /
tathāsarveṣuliṃgeṣupārthivaṃśreṣthamucyate // 1,19.14 //
yathādevīṣusarvāsuśaivīśaktiḥ parāsmṛtā /
tathā sarveṣu liṃgeṣu pārthivaṃ śreṣṭhamucyate // 1,19.15 //
prakṛtyapārthivaṃliṃgaṃyonyadevaṃprapūjayet /
vṛthā bhavati sā pūjā snānadānādikaṃvṛthā // 1,19.16 //
pārthivārādhanaṃpuṇyaṃdhanyamāyurvivardhanam /
tuṣṭidaṃpuṣṭidaṃśrīdaṃkāryaṃsādhakasattamaiḥ // 1,19.17 //
yathālabdhopacāraiścabhaktyā śraddhāsamanvitaḥ /
pūjayetpārthivaṃ liṃgaṃ sarvakāmārthasiddhidam // 1,19.18 //
yaḥkṛtvāpārthivaṃliṃgepūjayecchubhavedikam /
ihaivadhanavāñchrīmānaṃterudrobhijāyate // 1,19.19 //
trisaṃdhyaṃyorcayaṃlliṃgaṃkṛtvābilvenapārthivam /
daśaikādaśakaṃyāvattasyapuṇyaphalaṃśṛṇu // 1,19.20 //
anenaiva svadehena rudralokemahīyate /
pāpahaṃ sarvamartyānāṃ darśanātsparśanādapi // 1,19.21 //
jīvanmuktaḥ savaijñānīśiva eva na saṃśayaḥ /
tasyadarśanamātreṇabhuktirmuktiśca jāyate // 1,19.22 //
śivaṃ yaḥ pūjayennityaṃ kṛtvāliṃgaṃ tu pārthivam /
yāvajjīvanaparyaṃtaṃ sa yāti śivamandiram // 1,19.23 //
mṛḍenāpramitānvarṣāñchivalokehi tiṣṭhati /
sakāmaḥ punarāgatya rājendrobhāratebhavet // 1,19.24 //
niṣkāmaḥ pūjayennityaṃ pārthivaṃliṃgamuttamam /
śivaloke sadā tiṣṭhettataḥ sāyujyamāpnuyāt // 1,19.25 //
pārthivaṃ śivaliṃgaṃ ca vipro yadi na pūjayet /
sayātinarakaṃghoraṃśūlaprotaṃ sudāruṇam // 1,19.26 //
yathākathaṃcidvidhināramyaṃ liṃgaṃ prakārayet /
pañcasūtravidhānāṃ ca pārthivena vicārayet // 1,19.27 //
akhaṇḍaṃtaddhikartavyaṃnavikhaṇḍaṃprakārayet /
dvikhaṇḍaṃtuprakurvāṇonaivapūjāphalaṃlabhet // 1,19.28 //
ratnajaṃ hemajaṃ liṃgaṃ pāradaṃ sphāṭikaṃ tathā /
pārthivaṃ puṣparāgotthamakhaṃḍaṃ tu prakārayet // 1,19.29 //
akhaṃḍaṃ tu caraṃ liṃgaṃdvikhaṃḍamacaraṃ smṛtam /
khaṃḍākhaṃḍavicāroyaṃ sacarācarayoḥ smṛtaḥ // 1,19.30 //
vedikātumahāvidyāliṃgaṃdevo maheśvaraḥ /
ato hi sthāvareliṃge smṛtāśreṣṭhādikhaṃḍitā // 1,19.31 //
dvikhaṃḍaṃsthāvaraṃliṃgaṃkartavyaṃhividhānataḥ /
akhaṃḍaṃjaṃgamaṃproktaṃśaivasiddhāntavedibhiḥ // 1,19.32 //
dvikhaṃḍaṃtucarāṃliṃgaṃkurvantyajñānamohitāḥ /
naivasiddhāntavettāro munayaḥ śāstrakovidāḥ // 1,19.33 //
akhaṃḍaṃsthāvaraṃliṃgaṃdvikhaṃḍaṃcaramevaca /
yekurvantinarāmūḍhānapūjāphalabhāginaḥ // 1,19.34 //
tasmācchāstroktavidhinā akhaṃḍaṃcarasaṃjñakam /
dvikhaṃḍaṃ sthāvaraṃ liṃgaṃ kartavyaṃ parayā mudā // 1,19.35 //
akhaṃḍe tu care pūjāsampūrṇaphaladāyinī /
dvikhaṃḍe tu care pūjāmahāhānipradā smṛtā // 1,19.36 //
akhaṃḍe sthāvare pūjā na kāmaphaladāyinī /
pratyavāyakarīnityamityuktaṃśāstravedibhiḥ // 1,19.37 //
||iti śrīśivamahāpurāṇe vidyeśvarasaṃhitāyāṃ sādhyasādhanakhaṃḍe pārthivaśivaliṃgapūjanamāhātmyavarṇanaṃ nāmaikonaviṃśo 'dhyāyaḥ
sūta uvāca /
atha vaidikabhaktānāṃ pārthivārcāṃ nigadyate /
vaidikenaivamārgeṇabhuktimuktipradāyinī // 1,20.1 //
sūtroktavidhināsnātvāsaṃdhyāṃ kṛtvā yathāvidhi /
brahmayajñaṃvidhāyādautatastarpaṇamācaret // 1,20.2 //
naityikaṃ sakalaṃkāmaṃ vidhāyānaṃtaraṃpumān /
śivasmaraṇapūrvaṃ hi bhasmarudrākṣadhārakaḥ // 1,20.3 //
vedoktāvidhinā samyaksaṃpūrṇaphalasiddhaye /
pūjayetparayābhaktyāpārthivaṃliṃgamuttamam // 1,20.4 //
nadītīre taḍāge ca parvatekānane 'pica /
śivālaye śucau deśe pārthivārcā vidhīyate // 1,20.5 //
śuddhapradeśasaṃbhūtāṃ mṛdamāhṛtya yatnataḥ /
śivaliṃgaṃ prakalpeta sāvadhānatayā dvijāḥ // 1,20.6 //
vipre gaurā smṛtā śoṇā bāhuje pītavarṇakā /
vaiśyekṛṣṇā pādajāte hyathavā yatra yā bhavet // 1,20.7 //
saṃgṛhyamṛttikāṃliṃganirmāṇārthaṃprayatnataḥ /
atīvaśubhadeśecasthāpayettāṃmṛdaṃśubhām // 1,20.8 //
saṃśodhyacajalenāpipiṃḍīkṛtya śanaiḥ śanaiḥ /
vidhīyetaśubhaṃliṃgaṃpārthivaṃvedamārgataḥ // 1,20.9 //
tataḥ saṃpūjayedbhaktyābhuktimuktiphalāptaye /
tatprakāramahaṃvacmiśṛṇudhvaṃsaṃvidhānataḥ // 1,20.10 //
namaḥ śivāyamaṃtreṇārcanaṃdravyaṃcaprokṣayet /
bhūrasīticamaṃtreṇakṣetrasiddhiṃprakārayet // 1,20.11 //
āposmānitimaṃtreṇajalasaṃskāramācaret /
namaste rudramaṃtreṇa phāṭikābaṃdhamucyate // 1,20.12 //
śaṃbhavāyetimaṃtreṇakṣetraśuddhiṃ prakārayet /
namaḥ pūrveṇa kuryātpañcāmṛtasyāpi prokṣaṇam // 1,20.13 //
nīlagrīvāyamaṃtreṇanamaḥpūrveṇabhaktimān /
carecchaṃkaraliṃgasyapratiṣṭhāpanamuttamam // 1,20.14 //
bhaktitastata etatterudrāyeti ca maṃtrataḥ /
āsanaṃ ramaṇīyaṃ vaidadyādvaidikamārgakṛt // 1,20.15 //
mānomahantamiticamaṃtreṇāvāhanaṃcaret /
yāterudreṇamaṃtreṇasaṃcaredupaveśanam // 1,20.16 //
maṃtreṇayāmiṣumiti nyāsaṃkuryācchivasyaca /
adhyavocaditi premṇādhivāsaṃmanunācaret // 1,20.17 //
manunāsaujīva itidevatānyāsamācaret /
asauyovasarpatīti cācaredapasarpaṇam // 1,20.18 //
namostu nīlagrīvāyeti pādyaṃ manunāharet /
arghyaṃ ca rudragāyatryā 'camanaṃ tryaṃbakeṇa ca // 1,20.19 //
payaḥpṛthivyāmiti ca payasāsnānamācaret /
dadhikrāvṇetimaṃtreṇadadhisnānaṃ ca kārayet // 1,20.20 //
ghṛṭaṃsnānekhalughṛtaṃghṛtaṃyāvetimaṃtrataḥ /
madhuvātāmadhunaktaṃmadhumānna iti tryṛcā //1,20.21 //
madhukhaṃḍasnapanaṃproktamitipañcāmṛtaṃ smṛtam /
athavā pādyamaṃtreṇa snānaṃpañcāmṛtena ca // 1,20.22 //
mānastoke iti premṇā maṃtreṇa kaṭibaṃdhanam /
namo dhṛṣṇave iti vā uttarīyaṃ ca dhāpayet // 1,20.23 //
yā te hetiriti premṇā ṛkcatuṣkeṇa vaidikaḥ /
śivāya vidhinā bhaktaścaredvastrasamarpaṇam // 1,20.24 //
namaḥ śvabhya iti premṇā gaṃdhaṃ dadyādṛcā sudhīḥ /
namastakṣabhya iti cākṣatānmaṃtreṇa cārpayet //1,20.25 //
namaḥ pāryāya iti vā puṣpa maṃtreṇa cārpayet /
namaḥ parṇyāya iti vā bilbapatrasamarpaṇam // 1,20.26 //
namaḥkapardineceti dhūpaṃ dadyādyathāvidhi /
dīpaṃ dadyādyathoktaṃ tu nama āśava ityṛcā // 1,20.27 //
namojyeṣṭhāyamaṃtreṇa dadyānnaivedyamuttamam /
manunātryambakamitipunarācamanaṃsmṛtam // 1,20.28 //
imā rudrāyeti ṛcā kuryātphalasamarpaṇam /
namo vrajyāyeti ṛcā sakalaṃ śaṃbhaverpayet // 1,20.29 //
mano mahāṃtamiti ca mānastoke iti tataḥ /
maṃtredvayenaikadaśākṣatai rudrānprapūjayet // 1,20.30 //
hiraṇyagarbha iti tryṛcādakṣiṇāṃhisamarpayet /
devasyatvetimaṃtreṇahyabhiṣekaṃcaredbudhaḥ // 1,20.31 //
dīpamaṃtreṇavāśaṃbhornīrājanavidhiṃcaret /
puṣpāṃjaliṃcaredbhaktyā imā rudrāyacatryṛcā // 1,20.32 //
mānomahāntamiti ca caretprājñaḥ pradakṣiṇām /
mānastoketi maṃtreṇa sāṣṭāṅgaṃpraṇametsudhīḥ // 1,20.33 //
eṣate itimaṃtreṇaśivamudrāṃpradarśayet /
yatoyata ityabhayāṃjñānākhyāṃ tryaṃbakeṇa ca // 1,20.34 //
namaḥseneti maṃtreṇamahāmudrāṃpradarśayet /
darśayeddhenumudrāṃcanamogebhya ṛcānayā // 1,20.35 //
pañcamudrāḥpradarśyātha śivamaṃtrajapaṃ caret /
śatarudriyamaṃtreṇa japedvedavicakṣaṇaḥ // 1,20.36 //
tataḥ pañcāṅgapāṭhaṃcakuryādvedavicakṣaṇaḥ /
devāgātvitimaṃtreṇakuryācchaṃbhorvisarjanam // 1,20.37 //
ityuktaḥ śivapūjāyāvyāsatovaidikovidhiḥ /
samāsataścaśṛṇutavaidikaṃvidhimuttamam // 1,20.38 //
ṛcāsadyojātamitimṛdāharaṇamācaret /
vāmadevāya iti ca jalaprakṣepamācaret // 1,20.39 //
aghoreṇa ca maṃtreṇaliṃganirmāṇamācaret /
tatpuruṣāyamaṃtreṇāhvānaṃ kuryādyathāvidhi // 1,20.40 //
saṃyojayedvedikāyāmīśānamanunāharam /
anyatsarvaṃ vidhānaṃcakuryātsaṃkṣepataḥ sudhīḥ // 1,20.41 //
pañcākṣareṇamaṃtreṇagurudattenavātathā /
kuryātpūjāṃ ṣoḍaśopacāreṇa vidhivatsudhīḥ // 1,20.42 //
bhavāyabhavanāśāyamahādevāyadhīmahi /
ugrāya ugranāśāya śarvāya śaśimauline // 1,20.43 //
anena manunā vāpi pūjayecchaṃkaraṃsudhīḥ /
subhaktyā cabhramaṃtyaktvābhaktyaivaphaladaḥ śivaḥ // 1,20.44 //
ityapi proktamādṛtya vaidikakramapūjanam /
procyatenyavidhiḥ samyaksādhāraṇatayādvijaḥ // 1,20.45 //
pūjāpārthivaliṃgasyasaṃproktāśivanāmabhiḥ /
tāṃ śṛṇudhvaṃ muniśreṣṭhāḥ sarvakāmapradāyinīm // 1,20.46 //
haro maheśvaraḥ śaṃbhuḥ śūlapāṇiḥ pinākadhṛk /
śivaḥ paśupatiścaivamahādeva iti kramāt // 1,20.47 //
mṛdāharaṇasaṃghaṭṭapratiṣṭhāhvānamevaca /
snapanaṃpūjanaṃcaivakṣamasvetivisarjanam // 1,20.48 //
aṃkārādicaturthyaṃtairnamontairnāmabhiḥ kramāt /
kartavyācakriyāsarvābhaktyāparamayāmudā // 1,20.49 //
kṛtvā nyāsavidhiṃsamyakṣaḍaṅgakarayostathā /
ṣaḍakṣareṇamaṃtreṇatatodhyānaṃsamācaret // 1,20.50 //
kailāsapīṭhāsanamadhyasaṃsthaṃ bhaktaiḥ sanaṃdādibhirarcyamānam /
bhaktartidāvānalamaprameyaṃdhyāyedumāliṃgitaviśvabhūṣaṇam // 1,20.51 //
dhyāyennityaṃmaheśaṃrajatagirinibhaṃcārucaṃdrāvataṃsaṃratnākalpojjvalāṃgaṃparaśumṛgavarābhītihastaṃprasannam /
padmāsīnaṃsamaṃtātsthitamamaragaṇairvyāghrakṛttiṃvasānaṃviśvādyaṃviśvabījaṃnikhilabhayaharaṃpañcavaktraṃtrinetram // 1,20.52 //
itidhyātvācasaṃpūjyapārthivaṃliṃgamuttamam /
japetpañcākṣaraṃmaṃtraṃgurudattaṃyathāvidhi // 1,20.53 //
stutibhiścaivadeveśaṃstuvītapraṇamansudhīḥ /
nānābhidhābhirviprendrāḥ paṭhedvaiśatarudriyam // 1,20.54 //
tataḥ sākṣatapuṣpāṇigṛhītvāṃjalināmudā /
prārthayecchaṃkaraṃbhaktyāmaṃtrairebhiḥsubhaktitaḥ // 1,20.55 //
tāvakastvadguṇaprāṇastvaccittohaṃsadāmṛḍa /
kṛpānidha itijñātvābhūtanāthaprasīdame // 1,20.56 //
ajñānādyadivājñānājjapa pūjādikaṃ mayā /
kṛtaṃ tadastusaphalaṃkṛpayātavaśaṃkara // 1,20.57 //
ahaṃpāpīmahānadyapāvanaścabhavānmahān /
itivijñāyagaurīśayadicchasitathākuru // 1,20.58 //
vedaiḥ purāṇaiḥ siddhāntairṛṣibhirvividhairapi /
najñātosimahādevakutohaṃtvaṃmahāśiva // 1,20.59 //
yathā tathā tvadīyosmi sarvabhāvairmaheśvara /
rakṣaṇīyastvayāhaṃ vai prasīda parameśvara // 1,20.60 //
ityevaṃ cākṣatānpuṣpānāropya ca śivopari /
praṇamedbhaktitaśśaṃbhuṃ sāṣṭāṃgaṃ vidhivanmune // 1,20.61 //
tataḥ pradakṣiṇāṃ kuryādyathoktavidhinā sudhīḥ /
punaḥ stuvīta deveśaṃ stutibhiḥ śraddhayānvitaḥ // 1,20.62 //
tato galaravaṃkṛtvā praṇamecchucinamradhīḥ /
kuryādvijñaptimādṛtya visarjanamathācaret // 1,20.63 //
ityuktā muniśārdūlāḥ pārthivārcā vidhānataḥ /
bhuktidāmuktidācaivaśivabhaktivivardhinī // 1,20.64 //
ityadhyāyaṃsucittenayaḥpaṭhecchṛṇuyādapi /
sarvapāpaviśuddhātmāsarvānkāmānavāpnuyāt // 1,20.65 //
āyurāyogyadaṃcaivayaśasyaṃsvargyamevaca /
putrapautrādisukhadamākhyānamidamuttamam // 1,20.66 //
||iti śrīśivamahāpurāṇe pra- vidyeśvarasaṃhitāyāṃ sādhyasādhanakhaṇḍe pārthivaśivaliṃgapūjāvidhivarṇanaṃ nāma viṃśo 'dhyāyaḥ
ṛṣaya ūcuḥ /
sūtasūtamahābhāgavyāsaśiṣyanamostute /
samyaguktaṃtvayātātapārthivārcāvidhānakam // 1,21.1 //
kāmanābhedamāśrityasaṃkhyāṃbrūhividhānataḥ /
śivapārthivaliṃgānāṃ kṛpayādīnavatsala // 1,21.2 //
sūta uvāca /
śṛṇudhvamṛṣayaḥ sarvepārthivārcāvidhānakam /
yasyānuṣṭhānamātreṇakṛtakṛtyobhavennaraḥ // 1,21.3 //
akṛtvā pārthivaṃ liṃgaṃ yonyadevaṃprapūjayet /
vṛthābhavatisāpūjādamadānādikaṃvṛthā // 1,21.4 //
saṃkhyāpārthivaliṃgānāṃyathākāmaṃnigadyate /
saṃkhyāsadyomuniśreṣṭhaniścayenaphalapradā // 1,21.5 //
prathamāvāhanaṃtatrapratiṣṭhāpūjanaṃpṛthak /
liṃgākāraṃsamaṃtatrasarvaṃjñeyaṃpṛthakpṛthak // 1,21.6 //
vidyārthīpuruṣaḥprītyāsahasramitapārthivam /
pūjayecchivaliṃgaṃhiniścayāttatphalapradam // 1,21.7 //
naraḥpārthivaliṃgānāṃdhanārthīcatadardhakam /
putrārthīsārdhasāhasraṃvastrārthīśatapañcakram // 1,21.8 //
mokṣārthīkoṭiguṇitaṃbhūkāmaścasahasrakam /
dayārthīcatrisāhasraṃtīrthārthīdvisahasrakam // 1,21.9 //
suhṛtkāmītrisāhasraṃvaśyārthīśatamaṣṭakam /
māraṇārthīsaptaśataṃmohanārthīśatāṣṭakam // 1,21.10 //
uccāṭanaparaścaivasahasraṃcayathoktataḥ /
staṃbhanārthīsahasraṃtudveṣaṇārthī tadardhakam // 1,21.11 //
nigaḍānmuktikāmastusahasraṃsardhamuttamam /
mahārājabhayepañcaśataṃjñeyaṃvicakṣaṇaiḥ // 1,21.12 //
caurādisaṃkaṭejñeyaṃpārthivānāṃśatadvayam /
ḍākinyādibhayepañcaśatamuktaṃjapārthivam // 1,21.13 //
dāridryepañcasāhasramayutaṃsarvakāmadam /
athanityavidhiṃvakṣyeśṛṇudhvaṃmunisattamāḥ // 1,21.14 //
ekaṃpāpaharaṃproktaṃdviliṃgaṃcārthasiddhidam /
triliṃgaṃsarvakāmānāṃkāraṇaṃparamīritam // 1,21.15 //
uttarottaramevaṃsyātpūrvoktagaṇānāvidhi /
matāṃtaramathovakṣyesaṃkhyāyāṃmunibhedataḥ // 1,21.16 //
liṃgānāmayutaṃkṛtvāpārthivānāṃsubuddhimān /
nirbhayohibhavennūnaṃmahārājabhayaṃharet // 1,21.17 //
kārāgṛhādimuktyarthamayutaṃkārayedbudhaḥ /
ḍākinyādibhayesaptasahasraṃkārayettathā // 1,21.18 //
sahasrāṇipañcapañcāśadaputraḥprakārayet /
liṃgānāmayutenaivakanyakāsaṃtatiṃlabhet // 1,21.19 //
liṃgānāmayutenaivaviṣṇvādaiśvaryamāpnuyāt /
liṃgānāṃprayutenaivahyatulāṃśriyamāpnuyāt // 1,21.20 //
koṭimekāṃtuliṃgānāṃ yaḥ karotinarobhuvi /
śiva evabhavetsopinātrakāryā vicāraṇā // 1,21.21 //
arcā pārthivaliṃgānāṃ koṭiyajñaphalapradā /
bhuktidāmuktidānityaṃtataḥkāmarthināṃnṛṇām // 1,21.22 //
vināliṃgārcanaṃ yasya kālogacchati nityaśaḥ /
mahāhānirbhavettasyadurvṛttasyadurātmanaḥ // 1,21.23 //
ekataḥ sarvadānāni vratāni vividhāni ca /
tīrthāniniyamāyajñāliṃgārcācaikataḥ smṛtā // 1,21.24 //
kalauliṃgārcanaṃśreṣṭhaṃtathālokepradṛśyate /
tathānāstīti śāstrāṇāmeṣa siddhāntaniścayaḥ // 1,21.25 //
bhuktimuktipradaṃliṃgaṃ vividhāpannivāraṇam /
pūjayitvānaronityaṃ śivasāyujyamāpnuyāt // 1,21.26 //
śivānāmamayaṃ liṃgaṃnityaṃ pūjyaṃ maharṣibhiḥ /
yataśca sarvaliṃgeṣu tasmātpūjyaṃvidhānataḥ // 1,21.27 //
uttamaṃ madhyamaṃ nīcaṃ trividhaṃ liṃgamīritam /
mānato muniśārdūlāstacchṛṇudhvaṃ vadāmyaham // 1,21.28 //
caturaṃgulamucchrāyaṃramyaṃvedikayāyutam /
uttamaṃliṃgamākhyātaṃmunibhiḥśāstrakovidaiḥ // 1,21.29 //
tadardhaṃmadhyamaṃproktaṃtadardhamaghamaṃsmṛtam /
itthaṃtrividhamākhyātamuttarottarataḥparam // 1,21.30 //
anekaliṃgaṃyonityaṃbhaktiśraddhāsamanvitaḥ /
pūjayetsalabhetkāmānmanasā mānasepsitān // 1,21.31 //
naliṃgārādhanādanyatpuṇyaṃvedacatuṣṭaye /
vidyatesarvaśāstrāṇāmeṣa evaviniścayaḥ // 1,21.32 //
sarvametatparityajyakarmajālamaśeṣataḥ /
bhaktyāparamayā vidvāṃlliṃgamekaṃprapūjayet // 1,21.33 //
liṃgercitercitaṃsarvaṃjagatsthāvarajaṃgamam /
saṃsārāṃbudhimagnānāṃnānyattāraṇasādhanam // 1,21.34 //
ajñānatimirāṃdhānāṃviṣayāsaktacetasām /
plavonānyostijagatiliṃgārādhanamaṃtarā // 1,21.35 //
haribrahmādayodevāmunayoyakṣarākṣasāḥ /
gaṃdharvāścaraṇāssiddhādaiteyādānavāstathā // 1,21.36 //
nāgāḥśeṣaprabhṛtayogaruḍādyāḥkhagāstathā /
saprajāpatayaścānyemanavaḥkinnarānarāḥ // 1,21.37 //
pūjayitvāmahābhaktyāliṃgaṃsarvārthasiddhidam /
prāptāḥkāmānabhīṣṭāṃścatāṃstānsarvānhṛdisthitān // 1,21.38 //
brāhmaṇaḥkṣatriyovaiśyaḥśūdrovāpratilomajaḥ /
pūjayetsatataṃliṃgaṃtattanmaṃtreṇasādaram // 1,21.39 //
kiṃbahūktenamunayaḥstrīṇāmapitathānyataḥ /
adhikārostisarveṣāṃśivaliṃgārcanedvijāḥ // 1,21.40 //
dvijānāṃvaidikenāpimārgeṇārādhanaṃvaram /
anyeṣāmapijaṃtūnāṃvaidikenanasaṃmatam // 1,21.41 //
vaidikānāṃdvijānāṃcapūjāvaidikamārgataḥ /
kartavyānānyamārgeṇa ityāhabhagavāñchivaḥ // 1,21.42 //
dadhīca gautamādīnāṃśāpenādagdhacetasām /
dvijānāṃ jāyateśraddhānaiva vaidikakarmaṇi // 1,21.43 //
yovaidikamanādṛtyakarmasmārtamathāpivā /
anyatsamācarenmartyonasaṃkalpaphalaṃlabhet // 1,21.44 //
itthaṃkṛtvārcanaṃśaṃbhornaivedyāṃtaṃvidhānataḥ /
pūjayedaṣṭamūrtīścatatraivatrijaganmayīḥ // 1,21.45 //
kṣitirāponalovāyurākāśaḥ sūryasomakau /
yajamāna iti tvaṣṭaumūrtayaḥparikīrtitāḥ // 1,21.46 //
śarvobhavaśca rudraśca ugrobhīma itīśvaraḥ /
mahādevaḥ paśupatiretānmūrtibhirarcayet // 1,21.47 //
pūjayetparivāraṃ catataḥśaṃbhoḥsubhaktitaḥ /
īśānādikramāttatracaṃdanākṣatapatrakaiḥ // 1,21.48 //
īśānaṃnandinaṃcaṃḍaṃmahākālaṃcabhṛṃgiṇam /
vṛṣaṃskaṃdaṃkapardīśaṃsomaṃśukraṃcatatkramāt // 1,21.49 //
agratovīrabhadraṃ ca pṛṣṭhekīrtimukhaṃ tathā /
tata ekādaśānnudrānpūjayedvidhinātataḥ // 1,21.50 //
tataḥpañcākṣaraṃ japtvā śatarudriyameva ca /
stutīrnānāvidhāḥ kṛtvā pañcāṃgapaṭhanaṃ tathā // 1,21.51 //
tataḥ pradakṣiṇāṃ kṛtvā natvā liṃgaṃ visarjayet /
itiproktamaśeṣaṃ ca śivapūjanamādarāt // 1,21.52 //
rātrāvudaṅmukhaḥ kuryāddevakāryaṃsadaivahi /
śivārcanaṃ sadāpyevaṃśuciḥ kuryādudaṅmukhaḥ // 1,21.53 //
na prācīmagrataḥ śaṃbhornodīcīṃ śaktisaṃhitān /
napratīcīṃyataḥ pṛṣṭhamatogrāhyaṃ samāśrayet // 1,21.54 //
vinābhasmatripuṃḍreṇa vinā rudrākṣamālayā /
bilvapatraṃ vinā naiva pūjayecchaṃkaraṃ budhaḥ // 1,21.55 //
bhasmāprāptaumuniśreṣṭhāḥ pravṛtte śivapūjane /
tasmānmṛdāpi kartavyaṃ lalāṭe ca tripuṇḍrakam // 1,21.56 //
||iti śrīśivamahāpurāṇe prathamāyāṃ vidyeśvarasaṃhitāyāṃ sādhyasādhanakhaṇḍe pārthivapūjanavarṇanaṃ nāmaikaviṃśo 'dhyāyaḥ
ṛṣya ūcuḥ /
agrāhyaṃ śivanaivedyamiti pūrvaṃ śrutaṃ vacaḥ /
brūhi tannirṇayaṃ bilvamāhātmyamapi sanmune // 1,22.1 //
sūta uvāca śṛṇudhvaṃmunayaḥsarvesāvadhānatayādhunā /
sarvaṃvadāmisaṃprītyā dhanyā yūyaṃ śivavratāḥ // 1,22.2 //
śivabhaktaḥ śuciḥ śuddhaḥ sadvratīdṛḍhaniścayaḥ /
bhakṣayecchivanaivedyaṃtyajedagrāhyabhāvanām // 1,22.3 //
dṛṣṭvāpi śivanaivedye yāṃti pāpāni dūrataḥ /
bhaktetuśivanaivedyepuṇyānyā yāṃtikoṭiśaḥ // 1,22.4 //
alaṃ yāgasahasreṇāpyalaṃ yāgārbudairapi /
bhakṣite śivanaivedye śivasāyujyamāpnuyāt // 1,22.5 //
yadgṛheśivanaivedyapracāropiprajāyate /
tadgṛhaṃpāvanaṃsarvamanyapāvanakāraṇam // 1,22.6 //
āgataṃ śivanaivedyaṃ gṛhītvā śirasāmudā /
bhakṣaṇīyaṃprayatne na śivasmaraṇapūrvakam // 1,22.7 //
āgataṃ śivanaivedyamanyadā grāhyamityapi /
vilaṃbepāpasaṃbaṃdhobhavatyeva hi mānave // 1,22.8 //
na yasya śivanaivedyagrahaṇecchāprajāyate /
sapāpiṣṭhogariṣṭhaḥsyānnarakaṃyātyapidhruvam // 1,22.9 //
hṛdaye candrakānte ca svarṇarūpyādinirmite /
śivadīkṣāvatābhaktenedaṃbhakṣyamitīryate // 1,22.10 //
śivadīkṣānvitobhakto mahāprasādasaṃjñakam /
sarveṣāmapi liṃgānāṃ naivedyaṃ bhakṣayecchubham // 1,22.11 //
anyadīkṣāyujāṃnḥṇāṃśivabhaktiratātmanām /
śṛṇudhvaṃnirṇayaṃprītyāśivanaivedyabhakṣaṇe // 1,22.12 //
śālagrāmodbhave liṃge rasaliṃgetathā dvijāḥ /
pāṣāṇe rājatesvarṇesurasiddhapratiṣṭhite // 1,22.13 //
kāśmīre sphāṭikerātne jyotirliṃgeṣu sarvaśaḥ /
cāndrāyaṇasamaṃ proktaṃ śaṃbhornaivedyabhakṣaṇam // 1,22.14 //
brahmahāpi śucirbhūtvā nirmālyaṃyastudhārayet /
bhakṣayitvādrutaṃtasyasarvapāpaṃ praṇaśyati // 1,22.15 //
caṃḍādhikāroyatrāstitadbhāktavyaṃnamānavaiḥ /
caṃḍādhikāronoyatrabhoktavyaṃtaccabhaktitaḥ // 1,22.16 //
bāṇaliṃgecalauhecasiddheliṃgesvayaṃbhuvi /
pratimāsucasarvāsunacaṃḍodhikṛtobhavet // 1,22.17 //
snāpayitvāvidhānenayoliṃgasnāpanodakam /
triḥpibettrividhaṃpāpaṃtasyehāśu vinaśyati // 1,22.18 //
agrāhyaṃśivanaivedyaṃ patraṃpuṣpaṃphalaṃjalam /
śālagrāmaśilāsaṃgātsarvaṃ yāti pavitritām // 1,22.19 //
loṃgopari ca yaddravyaṃtadagrāhyaṃ munīśvarāḥ /
supavitraṃ ca tajjñeyaṃ yalliṃgasparśabāhyataḥ // 1,22.20 //
naivedyanirṇayaḥprokta itthaṃvomunisattamāḥ /
śṛṇudhvaṃ bilvamāhātmyaṃ sāvadhānatayā 'darāt // 1,22.21 //
mahādevasvarūpoyaṃ bilvodevairapistutiḥ /
yathākathaṃcidetasyamahimājñāyatekatham // 1,22.22 //
puṇyatīrthāniyāvaṃtilokeṣuprathitānyapi /
tānisarvāṇitīrthānibilvamūlevasaṃtihi // 1,22.23 //
bilvamūle mahādevaṃ liṃgarūpiṇamavyayam /
yaḥ pūjayati puṇyātmā sa śivaṃ prāpnuyāddhruvam // 1,22.24 //
bilvamūle jalairyastu mūrdhānamabhiṣiṃcati /
sa sarvatīrthasnātaḥsyātsa eva bhuvi pāvanaḥ // 1,22.25 //
etasyabilvamūlasyāthālavālamanuttamam /
jalākulaṃmahādevodṛṣṭvātuṣṭobhavatyalam // 1,22.26 //
pūjayedvilvamūlaṃ yo gaṃdhapuṣpādibhirnaraḥ /
śivalokamavāpnotisaṃtatirvardhate sukham // 1,22.27 //
bilvamūle dīpamālāṃyaḥ kalpayati sādaram /
satattvajñānasaṃpannomaheśāṃtargatobhavet // 1,22.28 //
bilvaśākhāṃ samādāya hastena navapallavam /
gṛhītvāpūjayedbilvaṃsacapāpaiḥ pramucyate // 1,22.29 //
bilvamūle śivarataṃ bhojayedyastu bhaktitaḥ /
ekaṃvākoṭiguṇitaṃtasyapuṇyaṃprajāyate // 1,22.30 //
bilvamūle kṣīramuktamannamājyena saṃyutam /
yo dadyācchivabhaktāya sa daridro na jāyate // 1,22.31 //
sāṃgopāṃgamiti proktaṃ śivaliṃgaprapūjanam /
pravṛttānāṃ nivṛttānāṃ bhedato dvividhaṃ dvijāḥ // 1,22.32 //
pravṛttānāṃ pīṭhapūjāṃ sarvapūjāṃ samācaret /
abhiṣekānte naivedyaṃ śālyannena samācaret /
pūjānte sthāpayelliṃgaṃ puṭe śuddhe pṛthaggṛhe // 1,22.34 //
karapūjānivṛttānāṃ svabhojyaṃ tu nivedayet /
nivṛttānāṃ paraṃsūkṣmaṃ liṃgameva viśiṣyate // 1,22.35 //
vibhūtyabhyarcanaṃ kuryādvibhūtiṃ ca nivedayet /
pūjāṃ kṛtvā tathā liṃgaṃśirasādhārayetsadā // 1,22.36 //
||iti śrīśivamahāpurāṇe vidyeśvarasaṃhitāyāṃ sādhyasādhanakhaṇḍe śivanaivedyavarṇanonāmadvāviṃśo 'dhyāyaḥ
ṛṣaya ūcuḥ /
sūtasūtamahābhāgavyāsaśiṣyanamostute /
tadevavyāsatobrūhibhasmamāhātmyamuttamam // 1,23.1 //
tathā rudrākṣamāhātmyaṃ nāma māhātmyamuttamam /
tritayaṃ brūhisuprītyāmamānaṃdayacetasam // 1,23.2 //
sūta uvāca /
sādhupṛṣṭaṃbhavadbhiścalokānāṃhitakārakam /
bhavaṃtovaimahādhanyāḥ pavitrāḥ kulabhūṣaṇāḥ // 1,23.3 //
yeṣāṃcaivaśivaḥsākṣāddaivataṃparamaṃśubham /
sadāśivakathālokevallabhābhavatāṃ sadā // 1,23.4 //
tedhanyāścakṛtārthāścasaphalaṃdehadhāraṇam /
uddhṛtañcakulaṃteṣāṃyeśivaṃsamupāsate // 1,23.5 //
mukheyasyaśivanāmasadāśivaśivetica /
pāpāninaspṛśaṃtyevakhadirāṃgāraṃkayathā // 1,23.6 //
śrīśivāyanamastubhyaṃmukhaṃvyāharateyadā /
tanmukhaṃpāvanaṃtīrthaṃsarvapāpavināśanam // 1,23.7 //
tanmukhañcatathāyovaipaśyatiprītimānnaraḥ /
tīrthajanyaṃphalaṃtasyabhavatītisuniścitam // 1,23.8 //
yatratrayaṃsadātiṣṭhedetacchubhataraṃdvijā /
tasyadarśanamātreṇaveṇīsnānaphalaṃlabhet // 1,23.9 //
śivanāmavibhūtiścatathārudrākṣa eva ca /
etattrayaṃmahāpuṇyaṃtriveṇīsadṛśaṃsmṛtam // 1,23.10 //
etattrayaṃśarīrecayasyatiṣṭhatinityaśaḥ /
tasyaivadarśanaṃlokedurlabhaṃpāpahārakam // 1,23.11 //
taddarśanaṃyathāveṇīnobhayoraṃtaraṃmanāk /
evaṃyonavijānātisapāpiṣṭhonasaṃśayaḥ // 1,23.12 //
vibhūtiryasyanobhālenāṃgerudrākṣadhāraṇam /
nāsye śivamayīvāṇītaṃtyajedadhamaṃyathā // 1,23.13 //
śaivaṃnāmayathāgaṃgāvibhūtiryamunāmatā /
rudrākṣaṃ vidhijāproktāsarvapāpāvināśinī // 1,23.14 //
śarīrecatrayaṃyasyatatphalaṃcaikataḥsthitam /
ekatoveṇikāyāścasnānajaṃtuphalaṃbudhaiḥ // 1,23.15 //
tadevaṃtulitaṃpūrvaṃbrahmaṇāhitakāriṇā /
samānaṃ caivatajjātaṃtasmāddhāryaṃsadābudhaiḥ // 1,23.16 //
taddinaṃhisamārabhyabrahmaviṣṇvādibhiḥsaraiḥ /
dhāryate tritayaṃtaccadarśanātpāpahārakam // 1,23.17 //
ṛṣya ūcuḥ /
īdṛśaṃhiphalaṃproktaṃnāmāditritayodbhavam /
tanmāhātmyaṃviśeṣeṇavaktumarhasisuvrata // 1,23.18 //
sūta uvāca /
ṛṣayohimahāprājñāḥ sacchaivājñānināṃmarāḥ /
tanmāhātmyaṃhisadbhaktyāśṛṇutādaratodvijāḥ // 1,23.19 //
sugūḍhamapi śāstreṣupurāṇeśrutiṣvapi /
bhavatsnehānmayā viprāḥprakāśaḥ kriyate 'dhunā // 1,23.20 //
kastattritayamāhātmyaṃsaṃjānātidvijottamāḥ /
maheśvaraṃvināsarvaṃbrahmāṇḍesadasatparam // 1,23.21 //
vacmyahaṃnāmamāhātmyaṃyathābhaktisamāsataḥ /
śṛṇutaprītitoviprāḥ sarvapāpaharaṃparam // 1,23.22 //
śivetināmadāvāgnermahāpātakaparvatāḥ /
bhasmībhavaṃtyanāyāsātsatyaṃsatyaṃnasaṃśayaḥ // 1,23.23 //
pāpamūlāni duḥkhānivividhānyapiśaunaka /
śivanāmaikanaśyāninānyanaśyānisarvathā // 1,23.24 //
savaidikaḥ sapuṇyātmāsadhanyassabudhomataḥ /
śivanāmajapāsaktoyonityaṃbhuvimānava // 1,23.25 //
bhavaṃtivividhādharmāsteṣāṃsadyaḥphalonmukhāḥ /
yeṣāṃbhavativiśvāsaḥśivanāmajapemune // 1,23.26 //
pātakānivinaśyaṃtiyāvaṃtiśivanāmataḥ /
bhuvitāvaṃtipāpānikriyaṃtenanarairmune // 1,23.27 //
brahmahatyādipāpānāṃrāśīnapramitānmune /
śivanāmadrutaṃproktaṃnāśayatyakhilānnaraiḥ // 1,23.28 //
śivanāmatarīṃprāpyasaṃsārābdhiṃtaraṃtiye /
saṃsāramūlapāpānitāninaśyaṃtyasaṃśayam // 1,23.29 //
saṃsāramūlabhūtānāṃpātakānāṃmahāmune /
śivanāmakuṭhāreṇavināśojāyatedhruvam // 1,23.30 //
śivanāmāmṛtaṃpeyaṃpāpadāvānalārditaiḥ /
pāpadāvāgnitaptānāṃśāṃtistenavinānahi // 1,23.31 //
śivetināmapīyūṣavarṣavarṣadhārāpariplutāḥ /
saṃsāradavamadhyepinaśocaṃtikadācana // 1,23.32 //
śivanāmnimahadbhaktirjātāyeṣāṃmahātmanām /
tadvidhānāṃtusahasāmuktirbhavatisarvathā // 1,23.33 //
anekajanmabhiryenatapastaptaṃmunīśvara /
śivanāmnibhavedbhaktiḥsarvapāpāpahāriṇī // 1,23.34 //
yasyā sādhāraṇaṃ śaṃbhunāmnibhaktirakhaṃḍitā /
tasyaivamokṣaḥ sulabhonānyasyetimatirmama // 1,23.35 //
kṛtvāpyanekapāpāniśivanāmajapādaraḥ /
sarvapāpavinirmuktobhavatyevanasaṃśayaḥ // 1,23.36 //
bhavaṃtibhasmasādvṛkṣādavadagdhāyathāvane /
tathātāvaṃtidagdhānipāpāniśivanāmataḥ // 1,23.37 //
yonityaṃbhasmapūtāṃgaḥ śivanāmajapādaraḥ /
saṃtaratyevasaṃsāraṃsaghoramapiśaunaka // 1,23.38 //
brahmasvaharaṇaṃkṛtvāhatvāpibrāhmaṇānbahūn /
nalipyatenaraḥ pāpaiḥśivanāmajapādaraḥ // 1,23.39 //
vilokyavedānakhilāñchivanāmajapaḥparam /
saṃsāratāraṇopāya itipūrvairviniścitaḥ // 1,23.40 //
kiṃbahūktyāmuniśreṣṭhāḥ ślokenaikenavacmyaham /
śivanāmnomahimānaṃsarvapāpāpahāriṇam // 1,23.41 //
pāpānāṃharaṇeśaṃbhornāmaḥ śaktirhipāvanī /
śaknotipātakaṃtāvatkartuṃnāpinaraḥ kvacit // 1,23.42 //
śivanāmaprabhāveṇalebhesadgatimuttamām /
indradyumnanṛpaḥpūrvaṃmahāpāpaḥ purāmune // 1,23.43 //
tathākāciddvijāyoṣāsaumunebahupāpinī /
śivanāmaprabhāveṇalebhesadgatimuttamām // 1,23.44 //
ityuktaṃvodvijaśreṣṭhānāmamāhātmyamuttamam /
śṛṇudhvaṃbhasmamāhātmyaṃsarvapāvanapāvanam // 1,23.45 //
||iti śrīśivamahāpurāṇe vidyeśvarasaṃhitāyāṃ sādhyasādhanakhaṃḍeśivanamamāhātmyavarṇanonāmatrayoviṃśo 'dhyāyaḥ
sūta uvāca /
dvividhaṃbhasmasaṃproktaṃsarvamaṃgaladaṃparam /
tatprakāramahaṃvakṣyesāvadhānatayāśṛṇu // 1,24.1 //
ekaṃjñeyaṃ mahābhasmadvitīyaṃsvalpasaṃjñakam /
mahābhasma itiproktaṃbhasmanānāvidhaṃparam // 1,24.2 //
tadbhasmatrividhaṃproktaṃśrotaṃsmārtaṃcalaukikam /
bhasmaiva svalpasajñāhibahudhāparikīrtitam // 1,24.3 //
śrautaṃbhasmatathāsmārtaṃdvijānāmevakīrtitam /
anyeṣāmapisarveṣāmaparaṃbhasmalaukikam // 1,24.4 //
dhāraṇaṃmaṃtrataḥ proktaṃdvijānāṃmunipuṃgavaiḥ /
kevalaṃdhāraṇaṃjñeyamanyeṣāṃmaṃtravarjitam // 1,24.5 //
āgneyamucyatebhasmadagdhagomayasaṃbhavam /
tadāpidravyamityuktaṃtripuṃḍrasyamahāmune // 1,24.6 //
agnihotrotthitaṃbhasmasaṃgrāhyaṃvāmanīṣibhiḥ /
anyayajñotthitaṃvāpitripuṇḍrasyacadhāraṇe // 1,24.7 //
agnirityādibhirmaṃtrairjābālopaniṣadgateḥ /
saptabhidhūlanaṃkāryaṃbhasmanāsajalenaca // 1,24.8 //
varṇānāmāśramāṇāṃcamaṃtratomaṃtratopi ca /
tripuṃḍroddhūlanaṃproktajābālairādareṇaca // 1,24.9 //
bhasmanoddhūlanaṃcaivayathātiryaktripuṃḍrakam /
pramādādapimokṣārthīnatyajeditiviśrutiḥ // 1,24.10 //
śivenaviṣṇunācaivatathātiryaktripuṃḍrakam /
umādevīcalakṣmīṃścavācānyābhiścanityaśaḥ // 1,24.11 //
brāhmaṇaiḥ kṣatriyairvaiśyaiḥ śūdrairapicasaṃskaraiḥ /
apabhraṃśairdhṛtaṃbhasmatripuṃḍroddhūlanātmanā // 1,24.12 //
uddhūlanaṃtripuṃḍraṃcaśraddhayānācaraṃtiye /
teṣāṃnāstisamācārovarṇāśramasamanvitaḥ // 1,24.13 //
uddhūlanaṃtripuṃḍraṃcaśraddhayānācaraṃtiye /
teṣāṃnāstivinimuṃktissaṃsārājjanmakoṭibhiḥ // 1,24.14 //
uddhūlanaṃtripuṃḍraṃcaśraddhayānācarantiye /
teṣāṃnāstiśivajñānaṃkalpakoṭiśatairapi // 1,24.15 //
uddhūlanaṃtripuṃḍraṃ ca śraddhayānācarantiye /
temahāpātakairyuktā itiśāstrīyanirṇayaḥ // 1,24.16 //
uddhūlanaṃtripuṃḍraṃcaśraddhayānācaranti ye /
teṣāmācaritaṃ sarvaṃviparītaphalāya hi // 1,24.17 //
mahāpātakayuktānāṃ jaṃtūnāṃśarvavidviṣām /
tripuṃḍroddhūlanadveṣojāyatesudṛḍhaṃ mune // 1,24.18 //
śivāgnikāryaṃ yaḥ kṛtvākuryāttriyāyuṣātmavit /
mucyatesarvapāpaistuspṛṣṭenabhasmanānaraḥ // 1,24.19 //
sitenabhasmanākuryāttrisandhyaṃyastripuṇḍrakam /
sarvapāpavinirmuktaḥ śivenasahamodate // 1,24.20 //
sitenabhasmanā kuryālāṭe tu tripuṇḍrakam /
yosāvanādibhūtānhilokānāpto mṛtobhavet // 1,24.21 //
akṛtvā bhasmanāsnānaṃ na japedvaiṣaḍakṣaram /
tripuṃḍraṃ ca racitvā tu vidhinābhasmanājapet // 1,24.22 //
adayo vādhamo vāpi sarvapāpānvitopi vā /
uṣaḥpāpānvito vāpimūrkho vā patitopi vā // 1,24.23 //
yasmindeśevasennityaṃbhūtiśāsanasaṃyutaḥ /
sarvatīrthaiścakratubhiḥsāṃnidhyaṃkriyatesadā // 1,24.24 //
tripuṃḍrasahito jīvaḥ pūjyaḥ sarvaiḥ surāsuraiḥ /
pāpānvitopi śuddhātmā kiṃ punaḥ śraddhayā yutaḥ // 1,24.25 //
yasmindeśe śivajñānī bhūtiśāsanasaṃyutaḥ /
gato yadṛcchayādyāpi tasmistīrthāḥ samāgatāḥ // 1,24.26 //
bahunātrakimuktenadhāryaṃbhasmasadā budhaiḥ /
liṃgārcanaṃsadākāryaṃjapyomaṃtraḥṣaḍakṣaraḥ // 1,24.27 //
brahmaṇāviṣṇunāvāpi rudreṇamunibhiḥ suraiḥ /
bhasmadhāraṇamāhātmyaṃnaśakyaṃparibhāṣitum // 1,24.28 //
iti varṇāśramācāroluptavarṇakriyopi ca /
pāpātsakṛttripuṃḍrasyadhāraṇātsopimucyate // 1,24.29 //
yebhasmadhāriṇaṃtyaktvākarmakurvaṃtimānavāḥ /
teṣāṃ nāstivinirmokṣaḥ saṃsārājjanmakoṭibhiḥ // 1,24.30 //
te nādhītaṃguroḥsarvaṃtenasarvamanuṣṭhitam /
yenavipreṇaśirasitripuṃḍraṃbhasmanākṛtam // 1,24.31 //
ye bhasmadhāriṇaṃ dṛṣṭvānarāḥ kurvaṃtitāḍanam /
teṣāṃcaṃḍālatojanmabrahmannūhyaṃvipaścitā // 1,24.32 //
mānastokenamaṃtreṇamaṃtritaṃbhasmadhārayet /
brāhmaṇaḥkṣatriyaścaiva prokteṣvaṃgeṣubhaktimān // 1,24.33 //
vaiśyastriyaṃbakenaivaśūdraḥpañcākṣareṇatu /
anyeṣāṃ vidhavāstrīṇāṃ vidhiḥ proktaścaśūdravat // 1,24.34 //
pañcabrahmādimanubhirgṛhasthasyavidhīyate /
triyaṃbakenamanunāvidhirvaibrahmacāriṇaḥ // 1,24.35 //
aghoreṇāthamanunāvipinasthavidhiḥsmṛtaḥ /
yatistupraṇavenaiva tripuṃḍrādīnikārayet // 1,24.36 //
ativarṇāśramīnityaṃśivohaṃbhāvanātparāt /
śivayogī ca niyatamīśānenāpi dhārayet // 1,24.37 //
na tyājyaṃ sarvavarṇaiśca bhasmadhāraṇamuttamam /
anyairapi yathājīvaissadeti śivaśāsanam // 1,24.38 //
bhasmasnānenayāvaṃtaḥ kaṇāḥ svāṅgepratiṣṭhitāḥ /
tāvaṃti śivaliṃgāni tanaudhattehidhārakaḥ // 1,24.39 //
brāhmaṇāḥ kṣatriyāvaiśyāḥ śūdrāścāpi ca saṃkarāḥ /
striyothavidhavābālāḥ prāptāḥ pākhaṃḍikāstathā // 1,24.40 //
brahmacārīgṛhīvanyaḥsaṃnyāsīvāvratītathā /
nāryobhasmatripuṃḍrāṃkāmuktā evanasaṃśayaḥ // 1,24.41 //
jñānadhṛjñānatovāpivahnidāhasamoyathā /
jñānājñānadhṛtaṃbhasmapāvayetsakalaṃnaram // 1,24.42 //
nāśnīyājjalamannamalpamapivā bhasmākṣadhṛtyāvinā bhuktvāvāthagṛhīvanīpatiyatirvarṇītathāsaṃkaraḥ /
enobhuṅnarakaṃprayātisatadāgāyatrijāpenatadvarṇānāṃ tu yatestu mukhyapraṇavājapena muktaṃbhavet // 1,24.43 //
tripuṃḍraṃ ye viniṃdaṃti nindantiśivamevate /
dhārayaṃticayebhaktyā dhārayanti tamevate // 1,24.44 //
dhigbhasmarahitaṃ bhālaṃdhiggrāmamaśivālayam /
dhiganīśārcanaṃ janmadhigvidyāmaśivāśrayām // 1,24.45 //
yeniṃdaṃtimaheśvaraṃtrijagatāmādhārabhūtaṃharaṃ ye nindaṃtitripuṃḍradhāraṇakaraṃ doṣastu taddarśane /
tevaisaṃkarasūkarāsurakharaśvakroṣṭukīṭopamājātā eva bhavaṃtipāpaparamāstenārakāḥ kevalam // 1,24.46 //
tedṛṣṭvā śaśibhāskarauniśi dinesvapnepinokevalaṃpaśyaṃtuśrutirudrasūktajapatomucyetatenādṛtāḥ /
satsaṃbhāṣaṇatobhaveddhinarakaṃnistāravānāsthitaṃyebhasmādividhāraṇaṃhipuruṣaṃniṃdaṃtimaṃdāhite // 1,24.47 //
natāṃtrikastvadhikṛtonordhvapuṃḍradharomune /
saṃtaptacakracihnotraśivayajñebahiṣkṛtaḥ // 1,24.48 //
tatraitebahavolokābṛhajjābālacoditāḥ /
tevicāryāḥprayatnenatatobhasmaratobhavet // 1,24.49 //
yaccaṃdanaiścaṃdanakepimiśraṃdhāryaṃhibhasmaivatripuṃḍrabhasmanā /
vibhūtibhāloparikiṃcanāpidhāryaṃsadānoyadisaṃtibuddhayaḥ // 1,24.50 //
strībhistripuṇḍramalakāvadhi dhāraṇīyaṃ bhasmadvijādibhiratho vidhavābhirevam /
tadvatsadāśramavatāṃ viśadāvibhūtirdhāryāpavargaphaladāsakalāghahantrī // 1,24.51 //
tripuṇḍraṃkuruteyastu bhasmanā vidhipūrvakam /
mahāpātakasaṃghātairmucyate copapātakaiḥ // 1,24.52 //
brahmacārīgṛhasthovāvānaprasthothavāyatiḥ /
brahmakṣattrāścaviṭśūdrāstathānye patitādhamāḥ // 1,24.53 //
uddhūlanaṃtripuṃḍraṃ ca dhṛtvāśuddhābhavaṃtica /
bhasmanovidhinā samyakpāparāśiṃvihāya ca // 1,24.54 //
bhasmadhārī viśeṣeṇa strīgohatyādipātakaiḥ /
vīrahatyāśvahatyābhyāṃ mucyatenātra saṃśayaḥ // 1,24.55 //
paradravyāpaharaṇaṃ paradārābhimarśanam /
paranindā parakṣetraharaṇaṃ parapīḍanam // 1,24.56 //
sasyārāmādiharaṇaṃ gṛhadāhādikarma ca /
gohiraṇyamahiṣyāditilakambalavāsasām // 1,24.57 //
annadhānyajalādīnāṃ nīcebhyaścaparigrahaḥ /
daśaveśyāmataṃgīṣu vṛṣalīṣu naṭīṣu ca // 1,24.58 //
rajasvalāsu kanyāsu vidhavāsu ca maithunam /
māṃsacarmarasādīnāṃ lavaṇasya ca vikrayaḥ // 1,24.59 //
paiśunyaṃ kūṭavādaśca sākṣimithyābhilāṣiṇām /
evamādīnyasaṃkhyāni pāpāni vidhāni ca /
sadya eva vinaśyaṃti tripuṃḍrasya ca dhāraṇāt // 1,24.60 //
śivadravyāpaharaṇaṃśivaniṃdācakutracit /
niṃdācaśivabhaktānāṃprāyaścittairnaśuddhyati // 1,24.61 //
rudrākṣaṃ yasya gātreṣu lalāṭe tu tripaṃḍrakam /
sacāṃḍālopisaṃpūjyassarvavarṇottamottamaḥ // 1,24.62 //
yānitīrthānilokesmingaṃgādyāssaritaścayoḥ /
snātobhavatisarvatralalāṭeyastripuṃḍrakam // 1,24.63 //
saptakoṭi mahāmaṃtrāḥ pañcākṣarapurassarāḥ /
tathānye koṭiśo maṃtrāḥ śaivakaivalyahetavaḥ // 1,24.64 //
anye maṃtrāśca devānāṃ sarvasaukhyakarāmune /
te sarve tasya vaśyāḥ syuryo bibharti tripuṃḍrakam // 1,24.65 //
sahasraṃ pūrvajātānāṃ sahasraṃ janayiṣyatām /
svavaṃśajānāṃ jñātīnāmuddharedyastripuṇḍrakṛt // 1,24.66 //
iha bhuktvākhilānbhogāndīrghāyurvyādhivarjitaḥ /
jīvitāṃte ca maraṇaṃ sukhenaiva prapadyate // 1,24.67 //
aṣṭaiśvaryaguṇopetaṃprāpyadivyavapuḥ śivam /
divyaṃvimānamāruhyadivyatridaśasevitam // 1,24.68 //
vidyādharāṇāṃsarveṣāṃgaṃdharvāṇāṃmahaujasām /
iṃdrādilokapālānāṃlokeṣucayathākramam // 1,24.69 //
bhuktvā bhogānsuvipulānprajeśānāṃ padeṣu ca /
brahmaṇaḥ padamāsādyatatrakanyāśataṃlamet // 1,24.70 //
tatra brahmāyuṣomānaṃbhuktvābhogānanekaśaḥ /
viṣṇorlokelabhedbhogaṃyāvadbrahmaśatātyayaḥ // 1,24.71 //
śivalokaṃ tataḥ prāpya labdhveṣṭaṃ kāmamakṣayam /
śivasāyujyamāpnotisaṃśayonātrajāyate // 1,24.72 //
sarvopaniṣadāṃsāraṃsamālokyamuhurmuhuḥ /
idameva hi nirṇītaṃ paraṃ śreyastripuṃḍrakam // 1,24.73 //
vibhūtiṃniṃdateyovaibrāhmaṇaḥ sonyajātakaḥ /
yāticanarakeghoreyāvadbrahmā caturmukhaḥ // 1,24.74 //
śrāddheyajñejapehomevaiśvadevesurārcane /
dhṛtatripuṃḍraḥpūtātmāmṛtyuṃjayatimānavaḥ // 1,24.75 //
jalasnānaṃ malatyāgebhasmasnānaṃsadāśuci /
maṃtrasnānaṃharetpāpaṃjñānasnāneparaṃpadam // 1,24.76 //
sarvatīrtheṣuyatpuṇyaṃsarvatīrtheṣuyatphalam /
tatphalaṃsamavāpnotibhasmasnānakaronaraḥ // 1,24.77 //
bhasmasnānaṃ paraṃ tīrthaṃgaṃgāsnānaṃdinedine /
bhasmarūpīśivaḥsākṣādbhasma trailokyapāvanam // 1,24.78 //
natadūnaṃnataddhyānaṃnataddānaṃjaponasaḥ /
tripuṃḍreṇavināyena vipreṇa yadanuṣṭhitam // 1,24.79 //
vānaprasthasyakanyānāṃdīkṣāhīnanṛṇāṃ tathā /
madhyāhnātprāgjalairyuktaṃparatojalavarjitam // 1,24.80 //
evaṃ tripuṃḍraṃ yaḥ kuryānnityaṃniyatamānasaḥ /
śivabhaktaḥ savijñeyo bhuktimuktiṃ ca viṃdati // 1,24.81 //
yasyāṃgenaivarudrākṣa ekopibahupuṇyadaḥ /
tasyajanmanirarthaṃsyāttripuṃḍrarahito yadi // 1,24.82 //
evaṃtripuṃḍramāhātmyaṃsamāsātkathitaṃmayā /
rahasyaṃsarvajaṃtūnāṃ gopanīyamidaṃ tvayā // 1,24.83 //
tisrorekhābhavaṃtyevasthāneṣumunipuṃgavāḥ /
lalāṭādiṣusarveṣuyathokteṣubudhairmune // 1,24.84 //
bhruvormadhyaṃsamārabhyayāvadaṃtobhavedbhruvoḥ /
tāvatpramāṇaṃsaṃdhāryaṃ lalāṭe ca tripuṃḍrakam // 1,24.85 //
madhyamānāmikāṃgulyāmadhyetupratilomataḥ /
aṃguṣṭhena kṛtārekhā tripuṃḍrākhyā bhidhīyate // 1,24.86 //
madhyeṃgulibhirādāya tisṛbhirbhasmayatnataḥ /
tripuṇḍradhārayedbhaktyābhuktimuktipradaṃparam // 1,24.87 //
tisṛṇāmapi rekhānāṃ pratyekaṃnavadevatāḥ /
sarvatrāṃgeṣutāvakṣyesāvadhānatayā śṛṇu // 1,24.88 //
akāro gārhapatyāgnirbhūdharmaśca rajoguṇaḥ /
ṛgvedaśca kriyāśaktiḥ prātaḥsavanameva ca // 1,24.89 //
mahadevaśca rekhāyāḥ prathamāyāśca devatā /
vijñeyā muniśārdūlāḥ śivadīkṣāparāyaṇaiḥ // 1,24.90 //
ukāro dakṣiṇāgniśca nabhastattvaṃ yajustathā /
madhyaṃdinaṃ ca savanamicchāśaktyaṃtarātmakau // 1,24.91 //
maheśvaraśca rekhāyā dvitīyāyāśca devatā /
vijñeyāmuniśārdūla śivadīkṣāparāyaṇaiḥ // 1,24.92 //
makārāhavanīyau ca paramātmā tamodivau /
jñānaśaktiḥ sāmavedastṛtīyaṃ savanaṃ tathā // 1,24.93 //
śivaścaiva ca rekhāyāstṛtiyāyāśca devatā /
vijñeyāmuniśārdūla śivadīkṣāparāyaṇau // 1,24.94 //
evaṃ nityaṃ namaskṛtya sadbhaktyā sthānadevatāḥ /
tripuṃḍraṃ dhārayecchuddho bhuktiṃmuktiṃ ca viṃdati // 1,24.95 //
ityuktāḥsthānadevāścasarvāṃgeṣumuniśvara /
teṣāṃ saṃbaṃdhinobhaktyāsthānāniśṛṇusāṃpratam // 1,24.96 //
dvātriṃśatsthānake vārdhaṣoḍaśasthānakepi ca /
aṣṭasthāne tathā caiva pañcasthānepi nānyaset // 1,24.97 //
uttamāṃge lalāṭe ca karṇayornetrayostathā /
nāsāvaktragaleṣvevaṃhastadvaya ataḥparam // 1,24.98 //
kūrpare maṇibaṃdhecahṛdayepārśvayordvayoḥ /
nābhaumuṣkadvayecaivamūrvorgulphecajānuni // 1,24.99 //
jaṃghādvayepadadvandvedvātriṃśatsthānamuttamam /
agnyabbhūvāyudigdeśadikpālānvasubhiḥ saha // 1,24.100 //
dharādhruvaścasomaśca apaścevānilonalaḥ /
pratyūṣaśca prabhāsaścavasavoṣṭaprakīrtitāḥ // 1,24.101 //
eteṣāṃnāmamātreṇatripuṃḍraṃdhārayedbudhāḥ /
kuryādvāṣoḍaśasthānetripuṇḍraṃtusamāhitaḥ // 1,24.102 //
śīrṣakecalalāṭecakaṃṭhecāṃsadvayebhuje /
kūrparemaṇibaṃdhecahṛdayenābhipārśvake // 1,24.103 //
pṛṣṭhecaivaṃpratiṣṭhāyayajettatrāśvidaivate /
śivaśaktiṃtathārudramīśaṃnāradamevaca // 1,24.104 //
vāmādinavaśaktīśca etāḥ ṣoḍaśadevatāḥ /
nāsatyodasrakaścaiva aśvinaudvauprakīrtitau // 1,24.105 //
athavāmūrdhnikeśecakarmayorvadanetathā /
bāhudvaye ca hṛdayenābhyāmūruyugetathā // 1,24.106 //
jānudvayecapadayoḥ pṛṣṭhabhāge ca ṣoḍaśa /
śivaścandraśca rudraḥko vighneśoviṣṇureva vā // 1,24.107 //
śrīścaivahṛdayeśambhustathānābhauprajāpatiḥ /
nāgaścanāgakanyāśca ubhayorṛṣikanyakāḥ // 1,24.108 //
pādayoścasamudrāścatīrthāḥ pṛṣṭhe viśālataḥ /
ityeva ṣoḍaśa sthānamathocyate // 1,24.109 //
guhyasthānaṃ lalāṭaśca karṇadvayamanuttamam /
aṃsayugmaṃ ca hṛdayaṃ nābhirityevamaṣṭakam // 1,24.110 //
brahmā ca ṛṣayaḥ saptadevatāścaprakīrtitāḥ /
ityevaṃ tu samuddiṣṭaṃ bhasmavidbhirmunīśvarāḥ // 1,24.111 //
atha vā mastakaṃ bāhūhṛdayaṃ nābhireva ca /
pañcasthānānyamūnyāhurdhāraṇe bhasmavijjanāḥ // 1,24.112 //
yathāsaṃbhavanaṃ kuryāddeśakālādyapekṣayā /
uddhūlanepyaśaktiścettripuṇḍrādīni kārayet // 1,24.113 //
trinetraṃtriguṇādhāraṃtrivedajanakaṃśivam /
smarannamaḥ śivāyeti lalāṭe tu tripuṇḍrakam // 1,24.114 //
īśābhyāṃnama ityuktvāpārśvayośca tripuṇḍrakam /
bījābhyāṃ nama ityuktvādhārayettuprakoṣṭhayoḥ // 1,24.115 //
kuryādadhaḥ pitṛbhyāṃ ca umeśābhyāṃtathopari /
bhīmāyetitataḥpṛṣṭheśirasaḥpaścimetathā // 1,24.116 //
||iti śrīśivamahāpurāṇe vidyeśvarasaṃhitāyāṃ bhasmadhāraṇavarṇanonāma caturviṃśo 'dhyāyaḥ
sūta uvāca /
śainakarṣe mahāprājñaśivarūpamahāpate /
śṛṇurudrākṣamāhātmyaṃ samāsātkathayāmyaham // 1,25.1 //
śivapriyatamojñeyo rudrākṣaḥ parapāvanaḥ /
darśanātsparśanājjāpyātsarvapāpaharaḥsmṛtaḥ // 1,25.2 //
purārudrākṣamahimādevyagrekathitomune /
lokopakaraṇārthāyaśivena paramātmanā // 1,25.3 //
śiva uvāca /
śṛṇudevimaheśānirudrākṣamahimāśive /
kathayāmitavaprītyābhaktānāṃhitakāmyayā // 1,25.4 //
divyavarṣasahasrāṇi maheśānipunaḥpurā /
tapaḥprakurvatastrastaṃmanaḥ saṃyamyavai mama // 1,25.5 //
svataṃtreṇa pareśena lokopakṛtikāriṇā /
līlayāparameśāni cakṣurunmīlitaṃmayā // 1,25.6 //
puṭābhyāṃcārucakṣurbhyāṃpatitājalabiṃdavaḥ /
tatrāśrubindavojātāvṛkṣārudrākṣasaṃjñakāḥ // 1,25.7 //
sthāvaratvamanuprāpyabhaktānugrahakāraṇāt /
te dattāviṣṇubhaktebhyaścaturvarṇebhya eva ca // 1,25.8 //
bhūmaugauṃḍodbhavāṃścakrerudrākṣāñchivavallabhān /
mathurāyāmayodhyāyālaṃkāyāṃmalaye tathā // 1,25.9 //
sahyādraucatathākāśyāṃdaśeṣvanyeṣuvātathā /
parānasahyapāpaughabhedanāñchrutinodanāt // 1,25.10 //
brāhmaṇāḥkṣatriyāvaiśyāḥśūdrājātāmamājñayā /
rudrākṣāstepṛthivyāṃtutajjātīyāḥ śubhākṣakāḥ // 1,25.11 //
śvetaraktāḥ pītakṛṣṇāvarṇājñeyāḥ kramādbudhaiḥ /
svajātīyaṃnṛbhirdhāryaṃ rudrākṣaṃvarṇataḥ kramāt // 1,25.12 //
varṇaistutatphalaṃdhāryaṃbhuktimuktiphalepsubhiḥ /
śivabhaktairviśeṣeṇaśivayoḥ prītayesadā // 1,25.13 //
dhātrīphalapramāṇaṃyacchreṣṭhametadudāhṛtam /
badarīphalamātraṃtumadhyamaṃsaṃprakīrtitam // 1,25.14 //
adhamaṃcaṇamātraṃsyātprakriyaiṣāparocyate /
śṛṇupārvatisuprītyābhaktānāṃhitakāmyayā // 1,25.15 //
badarīphalamātraṃcayatsyātkilamaheśvari /
tathāpiphaladaṃlokesukhasaubhāgyavardhanam // 1,25.16 //
dhātrīphalasamaṃyatsyātsarvāriṣṭavināśanam /
guṃjayāsadṛśaṃyatsyātsarvārthaphalasādhanam // 1,25.17 //
yathāyathālaghuḥsyādvaitathādhikaphalapradam /
ekaikataḥphalaṃproktaṃdaśāṃśairadhikaṃbudhaiḥ // 1,25.18 //
rudrākṣadhāraṇaṃproktaṃpāpanāśanahetave /
tasmāccadhāraṇīyovaisarvārthasādhanodhruvam // 1,25.19 //
yathācadṛśyatelokerudrākṣaphaladaḥ śubhaḥ /
natathādṛśyate 'nyācamālikāparameśvari // 1,25.20 //
samāḥsnigdhādṛḍhāḥsthūlāḥkaṃṭakaiḥsaṃyutāḥśubhāḥ /
rudrākṣāḥkāmadādevibhuktimuktipradāḥ sadā // 1,25.21 //
krimiduṣṭaṃchinnabhinnaṃkaṃṭakairhīnamevaca /
vraṇayuktamavṛttaṃcarudrākṣānṣaḍvivarjayet // 1,25.22 //
svayamevakṛtadvāraṃrudrākṣaṃsyadihottamam /
yattupauruṣayatnenakṛtaṃtanmadhyamaṃbhavet // 1,25.23 //
rudrākṣadhāraṇaṃprāptaṃmahāpātakanāśanam /
rudrasaṃkhyāśataṃdhṛtvarudrarūpobhavennaraḥ // 1,25.24 //
ekādaśaśatānīhadhṛtvāyatphalamāpyate /
tatphalaṃśakyatenaiva vaktuṃ varṣaśatairapi // 1,25.25 //
śatārdhenayuteḥ pañcaśatairvai mukuṭaṃ matam /
rudrākṣairviracetsamyagbhaktimānpuruṣo varaḥ // 1,25.26 //
tribhiḥ śataiḥ ṣaṣṭiyuktaistrirāvṛttyā tathā punaḥ /
rudrākṣairupavītaṃ va nirmīyādbhaktitatparaḥ // 1,25.27 //
śikhāyāṃcatrayaṃproktaṃrudrakṣāṇāṃ maheśvari /
karṇayoḥ ṣaṭ ca ṣaṭcaivavāmadakṣiṇayostathā // 1,25.28 //
śatamekottaraṃkaṃṭhebāhvorvairudrasaṃkhyayā /
kūrparadvārayostatramaṇibaṃdhetathāpunaḥ // 1,25.29 //
upavītetrayaṃdhāryaṃśivabhaktiratairnaraiḥ /
śeṣānurvaritānpañcasammitāndhārayetkaṭau // 1,25.30 //
etatsaṃkhyādhṛtāyenarudrākṣāḥ parameśvari /
tadrūpaṃ tu praṇamyaṃhistutyaṃsarvairmaheśavat // 1,25.31 //
evaṃbhūtaṃsthitaṃdhyāneyadākṛtvāsanairjanam /
śivetivyāharaṃścaivadṛṣṭvāpāpaiḥ pramucyate // 1,25.32 //
śatādikasahasrasyavidhireṣaprakīrtitaḥ /
tadabhāveprakāronyaḥ śubhaḥ saṃprocyatemayā // 1,25.33 //
śikhāyāmekarudrākṣaṃśirasātriṃśataṃvahet /
pañcāśaccagaledadhyādbāhvoḥ ṣoḍaśaṣoḍaśa // 1,25.34 //
maṇibaṃdhe dvādaśadviskaṃdhe pañcaśataṃvahet /
aṣṭottaraśatairmālyamupavītaṃprakalpayet // 1,25.35 //
evaṃsahasrarudrākṣāndhārayedyodṛḍhavrataḥ /
taṃnamaṃtisurāḥsarveyathārudrastathaiva saḥ // 1,25.36 //
ekaṃśikhāyāṃrudrākṣaṃcatvāriṃśattumastake /
dvātriṃśatkaṇṭhadeśetuvakṣasyaṣṭottaraṃśatam // 1,25.37 //
ekaikaṃkarṇayoḥ ṣaṭṣaḍbāhvoḥṣoḍaśaṣoḍaśa /
karayoravimānenadviguṇenamunīśvara // 1,25.38 //
saṃkhyāprītirdhṛyāyenasopiśaivajanaḥparaḥ /
śivavatpūjanīyohivaṃdyassarvairabhīkṣṇaśaḥ // 1,25.39 //
śirasīśānamaṃtreṇakarṇetatpuruṣeṇa ca /
aghoreṇagaledhāryaṃtenaivahṛdayepi ca // 1,25.40 //
aghorabījamaṃtreṇa karayordhārayetsudhīḥ /
pañcadaśākṣagrathitāṃvāmadevenacodare // 1,25.41 //
pañcabrahmabhiraṃgaścatrimālāṃ pañcasapta ca /
athavāmūlamaṃtreṇa sarvānakṣāṃstudhārayet // 1,25.42 //
madyaṃmāṃsaṃtulaśunaṃpalāṇḍuṃśigrumeva ca /
śleṣmāṃtakaṃ viḍvarāhaṃbhakṣaṇe varjayettataḥ // 1,25.43 //
valakṣaṃrudrākṣaṃdvijatanubhirevehavihitaṃsuraktaṃkṣatrāṇāṃpramuditamumepītamasakṛt /
chinnaṃ khaṃḍitaṃ bhinnaṃ vidīrṇa
tatovaiśyairdhāyapratidivasabhāvaśyakamahotathākṛṣṇaṃśūdraiḥśrutigaditamārgoyamagaje // 1,25.44 //
varṇīvanīgṛhayatīrniyamenadadhyādetadrahasyaparamonahijātutiṣṭhet /
rudrākṣadhāraṇamidaṃsukṛtaiścalabhyaṃtyaktvedametadakhilānnarakānprayāṃti // 1,25.45 //
ādāvāmalakātsvato laghutarā rugṇāstataḥkaṃṭakaiḥsaṃdaṣṭāḥkrimibhistanūpakaraṇacchidreṇa hīnās tathā /
dhāryānaiva śubhepsubhiścaṇakavadrudrākṣamapyaṃtatorudrākṣomamaliṃgamaṃgalamumesūkṣmaṃpraśastaṃ sadā // 1,25.46 //
sarvāśramāṇāṃvarṇānāṃstrīśūdraṇāṃśivājñayā /
dhāryāḥ sadaivarudrākṣāyatīnāṃ praṇavena hi // 1,25.47 //
divābibhradrātrikṛtairātrauvibhraddivākṛtaiḥ /
prātarmadhyāhnasāyāhnemucyatesarvapātakaiḥ // 1,25.48 //
ye tripuṇḍra dharāloke jaṭādhāriṇa eva ye /
ye rudrākṣadharāstevaiyamalokaṃprayāṃtina // 1,25.49 //
rudrākṣamekaṃśirasābibhartitathātripuṇḍraṃcalalāṭamadhye /
pañcākṣaraṃyehijapaṃtimaṃtraṃpūjyābhavadbhiḥ khalutehisādhavaḥ // 1,25.50 //
yasyāṅgenāstirudrākṣastripuṇḍraṃbhālapaṭṭake /
mukhepañcākṣaraṃnāstitamānayayamālayam // 1,25.51 //
jñātvājñātvātatprabhāvaṃbhasmarudrākṣadhāriṇaḥ /
tepūjyāḥ sarvadāsmākaṃnonetavyāḥ kadācana // 1,25.52 //
evamājñāpayāmāsakālopinijakiṅkarān /
tathetimattvātesarvetūṣṇīmāsansuvismitāḥ // 1,25.53 //
ata evamahādevirudrākṣotyaghanāśanaḥ /
taddharomatpriyaḥ śuddho 'tyaghavānapipārvati // 1,25.54 //
hastebāhautathāmūrdhnirudrākṣaṃdhārayettuyaḥ /
avadhyaḥsarvabhūtānāṃrudrarūpīcaredbhuvi // 1,25.55 //
surāsurāṇāṃsarveṣāṃ vaṃdanīyaḥsadāsavai /
pūjanīyo hi dṛṣṭasyapāpahācayathāśivaḥ // 1,25.56 //
dhyānajñānāvamuktopirudrākṣaṃdhārayettuyaḥ /
sarvapāpavinirmuktaḥsayātiparamāṃgatim // 1,25.57 //
rudrākṣeṇajapanmantraṃ puṇyaṃkoṭi guṇaṃ bhavet /
daśakoṭiguṇaṃpuṇyaṃdhāraṇāllabhate naraḥ // 1,25.58 //
yāvatkālaṃhijīvasyaśarīrasthobhavetsavai /
tāvatkālaṃsvalpamṛtyurnataṃdevibādhate // 1,25.59 //
tripuṃḍreṇacasaṃyuktaṃrudrākṣāvilasāṃgakam /
mṛtyuṃjayaṃjapaṃtaṃcadṛṣṭvārudraphalaṃlabhet // 1,25.60 //
pañcadevapriyaścaivasarvadevapriyastathā /
sarvamantrāñjapedbhaktorudrākṣamālayāpriye // 1,25.61 //
viṣṇvādidevabhaktāścadhārayeyurnasaṃśayaḥ /
rudrabhakto viśeṣeṇarudrākṣāndhārayetsadā // 1,25.62 //
rudrākṣāvividhāḥproktāsteṣāṃ bhedānvadāmyaham /
śṛṇupārvati sadbhaktyā bhuktimuktiphalapradān // 1,25.63 //
ekavaktraḥ śivaḥ sākṣādbhuktimuktiphalapradaḥ /
tasyadarśanamātreṇabrahmahatyāvyapohati // 1,25.64 //
yatrasaṃpūjitastatralakṣmīrdūratarā nahi /
naśyaṃtyupadravāḥsarvesarvakāmābhavaṃtihi // 1,25.65 //
dvivaktrodevadeveśassarvakāmaphalapradaḥ /
viśeṣataḥ sarudrākṣogovadhaṃnāśayeddrutam // 1,25.66 //
trivaktroyohirudrākṣaḥ sākṣātsādhanadassadā /
tatprabhāvādbhaveyurvaividyāḥ sarvāḥ pratiṣṭhitāḥ // 1,25.67 //
caturvaktraḥ svayaṃbrahmānarahatyāṃvyapohati /
darśanātsparśanātsadyaścaturvargaphalapradaḥ // 1,25.68 //
pañcavaktraḥ svayaṃrudraḥ kālāgnirnāmataḥ prabhuḥ /
sarvamuktipradaścaivasarvakāmaphalapradaḥ // 1,25.69 //
agamyāgamanaṃpāpamabhakṣyasya ca bhakṣaṇam /
ityādi sarvapāpāni pañcavaktrovyapohati // 1,25.70 //
ṣaḍvaktraḥkārtikeyastudhāraṇāddakṣiṇebhuje /
brahmahatyādikaiḥ pāpairmucyatenātra saṃśayaḥ // 1,25.71 //
saptavaktromaheśāni hyanaṃgonāmanāmataḥ /
dhāraṇāttasya deveśidaridropīśvarobhavet // 1,25.72 //
rudrākṣaścāṣṭavaktraśca vasumūrtiśca bhairavaḥ /
dhāraṇāttasya pūrṇāyurmṛto bhavati śūlabhṛt // 1,25.73 //
bhairavonavavaktraśca kapilaścamuniḥsmṛtaḥ /
durgāvātadadhiṣṭhātrī navarūpāmaheśvarī // 1,25.74 //
taṃ dhārayedvāmahaste rudrākṣaṃbhaktitatparaḥ /
sarveśvarobhavennūnaṃmama tulyo na saṃśayaḥ // 1,25.75 //
daśavaktro maheśāni svayaṃ devo janārdanaḥ /
dhāraṇāttasya deveśi sarvānkāmānavāpnuyāt // 1,25.76 //
ekādaśamukhoyasturudrākṣaḥparameśvari /
sarudrodhāraṇāttasyasarvatravijayībhavet // 1,25.77 //
dvādaśāsyaṃ tu rudrākṣaṃ dhārayetkeśadeśake /
ādityāścaiva te sarvedvādaśaiva sthitāstathā // 1,25.78 //
trayodaśamukho viśvedevastaddhāraṇānnaraḥ /
sarvānkāmānavāpnoti saubhāgyaṃ maṃgalaṃlabhet // 1,25.79 //
caturdaśamukho yo hi rudrākṣaḥ paramaḥśivaḥ /
dhārayenmūrdhni taṃ bhaktyāsarvapāpaṃ praṇaśyati // 1,25.80 //
itirudrākṣabhedā hi proktāvaimukhabhedataḥ /
tattanmaṃtrāñchṛṇu prītyā kramācchailleśvarātmaje // śivp_1,25.81 //
aṃ hrīnamaḥ 1 aṃnamaḥ 2 aṃklīṃnamaḥ 3 aṃhrīṃnamaḥ 4 aṃhrīṃnamaḥ 5 aṃhrīṃ huṃ namaḥ 6 aṃhuṃnamaḥ 7 aṃhuṃnamaḥ 8 aṃhrīṃhuṃnamaḥ 9 aṃhrīṃnamaḥ namaḥ 10 aṃhrīṃhuṃnamaḥ 11 aṃkroṃ kṣauṃ rauṃ namaḥ 12 aṃhrīṃnamaḥ 13 aṃnama 14 bhaktiśraddhāyutaścaiva sarvakāmārthasiddhaye /
rudrākṣāndhārayenmaṃtrairdevanālasya varjitaḥ // 1,25.82 //
vinā maṃtreṇa ho dhatte rudrākṣaṃ bhuvimānavaḥ /
sa yāti narakaṃ ghoraṃ yāvadindrāścaturdaśa // 1,25.83 //
rudrākṣamālinaṃdṛṣṭvā bhūtapretapiśācakāḥ /
ḍākinīśākinī caiva ye cānye drohakārakāḥ // 1,25.84 //
kṛtrimaṃ caiva yatkiṃcidabhicārādikaṃcayāt /
tatsarvaṃdūratoyātidṛṣṭvā śaṃkitavigraham // 1,25.85 //
rudrākṣamālinaṃ dṛṣṭvā śivo viṣṇuḥ prasīdati /
devīgaṇapatissūryaḥsurāścānyepipārvati // 1,25.86 //
evaṃjñātvātumāhātmyaṃrudrākṣasyamaheśvari /
samyagdhāryāssamaṃtrāścabhaktyādharmavivṛddhaye // 1,25.87 //
ityuktaṃgirijāgrehiśivenaparamātmanā /
bhasmarūdrākṣamāhātmyaṃ bhuktimuktiphalapradam // 1,25.88 //
śivasyātipriyaujñeyau bhasmarudrākṣadhāriṇau /
taddhāraṇaprabhāvaddhi bhuktirmuktirna saṃśayaḥ // 1,25.89 //
bhasmarudrākṣadhārī yaḥ śivabhaktassa ucyate /
pañcākṣarajapāsaktaḥ paripūrṇaścasanmukhe // 1,25.90 //
vinābhasmatripuṃḍreṇavinārudrākṣamālayā /
pūjitopimahādevonābhīṣṭaphaladāyakaḥ // 1,25.91 //
tatsarvaṃ ca samākhyātaṃ yatpṛṣṭaṃhimunīśvara /
bhasmarudrākṣamāhātmyaṃ sarvakāmasamṛddhidam // 1,25.92 //
etadyaḥśṛṇuyānnityaṃmāhātmyaparamaṃśubham /
rudrākṣabhasmanorbhaktyāsarvānkāmānavāpnuyāt // 1,25.93 //
iha sarvasukhaṃ bhuktvā putrapautrādisaṃyutaḥ /
labhetparatra sanmokṣaṃ śivasyātipriyo bhavet // 1,25.94 //
vidyeśvarasaṃhiteyaṃ kathitā vo munīśvarāḥ /
sarvasiddhipradā nityaṃmuktidā śivaśāsanāt // 1,25.95 //
||iti śrīśivamahāpurāṇe prathamāyāṃ vidyeśvarasaṃhitāyāṃ sādhyasādhanakhaṇḍe rudrākṣamahātmyavarṇanonāma pañcaviṃśo 'dhyāyaḥ
vāyavīyasaṃhitā
atha śrīśivamahāpurāṇe saptamī vāyavīyasaṃhitā prārabhyate ||
śrīgaṇeśāya namaḥ ||
śrīgaurīśaṃkarābhyāṃ namaḥ ||
atha saptamī vāyavīyasaṃhitā prārabhyate ||
vyāsa uvāca /
namaśśivāya somāya sagaṇāya sasūnave /
pradhānapuruṣeśāya sargasthityaṃtahetave // 7.1,1.1 //
śaktirapratimā yasya hyaiśvaryaṃ cāpi sarvagam /
svāmitvaṃ ca vibhutvaṃ ca svabhāvaṃ saṃpracakṣate // 7.1,1.2 //
tamajaṃ viśvakarmāṇaṃ śāśvataṃ śivamavyayam /
mahādevaṃ mahātmānaṃ vrajāmi śaraṇaṃ śivam // 7.1,1.3 //
dharmakṣetre mahātīrthe gaṃgākāliṃdisaṃgame /
prayāge naimiṣāraṇye brahmalokasya vartmani // 7.1,1.4 //
munayaśśaṃsitātmānaḥ satyavrataparāyaṇāḥ /
mahaujaso mahābhāgā mahāsatraṃ vitenire // 7.1,1.5 //
tatra satraṃ samākarṇya teṣāmakliṣṭakarmaṇām /
sākṣātsatyavatīsūnorvedavyāsasya dhīmataḥ // 7.1,1.6 //
śiṣyo mahātmā medhāvī triṣu lokeṣu viśrutaḥ /
pañcāvayavayuktasya vākyasya guṇadoṣavit // 7.1,1.7 //
uttarottaravaktā ca bruvato 'pi bṛhaspateḥ /
madhuraḥ śravaṇānāṃ ca manojñapadaparvaṇām // 7.1,1.8 //
kathānāṃ nipuṇo vaktā kālavinnayavitkaviḥ /
ājagāma sa taṃ deśaṃ sūtaḥ paurāṇikottamaḥ // 7.1,1.9 //
taṃ dṛṣṭvā sūtamāyāṃtaṃ munayo hṛṣṭamānasāḥ /
tasmai sāma ca pūjāṃ ca yathāvatpratyapādayan // 7.1,1.10 //
pratigṛhya satāṃ pūjāṃ munibhiḥ pratipāditām /
uddiṣṭamānasaṃ bheje niyukto yuktamātmanaḥ // 7.1,1.11 //
tatastatsaṃgamādeva munīnāṃ bhāvitātmanām /
sotkaṃṭhamabhavaccitaṃ śrotuṃ paurāṇikīṃ kathām // 7.1,1.12 //
tadā tamanukūlābhirvāgbhiḥ pūjya maharṣayaḥ /
atīvābhimukhaṃ kṛtvā vacanaṃ cedamabruvan // 7.1,1.13 //
ṛṣaya ūcuḥ /
romaharṣaṇa sarvajña bhavānno bhāgyagauravāt /
saṃprāptodya mahābhāga śaivarāja mahāmate // 7.1,1.14 //
purāṇavidyāmakhilāṃ vyāsātpratyakṣamīyivān /
tasmādāścaryabhūtānāṃ kathānāṃ tvaṃ hi bhājanam // 7.1,1.15 //
ratnānāmurusārāṇāṃ ratnākara ivārṇavaḥ /
yacca bhūtaṃ yacca bhavyaṃ yaccānyadvastu vartate // 7.1,1.16 //
na tavāviditaṃ kiñcittriṣu lokeṣu vidyate /
tvam adṛṣṭavaśād asmaddarśanārtham ihāgataḥ /
akurvan kimapi śreyo na vṛthā gantum arhasi // 7.1,1.17 //
tasmācchrāvyataraṃ puṇyaṃ satkathājñānasaṃhitam /
vedāṃtasārasarvasvaṃ purāṇaṃ śrāvayāśu naḥ // 7.1,1.18 //
evamabhyarthitassūto munibhirvedavādibhiḥ /
ślakṣṇāṃ ca nyāyasaṃyuktāṃ pratyuvāca śubhāṃ giram // 7.1,1.19 //
sūta uvāca /
pūjito 'nugṛhītaśca bhavadbhiriti coditaḥ /
kasmātsamyaṅna vibrūyāṃ purāṇamṛṣipūjitam // 7.1,1.20 //
abhivaṃdya mahādevaṃ devīṃ skaṃdaṃ vināyakam /
naṃdinaṃ ca tathā vyāsaṃ sākṣātsatyavatīsutam // 7.1,1.21 //
vakṣyāmi paramaṃ puṇyaṃ purāṇaṃ vedasaṃmitam /
śivajñānārṇavaṃ sākṣādbhaktimuktiphalapradam // 7.1,1.22 //
śabdārthanyāyasaṃyuktai rāgamārthairvibhūṣitam /
śvetakalpaprasaṃgena vāyunā kathitaṃ purā // 7.1,1.23 //
vidyāsthānāni sarvāṇi purāṇānukramaṃ tathā /
tatpurāṇasya cotpattiṃ bruvato me nibodhata // 7.1,1.24 //
aṃgāni vedāścatvāro mīmāṃsānyāyavistaraḥ /
purāṇaṃ dharmaśāstraṃ ca vidyāścetāścaturdaśa // 7.1,1.25 //
āyurvedo dhanurvedo gāṃdharvaścetyanukramāt /
arthaśāstraṃ paraṃ tasmādvidyā hyaṣṭādaśa smṛtāḥ // 7.1,1.26 //
aṣṭādaśānāṃ vidyānāmetāsāṃ bhinnavartmanām /
ādikartā kavissākṣācchūlapāṇiriti śrutiḥ // 7.1,1.27 //
sa hi sarvajagannāthaḥ sisṛkṣurakhilaṃ jagat /
brahmāṇaṃ vidadhe sākṣātputramagre sanātanam // 7.1,1.28 //
tasmai prathamaputrāya brahmaṇe viśvayonaye /
vidyāścemā dadau pūrvaṃ viśvasṛṣṭyarthamīśvaraḥ // 7.1,1.29 //
pālanāya hariṃ devaṃ rakṣāśaktiṃ dadau tataḥ /
madhyamaṃ tanayaṃ viṣṇuṃ pātāraṃ brahmaṇo 'pi hi // 7.1,1.30 //
labdhavidyena vidhinā prajāsṛṣṭiṃ vitanvatā /
prathamaṃ sarvaśāstrāṇāṃ purāṇaṃ brahmaṇā smṛtam // 7.1,1.31 //
anaṃtaraṃ tu vaktrebhyo vedāstasya vinirgatāḥ /
pravṛttissarvaśāstrāṇāṃ tanmukhādabhavattataḥ // 7.1,1.32 //
yadāsya vistaraṃ śaktā nādhigaṃtuṃ prajā bhuvi /
tadā vidyāsamāsārthaṃ viśveśvaraniyogataḥ // 7.1,1.33 //
dvāparāṃteṣu viśvātmā viṣṇurviśvaṃbharaḥ prabhuḥ /
vyāsanāmnā caratyasminnavatīrya mahītale // 7.1,1.34 //
evaṃ vyastāśca vedāśca dvāparedvāpare dvijāḥ /
nirmitāni purāṇāni anyāni ca tataḥ param // 7.1,1.35 //
sa punardvāpare cāsminkṛṣṇadvaipāyanākhyayā /
araṇyāmiva havyāśī satyavatyāmajāyata // 7.1,1.36 //
saṃkṣipya sa punarvedāṃścaturdhā kṛtavānmuniḥ /
vyastavedatayā loke vedavyāsa iti śrutaḥ // 7.1,1.37 //
purāṇānāñca saṃkṣiptaṃ caturlakṣapramāṇataḥ /
adyāpi devaloke tacchatakoṭipravistaram // 7.1,1.38 //
yo vidyāccaturo vedān sāṃgopaṇiṣadāndvijaḥ /
na cetpurāṇaṃ saṃvidyānnaiva sa syādvicakṣaṇaḥ // 7.1,1.39 //
itihāsapurāṇābhyāṃ vedaṃ samupabṛṃhayet /
bibhetyalpaśrutādvedo māmayaṃ pratariṣyati // 7.1,1.40 //
sargaśca pratisargaśca vaṃśo manvaṃtarāṇi ca /
vaṃśānucaritaṃ caiva purāṇaṃ pañcalakṣaṇam // 7.1,1.41 //
daśadhā cāṣṭadhā caitatpurāṇamupadiśyate /
bṛhatsūkṣmaprabhedena munibhistattvavittamaiḥ // 7.1,1.42 //
brāhmaṃ pādmaṃ vaiṣṇavaṃ ca śaivaṃ bhāgavataṃ tathā /
bhaviṣyaṃ nāradīyaṃ ca mārkaṃḍeyamataḥ param // 7.1,1.43 //
āgneyaṃ brahmavaivartaṃ laiṃgaṃ vārāhameva ca /
skāndaṃ ca vāmanaṃ caiva kaurmyaṃ mātsyaṃ ca gāruḍam // 7.1,1.44 //
brahmāṃḍaṃ ceti puṇyo 'yaṃ purāṇānāmanukramaḥ /
tatra śaivaṃ turīyaṃ yacchārvaṃ sarvārthasādhakam // 7.1,1.45 //
graṃtho lakṣapramāṇaṃ tadvyastaṃ dvādaśasaṃhitam /
nirmitaṃ tacchivenaiva tatra dharmaḥ pratiṣṭhitaḥ // 7.1,1.46 //
taduktenaiva dharmeṇa śaivāstraivarṇikā narāḥ /
tasmādvimukutimanvicchañcchivameva samāśrayet // 7.1,1.47 //
tamāśrityaiva devānāmapi muktirna cānyathā /
yadidaṃ śaivamākhyātaṃ purāṇaṃ vedasaṃmitam /
tasya bhedānsamāsena bruvato me nibodhata // 7.1,1.49 //
vidyeśvaraṃ tathā raudraṃ vaināyakamanuttamam /
aumaṃ mātṛpurāṇaṃ ca rudraikādaśakaṃ tathā // 7.1,1.50 //
kailāsaṃ śatarudraṃ ca śatarudrākhyameva ca /
sahasrakoṭirudrākhyaṃ vāyavīyaṃ tataḥparam // 7.1,1.51 //
dharmasaṃjñaṃ purāṇaṃ cetyevaṃ dvādaśa saṃhitāḥ /
vidyeśaṃ daśasāhasramuditaṃ graṃthasaṃkhyayā // 7.1,1.52 //
raudraṃ vaināyakaṃ caumaṃ mātṛkākhyaṃ tataḥ param /
pratyekamaṣṭasāhasraṃ trayodaśasahasrakam // 7.1,1.53 //
raudrakādaśakākhyaṃ yatkailāsaṃ ṣaṭsahasrakam /
śatarudraṃ trisāhasraṃ koṭirudraṃ tataḥ param // 7.1,1.54 //
sahasrairnavabhiryuktaṃ sarvārthajñānasaṃyutam /
sahasrakoṭirudrākhyamekādaśasahasrakam // 7.1,1.55 //
catussahasrasaṃkhyeyaṃ vāyavīyamanuttamam /
dharmasaṃjñaṃ purāṇaṃ yattaddvādaśasahasrakam // 7.1,1.56 //
tadevaṃ lakṣamuddiṣṭaṃ śaivaṃ śākhāvibhedataḥ /
purāṇaṃ vedasāraṃ tadbhuktimuktiphalapradam // 7.1,1.57 //
vyāsena tattu saṃkṣiptaṃ caturviṃśatsahasrakam /
śaivantatra purāṇaṃ vai caturthaṃ saptasaṃhitam // 7.1,1.58 //
vidyeśvarākhyā tatrādyā dvitīyā rudrasaṃhitā /
tṛtīyā śatarudrākhyā koṭirudrā caturthikā // 7.1,1.59 //
pañcamī kathitā comā ṣaṣṭhī kailāsasaṃhitā /
saptamī vāyavīyākhyā saptaivaṃ saṃhitā iha // 7.1,1.60 //
vidyeśvaraṃ dvisāhasraṃ raudraṃ pañcaśatāyutam /
triṃśattathā dvisāhasraṃ sārdhaikaśatamīritam // 7.1,1.61 //
śatarudrantathā koṭirudraṃ vyomayugādhikam /
dvisāhasraṃ ca dviśataṃ tathomaṃ bhūsahasrakam // 7.1,1.62 //
catvāriṃśatsāṣṭaśataṃ kailāsaṃ bhūsahasrakam /
catvāriṃśacca dviśataṃ vāyavīyamataḥ param // 7.1,1.63 //
catussāhasrasaṃkhyākamevaṃ saṃkhyāvibhedataḥ /
śrutamparamapuṇyantu purāṇaṃ śivasaṃjñakam // 7.1,1.64 //
catuḥsāhasrakaṃ yattu vāyavīyamudīritam /
tadidaṃ vartayiṣyāmi bhāgadvayasamanvitam // 7.1,1.65 //
nāvedaviduṣe vācyamidaṃ śāstramanuttamam /
na caivāśraddhadhānāya nāpurāṇavide tathā // 7.1,1.66 //
parīkṣitāya śiṣyāya dhārmikāyānasūyave /
pradeyaṃ śivabhaktāya śivadharmānusāriṇe // 7.1,1.67 //
purāṇasaṃhitā yasya prasādānmayi vartate /
namo bhagavate tasmai vyāsāyāmitatejase // 7.1,1.68 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe vidyāvatārakathanaṃ nāmaprathamo 'dhyāyaḥ
sūta uvāca /
purā kālena mahatā kalpetīte punaḥpunaḥ /
asminnupasthite kalpe pravṛtte sṛṣṭhikarmaṇi // 7.1,2.1 //
pratiṣṭhitāyāṃ vārtāyāṃ prabuddhāsu prajāsu ca /
munīnāṃ ṣaṭkulīyānāṃ bruvatāmitaretaram // 7.1,2.2 //
idaṃ paramidaṃ neti vivādassumahānabhūt /
parasya durnirūpatvānna jātastatra niścayaḥ // 7.1,2.3 //
te 'bhijagmurvidhātāraṃ draṣṭuṃ brahmāṇamavyayam /
yatrāste bhagavān brahmā stūyamānassurāsuraiḥ // 7.1,2.4 //
meruśṛṃge śubhe ramye devadānavasaṃkule /
siddhacāraṇasaṃvāde yakṣagaṃdharvasevite // 7.1,2.5 //
vihaṃgasaṃghasaṃghuṣṭe maṇividrumabhūṣite /
nikuṃjakaṃdaradarīgṛhānirjharaśobhite // 7.1,2.6 //
tatra brahmavanaṃ nāma nānāmṛgasamākulam /
daśayojanavistīrṇaṃ śatayojanamāyatam // 7.1,2.7 //
surasāmalapānīyapūrṇaramyasarovaram /
mattabhramarasaṃchannaramyapuṣpitapādapam // 7.1,2.8 //
taruṇādityasaṃkāśaṃ tatra cāru mahatpuram /
durdharṣabaladṛptānāṃ daityadānavarakṣasām // 7.1,2.9 //
taptajāṃbūnadamayaṃ prāṃśuprākāratoraṇam /
nirvyūhavalabhīkūṭapratolīśatamaṃḍitam // 7.1,2.10 //
mahārhamaṇicitrābhirlelihānamivāṃbaram /
mahābhavanakoṭībhiranekābhiralaṃkṛtam // 7.1,2.11 //
tasminnivasati brahmā sabhyaiḥ sārdhaṃ prajāpatiḥ /
tatra gatvā mahātmānaṃ sākṣāllokapitāmaham // 7.1,2.12 //
daddaśurmunayo devā devarṣigaṇasevitam /
śuddhacāmīkaraprakhyaṃ sarvābharaṇabhūṣitam // 7.1,2.13 //
prasannavadanaṃ saumyaṃ padmapatrāyatekṣaṇam /
divyakāṃtisamāyuktaṃ divyagaṃdhānulepanam // 7.1,2.14 //
divyaśuklāṃbaradharaṃ divyamālāvibhūṣitam /
surāsurendrayogīṃdravaṃdyamānapadāṃbujam // 7.1,2.15 //
sarvalakṣaṇayuktāṃgyā labdhacāmarahastayā /
bhrājamānaṃ sarasvatyā prabhayeva divākaram // 7.1,2.16 //
taṃ dṛṣṭvā munayassarve prasannavadanekṣaṇāḥ /
śirasyaṃjalimādhāya tuṣṭuvussurapuṃgavam // 7.1,2.17 //
munaya ūcuḥ /
namastrimūrtaye tubhyaṃ sargasthityaṃtahetave /
puruṣāya purāṇāya brahmaṇe paramātmane // 7.1,2.18 //
namaḥ pradhānadehāya pradhānakṣobhakāriṇe /
trayoviṃśatibhedena vikṛtāyāvikāriṇe // 7.1,2.19 //
namo brahmāṇḍadehāya brahmāṃḍodaravartine /
tatra saṃsiddhakāryāya saṃsiddhakaraṇāya ca // 7.1,2.20 //
namostu sarvalokāya sarvalokavidhāyine /
sarvātmadehasaṃyoga viyogavidhihetave // 7.1,2.21 //
tvayaiva nikhilaṃ sṛṣṭaṃ saṃhṛtaṃ pālitaṃ jagat /
tathāpi māyayā nātha na vidmastvāṃ pitāmaha // 7.1,2.22 //
sūta uvāca /
evaṃ brahmā mahābhāgairmaharṣibhirabhiṣṭutaḥ /
prāha gaṃbhīrayā vācā munīn prahlādayanniva // 7.1,2.23 //
brahmovāca ṛṣayo he mahābhāgā mahāsattvā mahaujasaḥ /
kimarthaṃ sahitāssarve yūyamatra samāgatāḥ // 7.1,2.24 //
tamevaṃvādinaṃ devaṃ brahmāṇaṃ brahmavittamāḥ /
vāgbhirvinayagarbhābhissarve prāṃjalayo 'bruvan // 7.1,2.25 //
munaya ūcuḥ /
bhagavannaṃdhakāreṇa mahatā vayamāvṛtāḥ /
khinnā vivadamānāśca na paśyāmo 'tra yatparam // 7.1,2.26 //
tvaṃ hi sarvajagaddhātā sarvakāraṇakāraṇam /
tvayā hyaviditaṃ nātha neha kiṃcana vidyate // 7.1,2.27 //
kaḥ pumān sarvasattvebhyaḥ purāṇaḥ puruṣaḥ paraḥ /
viśuddhaḥ paripūrṇaśca śāśvataḥ parameśvaraḥ // 7.1,2.28 //
kenaiva citrakṛtyena prathamaṃ sṛjyate jagat /
tattvaṃ vada mahāprājña svasaṃdehāpanuttaye // 7.1,2.29 //
evaṃ pṛṣṭastadā brahmā vismayasmeravīkṣaṇaḥ /
devānāṃ dānavānāṃ ca munīnāmapi sannidhau // 7.1,2.30 //
utthāya suciraṃ dhyātvā rudra ityuddharan girim /
ānaṃdaklinnasarvāṃgaḥ kṛtāṃjalirabhāṣata // 7.1,2.31 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe muniprastāvavarṇanaṃ nāma dvitīyo 'dhyāyaḥ
brahamovāca yato vāco nivartaṃte aprāpya manasā saha /
ānaṃdaṃ yasya vai vidvānna bibheti kutaścana // 7.1,3.1 //
yasmātsarvamidaṃ brahmaviṣṇurudrendrapūrvakam /
saha bhūtendriyaiḥ sarvaiḥ prathamaṃ saṃprasūyate // 7.1,3.2 //
kāraṇānāṃ ca yo dhātā dhyātā paramakāraṇam /
na saṃprasūyate 'nyasmātkutaścana kadācana // 7.1,3.3 //
sarvaiśvaryeṇa saṃpanno nāmnā sarveśvaraḥ svayam /
sarvairmumukṣubhirdhyeyaśśaṃbhurākāśamadhyagaḥ // 7.1,3.4 //
yo 'gre māṃ vidadhe putraṃ jñānaṃ ca prahiṇoti me /
tatprasādānmayālabdhaṃ prājāpatyamidaṃ padam // 7.1,3.5 //
īśo vṛkṣa iva stabdho ya eko divi tiṣṭhati /
yenedamakhilaṃ pūrṇaṃ puruṣeṇa mahātmanā // 7.1,3.6 //
eko bahūnāṃ jaṃtūnāṃ niṣkriyāṇāṃ ca sakriyaḥ /
ya eko bahudhā bījaṃ karoti sa maheśvaraḥ // 7.1,3.7 //
jīvairebhirimāṃllokānsarvānīśo ya īśate /
ya eko bhāgavānrudro na dvitīyo 'sti kaścana // 7.1,3.8 //
sadā janānāṃ hṛdaye saṃniviṣṭo 'pi yaḥ paraiḥ /
alakṣyo lakṣayanviśvamadhitiṣṭhati sarvadā // 7.1,3.9 //
yastu kālātpramuktāni kāraṇānyakhilānyapi /
anantaśaktirevaiko bhagavānadhitiṣṭhati // 7.1,3.10 //
na yasya divaso rātrirna samāno na cādhikaḥ /
svabhāvikī parāśaktirnityā jñānakriye api // 7.1,3.11 //
yadidaṃ kṣaramavyaktaṃ yadapyamṛtamakṣaram /
tāvubhāvakṣarātmānāveko devaḥ svayaṃ haraḥ // 7.1,3.12 //
īśate tadabhidhyānādyojanāsattvabhāvanaḥ /
bhūyo hyasya paśorante viśvamāyā nivartate // 7.1,3.13 //
yasminna bhāsate vidyunna sūryo na ca candramāḥ /
yasya bhāsā vibhātīdamityeṣā śāśvatī śrutiḥ // 7.1,3.14 //
eko devo mahādevo vijñeyastu maheśvaraḥ /
na tasya paramaṃ kiṃcitpadaṃ samadhigamyate // 7.1,3.15 //
ayamādiranādyantassvabhāvādeva nirmalaḥ /
svatantraḥ paripūrṇaśca svecchādhīnaścarācaraḥ // 7.1,3.16 //
aprākṛtavapuḥ śrīmāṃllakṣyalakṣaṇavarjitaḥ /
ayaṃ mukto mocakaśca hyakālaḥ kālacodakaḥ // 7.1,3.17 //
sarvoparikṛtāvāsassarvāvāsaśca sarvavit /
ṣaḍvidhādhvamayasyāsya sarvasya jagataḥ patiḥ // 7.1,3.18 //
uttarottarabhūtānāmuttaraśca niruttaraḥ /
anantānantasandohamakaraṃdamadhuvrataḥ // 7.1,3.19 //
akhaṃḍajagadaṃḍānāṃ piṃḍīkaraṇapaṃḍitaḥ /
audāryavīryagāṃbhīryamādhuryamakarālayaḥ // 7.1,3.20 //
naivāsya sadṛśaṃ vastu nādhikaṃ cāpi kiṃcana /
atulaḥ sarvabhūtānāṃ rājarājaśca tiṣṭhati // 7.1,3.21 //
anena citrakṛtyena prathamaṃ sṛjyate jagat /
aṃtakāle punaścedaṃ tasminpralayameṣyate // 7.1,3.22 //
asya bhūtāni vaśyāni ayaṃ sarvaniyojakaḥ /
ayaṃ tu parayā bhaktyā dṛśyate nānyathā kvacit // 7.1,3.23 //
vratāni sarvadānāni tapāṃsi niyamāstathā /
kathitāni purā sadbhirbhāvārthaṃ nātra saṃśayaḥ // 7.1,3.24 //
hariścāhaṃ ca rudraśca tathānye ca surāsurāḥ /
tapobhirugrairadyāpi tasya darśanakāṃkṣiṇaḥ // 7.1,3.25 //
adṛśyaḥ patitairmūḍhairdurjanairapi kutsitaiḥ /
bhaktairantarbahiścāpi pūjyaḥ saṃbhāṣya eva ca // 7.1,3.26 //
tadidaṃ trividhaṃ rūpaṃ sthūlaṃ sūkṣmaṃ tataḥ param /
asmadādyamarairdṛśyaṃ sthūlaṃ sūkṣmaṃ tu yogibhiḥ // 7.1,3.27 //
tataḥ paraṃ tu yannityaṃ jñānamānaṃdamavyayam /
tanniṣṭhaistatparairbhaktairdṛśyaṃ tadvratamāśritaiḥ // 7.1,3.28 //
bahunātra kimuktena guhyādguhyataraṃ param /
śive bhaktirna sandehastayā yukto vimucyate // 7.1,3.29 //
prasādādeva sā bhaktiḥ prasādo bhaktisaṃbhavaḥ /
yathā cāṃkurato bījaṃ bījato vā yathāṃkuraḥ // 7.1,3.30 //
prasādapūrvikā eva paśossarvatra siddhayaḥ /
sa eva sādhanairante sarvairapi ca sādhyate // 7.1,3.31 //
prasādasādhanaṃ dharmassa ca vedena darśitaḥ /
tadabhyāsavaśātsāmyaṃ pūrvayoḥ puṇyapāpayoḥ // 7.1,3.32 //
sāmyātprasādasaṃparko dharmasyātiśayastataḥ /
dharmātiśayamāsādya paśoḥ pāpaparikṣayaḥ // 7.1,3.33 //
evaṃ prakṣīṇapāpasya bahubhirjanmabhiḥ kramāt /
sāṃbe sarveśvare bhaktirjñānapūrvā prajāyate // 7.1,3.34 //
bhāvānuguṇamīśasya prasādo vyatiricyate /
prasādātkarmasaṃtyāgaḥ phalato na svarūpataḥ // 7.1,3.35 //
tasmātkarmaphalatyāgācchivadharmānvayaḥ śubhaḥ /
sa ca gurvanapekṣaśca tadapekṣa iti dvidhā // 7.1,3.36 //
tatrānapekṣātsāpekṣo mukhyaḥ śataguṇādhikaḥ /
śivadharmānvayasyāsya śivajñānasamanvayaḥ // 7.1,3.37 //
jñanānvayavaśātpuṃsaḥ saṃsāre doṣadarśanam /
tato viṣayavairāgyaṃ vairāgyādbhāvasādhanam // 7.1,3.38 //
bhāvasiddhyupapannasya dhyāne niṣṭhā na karmaṇi /
jñānadhyānābhiyuktasya puṃso yogaḥ pravartate // 7.1,3.39 //
yogena tu parā bhaktiḥ prasādastadanaṃtaram /
prasādānmucyate jaṃturmuktaḥ śivasamo bhavet // 7.1,3.40 //
anugrahaprakārasya kramo 'yamavivakṣitaḥ /
yādṛśī yogyatā puṃsastasya tādṛganugrahaḥ // 7.1,3.41 //
garbhastho mucyate kaścijjāyamānastathāparaḥ /
bālo vā taruṇo vātha vṛddho vā mucyate paraḥ // 7.1,3.42 //
tiryagyonigataḥ kaścinmucyate nārako 'paraḥ /
aparastu padaṃ prāpto mucyate svapadakṣaye // 7.1,3.43 //
kaścitkṣīṇapado bhūtvā punarāvartya mucyate /
kaścidadhvagatastasmin sthitvāsthitvā vimucyate // 7.1,3.44 //
tasmānnaikaprakāreṇa narāṇāṃ muktiriṣyate /
jñānabhāvānurūpeṇa prasādenaiva nirvṛtiḥ // 7.1,3.45 //
tasmādasya prasādārthaṃ vāṅmanodoṣavarjitāḥ /
dhyāyaṃtaśśivamevaikaṃ sadāratanayāgnayaḥ // 7.1,3.46 //
tanniṣṭhāstatparāssarve tadyuktāstadupāśrayāḥ /
sarvakriyāḥ prakurvāṇāstameva manasāgatāḥ // 7.1,3.47 //
dīrghasūtrasamārabdhaṃ divyavarṣasahasrakam /
satrāṃte maṃtrayogena vāyustatra gamiṣyati // 7.1,3.48 //
sa eva bhavataḥ śreyaḥ sopāyaṃ kathayiṣyati /
tato vārāṇasī puṇyā purī paramaśobhanā // 7.1,3.49 //
gaṃtavyā yatra viśveśo devyā saha pinākadhṛk /
sadā viharati śrīmān bhaktānugrahakāraṇāt // 7.1,3.50 //
tatrāścaryaṃ mahaddṛṣṭvā matsamīpaṃ gamiṣyatha /
tato vaḥ kathayiṣyāmi mokṣopāya dvijottamāḥ // 7.1,3.51 //
yenaikajanmanā muktiryuṣmatkaratale sthitā /
anekajanmasaṃsārabaṃdhanirmokṣakāriṇī // 7.1,3.52 //
etanmanomayaṃ cakraṃ mayā sṛṣṭaṃ visṛjyate /
yatrāsya śīryate nemiḥ sa deśastapasaśśubhaḥ // 7.1,3.53 //
ityuktvā sūryasaṃkāśaṃ cakraṃ dṛṣṭvā manomayam /
praṇipatya mahādevaṃ visasarja pitāmahaḥ // 7.1,3.54 //
te 'pi hṛṣṭatarā viprāḥ praṇamya jagatāṃ prabhum /
prayayustasya cakrasya yatra nemiraśīryata // 7.1,3.55 //
cakraṃ tadapi saṃkṣiptaṃ ślakṣṇaṃ cāruśilātale /
vimalasvādupānīye nijapāta vane kvacit // 7.1,3.56 //
tadvanaṃ tena vikhyātaṃ naimiṣaṃ munipūjitam /
anekayakṣagaṃdharvavidyādharasamākulam // 7.1,3.57 //
aṣṭādaśa samudrasya dvīpānaśnanpurūravāḥ /
vilāsavaśamurvaśyā yāto daivena coditaḥ // 7.1,3.58 //
akrameṇa haranmohādyajñavāṭaṃ hiraṇmayam /
munibhiryatra saṃkruddhaiḥ kuśavajrairnipātitaḥ // 7.1,3.59 //
viśvaṃ sisṛkṣamāṇā vai yatra viśvasṛjaḥ purā /
satramārebhire divyaṃ brahmajñā gārhapatyagāḥ // 7.1,3.60 //
ṛṣibhiryatra vidvadbhiḥ śabdārthanyāyakovidaiḥ /
śaktiprajñākriyāyogairvidhirāsīdanuṣṭhitaḥ // 7.1,3.61 //
yatra vedavido nityaṃ vedavādabahiṣkṛtān /
vādajalpabalairghnaṃti vacobhirativādinaḥ // 7.1,3.62 //
sphaṭikamayamahībhṛtpādajābhyaśśilābhyaḥ prasaradamṛtakalpassvacchapānīyaramyam /
atirasaphalavṛkṣaprāyamavyālasattvaṃ tapasa ucitamāsīnnaimiṣaṃ tanmunīnām // 7.1,3.63 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe naimiṣopākhyānaṃ nāma tṛtīyo 'dhyāyaḥ
sūta uvāca /
tasmindeśe mahābhāgā munayaśśaṃsitavratāḥ /
arcayaṃto mahādevaṃ satramārebhire tadā // 7.1,4.1 //
tacca satraṃ pravavṛte sarvāścaryaṃ maharṣiṇām /
viśvaṃ sisṛkṣamāṇānāṃ purā viśvasṛjāmiva // 7.1,4.2 //
atha kāle gate satre samāpte bhūridakṣiṇe /
pitāmahaniyogena vāyustatrāgamatsvayam // 7.1,4.3 //
śiṣyassvayaṃbhuvo devassarvapratyakṣadṛgvaśī /
ājñāyāṃ maruto yasya saṃsthitāssaptasaptakāḥ // 7.1,4.4 //
prerayañchaśvadaṃgāni prāṇādyābhiḥ svavṛttibhiḥ /
sarvabhūtaśarīrāṇāṃ kurute yaśca dhāraṇam // 7.1,4.5 //
aṇimādibhiraṣṭābhiraiśvaryaiśca samanvitaḥ /
tiryakkālādibhirmedhyairbhuvanāni bibharti yaḥ // 7.1,4.6 //
ākāśayonirdviguṇaḥ sparśaśabdasamanvayāt /
tejasāṃ prakṛtiśceti yamāhustattvaciṃtakāḥ // 7.1,4.7 //
tamāśramagataṃ dṛṣṭvā munayo dīrghasatriṇaḥ /
pitāmahavacaḥ smṛtvā praharṣamatulaṃ yayuḥ // 7.1,4.8 //
abhyutthāya tatassarve praṇamyāṃbarasaṃbhavam /
cāmīkaramayaṃ tasmai viṣṭaraṃ samakalpayan // 7.1,4.9 //
sopi tatra samāsīno munibhissamyagarcitaḥ /
pratinaṃdya ca tān sarvān papraccha kuśalaṃ tataḥ // 7.1,4.10 //
vāyuruvāca /
atra vaḥ kuśalaṃ viprāḥ kaccidvṛtte mahākratau /
kaccidyajñahano daityā na bādheransuradviṣaḥ // 7.1,4.11 //
prāyaścittaṃ duriṣṭaṃ vā na kaccitsamajāyata /
stotraśastragṛhairdevān pitḥn pitryaiśca karmabhiḥ // 7.1,4.12 //
kaccidabhyarcya yuṣmābhirvidhirāsītsvanuṣṭhitaḥ /
nivṛtte ca mahāsatre paścātkiṃ vaścikīrṣitam // 7.1,4.13 //
ityuktā munayaḥ sarve vāyunā śivabhāvinā /
prahṛṣṭamanasaḥ pūtāḥ pratyūcurvinayānvitāḥ // 7.1,4.14 //
munaya ūcuḥ /
adya naḥ kuśalaṃ sarvamadya sādhu bhavettapaḥ /
asmacchreyobhivṛddhyarthaṃ bhavānatrāgato yataḥ // 7.1,4.15 //
śṛṇu cedaṃ purāvṛttaṃ tamasākrāṃtamānasaiḥ /
upāsitaḥ purāsmābhirvijñānārthaṃ prajāpatiḥ // 7.1,4.16 //
sopyasmānanugṛhyāha śaraṇyaśśaraṇāgatān /
sarvasmādadhiko rudro viprāḥ paramakāraṇam // 7.1,4.17 //
tamapratarkyaṃ yāthātmyaṃ bhaktimāneva paśyati /
bhaktiścāsya prasādena prasādādeva nirvṛtiḥ // 7.1,4.18 //
tasmādasya prasādārthaṃ naimiṣe satrayogataḥ /
yajadhvaṃ dīrghasatreṇa rudraṃ paramakāraṇam // 7.1,4.19 //
tatprasādena satrāṃte vāyustatrāgamiṣyati /
tanmukhājjñānalābho vastatra śreyo bhaviṣyati // 7.1,4.20 //
ityādiśya vayaṃ sarve preṣitā parameṣṭhinā /
asmindeśe mahābhāga tavāgamanakāṃkṣiṇaḥ // 7.1,4.21 //
dīrghasatraṃ samāsīnā divyavarṣasahasrakam /
atastavāgamādanyatprārthyaṃ no nāsti kiṃcana // 7.1,4.22 //
ityākarṇya purāvṛttamṛṣīṇāṃ dīrghasatriṇām /
vāyuḥ prītamanā bhūtvā tatrāsīnmunisaṃvṛtaḥ // 7.1,4.23 //
tatastairmunibhiḥ pṛṣṭasteṣāṃ bhāvavivṛddhaye /
sargādi śārvamaiśvaryaṃ samāsāda vadadvibhuḥ // 7.1,4.24 //
iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe vāyusamāgamo nāma caturtho 'dhyāyaḥ
sūta uvāca /
tatra pūrvaṃ mahābhāgā naimiṣāraṇyavāsinaḥ /
praṇipatya yathānyāyaṃ papracchuḥ pavanaṃ prabhum // 7.1,5.1 //
naimiṣīyā ūcuḥ /
bhavān kathamanuprāpto jñānamīśvaragocaram /
kathaṃ ca śivabhāvaste brahmaṇo 'vyaktajanmanaḥ // 7.1,5.2 //
vāyuruvāca /
ekonaviṃśatiḥ kalpo vijñeyaḥ śvetalohitaḥ /
tasminkalpe caturvaktrassraṣṭukāmo 'tapattapaḥ // 7.1,5.3 //
tapasā tena tīvreṇa tuṣṭastasya pitā svayam /
divyaṃ kaumāramāsthāya rūpaṃ rūpavatāṃ varaḥ // 7.1,5.4 //
śveto nāma munirbhūtvā divyāṃ vācamudīrayan /
darśanaṃ pradadau tasmai devadevo maheśvaraḥ // 7.1,5.5 //
taṃ dṛṣṭvā pitaraṃ brahmā brahmaṇo 'dhipatiṃ patim /
praṇamya paramajñānaṃ gāyatryā saha labdhavān // 7.1,5.6 //
tatassa labdhavijñāno viśvakarmā caturmukhaḥ /
asṛjatsarvabhūtāni sthāvarāṇi carāṇi ca // 7.1,5.7 //
yataśśrutvāmṛtaṃ labdhaṃ brahmaṇā parameśvarāt /
tatastadvadanādeva mayā labdhaṃ tapobalāt // 7.1,5.8 //
munaya ūcuḥ /
kiṃ tajjñānaṃ tvayā labdhaṃ tathyāttathyaṃtaraṃ śubham /
yatra kṛtvā parāṃ niṣṭhāṃ puruṣassukhamṛcchati // 7.1,5.9 //
vayuruvāca /
paśupāśapatijñānaṃ yallabdhaṃ tu mayā purā /
tatra niṣṭhā parā kāryā puruṣeṇa sukhārthinā // 7.1,5.10 //
ajñānaprabhavaṃ duḥkhaṃ jñānenaiva nivartate /
jñānaṃ vastuparicchedo vastu ca dvividhaṃ smṛtam // 7.1,5.11 //
ajaḍaṃ ca jaḍaṃ caiva niyaṃtṛ ca tayorapi /
paśuḥ pāśaḥ patiśceti kathyate tattrayaṃ kramāt // 7.1,5.12 //
akṣaraṃ ca kṣaraṃ caiva kṣarākṣaraparaṃ tathā /
tadetattritayaṃ bhūmnā kathyate tattvavedibhiḥ // 7.1,5.13 //
akṣaraṃ paśurityuktaḥ kṣaraṃ pāśa udāhṛtaḥ /
kṣarākṣaraparaṃ yattatpatirityabhidhīyate // 7.1,5.14 //
munaya ūcuḥ /
kiṃ tadakṣaramityuktaṃ kiṃ ca kṣaramudāhṛtam /
tayośca paramaṃ kiṃ vā tadetad brūhi māruta // 7.1,5.15 //
vāyuruvāca /
prakṛtiḥ kṣaramityuktaṃ puruṣo 'kṣara ucyate /
tāvimau prerayatyanyassa parā parameśvaraḥ // 7.1,5.16 //
munaya ūcuḥ /
kaiṣā prakṛtirityuktā ka eṣa puruṣo mataḥ /
anayoḥ kena sambandhaḥ koyaṃ preraka īśvaraḥ // 7.1,5.17 //
vāyuruvāca /
māyā prakṛtiruddiṣṭā puruṣo māyayā vṛtaḥ /
saṃbandho mūlakarmabhyāṃ śivaḥ preraka īśvaraḥ // 7.1,5.18 //
munaya ūcuḥ /
keyaṃ māyā samā khyātā kiṃrūpo māyayā vṛtaḥ /
mūlaṃ kīdṛk kuto vāsya kiṃ śivatvaṃ kutaśśivaḥ // 7.1,5.19 //
vāyuruvāca /
māyā māheśvarī śaktiścidrūpo māyayā vṛtaḥ /
malaścicchādako naijo viśuddhiśśivatā svataḥ // 7.1,5.20 //
munaya ūcuḥ /
āvṛṇoti kathaṃ māyā vyāpinaṃ kena hetunā /
kimarthaṃ cāvṛtiḥ puṃsaḥ kena vā vinivartate // 7.1,5.21 //
vāyuruvāca /
āvṛtirvyapino 'pi syādvyāpi yasmātkalādyapi /
hetuḥ karmaiva bhogārthaṃ nivarteta malakṣayāt // 7.1,5.22 //
munaya ūcuḥ /
kalādi kathyate kiṃ tatkarma vā kimudāhṛtam /
tatkimādi kimantaṃ vā kiṃ phalaṃ vā kimāśrayam // 7.1,5.23 //
kasya bhogena kiṃ bhogyaṃ kiṃ vā tadbhogasādhanam /
malakṣayasya ko hetuḥ kīdṛk kṣīṇamalaḥ pumān // 7.1,5.24 //
vāyuruvāca /
kalā vidyā ca rāgaśca kālo niyatireva ca /
kalādayassamākhyātā yo bhoktā puruṣo bhavet // 7.1,5.25 //
puṇyapāpātmakaṃ karma sukhaduḥkhaphalaṃ tu yat /
anādimalabhogāntamajñānātmasamāśrayam // 7.1,5.26 //
bhogaḥ karmavināśāya bhogamavyaktamucyate /
bāhyāṃtaḥkaraṇadvāraṃ śarīraṃ bhogasādhanam // 7.1,5.27 //
bhāvātiśayalabdhena prasādena malakṣayaḥ /
kṣīṇe cātmamale tasmin pumāñcchivasamo bhavet // 7.1,5.28 //
munaya ūcuḥ /
kalādipañcatattvānāṃ kiṃ karma pṛthagucyate /
bhokteti puruṣaśceti yenātmā vyapadiśyate // 7.1,5.29 //
kimātmakaṃ tadavyaktaṃ kenākāreṇa bhujyate /
kiṃ tasya śaraṇaṃ bhuktau śarīraṃ ca kimucyate // 7.1,5.30 //
vāyuruvāca /
dikkriyāvyaṃjakā vidyā kālo rāgaḥ pravartakaḥ /
kālo 'vacchedakastatra niyatistu niyāmikā // 7.1,5.31 //
avyaktaṃ kāraṇaṃ yattattriguṇaṃ prabhavāpyayam /
pradhānaṃ prakṛtiśceti yadāhustattvaciṃtakāḥ // 7.1,5.32 //
kalātastadabhivyaktamanabhivyaktalakṣaṇam /
sukhaduḥkhavimohātmā bhujyate guṇavāṃstridhā // 7.1,5.33 //
sattvaṃ rajastama iti guṇāḥ prakṛtisaṃbhavāḥ /
prakṛtau sūkṣmarūpeṇa tile tailamiva sthitāḥ // 7.1,5.34 //
sukhaṃ ca sukhahetuśca samāsātsāttvikaṃ smṛtam /
rājasaṃ tadviparyāsātstaṃbhamohau tu tāmasau // 7.1,5.35 //
sāttvikyūrdhvagatiḥ proktā tāmasī syādadhogatiḥ /
madhyamā tu gatiryā sā rājasī paripaṭhyate // 7.1,5.36 //
tanmātrāpañcakaṃ caiva bhūtapañcakameva ca /
jñāneṃdriyāṇi pañcaikyaṃ pañca karmendriyāṇi ca // 7.1,5.37 //
pradhānabuddhyahaṃkāramanāṃsi ca catuṣṭayam /
samāsādevamavyaktaṃ savikāramudāhṛtam // 7.1,5.38 //
tatkāraṇadaśāpannamavyaktamiti kathyate /
vyaktaṃ kāryadaśāpannaṃ śarīrādighaṭādivat // 7.1,5.39 //
yathā ghaṭādikaṃ kāryaṃ mṛdādernātibhidyate /
śarīrādi tathā vyaktamavyaktānnātibhidyate // 7.1,5.40 //
tasmādavyaktamevaikyakāraṇaṃ karaṇāni ca /
śarīraṃ ca tadādhāraṃ tadbhogyaṃ cāpi netarat // 7.1,5.41 //
munaya ūcuḥ /
buddhīndriyaśarīrebhyo vyatirekasya kasyacit /
ātmaśabdābhidheyasya vastuto 'pi kutaḥ sthitiḥ // 7.1,5.42 //
vāyuruvāca /
buddhīndriyaśarīrebhyo vyatireko vibhordhruvam /
astyeva kaścidātmeti hetustatra sudurgamaḥ // 7.1,5.43 //
buddhīndriyaśarīrāṇāṃ nātmatā sadbhiriṣyate /
smṛteraniyatajñānādayāvaddehavedanāt // 7.1,5.44 //
ataḥ smartānubhūtānāmaśeṣajñeyagocaraḥ /
antaryāmīti vedeṣu vedāṃteṣu ca gīyate // 7.1,5.45 //
sarvaṃ tatra sa sarvatra vyāpya tiṣṭhati śāśvataḥ /
tathāpi kvāpi kenāpi vyaktameṣa na dṛśyate // 7.1,5.46 //
naivāyaṃ cakṣuṣā grāhyo nāparairindriyairapi /
manasaiva pradīptena mahānātmāvasīyate // 7.1,5.47 //
na ca strī na pumāneṣa naiva cāpi napuṃsakaḥ /
naivordhvaṃ nāpi tiryak nādhastānna kutaścana // 7.1,5.48 //
aśarīraṃ śarīreṣu caleṣu sthāṇumavyayam /
sadā paśyati taṃ dhīro naraḥ pratyavamarśanāt // 7.1,5.49 //
kimatra bahunoktena puruṣo dehataḥ pṛthak /
apṛthagye tu paśyaṃti hyasamyakteṣu darśanam // 7.1,5.50 //
yaccharīramidaṃ proktaṃ puruṣasya tataḥ param /
aśuddhamavaśaṃ duḥkhamadhruvaṃ na ca vidyate // 7.1,5.51 //
vipadāṃ vījabhūtena puruṣastena saṃyutaḥ /
sukhī duḥkhī ca mūḍhaśca bhavati svena karmaṇā // 7.1,5.52 //
adbhirāplavitaṃ kṣetraṃ janayatyaṃkuraṃ yathā /
ājñānātplāvitaṃ karma dehaṃ janayate tathā // 7.1,5.53 //
atyaṃtamasukhāvāsāssmṛtāścaikāṃtamṛtyavaḥ /
anāgatā atītāśca tanavo 'sya sahasraśaḥ // 7.1,5.54 //
āgatyāgatya śīrṇeṣu śarīreṣu śarīriṇaḥ /
atyaṃtavasatiḥ kvāpi na kenāpi ca labhyate // 7.1,5.55 //
chāditaśca viyuktaśca śarīraireṣu lakṣyate /
caṃdrabiṃbavadākāśe taralairabhrasaṃcayaiḥ // 7.1,5.56 //
anekadehabhedena bhinnā vṛttirihātmanaḥ /
aṣṭāpadaparikṣepe hyakṣamudreva lakṣyate // 7.1,5.57 //
naivāsya bhavitā kaścinnāsau bhavati kasyacit /
pathi saṃgama evāyaṃ dāraiḥ putraiśca baṃdhubhiḥ // 7.1,5.58 //
yathā kāṣṭhaṃ ca kāṣṭhaṃ ca sameyātāṃ mahodadhau /
sametya ca vyapeyātāṃ tadvadbhūtasamāgamaḥ // 7.1,5.59 //
sa paśyati śarīraṃ taccharīraṃ tanna paśyati /
tau paśyati paraḥ kaścittāvubhau taṃ na paśyataḥ // 7.1,5.60 //
brahmādyāḥ sthāvarāṃtaśca paśavaḥ parikīrtitāḥ /
paśūnāmeva sarveṣāṃ proktametannidarśanam // 7.1,5.61 //
sa eṣa badhyate pāśaiḥ sukhaduḥkhāśanaḥ paśuḥ /
līlāsādhanabhūto ya īśvarasyeti sūrayaḥ // 7.1,5.62 //
ajño jaṃturanīśo 'yamātmanassukhaduḥkhayoḥ /
īśvaraprerito gacchetsvargaṃ vā śvabhrameva vā // 7.1,5.63 //
sūta uvāca /
ityākarṇyānilavaco munayaḥ prītamānasāḥ /
procuḥ praṇamya taṃ vāyuṃ śaivāgamavicakṣaṇam // 7.1,5.64 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe śivatattvajñānavarṇanaṃ nāma pañcamo 'dhyāyaḥ
munaya ūcuḥ /
yo 'yaṃ paśuriti prokto yaśca pāśa udāhṛtaḥ /
abhyāṃ vilakṣaṇaḥ kaścitkoyamasti tayoḥ patiḥ // 7.1,6.1 //
vāyuruvāca /
asti kaścidaparyaṃtaramaṇīyaguṇāśrayaḥ /
patirviśvasya nirmātā paśupāśavimocanaḥ // 7.1,6.2 //
abhāve tasya viśvasya sṛṣṭireṣā kathaṃ bhavet /
acetanatvādajñānādanayoḥ paśupāśayoḥ // 7.1,6.3 //
pradhānaparamāṇvādi yāvatkiṃcidacetanam /
tatkartṛkaṃ svayaṃ dṛṣṭaṃ buddhimatkāraṇaṃ vinā // 7.1,6.4 //
jagacca kartṛsāpekṣaṃ kāryaṃ sāvayavaṃ yataḥ /
tasmātkāryasya kartṛtvaṃ patyurna paśupāśayoḥ // 7.1,6.5 //
paśorapi ca kartṛtvaṃ patyuḥ preraṇapūrvakam /
ayathākaraṇajñānamaṃdhasya gamanaṃ yathā // 7.1,6.6 //
ātmānaṃ ca pṛthaṅmatvā preritāraṃ tataḥ pṛthak /
asau juṣṭastatastena hyamṛtatvāya kalpate // 7.1,6.7 //
paśoḥ pāśasya patyuśca tattvato 'sti padaṃ param /
brahmavittadviditvaiva yonimukto bhaviṣyati // 7.1,6.8 //
saṃyuktametaddvitayaṃ kṣaramakṣarameva ca /
vyaktāvyaktaṃ bibhartīśo viśvaṃ viśvavimocakaḥ // 7.1,6.9 //
bhoktā bhogyaṃ prerayitā maṃtavyaṃ trividhaṃ smṛtam /
nātaḥ paraṃ vijānadbhirveditavyaṃ hi kiṃcanaḥ // 7.1,6.10 //
tileṣu vā yathā tailaṃ dadhni vā sarpirarpitam /
yathāpaḥ srotasi vyāptā yathāraṇyāṃ hutāśanaḥ // 7.1,6.11 //
evameva mahātmānamātmanyātmavilakṣaṇam /
satyena tapasā caiva nityayukto 'nupaśyati // 7.1,6.12 //
ya eko jālavānīśa īśānībhissvaśaktibhiḥ /
sarvāṃllokānimān kṛtvā eka eva sa īśate // 7.1,6.13 //
eka eva tadā rudro na dvitīyo 'sti kaścana /
saṃsṛjya viśvabhuvanaṃ goptā te saṃcukoca yaḥ // 7.1,6.14 //
viśvataścakṣurevāyamutāyaṃ viśvatomukhaḥ /
tathaiva viśvatobāhuviśvataḥ pādasaṃyutaḥ // 7.1,6.15 //
dyāvābhūmī ca janayan deva eko maheśvaraḥ /
sa eva sarvadevānāṃ prabhavaścodbhavastathā // 7.1,6.16 //
hiraṇyagarbhaṃ devānāṃ prathamaṃ janayedayam /
viśvasmādadhiko rudro maharṣiriti hi śrutiḥ // 7.1,6.17 //
vedāhametaṃ puruṣaṃ mahāṃtamamṛtaṃ dhruvam /
ādityavarṇaṃ tamasaḥ parastātsaṃsthitaṃ prabhum // 7.1,6.18 //
asmānnāsti paraṃ kiṃcidaparaṃ paramātmanaḥ /
nāṇīyo 'sti na ca jyāyastena pūrṇamidaṃ jagat // 7.1,6.19 //
sarvānanaśirogrīvaḥ sarvabhūtaguhāśayaḥ /
sarvavyāpī ca bhagavāṃstasmātsarvagataśśivaḥ // 7.1,6.20 //
sarvataḥ pāṇipādo 'yaṃ sarvato 'kṣiśiromukhaḥ /
sarvataḥ śrutimāṃlloke sarvamāvṛtya tiṣṭhati // 7.1,6.21 //
sarvendriyaguṇābhāsassarvendriyavivarjitaḥ /
sarvasya prabhurīśānaḥ sarvasya śaraṇaṃ suhṛt // 7.1,6.22 //
acakṣurapi yaḥ paśyatyakarṇo 'pi śṛṇoti yaḥ /
sarvaṃ vetti na vettāsya tamāhuḥ puruṣaṃ param // 7.1,6.23 //
aṇoraṇīyānmahato mahīyānayamavyayaḥ /
guhāyāṃ nihitaścāpi jaṃtorasya maheśvaraḥ // 7.1,6.24 //
tamakratuṃ kratuprāyaṃ mahimātiśayānvitam /
dhātuḥ prasādādīśānaṃ vītaśokaḥ prapaśyati // 7.1,6.25 //
vedāhamenamajaraṃ purāṇaṃ sarvagaṃ vibhum /
nirodhaṃ janmano yasya vadaṃti brahmavādinaḥ // 7.1,6.26 //
eko 'pi trīnimāṃllokān bahudhā śaktiyogataḥ /
vidadhāti vicetyaṃte viśvamādau maheśvaraḥ // 7.1,6.27 //
viśvadhātrītyajākhyā ca śaivī citrā kṛtiḥ parā /
tāmajāṃ lohitāṃ śuklāṃ kṛṣṇāmekāṃ tvajaḥ prajām // 7.1,6.28 //
janitrīmanuśete 'nyojuṣamāṇassvarūpiṇīm /
tāmevājāmajo 'nyastu bhaktabhogā jahāti ca // 7.1,6.29 //
dvau suparṇau ca sayujau samānaṃ vṛkṣamāsthitau /
eko 'tti pippalaṃ svādu paro 'naśnan prapaśyati // 7.1,6.30 //
vṛkṣesmin puruṣo magno guhyamānaśca śocati /
juṣṭamanyaṃ yadā paśyedīśaṃ paramakāraṇam // 7.1,6.31 //
tadāsya mahimānaṃ ca vītaśokassukhī bhavet /
chaṃdāṃsi yajñāḥ ṛtavo yadbhūtaṃ bhavyameva ca // 7.1,6.32 //
māyī viśvaṃ sṛjatyasminniviṣṭo māyayā paraḥ /
māyāṃ tu prakṛtiṃ vidyānmāyinaṃ tu maheśvaram // 7.1,6.33 //
tasyāstvavayavaireva vyāptaṃ sarvamidaṃ jagat /
sūkṣmātisūkṣmamīśānaṃ kalalasyāpi madhyataḥ // 7.1,6.34 //
sraṣṭāramapi viśvasya veṣṭitāraṃ ca tasya tu /
śivameveśvaraṃ jñātvā śāṃtimatyaṃtamṛcchati // 7.1,6.35 //
sa eva kālo goptā ca viśvasyādhipatiḥ prabhuḥ /
taṃ viśvādhipatiṃ jñātvā mṛtyupāśātpramucyate // 7.1,6.36 //
ghṛtātparaṃ maṃḍamiva sūkṣmaṃ jñātvā sthitaṃ prabhum /
sarvabhūteṣu gūḍhaṃ ca sarvapāpaiḥ pramucyate // 7.1,6.37 //
eṣa eva paro devo viśvakarmā maheśvaraḥ /
hṛdaye saṃniviṣṭaṃ taṃ jñātvaivāmṛtamaśnute // 7.1,6.38 //
yadā samastaṃ na divā na rātrirna sadapyasat /
kevalaśśiva evaiko yataḥ prajñā purātanī // 7.1,6.39 //
nainamūrdhvaṃ na tiryakca na madhyaṃ paryajigrahat /
na tasya pratimā cāsti yasya nāma mahadyaśaḥ // 7.1,6.40 //
ajātamimamevaike buddhā janmani bhīravaḥ /
rudrasyāsya prapadyaṃte rakṣārthaṃ dakṣiṇaṃ sukham // 7.1,6.41 //
dve akṣare brahmapare tvanaṃte samudāhṛte /
vidyāvidye samākhyāte nihite yatra gūḍhavat // 7.1,6.42 //
kṣaraṃ tvavidyā hyamṛtaṃ vidyeti parigīyate /
te ubhe īśate yastu so 'nyaḥ khalu maheśvaraḥ // 7.1,6.43 //
ekaikaṃ bahudhā jālaṃ vikurvannekavacca yaḥ /
sarvādhipatyaṃ kurute sṛṣṭvā sarvān pratāpavān // 7.1,6.44 //
diśa ūrdhvamadhastiryak bhāsayan bhrājate svayam /
yo niḥsvabhāvādapyeko vareṇyastvadhitiṣṭhati // 7.1,6.45 //
svabhāvavācakān sarvān vācyāṃśca pariṇāmayan /
guṇāṃśca bhogyabhoktṛtve tadviśvamadhitiṣṭhati // 7.1,6.46 //
te vai guhyopaṇiṣadi gūḍhaṃ brahma parātparam /
brahmayoniṃ jagatpūrvaṃ vidurdevā maharṣayaḥ // 7.1,6.47 //
bhāvagrāhyamanīhākhyaṃ bhāvābhāvakaraṃ śivam /
kalāsargakaraṃ devaṃ ye viduste jahustanum // 7.1,6.48 //
svabhāvameke manyaṃte kālameke vimohitāḥ /
devasya mahimā hyeṣa yenedaṃ bhrāmyate jagat // 7.1,6.49 //
yenedamāvṛtaṃ nityaṃ kālakālātmanā yataḥ /
teneritamidaṃ karma bhūtaiḥ saha vivartate // 7.1,6.50 //
tatkarma bhūyaśaḥ kṛtvā vinivṛtya ca bhūyaśaḥ /
tattvasya saha tattvena yogaṃ cāpi sametya vai // 7.1,6.51 //
aṣṭābhiśca tribhiścaivaṃ dvābhyāṃ caikena vā punaḥ /
kālenātmaguṇaiścāpi kṛtsnameva jagat svayam // 7.1,6.52 //
guṇairārabhya karmāṇi svabhāvādīni yojayet /
teṣāmabhāve nāśaḥ syātkṛtasyāpi ca karmaṇaḥ // 7.1,6.53 //
karmakṣaye punaścānyattato yāti sa tattvataḥ /
sa evādissvayaṃ yoganimittaṃ bhoktṛbhogayoḥ // 7.1,6.54 //
parastrikālādakalassa eva parameśvaraḥ /
sarvavit triguṇādhīśo brahmasākṣātparātparaḥ // 7.1,6.55 //
taṃ viśvarūpamabhavaṃ bhavamīḍyaṃ prajāpatim /
devadevaṃ jagatpūjyaṃ svacittasthamupāsmahe // 7.1,6.56 //
kālādibhiḥ paro yasmātprapañcaḥ parivartate /
dharmāvahaṃ pāpanudaṃ bhogeśaṃ viśvadhāma ca // 7.1,6.57 //
tamīśvarāṇāṃ paramaṃ maheśvaraṃ taṃ devatānāṃ paramaṃ ca daivatam /
patiṃ patīnāṃ paramaṃ parastādvidāma devaṃ bhuvaneśvareśvaram // 7.1,6.58 //
na tasya vidyeta kāryaṃ kāraṇaṃ ca na vidyate /
na tatsamo 'dhikaścāpi kvacijjagati dṛśyate // 7.1,6.59 //
parāsya vividhā śaktiḥ śrutau svābhāvikī śrutā /
jñānaṃ balaṃ kriyā caiva yābhyo viśvamidaṃ kṛtam // 7.1,6.60 //
tasyāsti patiḥ kaścinnaiva liṃgaṃ na ceśitā /
kāraṇaṃ kāraṇānāṃ ca sa teṣāmadhipādhipaḥ // 7.1,6.61 //
na cāsya janitā kaścinna ca janma kutaścana /
na janmahetavastadvanmalamāyādisaṃjñakāḥ // 7.1,6.62 //
sa ekassarvabhūteṣu gūḍho vyāptaśca viśvataḥ /
sarvabhūtāṃtarātmā ca dharmādhyakṣassa kathyate // 7.1,6.63 //
sarvabhūtādhivāsaśca sākṣī cetā ca nirguṇaḥ /
eko vaśī niṣkriyāṇāṃ bahūnāṃ vivaśātmanām // 7.1,6.64 //
nityānāmapyasau nityaścetanānāṃ ca cetanaḥ /
eko bahūnāṃ cākāmaḥ kāmānīśaḥ prayacchati // 7.1,6.65 //
sāṃkhyayogādhigamyaṃ yatkāraṇaṃ jagatāṃ patim /
jñātvā devaṃ paśuḥ pāśaissarvaireva vimucyate // 7.1,6.66 //
viśvakṛdviśvavitsvātmayonijñaḥ kālakṛdguṇī /
pradhānaḥ kṣetrajñapatirguṇeśaḥ pāśamocakaḥ // 7.1,6.67 //
brahmāṇaṃ vidadhe pūrvaṃ vedāṃścopādiśatsvayam /
yo devastamahaṃ buddhvā svātmabuddhiprasādataḥ // 7.1,6.68 //
mumukṣurasmātsaṃsārātprapadye śaraṇaṃ śivam /
niṣphalaṃ niṣkriyaṃ śāṃtaṃ niravadyaṃ niraṃjanam // 7.1,6.69 //
amṛtasya paraṃ setuṃ dagdheṃdhanamivānilam /
yadā carmavadākāśaṃ veṣṭayiṣyaṃti mānavāḥ // 7.1,6.70 //
tadā śivamavijñāya duḥkhasyāṃto bhaviṣyati /
tapaḥprabhāvāddevasya prasādācca maharṣayaḥ /
atyāśramocitajñānaṃ pavitraṃ pāpanāśanam // 7.1,6.72 //
vedāṃte paramaṃ guhyaṃ purākalpapracoditam /
brahmaṇo vadanāllabdhaṃ mayedaṃ bhāgyagauravāt // 7.1,6.73 //
nāpraśāṃtāya dātavyametajjñānamanuttamam /
na putrāyāśuvṛttāya nāśiṣyāya ca sarvathā // 7.1,6.74 //
yasya deve parābhaktiryathā deve tathā gurau /
tasyaite kathitāhyarthāḥ prakāśaṃte mahātmanaḥ // 7.1,6.75 //
ataśca saṃkṣepamidaṃ śṛṇudhvaṃ śivaḥ parastātprakṛteśca puṃsaḥ /
sa sargakāle ca karoti sarvaṃ saṃhārakāle punarādadāti // 7.1,6.76 //
iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe śivatattvavarṇanaṃ nāma ṣaṣṭho 'dhyāyaḥ 509b
munaya ūcuḥ /
kālādutpadyate sarvaṃ kāladeva vipadyate /
na kālanirapekṣaṃ hi kvacitkiṃcana vidyate // 7.1,7.1 //
yadāsyāṃtargataṃ viśvaṃ śaśvatsaṃsāramaṇḍalam /
sargasaṃhṛtimudrābhyāṃ cakravatparivartate // 7.1,7.2 //
brahmā hariśca rudraśca tathānye ca surāsurāḥ /
yatkṛtāṃ niyatiṃ prāpya prabhavo nātivartitum // 7.1,7.3 //
bhūtabhavyabhaviṣyādyairvibhajya jarayan prajāḥ /
atiprabhuriti svairaṃ vartate 'tibhayaṃkaraḥ // 7.1,7.4 //
ka eṣa bhagavān kālaḥ kasya vā vaśavartyayam /
ka evāsya vaśe na syātkathayaitadvicakṣaṇa // 7.1,7.5 //
vāyuruvāca /
kālakāṣṭhānimeṣādikalākalitavigraham /
kālātmeti samākhyātaṃ tejo māheśvaraṃ param // 7.1,7.6 //
yadalaṃghyamaśeṣasya sthāvarasya carasya ca /
niyogarūpamīśasya balaṃ viśvaniyāmakam // 7.1,7.7 //
tasyāṃśāṃśamayī muktiḥ kālātmani mahātmani /
tato niṣkramya saṃkrāṃtā visṛṣṭāgrerivāyasī // 7.1,7.8 //
tasmātkālavaśe viśvaṃ na sa viśvavaśe sthitaḥ /
śivasya tu vaśe kālo na kālasya vaśe śivaḥ // 7.1,7.9 //
yato 'pratihataṃ śārvaṃ tejaḥ kāle pratiṣṭhitam /
mahatī tena kālasya maryādā hi duratyayā // 7.1,7.10 //
kālaṃ prajñāviśeṣeṇa ko 'tivartitumarhati /
kālena tu kṛtaṃ karma na kaścidativartate // 7.1,7.11 //
ekacchatrāṃ mahīṃ kṛtsnāṃ ye parākramya śāsati /
te 'pi naivātivartaṃte kālavelāmivābdhayaḥ // 7.1,7.12 //
ye nigṛhyeṃdriyagrāmaṃ jayaṃti sakalaṃ jagat /
na jayaṃtyapi te kālaṃ kālo jayati tānapi // 7.1,7.13 //
āyurvedavido vaidyāstvanuṣṭhitarasāyanāḥ /
na mṛtyumativartaṃte kālo hi duratikramaḥ // 7.1,7.14 //
śriyā rūpeṇa śīlena balena ca kulena ca /
anyacciṃtayate jaṃtuḥ kālo 'nyatkurute balāt // 7.1,7.15 //
apriyaiśca priyaiścaiva hyaciṃtitagamāgamaiḥ /
saṃyojayati bhūtāni viyojayati ceśvaraḥ // 7.1,7.16 //
yadaiva duḥkhitaḥ kaścittadaiva sukhitaḥ paraḥ /
durvijñeyasvabhāvasya kālāsyāho vicitratā // 7.1,7.17 //
yo yuvā sa bhavedvṛddho yo balīyānsa durbalaḥ /
yaḥ śrīmānso 'pi niḥśrīkaḥ kālaścitragatirdvijā // 7.1,7.18 //
nābhijātyaṃ na vai śīlaṃ na balaṃ na ca naipuṇam /
bhavetkāryāya paryāptaṃ kālaśca hyanirodhakaḥ // 7.1,7.19 //
ye sanāthāśca dātāro gītavādyairupasthitāḥ /
ye cānāthāḥ parānnādāḥ kālasteṣu samakriyaḥ // 7.1,7.20 //
phalaṃtyakāle na rasāyanāni samyakprayuktānyapi cauṣadhāni /
tānyeva kālena samāhṛtāni siddhiṃ prayāṃtyāśu sukhaṃ diśaṃti // 7.1,7.21 //
nākālato 'yaṃ mriyate jāyate vā nākālataḥ puṣṭimagryāmupaiti /
nākālataḥ sukhitaṃ duḥkhitaṃ vā nākālikaṃ vastu samasti kiṃcit // 7.1,7.22 //
kālena śītaḥ prativāti vātaḥkālena vṛṣṭirjaladānupaiti /
kālena coṣmā praśamaṃ prayāti kālena sarvaṃ saphalatvameti // 7.1,7.23 //
kālaśca sarvasya bhavasya hetuḥ kālena sasyāni bhavaṃti nityam /
kālena sasyāni layaṃ prayāṃti kālena saṃjīvati jīvalokaḥ // 7.1,7.24 //
itthaṃ kālātmanastattvaṃ yo vijānāti tattvataḥ /
kālātmānamatikramya kālātītaṃ sa paśyati // 7.1,7.25 //
na yasya kālo na ca baṃdhamuktī na yaḥ pumānna prakṛtirna viśvam /
vicitrarūpāya śivāya tasmai namaḥparasmai parameśvarāya // 7.1,7.26 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe kālamahimavarṇanaṃ nāma saptamo 'dhyāyaḥ
ṛṣaya ūcuḥ /
kena mānena kālesminnāyussaṃkhyā prakalpyate /
saṃkhyārūpasya kālasya kaḥ punaḥ paramo 'vadhiḥ // 7.1,8.1 //
vāyuruvāca /
āyuṣo 'tra nimeṣākhyamādyamānaṃ pracakṣate /
saṃkhyārūpasya kālasya śāṃttvatītakalāvadhi // 7.1,8.2 //
akṣipakṣmaparikṣepo nimeṣaḥ parikalpitaḥ /
tādṛśānāṃ nimeṣāṇāṃ kāṣṭhā daśa ca pañca ca // 7.1,8.3 //
kāṣṭhāṃstriṃśatkalā nāma kalāṃstriṃśanmuhūrtakaḥ /
muhūrtānāmapi triṃśadahorātraṃ pracakṣate // 7.1,8.4 //
triṃśatsaṃkhyairahorātrairmāsaḥ pakṣadvayātmakaḥ /
jñeyaṃ pitryamahorātraṃ māsaḥ kṛṣṇasitātmakaḥ /
māsaistairayanaṃ ṣaḍbhirvarṣaṃ dve cāyanaṃ matam /
laukikenaiva mānena abdo yo mānuṣaḥ smṛtaḥ // 7.1,8.7 //
etaddivyamahorātramiti śāstrasya niścayaḥ /
dakṣiṇaṃ cāyanaṃ rātristathodagayanaṃ dinam // 7.1,8.8 //
māsastriṃśadahorātrairdivyo mānuṣavatsmṛtaḥ /
saṃvatsaro 'pi devānāṃ māsairdvādaśabhistathā // 7.1,8.9 //
trīṇi varṣaśatānyeva ṣaṣṭivarṣayutānyapi /
divyassaṃvatsaro jñeyo mānuṣeṇa prakīrtitaḥ // 7.1,8.10 //
divyenaiva pramāṇena yugasaṃkhyā pravartate /
catvāri bhārate varṣe yugāni kavayo viduḥ // 7.1,8.11 //
pūrvaṃ kṛtayugaṃ nāma tatastretā vidhīyate /
dvāparaṃ ca kaliścaiva yugānyetāni kṛtsnaśaḥ // 7.1,8.12 //
catvāri tu sahasrāṇi varṣāṇāṃ tatkṛtaṃ yugam /
tasya tāvacchatīsaṃdhyā saṃdhyāṃśaśca tathāvidhaḥ // 7.1,8.13 //
itareṣu sasaṃdhyeṣu sasaṃdhyāṃśeṣu ca triṣu /
ekāpāyena vartaṃte sahasrāṇi śatāni ca // 7.1,8.14 //
etaddvādaśasāhasraṃ sādhikaṃ ca caturyugam /
caturyugasahasraṃ yatsaṃkalpa iti kathyate // 7.1,8.15 //
caturyugaikasaptatyā manoraṃtaramucyate /
kalpe caturdaśaikasminmanūnāṃ parivṛttayaḥ // 7.1,8.16 //
etena kramayogena kalpamanvaṃtarāṇi ca /
saprajāni vyatītāni śataśo 'tha sahasraśaḥ // 7.1,8.17 //
ajñeyatvācca sarveṣāmasaṃkhyeyatayā punaḥ /
śakyo naivānupūrvyādvai teṣāṃ vaktuṃ suvistaraḥ // 7.1,8.18 //
kalpo nāma divā prokto brahmaṇo 'vyaktajanmanaḥ /
kalpānāṃ vai sahasraṃ ca brāhmaṃ varṣamihocyate // 7.1,8.19 //
varṣāṇāmaṣṭasāhasraṃ yacca tadbrahmaṇo yugam /
savanaṃ yugasāhasraṃ brahmaṇaḥ padmajanmanaḥ // 7.1,8.20 //
savanānāṃ sahasraṃ ca triguṇaṃ trivṛtaṃ tathā /
kalpyate sakalaḥ kālo brahmaṇaḥ parameṣṭhinaḥ // 7.1,8.21 //
tasya vai divase yāṃti caturdaśa puraṃdarāḥ /
śatāni māse catvāri viṃśatyā sahitāni ca // 7.1,8.22 //
abde pañca sahasrāṇi catvāriṃśadyutāni ca /
catvāriṃśatsahasrāṇi pañca lakṣāṇi cāyuṣi // 7.1,8.23 //
brahmā viṣṇordine caiko viṣṇū rudradine tathā /
īśvarasya dine rudrassadākhyasya tatheśvaraḥ // 7.1,8.24 //
sākṣācchivasya tatsaṃkhyastathā so 'pi sadāśivaḥ /
catvāriṃśatsahasrāṇi pañcalakṣāṇi cāyuṣi // 7.1,8.25 //
tasminsākṣācchivenaiṣa kālātmā sampravartate /
yattatsṛṣṭessamākhyātaṃ kālāntaramiha dvijāḥ /
etatkālāntaraṃ jñeyamaharvai pārameśvaram /
rātriśca tāvatī jñeyā parameśasya kṛtsnaśaḥ /
ahastasya tu yā sṛṣṭī rātriśca pralayaḥ smṛtaḥ /
aharna vidyate tasya na rātririti dhārayet // 7.1,8.27 //
eṣopacāraḥ kriyate lokānāṃ hitakāmyayā /
prajāḥ prajānāṃ patayo mūrtayaśca surāsurāḥ // 7.1,8.28 //
indriyāṇīndriyārthāśca mahābhūtāni pañca ca /
tanmātrāṇyatha bhūtādirbuddhiśca saha daivataḥ // 7.1,8.29 //
ahastiṣṭhaṃti sarvāṇi pārameśasya dhīmataḥ /
aharaṃte pralīyante rātryante viśvasaṃbhavaḥ // 7.1,8.30 //
yo viśvātmā karmakālasvabhāvādyarthe śaktiryasya nollaṃghanīyā /
yasyaivājñādhīnametatsamastaṃ namastasmai mahate śaṃkarāya // 7.1,8.31 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvabhāge kālaprabhāve tridevāyurvarṇanaṃ nāmāṣṭamo 'dhyāyaḥ
munaya ūcuḥ /
kathaṃ jagadidaṃ kṛtsnaṃ vidhāya ca nidhāya ca /
ājñayā paramāṃ krīḍāṃ karoti parameśvaraḥ // 7.1,9.1 //
kiṃ tatprathamasaṃbhūtaṃ kenedamakhilaṃ tatam /
kenā vā punarevedaṃ grasyate pṛthukukṣiṇā // 7.1,9.2 //
vāyuruvāca /
śaktiḥ prathamasambhūtā śāṃtyatītapadottarā /
tato māyā tato 'vyaktaṃ śivācchaktimataḥ prabhoḥ // 7.1,9.3 //
śāntyatītapadaṃ śaktestataḥ śāntipadakramāt /
tato vidyāpadaṃ tasmātpratiṣṭhāpadasaṃbhavaḥ // 7.1,9.4 //
nivṛttipadamutpannaṃ pratiṣṭhāpadataḥ kramāt /
evamuktā samāsena sṛṣṭirīśvaracoditā // 7.1,9.5 //
ānulomyāttathaiteṣāṃ pratilomyena saṃhṛtiḥ /
asmātpañcapadoddiṣṭātparassraṣṭā samiṣyate // 7.1,9.6 //
kalābhiḥ pañcabhirvyāptaṃ tasmādviśvamidaṃ jagat /
avyaktaṃ kāraṇaṃ yattadātmanā samanuṣṭhitam // 7.1,9.7 //
mahadādiviśeṣāṃtaṃ sṛjatītyapi saṃmatam /
kiṃ tu tatrāpi kartṛtvaṃ nāvyaktasya na cātmanaḥ // 7.1,9.8 //
acetanatvātprakṛterajñatvātpuruṣasya ca /
pradhānaparamāṇvādi yāvatkiñcidacetanam // 7.1,9.9 //
tatkartṛkaṃ svayaṃ dṛṣṭaṃ buddhimatkāraṇaṃ vinā /
jagacca kartṛsāpekṣaṃ kāryaṃ sāvayavaṃ yataḥ // 7.1,9.10 //
tasmācchaktassvatantro yaḥ sarvaśaktiśca sarvavit /
anādinidhanaścāyaṃ mahadaiśvaryasaṃyutaḥ // 7.1,9.11 //
sa eva jagataḥ kartā mahādevo maheśvarāḥ /
pātā hartā ca sarvasya tataḥ pṛthagananvayaḥ // 7.1,9.12 //
pariṇāmaḥ pradhānasya pravṛttiḥ puruṣasya ca /
sarvaṃ satyavratasyaiva śāsanena pravartate // 7.1,9.13 //
itīyaṃ śāśvatī niṣṭhā satāṃ manasi vartate /
na cainaṃ pakṣamāśritya vartate svalpacetanaḥ // 7.1,9.14 //
yāvadādisamāraṃbho yāvadyaḥ pralayo mahān /
tāvadapyeti sakalaṃ brahmaṇaḥ śāradāṃ śatam // 7.1,9.15 //
paramityāyuṣo nāma brahmaṇo 'vyaktajanmanaḥ /
tatparākhyaṃ tadardhaṃ ca parārdhamabhidhīyate // 7.1,9.16 //
parārdhadvayakālāṃte pralaye samupasthite /
avyaktamātmanaḥ kāryamādāyātmani tiṣṭhati // 7.1,9.17 //
ātmanyavasthite 'vyakte vikāre pratisaṃhṛte /
sādharmyeṇādhitiṣṭhete pradhānapuruṣāvubhau // 7.1,9.18 //
tamaḥ sattvaguṇāvetau samatvena vyavasthitau /
anudriktāvanantau tāvotaprotau parasparam // 7.1,9.19 //
guṇasāmye tadā tasminnavibhāge tamodaye /
śāṃtavātaikanīre ca na prājñāyata kiṃcana // 7.1,9.20 //
aprajñāte jagatyasminneka eva maheśvaraḥ /
upāsya rajanīṃ kṛtsnāṃ parāṃ māheśvarīṃ tataḥ // 7.1,9.21 //
prabhātāyāṃ tu śarvaryāṃ pradhānapuruṣāvubhau /
praviśya kṣobhayāmāsa māyāyogānmaheśvaraḥ // 7.1,9.22 //
tataḥ punaraśeṣāṇāṃ bhūtānāṃ prabhavāpyayāt /
avyaktādabhavatsṛṣṭirājñayā parameṣṭhinaḥ // 7.1,9.23 //
viśvottarottaravicitramanorathasya yasyaikaśaktiśakale sakalassamāptaḥ /
ātmānamadhvapatimadhvavido vadaṃti tasmai namaḥ sakalalokavilakṣaṇāya // 7.1,9.24 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvabhāge sṛṣṭipālanapralayakartṛtvavarṇanaṃ nāma navamo 'dhyāyaḥ
vāyuruvāca /
puruṣādhiṣṭhitātpūrvamavyaktādīśvarājñayā /
buddhyādayo viśeṣāṃtā vikārāścābhavan kramāt // 7.1,10.1 //
tatastebhyo vikārebhyo rudro viṣṇuḥ pitāmahaḥ /
kāraṇatvena sarveṣāṃ trayo devāḥ prajajñire // 7.1,10.2 //
sarvato bhuvanavyāptiśaktimavyāhatāṃ kvacit /
jñānamapratimaṃ śaśvadaiśvaryaṃ cāṇimādikam // 7.1,10.3 //
sṛṣṭisthitilayākhyeṣu karmasu triṣu hetutām /
prabhutvena sahaiteṣāṃ prasīdati maheśvaraḥ // 7.1,10.4 //
kalpāntare punasteṣāmaspardhā buddhimohinām /
sargarakṣālayācāraṃ pratyekaṃ pradadau ca saḥ // 7.1,10.5 //
ete parasparotpannā dhārayanti parasparam /
paraspareṇa vardhaṃte parasparamanuvratāḥ // 7.1,10.6 //
kvacidbrahmā kvacidviṣṇuḥ kvacidrudraḥ praśasyate /
nānena teṣāmādhikyamaiśvaryaṃ cātiricyate // 7.1,10.7 //
mūrkhā niṃdaṃti tānvāgbhiḥ saṃraṃbhābhiniveśinaḥ /
yātudhānā bhavaṃtyeva piśācāśca na saṃśayaḥ // 7.1,10.8 //
devo guṇatrayātītaścaturvyūho maheśvaraḥ /
sakalassakalādhāraśakterutpattikāraṇam // 7.1,10.9 //
soyamātmā trayasyāsya prakṛteḥ puruṣasya ca /
līlākṛtajagatsṛṣṭirīśvaratve vyavasthitaḥ // 7.1,10.10 //
yassarvasmātparo nityo niṣkalaḥ parameśvaraḥ /
sa eva ca tadādhārastadātmā tadadhiṣṭhitaḥ // 7.1,10.11 //
tasmānmaheśvaraścaiva prakṛtiḥ puruṣastathā /
sadāśivabhavo viṣṇurbrahmā sarvaśivātmakam // 7.1,10.12 //
pradhānātprathamaṃ jajñe vṛddhiḥ khyātirmatirmahān /
mahattattvasya saṃkṣobhādahaṃkārastridhā 'bhavat // 7.1,10.13 //
ahaṃkāraśca bhūtāni tanmātrānīṃdriyāṇi ca /
vaikārikādahaṃkārātsattvodriktāttu sāttvikaḥ // 7.1,10.14 //
vaikārikaḥ sa sargastu yugapatsaṃpravartate /
buddhīndriyāṇi pañcaiva pañcakarmeṃdriyāṇi ca // 7.1,10.15 //
ekādaśaṃ manastatra svaguṇenobhayātmakam /
tamoyuktādahaṃkārādbhūtatanmātrasaṃbhavaḥ // 7.1,10.16 //
bhūtānāmādibhūtatvādbhūtādiḥ kathyate tu saḥ /
bhūtādeśśabdamātraṃ syāttatra cākāśasaṃbhavaḥ // 7.1,10.17 //
ākāśātsparśa utpannaḥ sparśādvāyusamudbhavaḥ /
vāyo rūpaṃ tatastejastejaso rasasaṃbhavaḥ // 7.1,10.18 //
rasādāpassamutpannāstebhyo gandhasamudbhavaḥ /
gandhācca pṛthivī jātā bhūtebhyonyaccarācaram // 7.1,10.19 //
puruṣādhiṣṭhitatvācca avyaktānugraheṇa ca /
mahadādiviśeṣāntā hyaṇḍamutpādayanti te // 7.1,10.20 //
tatra kāryaṃ ca karaṇaṃ saṃsiddhaṃ brahmaṇo yadā /
tadaṃḍe supravṛddho 'bhūt kṣetrajño brahmasaṃjñitaḥ // 7.1,10.21 //
sa vai śarīrī prathamaḥ sa vai puruṣa ucyate /
ādikartā sa bhūtānāṃ brahmāgre samavartata // 7.1,10.22 //
tasyeśvarasya pratimā jñānavairāgyalakṣaṇā /
dharmaiśvaryakarī buddhirbrāhmī yajñe 'bhimāninaḥ // 7.1,10.23 //
avyaktājjāyate tasya manasā yadyadīpsitam /
vaśī vikṛtvāttraiguṇyātsāpekṣatvātsvabhāvataḥ // 7.1,10.24 //
tridhā vibhajya cātmānaṃ trailokye saṃpravartate /
sṛjate grasate caiva vīkṣate ca tribhissvayam // 7.1,10.25 //
caturmukhastu brahmatve kālatve cāṃtakassmṛtaḥ /
sahasramūrdhā puruṣastisrovasthāssvayaṃbhuvaḥ // 7.1,10.26 //
sattvaṃ rajaśca brahmā ca kālatve ca tamo rajaḥ /
viṣṇutve kevalaṃ sattvaṃ guṇavṛddhistridhā vibhau // 7.1,10.27 //
brahmatve sṛjate lokān kālatve saṃkṣipatyapi /
puruṣatve 'tyudāsīnaḥ karma ca trividhaṃ vibhoḥ // 7.1,10.28 //
evaṃ tridhā vibhinnatvādbrahmā triguṇa ucyate /
caturdhā pravibhaktatvāccāturvyūhaḥ prakīrtitaḥ // 7.1,10.29 //
āditvādādidevo 'sāvajātatvādajaḥ smṛtaḥ /
pāti yasmātprajāḥ sarvāḥ prajāpatiriti smṛtaḥ // 7.1,10.30 //
hiraṇmayastu yo merustasyolbaṃ sumahātmanaḥ /
garbhodakaṃ samudrāśca jarāyuścā 'pi parvatāḥ // 7.1,10.31 //
tasminnaṃḍe tvime lokā aṃtarviśvamidaṃ jagat /
caṃdrādityau sanakṣatrau sagrahau saha vāyunā // 7.1,10.32 //
adbhirdaśaguṇābhistu bāhyatoṇḍaṃ samāvṛtam /
āpo daśaguṇenaiva tejasā bahirāvṛtāḥ // 7.1,10.33 //
tejo daśaguṇenaiva vāyunā bahirāvṛtam /
ākāśenāvṛto vāyuḥ khaṃ ca bhūtādināvṛtam // 7.1,10.34 //
bhūtādirmahatā tadvadavyaktenāvṛto mahān /
etairāvaraṇairaṇḍaṃ saptabhirbahirāvṛtam // 7.1,10.35 //
etadāvṛttya cānyonyamaṣṭau prakṛtayaḥ sthitāḥ /
sṛṣṭipālanavidhvaṃsakarmakartryo dvijottamāḥ // 7.1,10.36 //
evaṃ parasparotpannā dhārayaṃti parasparam /
ādhārādheyabhāvena vikārāstu vikāriṣu // 7.1,10.37 //
kūrmoṃgāni yathā pūrvaṃ prasārya viniyacchati /
vikārāṃśca tathā 'vyaktaṃ sṛṣṭvā bhūyo niyacchati // 7.1,10.38 //
avyaktaprabhavaṃ sarvamānulomyena jāyate /
prāpte pralayakāle tu pratilomyenulīyate // 7.1,10.39 //
guṇāḥ kālavaśādeva bhavaṃti viṣamāḥ samāḥ /
guṇasāmye layo jñeyo vaiṣamye sṛṣṭirucyate // 7.1,10.40 //
tadidaṃ brahmaṇo yoniretadaṃḍaṃ ghanaṃ mahat /
brahmaṇaḥ kṣetramuddiṣṭaṃ brahmā kṣetrajña ucyate // 7.1,10.41 //
itīdṛśānāmaṇḍānāṃ koṭyo jñeyāḥ sahasraśaḥ /
sarvagatvātpradhānasya tiryagūrdhvamadhaḥ sthitāḥ // 7.1,10.42 //
tatra tatra caturvaktrā brahmāṇo harayo bhavāḥ /
sṛṣṭā pradhānena tathā labdhvā śaṃbhostu sannidhim // 7.1,10.43 //
maheśvaraḥ parovyaktādaṃḍamavyaktasaṃbhavam /
aṇḍājjajñe vibhurbrahmā lokāstena kṛtāstvime // 7.1,10.44 //
abuddhipūrvaḥ kathito mayaiṣa pradhānasargaḥ prathamaḥ pravṛtaḥ /
ātyaṃtikaśca pralayontakāle līlākṛtaḥ kevalamīśvarasya // 7.1,10.45 //
yattatsmṛtaṃ kāraṇamaprameyaṃ brahmā pradhānaṃ prakṛteḥ prasūtiḥ /
anādimadhyāntamanantavīryaṃ śuklaṃ suraktaṃ puruṣeṇa yuktam // 7.1,10.46 //
utpādakatvādrajasotirekāllokasya saṃtānavivṛddhihetūn /
aṣṭau vikārānapi cādikāle sṛṣṭvā samaśnāti tathāṃtakāle // 7.1,10.47 //
prakṛtyavasthāpitakāraṇānāṃ yā ca sthitiryā ca punaḥ pravṛttiḥ /
tatsarvamaprākṛtavaibhavasya saṃkalpamātreṇa maheśvarasya // 7.1,10.48 //
||iti śrīśivamahāpurāṇe saptamyāṃ vāyavīyasaṃhitāyāṃ brahmāṃḍasthitivarṇanaṃ nāma daśamo 'dhyāyaḥ
munaya ūcuḥ /
manvaṃtarāṇi sarvāṇi kalpabhedāṃśca sarvaśaḥ /
teṣvevāṃtarasargaṃ ca pratisargaṃ ca no vada // 7.1,11.1 //
vāyuruvāca /
kālasaṃkhyāvivṛttasya parārdho brahmaṇassmṛtaḥ /
tāvāṃścaivāsya kālonyastasyāṃte pratisṛjyate // 7.1,11.2 //
divase divase tasya brahmaṇaḥ pūrvajanmanaḥ /
caturdaśamahābhāgā manūnāṃ parivṛttayaḥ // 7.1,11.3 //
anāditvādanaṃtatvādajñeyatvācca kṛtsnaśaḥ /
manvaṃtarāṇi kalpāśca na śakyā vacanātpṛthak // 7.1,11.4 //
ukteṣvapi ca sarveṣu śṛṇvatāṃ vo vaco mama /
kimihāsti phalaṃ tasmānna pṛthak vaktumutsahe // 7.1,11.5 //
ya eva khalu kalpeṣu kalpaḥ saṃprati vartate /
tatra saṃkṣipya vartaṃte sṛṣṭayaḥ pratisṛṣṭayaḥ // 7.1,11.6 //
yastvayaṃ vartate kalpo vārāho nāma nāmataḥ /
asminnapi dvijaśreṣṭhā manavastu caturdaśa // 7.1,11.7 //
svāyaṃbhuvādayassapta sapta sāvarṇikādayaḥ /
teṣu vaivasvato nāma saptamo vartate manuḥ // 7.1,11.8 //
manvaṃtareṣu sarveṣu sargasaṃhāravṛttayaḥ /
prāyaḥ samābhavaṃtīti tarkaḥ kāryo vijānatā // 7.1,11.9 //
pūrvakalpe parāvṛtte pravṛtte kālamārute /
samunmūlitamūleṣu vṛkṣeṣu ca vaneṣu ca // 7.1,11.10 //
jagaṃti tṛṇavaktrīṇi deve dahati pāvake /
vṛṣṭyā bhuvi niṣiktāyāṃ viveleṣvarṇaveṣu ca // 7.1,11.11 //
dikṣu sarvāsu magnāsu vāripūre mahīyasi /
tadadbhiścaṭulākṣepaistaraṃgabhujamaṇḍalaiḥ // 7.1,11.12 //
prārabdhacaṇḍanṛtyeṣu tataḥ pralayavāriṣu /
brahmā nārāyaṇo bhūtvā suṣvāpa salile sukham // 7.1,11.13 //
imaṃ codāharanmaṃtraṃ ślokaṃ nārāyaṇaṃ prati /
taṃ śṛṇudhvaṃ muniśreṣṭhāstadarthaṃ cākṣarāśrayam // 7.1,11.14 //
āpo nārā iti proktā āpo vai narasūnavaḥ /
ayanaṃ tasya tā yasmāttena nārāyaṇaḥ smṛtaḥ // 7.1,11.15 //
śivayogamayīṃ nidrāṃ kurvantaṃ tridaśeśvaram /
baddhāṃjali puṭāssiddhā janalokanivāsinaḥ // 7.1,11.16 //
stotraiḥ prabodhayāmāsuḥ prabhātasamaye surāḥ /
yathā sṛṣṭyādisamaye īśvaraṃ śrutayaḥ purā // 7.1,11.17 //
tataḥ prabuddha utthāya śayanāttoyamadhyagāt /
udaikṣata diśaḥ sarvā yoganidrālasekṣaṇaḥ // 7.1,11.18 //
nāpaśyatsa tadā kiṃcitsvātmano vyatireki yat /
savismaya ivāsīnaḥ parāṃ ciṃtāmupāgamat // 7.1,11.19 //
kva sā bhagavatī yā tu manojñā mahatī mahī /
nānāvidhamahāśailanadīnagarakānanā // 7.1,11.20 //
evaṃ saṃciṃtayanbrahmā bubudhe naiva bhūsthitim /
tadā sasmāra pitaraṃ bhagavaṃtaṃ trilocanam // 7.1,11.21 //
smaraṇāddevadevasya bhavasyāmitatejasaḥ /
jñātavānsalile magnāṃ dharaṇīṃ dharaṇīpatiḥ // 7.1,11.22 //
tato bhūmessamuddhāraṃ kartukāmaḥ prajāpatiḥ /
jalakrīḍocitaṃ divyaṃ vārāhaṃ rūpamasmarat // 7.1,11.23 //
mahāparvatavarṣmāṇaṃ mahājaladaniḥsvanam /
nīlameghapratīkāśaṃ dīptaśabdaṃ bhayānakam // 7.1,11.24 //
pīnavṛttaghanaskaṃdhapīnonnatakaṭītaṭam /
hrasvavṛttorujaṃghāgraṃ sutīkṣṇapuramaṇḍalam // 7.1,11.25 //
padmarāgamaṇiprakhyaṃ vṛttabhīṣaṇalocanam /
vṛttadīrghamahāgātraṃ stabdhakarṇasthalojjvalam // 7.1,11.26 //
udīrṇocchvāsaniśvāsaghūrṇitapralayārṇavam /
visphuratsusaṭācchannakapolaskaṃdhabaṃdhuram // 7.1,11.27 //
maṇibhirbhūṣaṇaiścitrairmahāratnaiḥpariṣkṛtam /
virājamānaṃ vidyudbhirmeghasaṃghamivonnatam // 7.1,11.28 //
āsthāya vipulaṃ rūpaṃ vārāhamamitaṃ vidhiḥ /
pṛthivyuddharaṇārthāya praviveśa rasātalam // 7.1,11.29 //
sa tadā śuśubhe 'tīva sūkaro girisaṃnibhaḥ /
liṃgākṛtermaheśasya pādamūlaṃ gato yathā // 7.1,11.30 //
tatassa salile magnāṃ pṛthivīṃ pṛthivīṃdharaḥ /
uddhṛtyāliṃgya daṃṣṭrābhyāmunmamajja rasātalāt // 7.1,11.31 //
taṃ dṛṣṭvā munayassiddhā janalokanivāsinaḥ /
mumudurnanṛturmūrdhni tasya puṣpairavākiran // 7.1,11.32 //
vapurmahāvarāhasya śuśubhe puṣpasaṃvṛtam /
patadbhiriva khadyotaiḥ prāśuraṃjanaparvataḥ // 7.1,11.33 //
tataḥ saṃsthānamānīya varāho mahatīṃ mahīm /
svameva rūpamāsthāya sthāpayāmāsa vai vibhuḥ // 7.1,11.34 //
pṛthivīṃ ca samīkṛtya pṛthivyāṃ sthāpayangirīn /
bhūrādyāṃścaturo lokān kalpayāmāsa pūrvavat // 7.1,11.35 //
iti saha mahatīṃ mahīṃ mahīdhraiḥ pralayamahājaladheradhaḥsthamadhyāt /
upari ca viniveśya viśvakarmā caramacaraṃ ca jagatsasarja bhūyaḥ // 7.1,11.36 //
||iti śrīśivamahāpurāṇe saptamyāṃ vā-- pū-- sṛṣṭyādivarṇanaṃ nāmaikādaśo 'dhyāyaḥ
vāyuruvāca /
sargaṃ ciṃtayatastasya tadā vai buddhipūrvakam /
pradhyānakāle mohastu prādurbhūtastamomayaḥ // 7.1,12.1 //
tamomoho mahāmohastāmisraścāndhasaṃjñitaḥ /
avidyā pañcamī caiṣā prādurbhūtā mahātmanaḥ // 7.1,12.2 //
pañcadhā 'vasthitaḥ sargo dhyāyatastvabhimāninaḥ /
sarvatastamasātīva bījakumbhavadāvṛtaḥ // 7.1,12.3 //
bahirantaścāprakāśaḥ stabdho niḥsaṃjña eva ca /
tasmātteṣāṃ vṛtā buddhirmukhāni karaṇāni ca // 7.1,12.4 //
tasmātte saṃvṛtātmāno nagā mukhyāḥ prakīrtitāḥ /
taṃ dṛṣṭvā 'sādhakaṃ brahmā prathamaṃ sargamīdṛśam // 7.1,12.5 //
aprasannamanā bhūtvā dvitīyaṃ so 'bhyamanyata /
tasyābhidhāyataḥ sargaṃ tiryaksroto 'bhyavartata // 7.1,12.6 //
antaḥprakāśāstiryaṃca āvṛtāśca bahiḥ punaḥ /
paśvātmānastato jātā utpathagrāhiṇaśca te // 7.1,12.7 //
tamapyasādhakaṃ jñātvā sargamanyamamanyata /
tadordhvasrotaso vṛtto devasargastu sāttvikaḥ // 7.1,12.8 //
te sukhaprītibahulā bahirantaśca nāvṛtāḥ /
prakāśā bahirantaścasvabhāvādeva saṃjñitāḥ // 7.1,12.9 //
tato 'bhidhyāyatovyaktādarvāksrotastu sādhakaḥ /
manuṣyanāmā sañjātaḥ sargo duḥkhasamutkaṭaḥ // 7.1,12.10 //
prakāśābahirantaste tamodriktā rajo 'dhikāḥ /
pañcamonugrahaḥ sargaścaturdhā saṃvyavasthitaḥ // 7.1,12.11 //
viparyayeṇa śaktyā ca tuṣṭyāsiddhyā tathaiva ca /
te 'parigrāhiṇaḥ sarve saṃvibhāgaratāḥ punaḥ // 7.1,12.12 //
khādanāścāpyaśīlāśca bhūtādyāḥ parikīrtitāḥ /
prathamo mahataḥ sargo brahmaṇaḥ parameṣṭhinaḥ // 7.1,12.13 //
tanmātrāṇāṃ dvitīyastu bhūtasargaḥ sa ucyate /
vaikārikastṛtīyastu sarga aindriyakaḥ smṛtaḥ // 7.1,12.14 //
ityeṣa prakṛteḥ sargaḥ sambhṛto 'buddhipūrvakaḥ /
mukhyasargaścaturthastu mukhyā vai sthāvarāḥ smṛtāḥ // 7.1,12.15 //
tiryaksrotastu yaḥ proktastiryagyoniḥ sa pañcamaḥ /
tadūrdhvasrotasaḥ ṣaṣṭho devasargastu sa smṛtaḥ // 7.1,12.16 //
tato 'rvāk srotasāṃ sargaḥ saptamaḥ sa tu mānuṣaḥ /
aṣṭamo 'nugrahaḥ sargaḥ kaumāro navamaḥ smṛtaḥ // 7.1,12.17 //
prākṛtāśca trayaḥ pūrve sargāste 'buddhipūrvakāḥ /
buddhipūrvaṃ pravartante mukhyādyāḥ pañca vaikṛtāḥ // 7.1,12.18 //
agre sasarja vai brahmā mānasānātmanaḥ samān /
sanandaṃ sanakañcaiva vidvāṃsañca sanātanam // 7.1,12.19 //
ṛbhuṃ sanatkumārañca pūrvameva prajāpatiḥ /
sarve te yogino jñeyā vītarāgā vimatsarāḥ // 7.1,12.20 //
iśvarāsaktamanaso na cakruḥ sṛṣṭaye matim /
teṣu sṛṣṭyanapekṣeṣu gateṣu sanakādiṣu // 7.1,12.21 //
sraṣṭukāmaḥ punarbrahmā tatāpa paramaṃ tapaḥ /
tasyaivaṃ tapyamānasya na kiṃcitsamavartata // 7.1,12.22 //
tato dīrgheṇa kālena duḥkhātkrodho vyajāyata /
krodhāviṣṭasya netrābhyāṃ prāpatannaśrubindavaḥ // 7.1,12.23 //
tatastebhyo 'śrubindubhyo bhūtāḥ pretāstadābhavan /
sarvāṃstānaśrujāndṛṣṭvā brahmātmānamaniṃdata // 7.1,12.24 //
tasya tīvrā 'bhavanmūrchā krodhāmarṣasamudbhavā /
mūrchitastu jahau prāṇānkrodhāviṣṭaḥ prajāpatiḥ // 7.1,12.25 //
tataḥ prāṇeśvaro rudro bhagavānnīlalohitaḥ /
prasādamatulaṃ kartuṃ prādurāsītprabhormukhāt // 7.1,12.26 //
daśadhā caikadhā cakre svātmānaṃ prabhurīśvaraḥ /
te tenoktā mahātmāno daśadhā caikadhā kṛtāḥ // 7.1,12.27 //
yūyaṃ sṛṣṭā mayā vatsā lokānugrahakāraṇāt /
tasmātsarvasya lokasya sthāpanāya hitāya ca // 7.1,12.28 //
prajāsantānahetośca prayatadhvamatandritāḥ /
evamuktāśca rurudurdudruvuśca samantataḥ // 7.1,12.29 //
rodanāddrāvaṇāccaiva te rudrā nāmataḥ smṛtāḥ /
ye rudrāste khalu prāṇā ye prāṇāste mahātmakāḥ // 7.1,12.30 //
tato mṛtasya devasya brahmaṇaḥ parameṣṭhinaḥ /
ghṛṇī dadau punaḥ prāṇānbrahmaputro maheśvaraḥ // 7.1,12.31 //
prahṛṣṭavadano rudraḥ prāṇapratyāgamādvibhoḥ /
abhyabhāṣata viśveśo brahmāṇaṃ paramaṃ vacaḥ // 7.1,12.32 //
mābhairmābhairmahābhāga viriṃca jagatāṃ guro /
mayā te prāṇitāḥ prāṇāḥ sukhamuttiṣṭha suvrata // 7.1,12.33 //
svapnānubhūtamiva tacchrutvā vākyaṃ manoharam /
haraṃ nirīkṣya śanakairnetraiḥ phullāmbujaprabhaiḥ // 7.1,12.34 //
tathā pratyāgataprāṇaḥ snigdhagambhīrayā girā /
uvāca vacanaṃ brahmā tamuddiśya kṛtāñjaliḥ // 7.1,12.35 //
tvaṃ hi darśanamātreṇa cānandayasi me manaḥ /
ko bhavān viśvamūrtyā vā sthita ekādaśātmakaḥ // 7.1,12.36 //
tasya tadvacanaṃ śrutvā vyājahāra maheśvaraḥ /
spṛśan kārābhyāṃ brahmāṇaṃ susukhābhyāṃ sureśvaraḥ // 7.1,12.37 //
māṃ viddhi paramātmānaṃ tava putratvamāgatam /
ete caikādaśa rudrāstvāṃ surakṣitumāgatāḥ // 7.1,12.38 //
tasmāttīvrāmimāmmūrchāṃ vidhūya madanugrahāt /
prabuddhasva yathāpūrvaṃ prajā vai sraṣṭumarhasi // 7.1,12.39 //
evaṃ bhagavatā prokto brahmā prītamanā hyabhūt /
nānāṣṭakena viśvātmā tuṣṭāva parameśvaram // 7.1,12.40 //
brahmovāca namaste bhagavan rudra bhāskarāmitatejase /
namo bhavāya devāya rasāyāmbumayātmane /
śarvāya kṣitirūpāya nandīsurabhaye namaḥ // 7.1,12.41 //
īśāya vasave tubhyaṃ namassparśamayātmane /
paśūnāṃ pataye caiva pāvakāyātitejase /
bhīmāya vyomarūpāya śabdamātrāya te namaḥ // 7.1,12.42 //
ugrāyograsvarūpāya yajamānātmane namaḥ /
mahādevāya somāya namostvamṛtamūrtaye // 7.1,12.43 //
evaṃ stutvā mahādevaṃ brahmā lokapitāmahaḥ /
prārthayāmāsa viśveśaṃ girā praṇatipūrvayā // 7.1,12.44 //
bhagavan bhūtabhavyeśa mama putra maheśvara /
sṛṣṭihetostvamutpanno mamāṃge 'naṃganāśanaḥ // 7.1,12.45 //
tasmānmahati kāryesmin vyāpṛtasya jagatprabho /
sahāyaṃ kuru sarvatra sraṣṭumarhasi sa prajāḥ // 7.1,12.46 //
tenaiṣāṃ pāvito devo rudrastripuramardanaḥ /
bāḍhamityeva tāṃ vāṇīṃ pratijagrāha śaṃkaraḥ // 7.1,12.47 //
tatassa bhagavān brahmā hṛṣṭaṃ tamabhinaṃdya ca /
sraṣṭuṃ tenābhyanujñātastathānyāścāsṛjatprajāḥ // 7.1,12.48 //
marīcibhṛgvaṃgirasaḥ pulastyaṃ pulahaṃ kratum /
dakṣamatriṃ vasiṣṭhaṃ ca so 'sṛjanmanasaiva ca /
purastādasṛjadbrahmā dharmaṃ saṃkalpameva ca // 7.1,12.49 //
ityete brahmaṇaḥ putrā dvādaśādau prakīrtitāḥ /
saha rudreṇa saṃbhūtāḥ purāṇā gṛhamedhinaḥ // 7.1,12.50 //
teṣāṃ dvādaśa vaṃśāḥ syurdivyā devagaṇānvitāḥ /
prajāvantaḥ kriyāvanto maharṣibhiralaṃkṛtāḥ // 7.1,12.51 //
atha devāsurapitḥn manuṣyāṃśca catuṣṭayam /
saha rudreṇa sisṛkṣuraṃbhasyetāni vai vidhiḥ // 7.1,12.52 //
sa sṛṣṭyarthaṃ samādhāya brahmātmānamayūyujat /
mukhādajanayaddevān pitḥṃścaivopapakṣataḥ // 7.1,12.53 //
jaghanādasurān sarvān prajanādapi mānuṣān /
avaskare kṣudhāviṣṭā rākṣasāstasya jajñire // 7.1,12.54 //
putrāstamorajaḥprāyā balinaste niśācarāḥ /
sarpā yakṣāstathā bhūtā gaṃdharvāḥ saṃprajajñire // 7.1,12.55 //
vayāṃsi pakṣataḥ sṛṣṭāḥ pakṣiṇo vakṣaso 'sṛjat /
mukhatojāṃstathā pārśvāduragāṃśca vinirmame // 7.1,12.56 //
padbhyāṃ cāśvānsamātaṃgān śarabhān gavayān mṛgān /
uṣṭrānaśvatarāṃścaiva nyaṃkūnanyāśca jātayaḥ // 7.1,12.57 //
auṣadhyaḥ phalamūlāni romabhyastasya jajñire /
gāyatrīṃ ca ṛcaṃ caiva trivṛtsāma rathaṃtaram // 7.1,12.58 //
agniṣṭomaṃ ca yajñānāṃ nirmame prathamānmukhāt /
yajūṃṣi traiṣṭubhaṃ chaṃdaḥstomaṃ pañcadaśaṃ tathā // 7.1,12.59 //
bṛhatsāma tathokthaṃ ca dakṣiṇādasṛjanmukhāt /
sāmāni jagatīchaṃdaḥ stomaṃ saptadaśaṃ tathā // 7.1,12.60 //
vairūpyamatirātraṃ ca paścimādasṛjan mukhāt /
ekaviṃśamatharvāṇamāptoryāmāṇameva ca // 7.1,12.61 //
anuṣṭubhaṃ sa vairājamuttarādasṛjanmukhāt /
uccāvacāni bhūtāni gātrebhyastasya jajñire // 7.1,12.62 //
yakṣāḥ piśācā gaṃdharvāstathaivāpsarasāṃ gaṇāḥ /
narakinnararakṣāṃsi vayaḥpaśumṛgoragāḥ // 7.1,12.63 //
avyayaṃ caiva yadidaṃ sthāṇusthāvarajaṃgamam /
teṣāṃ vai yāni karmāṇi prāksṛṣṭāni prapedire // 7.1,12.64 //
tānyeva te prapadyaṃte sṛjyamānāḥ punaḥ punaḥ /
hiṃsrāhiṃsre mṛdukrūre dharmādharmāvṛtānṛte // 7.1,12.65 //
tadbhāvitāḥ prapadyaṃte tasmāttattasya rocate /
mahābhūteṣu nānātvamiṃdriyārtheṣu muktiṣu // 7.1,12.66 //
viniyogaṃ ca bhūtānāṃ dhātaiva vyadadhatsvayam /
nāma rūpaṃ ca bhūtānāṃ prākṛtānāṃ prapañcanam // 7.1,12.67 //
vedaśabdebhya evādau nirmame 'sau pitāmahaḥ /
ārṣāṇi caiva nāmāni yāśca vedeṣu vṛttayaḥ // 7.1,12.68 //
śarvaryaṃte prasūtānāṃ tānyevaibhyo dadāvajaḥ /
yathartāvṛtuliṃgāni nānārūpāṇi paryaye // 7.1,12.69 //
dṛśyaṃte tāni tānyeva tathā bhāvā yugādiṣu /
ityeṣa karaṇodbhūto lokasargassvayaṃbhuvaḥ // 7.1,12.70 //
mahadādyoviśeṣāṃto vikāraḥ prakṛteḥ svayam /
caṃdrasūryaprabhājuṣṭo grahanakṣatramaṃḍitaḥ // 7.1,12.71 //
nadībhiśca samudraiśca parvataiśca sa maṃḍitaḥ /
paraiśca vividhairamyaissphītairjanapadaistathā // 7.1,12.72 //
tasmin brahmavane 'vyakto brahmā carati sarvavit /
avyaktabījaprabhava īśvarānugrahe sthitaḥ // 7.1,12.73 //
buddhiskaṃdhamahāśākha indriyāṃtarakoṭaraḥ /
mahābhūtapramāṇaśca viśeṣāmalapallavaḥ // 7.1,12.74 //
dharmādharmasupuṣpāḍhyaḥ sukhaduḥkhaphalodayaḥ /
ājīvyaḥ sarvabhūtānāṃ brahmavṛkṣaḥ sanātanaḥ // 7.1,12.75 //
dyāṃ mūrdhānaṃ tasya viprā vadaṃti khaṃ vai nābhiṃ caṃdrasūryau ca netre /
diśaḥ śrotre caraṇau ca kṣitiṃ ca so 'cintyātmā sarvabhūtapraṇetā // 7.1,12.76 //
vaktrāttasya brahmaṇāssaṃprasūtāstadvakṣasaḥ kṣatriyāḥ pūrvabhāgāt /
vaiśyā urubhyāṃ tasya padbhyāṃ ca śūdrāḥ sarve varṇā gātrataḥ saṃprasūtāḥ // 7.1,12.77 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe sṛṣṭivarṇanaṃ nāma dvādaśo 'dhyāyaḥ
ṛṣaya ūcuḥ /
bhavatā kathitā sṛṣṭirbhavasya paramātmanaḥ /
caturmukhamukhāttasya saṃśayo naḥ prajāyate // 7.1,13.1 //
devaśreṣṭho virūpākṣo dīptaśśūladharo haraḥ /
kālātmā bhagavān rudraḥ kapardī nīlalohitaḥ // 7.1,13.2 //
sabrahmakamimaṃ lokaṃ saviṣṇumapi pāvakam /
yaḥ saṃharati saṃkruddho yugāṃte samupasthite // 7.1,13.3 //
yasya brahmā ca viṣṇuśca praṇāmaṃ kuruto bhayāt /
lokasaṃkocakasyāsya yasya tau vaśavartinau // 7.1,13.4 //
yo 'yaṃ devaḥ svakādaṃgādbrahmaviṣṇū purāsṛjat /
sa eva hi tayornityaṃ yogakṣemakaraḥ prabhuḥ // 7.1,13.5 //
sa kathaṃ bhagavān rudra ādidevaḥ purātanaḥ /
putratvamagamacchaṃbhurbrahmaṇo 'vyaktajanmanaḥ // 7.1,13.6 //
prajāpatiśca viṣṇuśca rudrasyaitau parasparam /
sṛṣṭau parasparasyāṃgāditi prāgapi śuśruma // 7.1,13.7 //
kathaṃ punaraśeṣāṇāṃ bhūtānāṃ hetubhūtayoḥ /
guṇapradhānabhāvena prādurbhāvaḥ parasparāt // 7.1,13.8 //
nāpṛṣṭaṃ bhavatā kiṃcinnāśrutaṃ ca kathaṃcana /
bhagavacchiṣyabhūtena bhavatā sakalaṃ smṛtam // 7.1,13.9 //
tattvaṃ vada yathā brahmā munīnāmavadadvibhuḥ /
vayaṃ śraddhālavastāta śrotumīśvarasadyaśaḥ // 7.1,13.10 //
vāyuruvāca /
sthāne pṛṣṭamidaṃ viprā bhavadbhiḥ praśnakovidaiḥ /
idameva purā pṛṣṭo mama prāha pitāmahaḥ // 7.1,13.11 //
tadahaṃ sampravakṣyāmi yathā rudrasamudbhavaḥ /
yathā ca punarutpattirbrahmaviṣṇvoḥ parasparam // 7.1,13.12 //
trayaste kāraṇātmāno jatāssākṣānmaheśvarāt /
carācarasya viśvasya sargasthityaṃtahetavaḥ // 7.1,13.13 //
paramaiśvaryasaṃyuktāḥ parameśvarabhāvitāḥ /
tacchaktyādhiṣṭhitā nityaṃ tatkāryakaraṇakṣamāḥ // 7.1,13.14 //
pitrā niyamitāḥ pūrvaṃ trayopi triṣu karmasu /
brahmā sarge haristrāṇe rudraḥ saṃharaṇe tathā // 7.1,13.15 //
tathāpyanyonyamātsaryādanyonyātiśayāśinaḥ /
tapasā toṣayitvā svaṃ pitaraṃ parameśvaram // 7.1,13.16 //
labdhvā sarvātmanā tasya prasādātparameṣṭhinaḥ /
brahmanārāyaṇau pūrvaṃ rudraḥ kalpāntare 'sṛjat // 7.1,13.17 //
kalpāntare punarbrahmā rudraviṣṇū jaganmayaḥ /
viṣṇuśca bhagavānrudraṃ brahmāṇamasṛjatpunaḥ // 7.1,13.18 //
nārāyaṇaṃ punarbrahmā brahmāṇamasṛjatpunaḥ /
evaṃ kalpeṣu kalpeṣu brahmaviṣṇumaheśvarāḥ // 7.1,13.19 //
paraspareṇa jāyaṃte parasparahitaiṣiṇaḥ /
tattatkalpāntavṛttāntamadhikṛtya maharṣibhiḥ // 7.1,13.20 //
prabhāvaḥ kathyate teṣāṃ parasparasamudbhavāt /
śṛṇu teṣāṃ kathāṃ citrāṃ puṇyāṃ pāpapramocinīm // 7.1,13.21 //
kalpe tatpuruṣe vṛttāṃ brahmaṇaḥ parameṣṭhinaḥ /
purā nārāyaṇo nāma kalpe vai meghavāhane // 7.1,13.22 //
divyaṃ varṣasahasraṃ tu megho bhūtvāvahaddharām /
tasya bhāvaṃ samālakṣya viṣṇorviśvajagadguruḥ // 7.1,13.23 //
sarvassarvātmabhāvena pradadau śaktimavyayām /
śaktiṃ labdhvā tu sarvātmā śivātsarveśvarāttadā // 7.1,13.24 //
sasarja bhagāvan viṣṇurviśvaṃ viśvasṛjā saha /
viṣṇostadvaibhavaṃ dṛṣṭvā sṛṣṭastena pitāmahaḥ // 7.1,13.25 //
īrṣyayā parayā grastaḥ prahasannidamabravīt /
gaccha viṣṇo mayā jñātaṃ tava sargasya kāraṇam /
āvayoradhikaścāsti sa rudro nātra saṃśayaḥ // 7.1,13.26 //
tasya devādhidevasya prasādātparameṣṭhinaḥ /
sraṣṭā tvaṃ bhagavānādyaḥ pālakaḥ paramārthataḥ // 7.1,13.27 //
ahaṃ ca tapasārādhya rudraṃ tridaśanāyakam /
tvayā saha jagatsarvaṃ srakṣyāmyatra na saṃśayaḥ // 7.1,13.28 //
evaṃ viṣṇumupālabhya bhagavānabjasambhavaḥ /
evaṃ vijñāpayāmāsa tapasā prāpya śaṃkaram // 7.1,13.29 //
bhagavan devadeveśa viśveśvara maheśvara /
tava vāmāṃgajo viṣṇurdakṣiṇāṃgabhavo hyaham // 7.1,13.30 //
mayā saha jagatsarvaṃ tathāpyasṛjadacyutaḥ /
sa matsarādupālabdhastvadāśrayabalānmayā // 7.1,13.31 //
madbhāvānnādhikasteti bhāvastvayi maheśvare /
tvatta eva samutpattirāvayossadṛśī yataḥ // 7.1,13.32 //
tasya bhaktyā yathāpūrvaṃ prasādaṃ kṛtavānasi /
tathā mamāpi tatsarvaṃ dātumarhasi śaṃkara // 7.1,13.33 //
iti vijñāpitastena bhagavān bhaganetrahā /
nyāyena vai dadau sarvaṃ tasyāpi sa ghṛṇānidhiḥ // 7.1,13.34 //
labdhvaivamīśvarādeva brahmā sarvātmatāṃ kṣaṇāt /
tvaramāṇotha saṃgamya dadarśa puruṣottamam // 7.1,13.35 //
kṣīrārṇavālaye śubhre vimāne sūryasaṃnibhe /
hemaratnānvite divye manasā tena nirmite // 7.1,13.36 //
anaṃtabhogaśayyāyāṃ śayānaṃ paṃkajekṣaṇam /
caturbhujamudārāṃgaṃ sarvābharaṇabhūṣitam // 7.1,13.37 //
śaṃkhacakradharaṃ saumyaṃ candrabiṃbasamānanam /
śrīvatsavakṣasaṃ devaṃ prasannamadhurasmitam // 7.1,13.38 //
dharāmṛdukarāṃbhojasparśaraktapadāṃbujam /
kṣīrārṇavāmṛtamiva śayānaṃ yoganidrayā // 7.1,13.39 //
tamasā kālarudrākhyaṃ rajasā kanakāṃḍajam /
sattvena sarvagaṃ viṣṇuṃ nirguṇatve maheśvaram // 7.1,13.40 //
taṃ dṛṣṭvā puruṣaṃ brahmā pragalbhamidamabravīt /
grasāmi tvāmahaṃ viṣṇo tvamātmānaṃ yathā purā // 7.1,13.41 //
tasya tadvacanaṃ śrutvā pratibuddhya pitāmaham /
udaikṣata mahābāhussmitamīṣaccakāra ca // 7.1,13.42 //
tasminnavasare viṣṇurgrastastena mahātmanā /
sṛṣṭaśca brahmaṇā sadyo bhruvormadhyādayatnataḥ // 7.1,13.43 //
tasminnavasare sākṣādbhagavānindubhūṣaṇaḥ /
śaktiṃ tayorapi draṣṭumarūpo rūpamāsthitaḥ // 7.1,13.44 //
prasādamatulaṃ kartuṃ purā dattavarastayoḥ /
āgacchattatra yatremau brahmanārāyaṇau sthitau // 7.1,13.45 //
atha tuṣṭuvaturdevaṃ prītau bhītau ca kautukāt /
praṇematuśca bahuśo bahumānena dūrataḥ // 7.1,13.46 //
bhavopi bhagavānetāvanugṛhya pinākadhṛk /
sādaraṃ paśyatoreva tayoraṃtaradhīyata // 7.1,13.47 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe brahmaviṣṇusṛṣṭikathanaṃ nāma trayodaśo 'dhyāyaḥ
vāyuruvāca /
pratikalpaṃ pravakṣyāmi rudrāvirbhāvakāraṇam /
yato vicchinnasaṃtānā brahmasṛṣṭiḥ pravartate // 7.1,14.1 //
kalpekalpe prajāḥ sṛṣṭvā brahmā brahmāṃḍasaṃbhavaḥ /
avṛddhihetorbhūtānāṃ mumoha bhṛśaduḥkhitaḥ // 7.1,14.2 //
tasya duḥkhapraśāṃtyarthaṃ prajānāṃ ca vivṛddhaye /
tattatkalpeṣu kālātmā rudro rudragaṇādhipaḥ // 7.1,14.3 //
nirdiṣṭaḥ pamameśena maheśo nīlalohitaḥ /
putro bhūtvānugṛhṇāti brahmāṇaṃ brahmaṇonujaḥ // 7.1,14.4 //
sa eva bhagavānīśastejorāśiranāmayaḥ /
anādinidhanodhātā bhūtasaṃkocako vibhuḥ // 7.1,14.5 //
paramaiśvaryasaṃyuktaḥ parameśvarabhāvitaḥ /
tacchaktyādhiṣṭhitaśśaśvattaccihnairapi cihnitaḥ // 7.1,14.6 //
tannāmanāmā tadrūpastatkāryakaraṇakṣamaḥ /
tattulyavyavahāraśca tadājñāparipālakaḥ // 7.1,14.7 //
sahasrādityasaṃkāśaścandrāvayavabhūṣaṇaḥ /
bhujaṃgahārakeyūravalayo muṃjamekhalaḥ // 7.1,14.8 //
jalaṃdharaviriṃcendrakapālaśakalojjvalaḥ /
gaṅgātuṃgataraṃgārdhapiṃgalānanamūrdhajaḥ // 7.1,14.9 //
bhagnadaṃṣṭrāṃkurākrāntaprāntakāntadharādharaḥ /
savyaśravaṇapārśvāṃtamaṃḍalīkṛtakuṇḍalaḥ // 7.1,14.10 //
mahāvṛṣabhaniryāṇo mahājaladaniḥsvanaḥ /
mahānalasamaprakhyo mahābalaparākramaḥ // 7.1,14.11 //
evaṃ ghoramahārūpo brahmaputrīṃ maheśvaraḥ /
vijñānaṃ brahmaṇe dattvā sarge sahakaroti ca // 7.1,14.12 //
tasmādrudraprasādena pratikalpaṃ prajāpateḥ /
pravāharūpato nityā prajāsṛṣṭiḥ pravartate // 7.1,14.13 //
kadācitprārthitaḥ sraṣṭuṃ brahmaṇā nīlalohitaḥ /
svātmanā sadṛśān sarvān sasarja manasā vibhuḥ // 7.1,14.14 //
kapardino nirātaṃkānnīlagrīvāṃstrilocanān /
jarāmaraṇanirmuktān dīptaśūlavarāyudhān // 7.1,14.15 //
taistu saṃcchāditaṃ sarvaṃ caturdaśavidhaṃ jagat /
tāndṛṣṭā vividhānrudrān rudramāha pitāmahaḥ // 7.1,14.16 //
namaste devadeveśa māsrākṣīrīdṛśīḥ prajāḥ /
anyāḥ sṛja tvaṃ bhadraṃ te prajā mṛtyusamanvitāḥ // 7.1,14.17 //
ityuktaḥ prahasanprāha brahmāṇaṃ parameśvaraḥ /
nāsti me tādṛśassargassṛja tvamaśubhāḥ prajāḥ // 7.1,14.18 //
ye tvime manasā sṛṣṭā mahātmāno mahābalāḥ /
cariṣyaṃti mayā sārdhaṃ sarva eva hi yājñikāḥ // 7.1,14.19 //
ityuktvā viśvakarmāṇaṃ viśvabhūteśvaro haraḥ /
saha rudraiḥ prajāsargānnivṛttātmā vyatiṣṭhata // 7.1,14.20 //
tataḥ prabhṛti devo 'sau na prasūte prajāḥ śubhāḥ /
ūrdhvaretāḥ sthitaḥ sthāṇuryāvadābhūtasaṃplavam // 7.1,14.21 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe rudrāvirbhāvavarṇanaṃ nāma caturdaśo 'dhyāyaḥ
vāyuruvāca /
yadā punaḥ prajāḥ sṛṣṭā na vyavardhanta vedhasaḥ /
tadā maithunajāṃ sṛṣṭiṃ brahmā kartumamanyata // 7.1,15.1 //
na nirgataṃ purā yasmānnārīṇāṃ kulamīśvarāt /
tena maithunajāṃ sṛṣṭiṃ na śaśāka pitāmahaḥ // 7.1,15.2 //
tatassa vidadhe buddhimarthaniścayagāminīm /
prajānameva vṛddhyarthaṃ praṣṭavyaḥ parameśvara // 7.1,15.3 //
prasādena vinā tasya na vardherannimāḥ prajāḥ /
evaṃ saṃcintya viśvātmā tapaḥ kartuṃ pracakrame // 7.1,15.4 //
tadādyā paramā śaktiranaṃtā lokabhāvinī /
ādyā sūkṣmatarā śuddhā bhāvagamyā manoharā // 7.1,15.5 //
nirguṇā niṣprapañcā ca niṣkalā nirupaplavā /
niraṃtaratarā nityā nityamīśvarapārśvagā // 7.1,15.6 //
tayā paramayā śaktyā bhagavaṃtaṃ triyambakam /
saṃcintya hṛdaye brahmā tatāpa paramaṃ tapaḥ // 7.1,15.7 //
tīvreṇa tapasā tasya yuktasya parameṣṭhinaḥ /
acireṇaiva kālena pitā saṃpratutoṣa ha // 7.1,15.8 //
tataḥ kenacidaṃśena mūrtimāviśya kāmapi /
ardhanārīśvaro bhūtvā yayau devassvayaṃ haraḥ // 7.1,15.9 //
taṃ dṛṣṭvā paramaṃ devaṃ tamasaḥ paramavyayam /
advitīyamanirdeśyamadṛśyamakṛtātmabhiḥ // 7.1,15.10 //
sarvalokavidhātāraṃ sarvalokeśvareśvaram /
sarvalokavidhāyinyā śaktyā paramayā yutam // 7.1,15.11 //
apratarkyamanābhāsamameyamajaraṃ dhruvam /
acalaṃ nirguṇaṃ śāṃtamanaṃtamahimāspadam // 7.1,15.12 //
sarvagaṃ sarvadaṃ sarvasadasadvyaktivarjitam /
sarvopamānanirmuktaṃ śaraṇyaṃ śāśvataṃ śivam // 7.1,15.13 //
praṇamya daṃḍavadbrahmā samutthāya kṛtāṃjaliḥ /
śraddhāvinayasaṃpannaiḥ śrāvyaiḥ saṃskarasaṃyutaiḥ // 7.1,15.14 //
yathārthayuktasarvārthairvedārthaparibṛṃhitaiḥ /
tuṣṭāva devaṃ devīṃ ca sūktaiḥ sūkṣmārthagocaraiḥ // 7.1,15.15 //
brahmovāca jaya deva mahādeva jayeśvara maheśvara /
jaya sarvaguṇa śreṣṭha jaya sarvasurādhipa // 7.1,15.16 //
jaya prakṛti kalyāṇi jaya prakṛtināyike /
jaya prakṛtidūre tvaṃ jaya prakṛtisundari // 7.1,15.17 //
jayāmoghamahāmāya jayāmogha manoratha /
jayāmoghamahālīla jayāmoghamahābala // 7.1,15.18 //
jaya viśvajaganmātarjaya viśvajaganmaye /
jaya viśvajagaddhātri jaya viśvajagatsakhi // 7.1,15.19 //
jaya śāśvatikaiśvarye jaya śāśvatikālaya /
jaya śāśvatikākāra jaya śāśvatikānuga // 7.1,15.20 //
jayātmatrayanirmātri jayātmatrayapālini /
jayātmatrayasaṃhartri jayātmatrayanāyike // 7.1,15.21 //
jayāvalokanāyattajagatkāraṇabṛṃhaṇa /
jayopekṣākaṭākṣotthahutabhugbhuktabhautika // 7.1,15.22 //
jaya devādyavijñeye svātmasūkṣmadṛśojjvale /
jaya sthūlātmaśaktyeśejaya vyāptacarācare // 7.1,15.23 //
jaya nāmaikavinyastaviśvatattvasamuccaya /
jayāsuraśironiṣṭhaśreṣṭhānugakadaṃbaka // 7.1,15.24 //
jayopāśritasaṃrakṣāsaṃvidhānapaṭīyasi /
jayonmūlitasaṃsāraviṣavṛkṣāṃkurodgame // 7.1,15.25 //
jaya prādeśikaiśvaryavīryaśauryavijṛṃbhaṇa /
jaya viśvabahirbhūta nirastaparavaibhava // 7.1,15.26 //
jaya praṇītapañcārthaprayogaparamāmṛta /
jaya pañcārthavijñānasudhāstotrasvarūpiṇi // 7.1,15.27 //
jayati ghorasaṃsāramahārogabhiṣagvara /
jayānādimalājñānatamaḥpaṭalacaṃdrike // 7.1,15.28 //
jaya tripurakālāgne jaya tripurabhairavi /
jaya triguṇanirmukte jaya triguṇamardini // 7.1,15.29 //
jaya prathamasarvajña jaya sarvaprabodhika /
jaya pracuradivyāṃga jaya prārthitadāyini // 7.1,15.30 //
kva deva te paraṃ dhāma kva ca tucchaṃ ca no vacaḥ /
tathāpi bhagavan bhaktyā pralapaṃtaṃ kṣamasva mām // 7.1,15.31 //
vijñāpyaivaṃvidhaiḥ sūktairviśvakarmā caturmukhaḥ /
namaścakāra rudrāya radrāṇyai ca muhurmuhuḥ // 7.1,15.32 //
idaṃ stotravaraṃ puṇyaṃ brahmaṇā samudīritam /
ardhanārīśvaraṃ nāma śivayorharṣavardhanam // 7.1,15.33 //
ya idaṃ kīrtayedbhaktyā yasya kasyāpi śikṣayā /
sa tatphalamavāpnoti śivayoḥ prītikāraṇāt // 7.1,15.34 //
sakalabhuvanabhūtabhāvanābhyāṃ jananavināśavihīnavigrahābhyām /
naravarayuvatīvapurdharābhyāṃ satatamahaṃ praṇatosmi śaṃkarābhyām // 7.1,15.35 //
||iti śrīśivamahāpurāṇe saptamyāṃ vāyavīyasaṃhitāyāṃ pū-- śivaśivāstutivarṇanaṃ nāma pañcadaśo 'dhyāyaḥ
vāyuruvāca /
atha devo mahādevo mahājaladanādayā /
vācā madhuragaṃbhīraśivadaślakṣṇavarṇayā // 7.1,16.1 //
arthasaṃpannapadayā rājalakṣaṇayuktayā /
aśeṣaviṣayāraṃbharakṣāvimaladakṣayā // 7.1,16.2 //
manoharatarodāramadhurasmitapūrvayā /
saṃbabhāṣe susaṃpīto viśvakarmāṇamīśvaraḥ // 7.1,16.3 //
īśvara uvāca /
vatsa vatsa mahābhāga mama putra pitāmaha /
jñātameva mayā sarvaṃ tava vākyasya gauravam // 7.1,16.4 //
prajānāmeva bṛddhyarthaṃ tapastaptaṃ tvayādhunā /
tapasā 'nena tuṣṭosmi dadāmi ca tavepsitam // 7.1,16.5 //
ityuktvā paramodāraṃ svabhāvamadhuraṃ vacaḥ /
sasarja vapuṣo bhāgāddevīṃ devavaro haraḥ // 7.1,16.6 //
yāmāhurbrahmavidvāṃso devīṃ divyaguṇānvitām /
parasya paramāṃ śaktiṃ bhavasya paramātmanaḥ // 7.1,16.7 //
yasyāṃ na khalu vidyaṃte janma mṛtyujarādayaḥ /
yā bhavānī bhavasyāṃgātsamāvirabhavatkila // 7.1,16.8 //
yasyā vāco nivartante manasā ceṃdriyaiḥ saha /
sā bharturvapuṣo bhāgājjāteva samadṛśyata // 7.1,16.9 //
yā sā jagadidaṃ kṛtsnaṃ mahimnā vyāpya tiṣṭhati /
śarīriṇīva sa devī vicitraṃ samalakṣyata // 7.1,16.10 //
sarvaṃ jagadidaṃ caiṣā saṃmohayati māyayā /
īśvarātsaiva jātābhūdajātā paramārthataḥ // 7.1,16.11 //
na yasyā paramo bhāvaḥ surāṇāmapi gocaraḥ /
viśvāmareśvarī caiva vibhaktā bharturaṃgataḥ // 7.1,16.12 //
tāṃ dṛṣṭvā parameśānīṃ sarvalokamaheśvarīm /
sarvajñāṃ sarvagāṃ sūkṣmāṃ sadasadvyaktivarjitām // 7.1,16.13 //
paramāṃ nikhilaṃ bhāsā bhāsayantīmidaṃ jagat /
praṇipatya mahādevīṃ prārthayāmāsa vai virāṭ // 7.1,16.14 //
brahmovāca devi devena sṛṣṭo 'hamādau sarvajaganmayi /
prajāsarge niyuktaśca sṛjāmi sakalaṃ jagat // 7.1,16.15 //
manasā nirmitāḥ sarve devi devādayo mayā /
na vṛddhimupagacchanti sṛjyamānāḥ punaḥ punaḥ // 7.1,16.16 //
mithunaprabhavāmeva kṛtvā sṛṣṭimataḥ param /
saṃvardhayitumicchāmi sarvā eva mama prajāḥ // 7.1,16.17 //
na nirgataṃ purā tvatto nārīṇāṃ kulamavyayam /
tena nārīkulaṃ sraṣṭuṃ śaktirmama na vidyate // 7.1,16.18 //
sarvāsāmeva śaktīnāṃ tvattaḥ khalu samudbhavaḥ /
tasmātsarvatra sarveṣāṃ sarvaśaktipradāyinīm // 7.1,16.19 //
tvāmeva varadāṃ māyāṃ prārthayāmi sureśvarīm /
carācaravivṛddhyarthamaṃśenaikena sarvage // 7.1,16.20 //
dakṣasya mama putrasya putrī bhava bhavārdini /
evaṃ sā yācitā devī brahmaṇā brahmayoninā // 7.1,16.21 //
śaktimekāṃ bhruvormadhyātsasarjātmasamaprabhām /
tāmāha prahasanprekṣya devadevavaro haraḥ // 7.1,16.22 //
brahmāṇaṃ tapasārādhya kuru tasya yathepsitam /
tāmājñāṃ parameśasya śirasā pratigṛhya sā // 7.1,16.23 //
brahmaṇo vacanāddevī dakṣasya duhitābhavat /
dattvaivamatulāṃ śaktiṃ brahmaṇe brahmarūpiṇīm // 7.1,16.24 //
viveśa dehaṃ devasya devaścāṃtaradhīyata /
tadā prabhṛti loke 'smin striyāṃ bhogaḥ pratiṣṭhitaḥ // 7.1,16.25 //
prajāsṛṣṭiśca vipreṃdrā maithunena pravartate /
brahmāpi prāpa sānandaṃ santoṣaṃ munipuṃgavāḥ // 7.1,16.26 //
etadvassarvamākhyātaṃ devyāḥ śaktisamudbhavam /
puṇyavṛddhikaraṃ śrāvyaṃ bhūtasargānupaṃgataḥ // 7.1,16.27 //
ya idaṃ kīrtayennityaṃ devyāḥ śaktisamudbhavam /
puṇyaṃ sarvamavāpnoti putrāṃśca labhate śubhān // 7.1,16.28 //
iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe devīśaktyudbhavo nāma ṣoḍaśo 'dhyāyaḥ 518b
vāyuruvāca /
evaṃ labdhvā parāṃ śaktimīśvarādeva śāśvatīm /
maithunaprabhavāṃ sṛṣṭiṃ kartṛkāmaḥ prajāpatiḥ // 7.1,17.1 //
svayamapyadbhuto nārī cārdhena puruṣo 'bhavat /
yārdhena nārī sā tasmācchatarūpā vyajāyata // 7.1,17.2 //
virājamasṛjadbrahmā so 'rdhana puruṣo 'bhavat /
sa vai svāyaṃbhuvaḥ pūrvaṃ puruṣo manurucyate // 7.1,17.3 //
sā devī śatarūpā tu tapaḥ kṛtvā suduścaram /
bhartāraṃ dīptayaśasaṃ manumevānvapadyata // 7.1,17.4 //
tasmāttu śatarūpā sā putradvayamasūyata /
priyavratottānapādau putrau putravatāṃ varau // 7.1,17.5 //
kanye dve ca mahābhāge yābhyāṃ jātāstvimāḥ prajāḥ /
ākūtirekā vijñeyā prasūtiraparā smṛtā // 7.1,17.6 //
svāyaṃbhuvaḥ prasūtiṃ ca dadau dakṣāya tāṃ prabhuḥ /
ruceḥ prajāpatiścaiva cākūtiṃ samapādayat // 7.1,17.7 //
ākūtyāṃ mithunaṃ jajñe mānasasya ruceḥ śubham /
yajñaśca dakṣiṇā caiva yābhyāṃ saṃvartitaṃ jagat // 7.1,17.8 //
svāyaṃbhuvasutāyāṃ tu prasūtyāṃ lokamātaraḥ /
catasro viṃśatiḥ kanyā dakṣastvajanayatprabhuḥ // 7.1,17.9 //
śraddhā lakṣmīrdhṛtiḥ puṣṭistuṣṭirmedhā kriyā tathā /
buddhirlajjā vapuḥ śāṃtissiddhiḥ kīrtistrayodaśī // 7.1,17.10 //
patnyarthaṃ pratijagrāha dharmo dākṣāyaṇīḥ prabhuḥ /
tābhyaḥ śiṣṭā yavīyasya ekādaśa sulocanāḥ // 7.1,17.11 //
khyātiḥ satyarthasaṃbhūtiḥ smṛtiḥ prītiḥ kṣamā tathā /
sannatiścānasūyā ca ūrjā svāhā svadhā tathā // 7.1,17.12 //
bhṛguśśarvo marīciśca aṃgirāḥ pulahaḥ kratuḥ /
pulastyo 'trirviśiṣṭhaśca pāvakaḥ pitarastathā // 7.1,17.13 //
khyātyādyā jagṛhuḥ kanyāmunayo munisattamāḥ /
kāmādyāstu yaśoṃtā ye te trayodaśa sūnavaḥ // 7.1,17.14 //
dharmasya jajñire tāstu śraddhādyāssusukhottarāḥ /
duḥkhottarāśca hiṃsāyāmadharmasya ca saṃtatau // 7.1,17.15 //
nikṛtyādaya utpannāḥputrāśca dharmalakṣaṇāḥ /
naiṣāṃ bhāryāśca putrā vā sarve tvaniyamāḥ smṛtāḥ // 7.1,17.16 //
sa eṣa tāmasassargo jajñe dharmaniyāmakaḥ /
yā sā dakṣasya duhitā rudrasya dayitā satī // 7.1,17.17 //
bhartṛnindāprasaṃgena tyaktvā dākṣāyiṇīṃ tanum /
dakṣaṃ ca dakṣabhāryāṃ ca viniṃdya saha bandhubhiḥ // 7.1,17.18 //
sā menāyāmāvirabhūtputrī himavato gireḥ /
rudrastu tāṃ satīṃ dṛṣṭvā rudrāṃstvātmasamaprabhān // 7.1,17.19 //
yathāsṛjadasaṃkhyātāṃstathā kathitameva ca /
bhṛgoḥ khyātyāṃ samutpannā lakṣmīrnārāyaṇapriyā // 7.1,17.20 //
devau dhātṛvidhātārau manvaṃtaravidhāriṇau /
tayorvai putrapautrādyāśśataśo 'tha sahasraśaḥ // 7.1,17.21 //
svāyaṃbhuve 'ṃtare nītāḥ sarve te bhārgavā matāḥ /
marīcerapi saṃbhūtiḥ paurṇamāsamasūyata // 7.1,17.22 //
kanyācatuṣṭayaṃ caiva mahīyāṃsastadanvayāḥ /
yeṣāṃ vaṃśe samutpanno bahuputrasya kaśyapaḥ // 7.1,17.23 //
smṛtiścāṃgirasaḥ patnī janayāmāsa vai sutau /
āgnīdhraṃ śarabhañcaiva tathā kanyācatuṣṭayam // 7.1,17.24 //
tadīyāḥ putrapautrāśca yetītāste sahasraśaḥ /
prītyāṃ pulastyabhāryāyāṃ dantognirabhavatsutaḥ /
pūrvajanmani yogastyassmṛtaḥ svāyaṃbhuve 'ṃtare // 7.1,17.25 //
tatsaṃtatīyā bahavaḥ paulastyā iti viśrutāḥ /
kṣamā tu suṣuve putrānpulahasya prajāpateḥ // 7.1,17.26 //
kardamaśca suriścaiva sahiṣṇuśceti te trayaḥ /
tretāgnivarcasassarve yeṣāṃ vaṃśaḥ pratiṣṭhitaḥ // 7.1,17.27 //
kratoḥ kratusamānbhāryā sannatissuṣuve sutān /
naiṣāṃ bhāryāśca putrāśca sarve te hyūrdhvaretasaḥ // 7.1,17.28 //
ṣaṣṭistāni sahasrāṇi vālakhilyā iti smṛtāḥ /
anūroragrato yāṃti parivārya divākaram // 7.1,17.29 //
atrerbhāryānusūyā ca pañcātreyānasūyata /
kanyakāṃ ca śrutiṃ nāma mātā śaṃkhapadasya ca // 7.1,17.30 //
satyanetraśca havyaśca āpomūrtiśśanaiścaraḥ /
somaśca pañcamastvete pañcātreyāḥ prakīrtitāḥ // 7.1,17.31 //
teṣāṃ putrāśca pautrāśca hyātreyāṇāṃ mahātmanām /
svāyaṃbhuve 'ṃtare 'tītāḥ śataśo 'tha sahasraśaḥ // 7.1,17.32 //
ūrjāyāṃ tu vasiṣṭhasya putrā vai sapta jajñire /
jyāyasī ca svasā teṣāṃ puṃḍarīkā sumadhyamā // 7.1,17.33 //
rajo gātrordhvabāhū ca savanaścānayaśca yaḥ /
sutapāśśukra ityete sapta saptarṣayaḥ smṛtāḥ // 7.1,17.34 //
gotrāṇi nāmabhisteṣāṃ vāsiṣṭhānāṃ mahātmanām /
svāyaṃbhuve 'ṃtare 'tītānyarbudāni śatāni ca // 7.1,17.35 //
ityeṣa ṛṣisargastu sānubaṃdhaḥ prakīrtitaḥ /
samāsādvistarādvaktumaśakyo 'yamiti dvijāḥ // 7.1,17.36 //
yo 'sau rudrātmako bahnibrahmaṇo mānasassutaḥ /
svāhā tasya priyā lebhe putrāṃstrīnamitaujasaḥ // 7.1,17.37 //
pāvakaḥ pavamānaśca śucirityeṣa te trayaḥ /
nirmaṃthyaḥ pavamānassyādvaidyutaḥ pāvakassmṛtaḥ // 7.1,17.38 //
sūrye tapati yaścāsau śuciḥ saura udāhṛtaḥ /
havyavāhaḥ kavyavāhaḥ saharakṣā iti trayaḥ // 7.1,17.39 //
trayāṇāṃ kramaśaḥ putrā devapitṛsurāśca te /
eteṣāṃ putrapautrāśca catvāriṃśannavaiva te // 7.1,17.40 //
kāmyanaimittikājasrakarmasu triṣu saṃsthitāḥ /
sarve tapasvino jñeyāḥ sarve vratabhṛtastathā // 7.1,17.41 //
sarve rudrātmakaścaiva sarve rudraparāyaṇāḥ /
tasmādagnimukhe yattaddhutaṃ syādeva kenacit // 7.1,17.42 //
tatsarvaṃ rudramuddiśya dattaṃ syānnātra saṃśayaḥ /
ityevaṃ niścayognīnāmanukrāṃto yathātatham // 7.1,17.43 //
nātivistarato viprāḥ pitḥnvakṣyāmyataḥ param /
yasmātṣaḍṛtavasteṣāṃ sthānaṃ sthānābhimāninām // 7.1,17.44 //
ṛtavaḥ pitarastasmādityeṣā vaidikī śrutiḥ /
yuṣmādṛtuṣu sarve hi jāyaṃte sthāsnujaṃgamā // 7.1,17.45 //
tasmādete pitara ārtavā iti ca śrutam /
evaṃ pitḥṇāmeteṣāmṛtukālābhimāninām // 7.1,17.46 //
ātmaiśvaryā mahātmānastiṣṭhaṃtīhābbhrasaṃgamāt /
āgniṣvāttā barhiṣadaḥ pitaro dvividhāḥ smṛtāḥ // 7.1,17.47 //
ayajvānaśca yajvānaḥ kramātte mṛhamedhinaḥ /
svadhāsūta pitṛbhyaśca dve kanye lokaviśrute // 7.1,17.48 //
menāṃ ca dharaṇīṃ caiva yābhyāṃ viśvamidaṃ dhṛtam /
agniṣvāttasutā menā dharaṇī barhiṣatsutā // 7.1,17.49 //
menā himavataḥ patnī mainākaṃ krauṃcameva ca /
gaurīṃ gaṃgāṃ ca suṣuve bhavāṃgāśleṣapāvanīm // 7.1,17.50 //
merostu dharaṇī patnī divyauṣadhisamanvitam /
maṃdaraṃ suṣuve putraṃ citrisundarakandharam // 7.1,17.51 //
sa eva maṃdaraḥ śrīmānmeruputrastapobalāt /
sākṣācchrīkaṃṭhanāthasya śivasyāvasathaṃ gataḥ // 7.1,17.52 //
sāsūtā dharaṇī bhūyastriṃśatkanyāśca viśrutāḥ /
velāṃ ca niyatiṃ caiva tṛtīyāmapi cāyatim // 7.1,17.53 //
āyatirniyatiścaiva patnyau dve bhṛguputrayoḥ /
svāyaṃbhuve 'ṃtare pūrvaṃ kathitaste tadanvayaḥ // 7.1,17.54 //
suṣuve sāgarādvelā kanyāmekāmaniṃditām /
savarṇāṃ nāma sāmudrīṃ patnīṃ prācīnabarhiṣaḥ // 7.1,17.55 //
sāmudrī suṣuve putrāndaśa prācīnabarhiṣaḥ /
sarve prācetasā nāma dhanurvedasya pāragāḥ // 7.1,17.56 //
yeṣāṃ svāyaṃbhuve dakṣaḥ putratvamagamatpurā /
triyambakasya śāpena cākṣuṣasyāṃtare manoḥ // 7.1,17.57 //
ityete brahmaputrāṇāṃ dharmādīnāmmahātmanām /
nātisaṃkṣepato viprā nāti vistarataḥ kramāt // 7.1,17.58 //
varṇitā vai mayā vaṃśā divyā devagaṇānvitāḥ /
kriyāvaṃtaḥ prajāvaṃto mahardhibhiralaṃkṛtāḥ // 7.1,17.59 //
prajānāṃ saṃniveśo 'yaṃ prajāpatisamudbhavaḥ /
na hi śakyaḥ prasaṃkhyātuṃ varṣakoṭiśatairapi // 7.1,17.60 //
rājñāmapi ca yo vaṃśo dvidhā so 'pi pravartate /
sūryavaṃśassomavaṃśa iti puṇyatamaḥ kṣitau // 7.1,17.61 //
ikṣvākurambarīṣaśca yayātirnāhuṣādayaḥ /
puṇyaślokāḥ śrutā ye 'tra te pi tadvaṃśasaṃbhavāḥ // 7.1,17.62 //
anye ca rājaṛṣayo nānāvīryasamanvitā /
kiṃ taiḥ phalamanutkrāṃtairuktapūrvaiḥ purātanaiḥ // 7.1,17.63 //
kiṃ ceśvarakathā vṛttā yatra tatrānyakīrtanam /
na sadbhiḥ saṃmataṃ matvā notsahe bahubhāṣitum // 7.1,17.64 //
prasaṃgādīśvarasyaiva prabhāvadyotanādapi /
sargādayo 'pi kathitā ityatra tatpravistaraiḥ // 7.1,17.65 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe sṛṣṭikathanaṃ nāma saptadaśo 'dhyāyaḥ
ṛṣaya ūcuḥ /
devī dakṣasya tanayā tyaktvā dākṣāyaṇī tanum /
kathaṃ himavataḥ putrī menāyāmabhavatpurā // 7.1,18.1 //
kathaṃ ca nindito rudro dakṣeṇa ca mahātmanā /
nimittamapi kiṃ tatra yena syānniṃdito bhavaḥ // 7.1,18.2 //
utpannaśca kathaṃ dakṣo abhiśāpādbhavasya tu /
cākṣuṣasyāṃtare pūrvaṃ manoḥ prabrūhi māruta // 7.1,18.3 //
vāyuruvāva śṛṇvaṃtu kathayiṣyāmi dakṣasya laghucetasaḥ /
vṛttaṃ pāpātpramādācca viśvāmaravidūṣaṇam // 7.1,18.4 //
purā surāsurāḥ sarve siddhāśca paramarṣayaḥ /
kadāciddraṣṭumīśānaṃ himavacchikharaṃ yayuḥ // 7.1,18.5 //
tadā devaśca devī ca divyāsanagatāvubhau /
darśanaṃ dadatusteṣāṃ devādīnāṃ dvijottamāḥ // 7.1,18.6 //
tadānīmeva dakṣo 'pi gatastatra sahāmaraiḥ /
jāmātaraṃ haraṃ draṣṭuṃ draṣṭuṃ cātmasutāṃ satīm // 7.1,18.7 //
tadātmagauravāddevo devyā dakṣe samāgate /
devādibhyo viśeṣeṇa na kadācidabhūtsmṛtiḥ // 7.1,18.8 //
tasya tasyāḥ paraṃ bhāvamajñātuścāpi kevalam /
putrītyevaṃ vimūḍhasya tasyāṃ vairamajāyata // 7.1,18.9 //
tatastenaiva vaireṇa vidhinā ca pracoditaḥ /
nājuvāha bhavaṃ dakṣo dīkṣitastāmapi dviṣan // 7.1,18.10 //
anyāñ 1jāmātarassarvānāhūya sa yathākramam /
śataśaḥ puṣkalāmarcāñcakāra ca pṛthakpṛthak // 7.1,18.11 //
tathā tānsaṃgatāñchrutvā nāradasya mukhāttadā /
yayau rudrāya rudrāṇī vijñāpya bhavanaṃ pituḥ // 7.1,18.12 //
atha saṃnihitaṃ divyaṃ vimānaṃ viśvatomukham /
lakṣaṇāḍhyaṃ sukhārohamatimātramanoharam // 7.1,18.13 //
taptajāṃbūnadaprakhyaṃ citraratnapariṣkṛtam /
muktāmayavitānāgnyaṃ sragdāmasamalaṃkṛtam // 7.1,18.14 //
taptakaṃcananirvyūhaṃ ratnastaṃbhaśatāvṛtam /
vajrakalpitasopānaṃ vidrumastaṃbhatoraṇam // 7.1,18.15 //
puṣpapaṭṭaparistīrṇaṃ citraratnamahāsanam /
vajrajālakiracchidramacchidramaṇikuṭṭimam // 7.1,18.16 //
maṇidaṃḍamanojñena mahāvṛṣabhalakṣmaṇā /
alaṃkṛtapurobhāgamabbhraśubbhreṇa ketunā // 7.1,18.17 //
ratnakaṃcukaguptāṃgaiścitravetrakapāṇibhiḥ /
adhiṣṭhitamahādvāramapradhṛṣyairguṇeśvaraiḥ // 7.1,18.18 //
mṛdaṃgatālagītādiveṇuvīṇāviśāradaiḥ /
vidagdhaveṣabhāṣaiśca bahubhiḥ strījanairvṛtam // 7.1,18.19 //
āruroha mahādevī saha priyasakhījanaiḥ /
cāmāravyañjanaṃ tasyā vajradaṃḍamanohare // 7.1,18.20 //
gṛhītvā rudrakanye dve vivījaturubhe śubhe /
tadācāmarayormadhye devyā vadanamābabhau // 7.1,18.21 //
anyonyaṃ yudhyatormadhye haṃsayoriva paṃkajam /
chatraṃ śaśinibhaṃ tasyāścūḍopari sumālinī // 7.1,18.22 //
dhṛtamuktāparikṣiptaṃ babhāra premanirbharā /
tacchatramujjvalaṃ devyā ruruce vadanopari // 7.1,18.23 //
uparyamṛtabhāṃḍasya maṃḍalaṃ śaśino yathā /
atha cāgre samāsīnā susmitāsyā śubhāvatī // 7.1,18.24 //
akṣadyūtavinodena ramayāmāsa vai satīm /
suyaśāḥ pāduke devyāśśubhe ratnapariṣkṛte // 7.1,18.25 //
stanayoraṃtare kṛtvā tadā devīmasevataḥ /
anyā kāṃcanacārvaṃgī dīptaṃ jagrāha darpaṇam // 7.1,18.26 //
aparā tālavṛntaṃ ca parā tāṃbūlapeṭikām /
kācitkrīḍāśukaṃ cāru kare 'kuruta bhāminī // 7.1,18.27 //
kācittu sumanojñāni puṣpāṇi surabhīṇi ca /
kācidābharaṇādhāraṃ babhāra kamalekṣaṇā // 7.1,18.28 //
kācicca punarālepaṃ suprasūtaṃ śubhāṃjanam /
anyāśca sadṛśāstāstā yathāsvamucitakriyāḥ // 7.1,18.29 //
āvṛttyā tāṃ mahādevīmasevaṃta samaṃtataḥ /
atīva śuśubhe tāsāmaṃtare parameśvarī // 7.1,18.30 //
tārāpariṣado madhye caṃdralekheva śāradī /
tataḥ śaṃkhasamutthasya nādasya samanaṃtaram // 7.1,18.31 //
prāsthāniko mahānādaḥ paṭahaḥ samatāḍyata /
tato madhuravādyāni saha tālodyataissvanaiḥ // 7.1,18.32 //
anāhatāni sanneduḥ kāhalānāṃ śatāni ca /
sāyudhānāṃ gaṇeśānāṃ maheśasamatejasām // 7.1,18.33 //
sahasrāṇi śatānyaṣṭau tadānīṃ purato yayuḥ /
teṣāṃ madhye vṛṣārūḍho gajārūḍho yathā guruḥ // 7.1,18.34 //
jagāma gaṇapaḥ śrīmān somanaṃdīśvarārcitaḥ /
devaduṃdubhayo nedurdivi divyasukhā ghanāḥ // 7.1,18.35 //
nanṛturmunayassarve mumuduḥ siddhayoginaḥ /
sasṛjuḥ puṣpavṛṣṭiṃ ca vitānopari vāridāḥ // 7.1,18.36 //
tadā devagaṇaiścānyaiḥ pathi sarvatra saṃgatā /
kṣaṇādiva piturgehaṃ praviveśa maheśvarī // 7.1,18.37 //
tāṃ dṛṣṭvā kupito dakṣaścātmanaḥ kṣayakāraṇāt /
tasyā yavīyasībhyo 'pi cakre pūjāma satkṛtām // 7.1,18.38 //
tadā śaśimukhī devī pitaraṃ sadasi sthitam /
aṃbikā yuktamavyagramuvācākṛpaṇaṃ vacaḥ // 7.1,18.39 //
devyuvāca /
brahmādayaḥ piśācāṃtā yasyājñāvaśavartinaḥ /
sa devassāṃprataṃ tāta vidhinā nārcitaḥ kila // 7.1,18.40 //
tadāstāṃ mama jyāyasyāḥ putryāḥ pūjāṃ kimīdṛśīm /
asatkṛtāmavajñāya kṛtavānasi garhitam // 7.1,18.41 //
evamukto 'bravīdenāṃ dakṣaḥ krodhādamarṣitaḥ /
tvattaḥ śreṣṭhā viśiṣṭāśca pūjyā bālāḥ sutā mama // 7.1,18.42 //
tāsāṃ tu ye ca bhartāraste me bahumatā mudā /
gunaiścāpyadhikāssarvairbhartuste tryaṃbakādapi // 7.1,18.43 //
stabdhātmā tāmasaśśarvastvamimaṃ samupāśritā /
tena tvāmavamanye 'haṃ pratikūlo hi me bhavaḥ // 7.1,18.44 //
tathoktā pitaraṃ dakṣaṃ kruddhā devī tamabravīt /
śṛṇvatāmeva sarveṣāṃ ye yajñasadasi sthitāḥ // 7.1,18.45 //
akasmānmama bhartāramajātāśeṣadūṣaṇam /
vācā dūṣayase dakṣa sākṣāllokamaheśvaram // 7.1,18.46 //
vidyācauro gurudrohī vedeśvaravidūṣakaḥ /
ta ete bahupāpmānassarve daṃḍyā iti śrutiḥ // 7.1,18.47 //
tasmādatyutkaṭasyāsya pāpasya sadṛśo bhṛśam /
sahasā dāruṇo daṃḍastava daivādbhaviṣyati // 7.1,18.48 //
tvayā na pūjito yasmāddevadevastriyaṃbakaḥ /
tasmāttava kulaṃ duṣṭaṃ naṣṭamityavadhāraya // 7.1,18.49 //
ityuktvā pitaraṃ ruṣṭā satī saṃtyaktasādhvasā /
tadīyāṃ ca tanuṃ tyaktvā himavaṃtaṃ yayau girim // 7.1,18.50 //
sa parvataparaḥ śrīmāṃllabdhapuṇyaphalodayaḥ /
tadarthameva kṛtavān suciraṃ duścaraṃ tapaḥ // 7.1,18.51 //
tasmāttamanugṛhṇāti bhūdhareśvaramīśvarī /
svecchayā pitaraṃ cakre svātmano yogamāyayā // 7.1,18.52 //
yadā gatā satī dakṣaṃ viniṃdya bhayavihvalā /
tadā tirohitā maṃtrā vihataśca tato 'dhvaraḥ // 7.1,18.53 //
tadupaśrutya gamanaṃ devyāstripurumardanaḥ /
dakṣāya ca ṛṣibhyaśca cukopa ca śaśāpa tān // 7.1,18.54 //
yasmādavamatā dakṣamatkṛte 'nāgasā satī /
pūjitāścetarāḥ sarvāḥ svasutā bhartṛbhiḥ saha // 7.1,18.55 //
vaivasvate 'ṃtare tasmāttava jāmātarastvamī /
utpatsyaṃte samaṃ sarve brahmayajñeṣvayonijāḥ // 7.1,18.56 //
bhavitā mānuṣo rājā cākṣuṣasya tvamanvaye /
prācīnabarhiṣaḥ pautraḥ putraścāpi pracetasaḥ // 7.1,18.57 //
ahaṃ tatrāpi te vighnamācariṣyāmi durmate /
dharmārthakāmayukteṣu karmasvapi punaḥ punaḥ // 7.1,18.58 //
tenaivaṃ vyāhṛto dakṣo rudreṇāmitatejasā /
svāyaṃbhuvīṃ tanuṃ tyaktvā papāta bhuvi duḥkhitaḥ // 7.1,18.59 //
tataḥ prācetaso dakṣo jajñe vai cākṣuṣe 'ntare /
prācīnabarhiṣaḥ pautraḥ putraścaiva pracetasām // 7.1,18.60 //
bhṛgvādayo 'pi jātā vai manorvaivasvatasya tu /
aṃtare brahmaṇo yajñe vāruṇīṃ bibhratastanum // 7.1,18.61 //
tadā dakṣasya dharmārthaṃ yajñe tasya durātmanaḥ /
maheśaḥ kṛtavānvighnaṃ manā vavasvate sati // 7.1,18.62 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe satīdehatyāgo nāmāṣṭādaśo 'dhyāyaḥ
ṛṣaya ūcuḥ /
kathaṃ dakṣasya dharmārthaṃ pravṛttasya durātmanaḥ /
maheśaḥ kṛtavān vighnametadicchāma veditum // 7.1,19.1 //
vāyuruvāca /
viśvasya jagato māturapi devyāstapobalāt /
pitṛbhāvamupāgamya mudite himavadgirau // 7.1,19.2 //
deve 'pi tatkṛtodvāhe himavacchikharālaye /
saṃkīḍati tayā sārdhaṃ kāle bahutare gate // 7.1,19.3 //
vaivasvate 'ṃtare prāpte dakṣaḥ prācetasaḥ svayam /
aśvamedhena yajñena yakṣyamāṇo 'nvapadyata // 7.1,19.4 //
tato himavataḥ pṛṣṭhe dakṣo vai yajñamāharat /
gaṃgādvāre śubhe deśe ṛṣisiddhaniṣevite // 7.1,19.5 //
tasya tasminmakhedevāḥ sarve śakra purogamāḥ /
gamanāya samāgamya buddhimāpedire tadā // 7.1,19.6 //
ādityā vasavo rudrāssādhyāssaha marudgaṇaiḥ /
ūṣmapāḥ somapāścaiva ājyapā dhūmapāstathā // 7.1,19.7 //
aśvinau pitaraścaiva tathā cānye maharṣayaḥ /
viṣṇunā sahitāḥ sarve svāgatā yajñabhāginaḥ // 7.1,19.8 //
dṛṣṭvā devakulaṃ sarvamīśvareṇa vināgatam /
dadhīco manyunāviṣṭo dakṣamevamabhāṣata // 7.1,19.9 //
dadhīca uvāca /
aprapūjye caiva pūjā pūjyānāṃ cāpya pūjane /
naraḥ pāpamavāpnoti mahadvai nātra saṃśayaḥ // 7.1,19.10 //
asatāṃ saṃmatiryatra satāmavamatistathā /
daṃḍo devakṛtastatra sadyaḥ patati dāruṇaḥ // 7.1,19.11 //
evamuktvā tu viprarṣiḥ punardakṣamabhāṣata /
pūjyaṃ tu paśubhartāraṃ kasmānnārcayase prabhum // 7.1,19.12 //
dakṣa uvāca /
saṃti me bahavo rudrāḥ śūlahastāḥ kapardinaḥ /
ekādaśāvasthitā ye nānyaṃ vedmi maheśvaram // 7.1,19.13 //
dadhīca uvāca /
kimebhiramarairanyaiḥ pūjitairadhvare phalam /
rājā cedadhvarasyāsya na rudraḥ pūjyate tvayā // 7.1,19.14 //
brahmaviṣṇumaheśānāṃ sraṣṭā yaḥ prabhuravyayaḥ /
brahmādayaḥ piśācāṃtā yasya kaiṃkaryavādinaḥ // 7.1,19.15 //
prakṛtīnāṃ paraścaiva puruṣasya ca yaḥ paraḥ /
ciṃtyate yogavidvadbhi ṛṣibhistattvadarśibhiḥ // 7.1,19.16 //
akṣaraṃ paramaṃ brahma hyasacca sadasacca yat /
anādimadhyanidhanamapratarkyaṃ sanātanam // 7.1,19.17 //
yaḥ sraṣṭā caiva saṃhartā bhartā caiva maheśvaraḥ /
tasmādanyaṃ na paśyāmi śaṃkarātmānamadhvare // 7.1,19.18 //
dakṣa uvāca /
etanmakheśasya suvarṇapātre haviḥ samastaṃ vidhimaṃtrapūtam /
viṣṇornayāmyapratimasya bhāgaṃ prabhorvibhajyāvahanīyamadya // 7.1,19.19 //
dadhīca uvāca /
yasmānnārādhito rudrassarvadeveśvareśvaraḥ /
tasmāddakṣa tavāśeṣo yajño 'yaṃ na bhaviṣyati // 7.1,19.20 //
ityuktvā vacanaṃ kruddho dadhīco munisattamaḥ /
nirgamya ca tato deśājjagāma svakamāśramam // 7.1,19.21 //
nirgate 'pi munau tasmindevā dakṣaṃ na tatyajuḥ /
avaśyamanubhāvitvādanarthasya tu bhāvinaḥ // 7.1,19.22 //
etasminneva kāle tu jñātvaitatsarvamīśvarāt /
dagdhuṃ dakṣādhvaraṃ viprā devī devamacodayat // 7.1,19.23 //
devyā saṃcodito devo dakṣādhvarajighāṃsayā /
sasarja sahasā vīraṃ vīrabhadraṃ gaṇeśvaram // 7.1,19.24 //
sahasravadanaṃ devaṃ sahasrakamalekṣaṇam /
sahasramudgaradharaṃ sahasraśarapāṇikam // 7.1,19.25 //
śūlaṭaṃkagadāhastaṃ dīptakārmukadhāriṇam /
cakravajradharaṃ ghoraṃ caṃdrārdhakṛtaśekharam // 7.1,19.26 //
kuliśodyotitakaraṃ taḍijjvalitamūrdhajam /
daṃṣṭrākarālaṃ bibhrāṇaṃ mahāvaktraṃ mahodaram // 7.1,19.27 //
vidyujjihvaṃ pralaṃboṣṭhaṃ meghasāgaraniḥsvanam /
vasānaṃ carma vaiyāghraṃ mahadrudhiranisravam // 7.1,19.28 //
gaṇḍadvitayasaṃsṛṣṭamaṇḍalīkṛtakuṇḍalam /
varāmaraśiromālāvalīkalitaśekharam // 7.1,19.29 //
raṇannūpurakeyūramahākanakabhūṣitam /
ratnasaṃcayasaṃdīptaṃ tārahārāvṛtorasam // 7.1,19.30 //
mahāśarabhaśārdūlasiṃhaiḥ sadṛśavikramam /
praśastamattamātaṃgasamānagamanālasam // 7.1,19.31 //
śaṃkhacāmarakuṃdendumṛṇālasadṛśaprabham /
satuṣāramivādrīndraṃ sākṣājjaṃgamatāṃ gatam // 7.1,19.32 //
jvālāmālāparikṣiptaṃ dīptamauktikabhūṣaṇam /
tejasā caiva dīvyaṃtaṃ yugāṃta iva pāvakam // 7.1,19.33 //
sa jānubhyāṃ mahīṃ gatvā praṇataḥ prāṃjalistataḥ /
pārśvato devadevasya paryatiṣṭhadgaṇeśvaraḥ // 7.1,19.34 //
manyunā cāsṛjadbhadrāṃ bhadrakālīṃ maheśvarīm /
ātmanaḥ karmasākṣitve tena gaṃtuṃ sahaiva tu // 7.1,19.35 //
taṃ dṛṣṭvāvasthitaṃ vīrabhadraṃ kālāgnisannibham /
bhadrayā sahitaṃ prāha bhadramastviti śaṃkaraḥ // 7.1,19.36 //
sa ca vijñāpayāmāsa saha devyā maheśvaram /
ājñāpaya mahādeva kiṃ kāryaṃ karavāṇyaham // 7.1,19.37 //
tatastripurahā prāha haimavatyāḥ priyecchayā /
vīrabhadraṃ mahābāhuṃ vācā vipulanādayā // 7.1,19.38 //
devadeva uvāca /
prācetasasya dakṣasya yajñaṃ sadyo vināśaya /
bhadrakālyā sahāsi tvametatkṛtyaṃ gaṇeśvara // 7.1,19.39 //
ahamapyanayā sārdhaṃ raibhyāśramasapīpataḥ /
sthitvā vīkṣe gaṇeśāna vikramaṃ tava duḥsaham // 7.1,19.40 //
vṛkṣā kanakhale ye tu gaṃgādvārasamīpagāḥ /
suvarṇaśṛṃgasya girermerumaṃdarasaṃnibhāḥ // 7.1,19.41 //
tasminpradeśe dakṣasya yujñaḥ saṃprati vartate /
sahasā tasya yajñasya vighātaṃ kuru mā ciram // 7.1,19.42 //
ityukte sati devena devī himagirīndrajā /
bhadraṃ bhadraṃ ca saṃprekṣya vatsaṃ dhenurivaurasam // 7.1,19.43 //
āliṃgya ca samāghrāya mūrdhni ṣaḍvadanaṃ yathā /
sasmitā vacanaṃ prāha madhuraṃ madhuraṃ svayam // 7.1,19.44 //
devyuvāca /
vatsa bhadra mahābhāga mahābalaparākrama /
matpriyārthaṃ tvamutpanno mama manyuṃ pramārjaka // 7.1,19.45 //
yajñeśvaramanāhūya yajñakarmarato 'bhavat /
dakṣaṃ vaireṇa taṃ tasmādbhiṃdhi yajñaṃ gaṇeśvara // 7.1,19.46 //
yajñalakṣmīmalakṣmīṃ tvaṃ bhadra kṛtvā mamājñayā /
yajamānaṃ ca taṃ hatvā vatsa hiṃsaya bhadrayā // 7.1,19.47 //
aśeṣāmiva tāmājñāṃ śivayościtrakṛtyayoḥ /
mūrdhni kṛtvā namaskṛtya bhadro gaṃtuṃ pracakrame // 7.1,19.48 //
athaiṣa bhagavānkruddhaḥ pretāvāsakṛtālayaḥ /
vīrabhadro mahādevo devyā manyupramārjakaḥ // 7.1,19.49 //
sasarja romakūpebhyo romajākhyāngaṇeśvarān /
dakṣiṇādbhujadeśāttu śatakoṭigaviśvarān // 7.1,19.50 //
pādāttathorudeśācca pṛṣṭhātpārśvānmukhādgalāt /
guhyādgulphācchiromadhyātkaṃṭhādāsyāttathodarāt // 7.1,19.51 //
tadā gaṇeśvarairbhadrairbhadratulyaparākramaiḥ /
saṃchāditamabhūtsarvaṃ sākāśavivaraṃ jagat // 7.1,19.52 //
sarve sahasrahastāste sahasrāyudhapāṇayaḥ /
rudrasyānucarāssarve sarve rudrasamaprabhāḥ // 7.1,19.53 //
śūlaśaktigadāhastāṣṭaṃkopalaśilādharāḥ /
kālāgnirudrasadṛśāstrinetrāśca jaṭādharāḥ // 7.1,19.54 //
nipeturbhṛśamākāśe śataśassiṃhavāhanāḥ /
vineduśca mahānādāñjaladā iva bhadrajāḥ // 7.1,19.55 //
tairbhadrairbhagavānmadrastathā parivṛto babhau /
kālānalaśatairyukto yathāṃte kālabhairavaḥ // 7.1,19.56 //
teṣāṃ madhye samāruhya vṛṣeṃdraṃ vṛṣabhadhvajaḥ /
jagāma bhagavānbhadraśśubhamabhraṃ yathā bhavaḥ // 7.1,19.57 //
tasminvṛṣabhamārūḍhe bhadre tu bhasitaprabhaḥ /
babhāra mauktikaṃ chatraṃ gṛhītasitacāmaraḥ // 7.1,19.58 //
sa tadā śuśubhe pārśve bhadrasya bhasitaprabhaḥ /
bhagavāniva śailendraḥ pārśve viśvajagadguroḥ // 7.1,19.59 //
so 'pi tena babhau bhadraḥ śvetacāmarapāṇinā /
bālasomena saumyena yathā śūlavarāyudhaḥ // 7.1,19.60 //
dadhmau śaṃkhaṃ sitaṃ bhadraṃ bhadrasya purataḥ śubham /
bhānukaṃpo mahātejā hemaratnairalaṃkṛtaḥ // 7.1,19.61 //
devaduṃdubhayo nedurdivyasaṃkulaniḥsvanāḥ /
vavṛṣuśśataśo mūrdhni puṣpavarṣaṃ balāhakāḥ // 7.1,19.62 //
phullānāṃ madhugarbhāṇāṃ puṣpāṇāṃ gaṃdhabaṃdhavaḥ /
mārgānukūlasaṃvāhā vabuśca pathi mārutāḥ // 7.1,19.63 //
tato gaṇeśvarāḥ sarve mattā yuddhabaloddhatāḥ /
nanṛturmumudur 1nedurjahasurjagadurjaguḥ // 7.1,19.64 //
tadā bhadragaṇāṃtaḥstho babhau bhadraḥ sa bhadrayā /
yathā rudragaṇāṃtaḥ sthastryambakoṃbikayā saha // 7.1,19.65 //
tatkṣaṇādeva dakṣasya yajñavāṭaṃ raṇmayam /
praviveśa mahābāhurvīrabhadro mahānugaḥ // 7.1,19.66 //
tatastu dakṣapratipāditasya kratupradhānasya gaṇapradhānaḥ /
prayogabhūmiṃ praviveśa bhadro rudro yathāṃte bhuvanaṃ didhakṣuḥ // 7.1,19.67 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe vīrabhadrotpattivarṇanaṃ nāmaikonaviṃśo 'dhyāyaḥ
vāyuruvāca /
tato viṣṇupradhānānāṃ surāṇāmamitaujasām /
dadarśa ca mahatsatraṃ citradhvajaparicchadam // 7.1,20.1 //
sudarbhaṛtusaṃstīrṇaṃ susamiddhahutāśanam /
kāṃcanairyajñabhāṃḍaiśca bhrājiṣṇubhiralaṃkṛtam // 7.1,20.2 //
ṛṣibhiryajñapaṭubhiryathāvatkarmakartṛbhiḥ /
vidhinā vedadṛṣṭena svanuṣṭhitabahukramam // 7.1,20.3 //
devāṃganāsahasrāḍhyamapsarogaṇasevitam /
veṇuvīṇāravairjuṣṭaṃ vedaghoṣaiśca bṛṃhitam // 7.1,20.4 //
dṛṣṭvā dakṣādhvare vīro vīrabhadraḥ pratāpavān /
siṃhanādaṃ tadā cakre gaṃbhīro jalado yathā // 7.1,20.5 //
tataḥ kilakilāśabda ākāśaṃ pūrayanniva /
gaṇeśvaraiḥ kṛto jajñe mahānnyakkṛtasāgaraḥ // 7.1,20.6 //
tena śabdena mahatāḥ grastā sarvedivaukasaḥ /
dudruvuḥ parito bhītāḥ srastavastravibhūṣaṇāḥ // 7.1,20.7 //
kiṃsvidbhagno mahāmeruḥ kiṃsvitsaṃdīryate mahī /
kimidaṃ kimidaṃ veti jajalpustridaśā bhṛśam // 7.1,20.8 //
mṛgendrāṇāṃ yathā nādaṃ gajeṃdrā gahane vane /
śrutvā tathāvidhaṃ kecittatyajurjīvitaṃ bhayāt // 7.1,20.9 //
parvatāśca vyaśīryaṃta cakampe ca vasuṃdharā /
marutaśca vyaghūrṇaṃta cukṣubhe makarālayaḥ // 7.1,20.10 //
agnayo naiva dīpyaṃte na ca dīpyati bhāskaraḥ /
grahāśca na prakāśaṃte nakṣatrāṇi ca tārakāḥ // 7.1,20.11 //
etasminneva kāle tu yajñavāṭaṃ tadujjvalam /
saṃprāpa bhagavānbhadro bhadraiśca saha bhadrayā // 7.1,20.12 //
taṃ dṛṣṭvā bhītabhīto 'pi dakṣo dṛḍha iva sthitaḥ /
kruddhavadvacanaṃ prāha ko bhavān kimihecchasi // 7.1,20.13 //
tasya tadvacanaṃ śrutvā dakṣasya ca durātmanaḥ /
vīrabhadro mahātejā meghasaṃbhīranissvanaḥ // 7.1,20.14 //
smayanniva tamālokya dakṣaṃ devāśca ṛtvijaḥ /
arthagarbhamasaṃbhrāntamavocaducitaṃ vacaḥ // 7.1,20.15 //
vīrabhadra uvāca /
vayaṃ hyanucarāḥ sarve śarvasyāmitatejasaḥ /
bhāgābhilipsayā prāptā bhāgo nassaṃpradīyatām // 7.1,20.16 //
atha cedadhvare 'smākaṃ na bhāgaḥ parikalpitaḥ /
kathyatāṃ kāraṇaṃ tatra yudhyatāṃ vā mayāmaraiḥ // 7.1,20.17 //
ityuktāste gaṇeṃdreṇa devā dakṣapurogamāḥ /
ūcurmantrāḥ pramāṇaṃ no na vayaṃ prabhavastviti // 7.1,20.18 //
mantrā ūcussurā yūyaṃ mohopahatacetasaḥ /
yena prathamabhāgārhaṃ na yajadhvaṃ maheśvaram // 7.1,20.19 //
maṃtroktā api te devāḥ sarve saṃmūḍhacetasaḥ /
bhadrāya na dadurbhāgaṃ tatprahāṇamabhīpsavaḥ // 7.1,20.20 //
yadā tathyaṃ ca pathyaṃ ca svavākyaṃ tadvṛthā 'bhavat /
tadā tato yayurmaṃdā brahmalokaṃ sanātanam // 7.1,20.21 //
athovāca gaṇādhyakṣo devānviṣṇupurogamān /
mantrāḥ pramāṇaṃ na kṛtā yuṣmābhirbalagarvitaiḥ // 7.1,20.22 //
yasmādasmin makhe devairitthaṃ vayamasatkṛtāḥ /
tasmādvo jīvitaissārdhamapaneṣyāmi garvitam // 7.1,20.23 //
ityuktvā bhagavān kruddho vyadahannetravahninā /
yakṣavāṭaṃ mahākūṭaṃ yathātisraḥ puro haraḥ // 7.1,20.24 //
tato gaṇeśvarāssarve parvatodagravigrahāḥ /
yūpānutpāṭya hotḥṇāṃ kaṃṭheṣvābadhya rajjubhiḥ // 7.1,20.25 //
yajñapātrāṇi citrāṇi bhittvā saṃcūrṇya vāriṇi /
gṛhītvā caiva yajñāṃgaṃ gaṃgāsrotasi cikṣipuḥ // 7.1,20.26 //
tatra divyānnapānānāṃ rāśayaḥ parvatopamāḥ /
kṣīranadyo 'mṛtasrāvāḥ susnigdhadadhikardamāḥ // 7.1,20.27 //
uccāvacāni māṃsāni bhakṣyāṇi surabhīṇi ca /
rasavanti ca pānāni lehyacoṣyāṇi tāni vai // 7.1,20.28 //
vīrāstadbhujate vaktrairviluṃpaṃti kṣipaṃti ca /
vajraiścakrairmahāśūlaiśśaktibhiḥ pāśapaṭṭiśaiḥ // 7.1,20.29 //
musalairasibhiṣṭaṃkairbhidhipālaiḥ paraśvadhaiḥ /
uddhatāṃstridaśānsarvāṃllokapālapurassarān // 7.1,20.30 //
bibhidurbalino vīrā vīrabhadrāṃgasaṃbhavāḥ /
chiṃdhi bhiṃdhi kṣipa kṣipraṃ māryatāṃ dāryatāmiti // 7.1,20.31 //
harasva praharasveti pāṭayotpāṭayeti ca /
saṃraṃbhaprabhavāḥ krūrāśśabdāḥ śravaṇaśaṃkavaḥ // 7.1,20.32 //
yatratatra gaṇeśānāṃ jajñire samarocitāḥ /
vivṛttanayanāḥ keciddaṣṭadaṃṣṭroṣṭhatālavaḥ // 7.1,20.33 //
āśramasthānsamākṛṣya mārayanti tapodhanāt /
sruvānapaharantaśca kṣipantogniṃ jaleṣu ca // 7.1,20.34 //
kalaśānapi bhindaṃtaśchiṃdaṃto maṇivedikāḥ /
gāyaṃtaśca nadantaśca hasantaśca muhurmuhuḥ // 7.1,20.35 //
raktāsavaṃ pibantaśca nanṛturgaṇapuṃgavāḥ /
nirmathya seṃdrānamarān gaṇendrānvṛṣendranāgendramṛgendrasārāḥ // 7.1,20.36 //
cakrurbahūnyapratimabhāvāḥ saharṣaromāṇi viceṣṭitāni /
nandaṃti kecitpraharanti keciddhāvanti kecitpralapanti kecit // 7.1,20.37 //
nṛtyanti kecidvihasanti kecidvalganti kecitpramathā balena /
kecijjighṛkṣaṃti ghanānsa toyānkecidgrahītuṃ ravimutpataṃti /
kecitprasartuṃ pavanena sārdhamicchaṃti bhīmāḥ pramathā viyatsthāḥ // 7.1,20.39 //
ākṣipya kecicca varāyudhāni mahā bhujaṃgāniva vainateyāḥ /
bhramaṃti devānapi vidravaṃtaḥ khamaṃḍale parvatakūṭakalpāḥ // 7.1,20.40 //
utpāṭya cotpāṭyagṛhāṇi kecitsajālavātāyanavedikāni /
vikṣipya vikṣipya jalasya madhye kālāṃbudābhāḥ pramathā nineduḥ // 7.1,20.41 //
udvartitadvārakapāṭakuḍyaṃ vidhvastaśālāvalabhīgavākṣam /
aho batābhajyata yajñavāṭamanāthavadvākyamivāyathārtham // 7.1,20.42 //
hā nātha tāteti pituḥ suteti bhratarmamāmbeti ca mātuleti /
utpāṭyamāneṣu gṛheṣu nāryo hyānāthaśabdānbahuśaḥ pracakruḥ // 7.1,20.43 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe yajñavidhvaṃsano nāma viṃśo 'dhyāyaḥ
vāyuruvāca /
tatastridaśamukhyāste viṣṇuśakrapurogamāḥ /
sarve bhayaparitrastādudruvurbhayavihvalāḥ // 7.1,21.1 //
nijairadūṣitairaṃgairdṛṣṭvā devānupadrutān /
daṃḍyānadaṃḍitānmatvā cukopa gaṇapuṃgavaḥ // 7.1,21.2 //
tatastriśūlamādāya śarvaśaktinibarhaṇam /
ūrdhvadṛṣṭirmahābāhurmukhājjvālāḥ samutsṛjan // 7.1,21.3 //
amarānapi dudrāva dviradāniva kesarī /
tānabhidravatastasya gamanaṃ sumanoharam // 7.1,21.4 //
vārāṇasyeva mattasya jagāma prekṣaṇīyatām /
tatastatkṣobhayāmāsa mahatsurabalaṃ balī // 7.1,21.5 //
mahāsarovaraṃ yadvanmatto vāraṇayūthapaḥ /
vikurvanbahudhāvarṇānnīlapāṃḍuralohitān // 7.1,21.6 //
vibhradvyāghrājinaṃ vāso hemapravaratārakam /
chindanbhindannuda 1klindandārayanpramathannapi // 7.1,21.7 //
vyacaraddevasaṃgheṣu bhadro 'gniriva kakṣagaḥ /
tatra tatra mahāvegāccaraṃtaṃ śūladhāriṇam // 7.1,21.8 //
tamekaṃ tridaśāḥ sarve sahasramiva menire /
bhadrakālī ca saṃkruddhā yuddhavṛddhamadoddhatā // 7.1,21.9 //
muktajvālena śūlena nirbibheda raṇe surān /
sa tayā ruruce bhadro rudrakopasamudbhavaḥ // 7.1,21.10 //
prabhayeva yugāṃtāgniścalayā dhūmadhūmrayā /
bhadrakālī tadāyuddhe vidrutatridaśābabhau // 7.1,21.11 //
kalpe śeṣānalajvālādagdhāviśvajagadyathā /
tadā savājinaṃ sūryaṃ rudrānrudragaṇāgraṇīḥ // 7.1,21.12 //
bhadro mūrdhni jaghānāśu vāmapādena līlayā /
asibhiḥ pāvakaṃ bhadraḥ paṭṭiśaistu yamaṃ yamī // 7.1,21.13 //
rudrāndṛḍhena śūlena mudgarairvaruṇaṃ dṛḍhaiḥ /
parighairnirṛtiṃ vāyuṃ ṭaṃkaiṣṭaṃkadharaḥ svayam // 7.1,21.14 //
nirbibheda raṇe vīro līlayaiva gaṇeśvaraḥ /
sarvāndevagaṇānsadyo munīñchaṃbhorvirodhinaḥ // 7.1,21.15 //
tato devaḥ sarasvatyā nāsikāgraṃ suśobhanam /
ciccheda karajāgreṇa devamātustathaiva ca // 7.1,21.16 //
ciccheda ca kuṭhāreṇa bāhudaṃḍaṃ vibhāvasoḥ /
agrato dvyaṃgulāṃ jihvāṃ māturdevyā lulāva ca // 7.1,21.17 //
svāhādevyāstathā devo dakṣiṇaṃ nāsikāpuṭam /
cakarta karajāgreṇa vāmaṃ ca stanacūcukam // 7.1,21.18 //
bhagasya vipule netre śatapatrasamaprabhe /
prasahyotpāṭayāmāsa bhadraḥ paramavegavān // 7.1,21.19 //
pūṣṇo daśanarekhāṃ ca dīptāṃ muktāvalīmiva /
jaghāna dhanuṣaḥ koṭyā sa tenāspaṣṭavāgabhūt // 7.1,21.20 //
tataścaṃdramasaṃ devaḥ pādāṃguṣṭhena līlayā /
kṣaṇaṃ kṛmivadākramya gharṣayāmāsa bhūtale // 7.1,21.21 //
śiraściccheda dakṣasya bhadraḥ paramakopataḥ /
krośaṃtyāmeva vairiṇyāṃ bhadrakālyai dadau ca tat // 7.1,21.22 //
tatprahṛṣṭā samādāya śirastālaphalopamam /
sā devī kaṃḍukakrīḍāṃ cakāra samarāṃgaṇe // 7.1,21.23 //
tato dakṣasya yajñastrī kuśīlā bhartṛbhiryathā /
pādābhyāṃ caiva hastābhyāṃ hanyate sma gaṇeśvaraiḥ // 7.1,21.24 //
ariṣṭanemine somaṃ dharmaṃ caiva prajāpatim /
bahuputraṃ cāṃgirasaṃ kṛśāśvaṃ kaśyapaṃ tathā // 7.1,21.25 //
gale pragṛhya balino gaṇapāḥ siṃhavikramāḥ /
bhartsayaṃto bhṛśaṃ vāgbhirnirjaghnurmūrdhni muṣṭibhiḥ // 7.1,21.26 //
dharṣitā bhūtavetālairdārāssutaparigrahāḥ /
yathā kaliyuge jārairbalena kulayoṣitaḥ // 7.1,21.27 //
tacca vidhvastakalaśaṃ bhagnayūpaṃ gatotsavam /
pradīpitamahāśālaṃ prabhinnadvāratoraṇam // 7.1,21.28 //
utpāṭitasurānīkaṃ hanyamānaṃ tapodhanam /
praśāntabrahmanirghoṣaṃ prakṣīṇajanasaṃcayam // 7.1,21.29 //
krandamānāturastrīkaṃ hatāśeṣaparicchadam /
śūnyāraṇyanibhaṃ jajñe yajñavāṭaṃ tadārditam // 7.1,21.30 //
śūlavegaprarugṇāśca bhinnabāhūruvakṣasaḥ /
vinikṛttottamāṃgāśca petururvyāṃ surottamāḥ // 7.1,21.31 //
hateṣu teṣu deveṣu patiteṣuḥ sahasraśaḥ /
praviveśa gaṇeśānaḥ kṣaṇādāhavanīyakam // 7.1,21.32 //
praviṣṭamatha taṃ dṛṣṭvā bhadraṃ kālāgnisaṃnibham /
dudrāva maraṇādbhīto yajño mṛgavapurdharaḥ // 7.1,21.33 //
sa visphārya mahaccāpaṃ dṛḍhajyāghoṣaṇabhīṣaṇam /
bhadrastamabhidudrāva vikṣipanneva sāyakān // 7.1,21.34 //
ākarṇapūrṇamākṛṣṭaṃ dhanurambudasaṃnibham /
nādayāmāsa ca jyāṃ dyāṃ khaṃ ca bhūmiṃ ca sarvaśaḥ // 7.1,21.35 //
tamupaśritya sannādaṃ hato 'smītyeva vihvalam /
śaraṇārdhena vakreṇa sa vīro 'dhvarapūruṣam // 7.1,21.36 //
mahābhayaskhalatpādaṃ vepantaṃ vigatatviṣam /
mṛgarūpeṇa dhāvantaṃ viśiraskaṃ tadākarot // 7.1,21.37 //
tamīdṛśamavajñātaṃ dṛṣṭvā vai sūryasaṃbhavam /
viṣṇuḥ paramasaṃkruddho yuddhāyābhavadudyataḥ // 7.1,21.38 //
tamuvāha mahāvegātskandhena natasaṃdhinā /
sarveṣāṃ vayasāṃ rājā garuḍaḥ pannagāśanaḥ // 7.1,21.39 //
devāśca hataśiṣṭā ye devarājapurogamāḥ /
pracakrustasya sāhāyyaṃ prāṇāṃstyaktumivodyatāḥ // 7.1,21.40 //
viṣṇunā sahitāndevānmṛgendraḥ kroṣṭukāniva /
dṛṣṭvā jahāsa bhūtendro mṛgendra iva vivyathaḥ // 7.1,21.41 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe devadaṃḍavarṇanaṃ nāmaikaviṃśo 'dhyāyaḥ
tasminnavasare vyomni samāvirabhavadrathaḥ /
sahasrasūryasaṃkāśaścārucīravṛṣadhvajaḥ // 7.1,22.1 //
aśvaratnadvayodāro rathacakracatuṣṭayaḥ /
sañcitānekadivyāstraśastraratnapariṣkṛtaḥ // 7.1,22.2 //
tasyāpi rathavaryasya syātsa eva hi sārathiḥ /
yathā ca traipure yuddhe pūrvaṃ śārvarathe sthitaḥ // 7.1,22.3 //
sa taṃ rathavaraṃ brahmā śāsanādeva śūlinaḥ /
haressamīpamānīya kṛtāñjalirabhāṣata // 7.1,22.4 //
bhagavanbhadra bhadrāṃga bhagavānindubhūṣaṇaḥ /
ājñāpayati vīrastvāṃ rathamāroḍhumavyayaḥ // 7.1,22.5 //
rebhyāśramasamīpasthastryaṃbako 'ṃbikayā saha /
sampaśyate mahābāho dussahaṃ te parākramam // 7.1,22.6 //
tasya tadvacanaṃ śrutvā sa vīro gaṇakuñjaraḥ /
āruroha rathaṃ divyamanugṛhya pitāmaham // 7.1,22.7 //
tathā rathavare tasminsthite brahmaṇi sārathau /
bhadrasya vavṛdhe lakṣmī rudrasyeva puradviṣaḥ // 7.1,22.8 //
tataḥ śaṃkhavaraṃ dīptaṃ pūrṇacaṃdrasamaprabham /
pradadhmau vadane kṛtvā bhānukaṃpo mahābalaḥ // 7.1,22.9 //
tasya śaṃkhasya taṃ nādaṃ bhinnasārasasannibham /
śrutvā bhayena devānāṃ jajvāla jaṭharānalaḥ // 7.1,22.10 //
yakṣavidyādharāhīndraiḥ siddhairyuddhadidṛkṣubhiḥ /
kṣaṇena nibaḍībhūtāḥ sākāśavivarā diśāḥ // 7.1,22.11 //
tataḥ śārṅgeṇa cāpāṅkātsa nārāyaṇanīradaḥ /
mahatā bāṇavarṣeṇa tutoda gaṇagovṛṣam // 7.1,22.12 //
taṃ dṛṣṭvā viṣṇumāyāṃtaṃ śatadhā bāṇavarṣiṇam /
sa cādade dhanurjaitraṃ bhadro bāṇasahasramuk // 7.1,22.13 //
samādāya ca taddivyaṃ dhanussamarabhairavam /
śanairvisphārayāmāsa meruṃ dhanuriveśvaraḥ // 7.1,22.14 //
tasya visphāryamāṇasya dhanuṣo 'bhūnmahāsvanaḥ /
tena svanena mahatā pṛthivīṃ samakaṃpayat // 7.1,22.15 //
tataḥ śaravaraṃ ghoraṃ dīptamāśīviṣopamam /
jagrāha gaṇapaḥ śrīmānsvayamugraparākramaḥ // 7.1,22.16 //
bāṇoddhāre bhujo hyasya tūṇīvadanasaṃgataḥ /
pratyadṛśyata valmīkaṃ vivekṣuriva pannagaḥ // 7.1,22.17 //
samuddhṛtaḥ kare tasya tatkṣaṇaṃ ruruce śareḥ /
mahābhujaṃgasaṃdaṣṭo yathā bālabhujaṅgamaḥ // 7.1,22.18 //
śareṇa ghanatīvreṇa bhadro rudraparākramaḥ /
vivyādha kupito gāḍhaṃ lalāṭe viṣṇumavyayam // 7.1,22.19 //
lalāṭe 'bhihito viṣṇuḥ pūrvamevāvamānitaḥ /
cukopa gaṇapeṃdrāya mṛgeṃdrāyeva govṛṣaḥ // 7.1,22.20 //
tatastvaśanikalpena krūrāsyena maheṣuṇā /
vivyādha gaṇarājasya bhuje bhujagasannibhe // 7.1,22.21 //
so 'pi tasya bhuje bhūyaḥ sūryāyutasamaprabham /
visasarja śaraṃ vegādvīrabhadro mahābalaḥ // 7.1,22.22 //
sa ca viṣṇuḥ punarbhadraṃ bhadro viṣṇuṃ tathā punaḥ /
sa ca taṃ sa ca taṃ viprāśśaraistāvanujaghnatuḥ // 7.1,22.23 //
tayoḥ parasparaṃ vegāccharānāśu vimuṃcatoḥ /
dvayossamabhavadyuddhaṃ tumulaṃ romaharṣaṇam // 7.1,22.24 //
taddṛṣṭvā tumulaṃ yuddhaṃ tayoreva parasparam /
hāhākāro mahānāsīdākāśe khecareritaḥ // 7.1,22.25 //
tatastvanalatuṃḍena śareṇādityavarcasā /
vivyādha sudṛḍhaṃ bhadro viṣṇormahati vakṣasi // 7.1,22.26 //
sa tu tīvraprapātena śareṇa dṛḍhamāhataḥ /
mahatīṃ rujamāsādya nipapāta vimohitaḥ // 7.1,22.27 //
punaḥ kṣaṇādivotthāya labdhasaṃjñastadā hariḥ /
sarvāṇyapi ca divyāstrāṇyathainaṃ pratyavāsṛjat // 7.1,22.28 //
sa ca viṣṇurdhanurmuktānsarvāñcharvacamūpatiḥ /
sahasā vārayāmāsa ghoraiḥ pratiśaraiḥ śarān // 7.1,22.29 //
tato viṣṇussvanāmāṃkaṃ bāṇamavyāhataṃ kvacit /
sasarja krodharaktā kṣastamuddiśya gaṇeśvaram /
taṃ bāṇaṃ bāṇavaryeṇa bhadro bhadrāhvayeṇa tu // 7.1,22.30 //
aprāptameva bhagavāñciccheda śatadhā pathi /
athaikeneṣuṇā śārṅgaṃ dvābhyāṃ pakṣau garutmataḥ // 7.1,22.31 //
nimeṣādeva ciccheda tadadbhutamivābhavat /
tato yogabalādviṣṇurdehāddevānsudāruṇān // 7.1,22.32 //
śaṃkhacakragadāhastān visasarja sahasraśaḥ /
sarvāṃstānkṣaṇamātreṇa traipurāniva śaṃkaraḥ // 7.1,22.33 //
nirdadāha mahābāhurnetrasṛṣṭena vahninā /
tataḥ kruddhataro viṣṇuścakramudyamya satvaraḥ // 7.1,22.34 //
tasminvīro samutsraṣṭuṃ tadānīmudyato 'bhavat /
taṃ dṛṣṭvā cakramudyamya purataḥ samupasthitam // 7.1,22.35 //
smayanniva gaṇeśāno vyaṣṭaṃbhayadayatnataḥ /
staṃbhitāṃgastu taccakraṃ ghoramapratimaṃ kvacit // 7.1,22.36 //
icchannapi samutsraṣṭuṃ na viṣṇurabhavatkṣamaḥ /
śvasannivaikamuddhṛtya bāhuṃ cakrasamanvitam // 7.1,22.37 //
atiṣṭhadalaso bhūtvā pāṣāṇa iva niścalaḥ /
viśarīro yathājīvo viśṛṅgo vā yathā vṛṣaḥ // 7.1,22.38 //
vidaṃṣṭraśca yathā siṃhastathā viṣṇuravasthitaḥ /
taṃ dṛṣṭvā durdaśāpannaṃ viṣṇumiṃdrādayaḥ surāḥ /
samunnaddhā gaṇendreṇa mṛgeṃdreṇeva govṛṣāḥ // 7.1,22.39 //
pragṛhītāyudhā yauddhuṃkruddhāḥ samupatasthire /
tāndṛṣṭvā samare bhadraḥkṣudrāniva harirmṛgān // 7.1,22.40 //
sākṣādrudratanurvīro varavīragaṇāvṛtaḥ /
aṭṭahāsena ghoreṇa vyaṣṭaṃ bhayadaniṃditaḥ // 7.1,22.41 //
tathā śatamakhasyāpi savajro dakṣiṇaḥ karaḥ /
sisṛkṣoreva udvajraścitrīkṛta ivābhavat // 7.1,22.42 //
anyeṣāmapi sarveṣāṃ saraktā api bāhavaḥ /
alasānāmivāraṃbhāstādṛśāḥ pratiyāṃtyuta // 7.1,22.43 //
evaṃ bhagavatā tena vyāhatāśeṣavaibhavāt /
amarāḥ samare tasya purataḥ sthātumakṣamāḥ // 7.1,22.44 //
stabdhairavayavaireva dudruvurbhayavihvalāḥ /
sthitiṃ ca cakrire yuddhe vīratejobhayākulāḥ // 7.1,22.45 //
vidrutāṃstridaśānvīrānvīrabhadro mahābhujaḥ /
vivyādha niśitairbāṇairmagho varṣairivācalān // 7.1,22.46 //
bahavastasya vīrasya bāhavaḥ parighopamāḥ /
śastraiścakāśire dīptaiḥ sāgnijvālā ivoragāḥ // 7.1,22.47 //
astraśastrāṇyanekānisavīro visṛjanbabhau /
visṛjansarvabhūtāni yathādau viśvasaṃbhavaḥ // 7.1,22.48 //
yathā raśmibhirādityaḥ pracchādayati medinīm /
tathā vīraḥ kṣaṇādeva śaraiḥ prācchādayaddiśaḥ // 7.1,22.49 //
khamaṃḍale gaṇendrasya śarāḥ kanakabhūṣitāḥ /
utpataṃtastaḍidrūpairupamānapadaṃ yayuḥ // 7.1,22.50 //
mahāṃtaste suragaṇān maṃḍūkānivaḍuṃḍubhāḥ /
prāṇairviyojayāmāsuḥ papuśca rudhirāsavam // 7.1,22.51 //
nikṛttabāhavaḥ kecitkecillūnavarānanāḥ /
pārśve vidāritāḥ kecinnipeturamarā bhuvi // 7.1,22.52 //
viśikhonmathitairgātrairbahubhiśchinnasandhibhiḥ /
vivṛttanayanāḥ kecinnipeturbhūtale mṛtāḥ /
gāṃ praveṣṭumivecchaṃtaḥ khaṃ gaṃtumiva lipsavaḥ // 7.1,22.53 //
alabdhātmanirodhānāṃ vyalīyaṃtaḥ parasparam /
bhūmau kecitpraviviśuḥ parvatānāṃ guhāḥ pare // 7.1,22.54 //
apare jagmurākāśaṃ pare ca viviśurjalam /
tathā saṃchinnasarvāṃgaissa vīrastridaśairbabhau // 7.1,22.55 //
parigrastaprajāvargo bhagavāniva bhairavaḥ /
dagdhatripurasaṃvyūhastripurāriryathābhavat // 7.1,22.56 //
evaṃ devabalaṃ sarvaṃ dīnaṃ bībhatsadarśanam /
gaṇeśvarasamutpannaṃ kṛpaṇaṃ vapurādade // 7.1,22.57 //
tadā tridaśavīrāṇāmasṛksalilavāhinī /
prāvartata nadī ghorā prāṇināṃ bhayaśaṃsinī // 7.1,22.58 //
rudhireṇa pariklinnā yajñabhūmistadā babhau /
raktārdravasanā śyāmā hataśuṃbheva kaiśikī // 7.1,22.59 //
tasminmahati saṃvṛtte samare bhṛśadāruṇe /
bhayeneva paritrastā pracacāla vasundharā // 7.1,22.60 //
mahormikalilāvartaścukṣubhe ca mahodadhiḥ /
petuścolkā mahotpātāḥ śākhāśca mumucurdrumāḥ // 7.1,22.61 //
aprasannā diśaḥ sarvāḥ pavanaścāśivo vavau /
aho vidhiviparyāsastvaśvamedhoyamadhvaraḥ /
yajamānassvayaṃ dakṣau brahmaputraprajāpatiḥ // 7.1,22.62 //
dharmādayassadasyāśca rakṣitā garuḍadhvajaḥ /
bhāgāṃśca pratigṛhṇaṃti sākṣādiṃdrādayaḥ surāḥ // 7.1,22.63 //
tathāpi yajamānasya yajñasya ca sahartvijaḥ /
sadya eva śiraśchedassādhu saṃpadyate phalam // 7.1,22.64 //
tasmānnāvedanirdiṣṭaṃ na ceśvarabahiṣkṛtam /
nāsatparigṛhītaṃ ca karma kuryātkadācana // 7.1,22.65 //
kṛtvāpi sumahatpuṇyamiṣṭvā yajñaśatairapi /
na tatphalamavāpnoti bhaktihīno maheśvare // 7.1,22.66 //
kṛtvāpi sumahatpāpaṃ bhaktyā yajati yaśśivam /
mucyate pātakaiḥ sarvairnātra kāryā vicāraṇā // 7.1,22.67 //
bahunātra kimuktena vṛthā dānaṃ vṛthā tapaḥ /
vṛthā yajño vṛthā homaḥ śivanindāratasya tu // 7.1,22.68 //
tataḥ sanārāyaṇakāssarudrāḥ salokapālāssamare suraughāḥ /
gaṇeṃdracāpacyutabāṇaviddhāḥ pradudruvurgāḍharujābhibhūtāḥ // 7.1,22.69 //
celuḥ kvacitkecana śīrṇakeśāḥ seduḥ kvacitkecana dīrghagātrāḥ /
petuḥ kvacitkecana bhinnavaktrā neśuḥ kvacitkecana devavīrāḥ // 7.1,22.70 //
kecicca tatra tridaśā vipannā visrastavastrābharaṇāstraśastrāḥ /
nipeturudbhāsitadīnamudrā madaṃ ca darpaṃ ca balaṃ ca hitvā // 7.1,22.71 //
sasmutpathaprasthitamapradhṛṣyo vikṣipya dakṣādhvaramakṣatāstraiḥ /
babhau gaṇeśassa gaṇeśvarāṇāṃ madhye sthitaḥ siṃha ivarṣabhāṇām // 7.1,22.72 //
||iti śrīśivamahāpurāṇe saptamyāṃ vāyavīyasaṃhitāyāṃ pūrkhaṇḍe dakṣayajñavidhvaṃsavarṇanaṃ nāma dvāviṃśo 'dhyāyaḥ
vāyuruvāca /
iti sañchinnabhinnāṃgā devā viṣṇupurogamāḥ /
kṣaṇātkaṣṭāṃ daśāmetya tresuḥ stokāvaśeṣitā // 7.1,23.1 //
trastāṃstānsamare vīrān devānanyāṃśca vai gaṇāḥ /
pramathāḥ paramakruddhā vīrabhadrapraṇoditāḥ // 7.1,23.2 //
pragṛhya ca tathā doṣaṃ nigaḍairāyasairdṛḍhaiḥ /
babandhuḥ pāṇipādeṣu kaṃdhareṣūdareṣu ca // 7.1,23.3 //
tasminnavasare brahmā bhadramadrīndrajānutam /
sārathyāllabdhavātsalyaḥ prārthayan praṇato 'bravīt // 7.1,23.4 //
alaṃ krodhena bhagavannaṣṭāścaite divaukasaḥ /
prasīda kṣamyatāṃ sarvaṃ romajaissaha suvrata // 7.1,23.5 //
evaṃ vijñāpitastena brahmaṇā parameṣṭhinā /
śamaṃ jagāma saṃprīto gaṇapastasya gauravāt // 7.1,23.6 //
devāśca labdhāvasarā devadevasya maṃtriṇaḥ /
dhārayanto 'ñjalīnmūrdhni tuṣṭuvurvividhaiḥ stavaiḥ // 7.1,23.7 //
devā ūcuḥ /
namaḥ śivāya śāntāya yajñahantre triśūline /
rudrabhadrāya rudrāṇāṃ pataye rudrabhūtaye // 7.1,23.8 //
kālāgnirudrarūpāya kālakāmāṃgahāriṇe /
devatānāṃ śirohantre dakṣasya ca durātmanaḥ // 7.1,23.9 //
saṃsargādasya pāpasya dakṣasyākliṣṭakarmaṇaḥ /
śāsitāḥ samare vīra tvayā vayamaninditā // 7.1,23.10 //
dagdhāścāmī vayaṃ sarve tvatto bhītāśca bho prabho /
tvameva gatirasmākaṃ trāhi naśśaraṇāgatān // 7.1,23.11 //
vāyuruvāca /
tuṣṭastvevaṃ stuto devān visṛjya nigaḍātprabhuḥ /
ānayaddevadevasya samīpamamarāniha // 7.1,23.12 //
devopi tatra bhagavānantarikṣe sthitaḥ prabhuḥ /
sagaṇaḥ sarvagaḥ śarvassarvalokamaheśvaraḥ // 7.1,23.13 //
taṃ dṛṣṭvā parameśānaṃ devā viṣṇupurogamāḥ /
prītā api ca bhītāśca namaścakrurmaheśvaram // 7.1,23.14 //
dṛṣṭvā tānamarānbhītānpraṇatārtiharo haraḥ /
idamāha mahādevaḥ prahasan prekṣya pārvatīm // 7.1,23.15 //
mahādeva uvāca /
mābhaiṣṭa tridaśāssarve yūyaṃ vai māmikāḥ prajāḥ /
anugrahārthameveha dhṛto daṃḍaḥ kṛpālunā // 7.1,23.16 //
bhavatāṃ nirjarāṇāṃ hi kṣānto 'smābhirvyatikramaḥ /
kruddheṣvasmāsu yuṣmākaṃ na sthitirna ca jīvitam // 7.1,23.17 //
vāyuruvāca /
ityuktāstridaśāssarve śarveṇāmitatejasā /
sadyo vigatasandehā nanṛturvibudhā mudā // 7.1,23.18 //
prasannamanaso bhūtvānandavihvalamānasāḥ /
stutimārebhire kartuṃ śaṃkarasya divaukasaḥ // 7.1,23.19 //
devā ūcuḥ /
tvameva devākhilalokakartā pātā ca hartā parameśvaro 'si /
kaviṣṇurudrākhyasvarūpabhedai rajastamassattvadhṛtātmamūrte // 7.1,23.20 //
sarvamūrte namaste 'stu viśvabhāvana pāvana /
amūrte bhaktahetorhi gṛhītākṛtisaukhyada // 7.1,23.21 //
caṃdro 'gado hi deveśa kṛpātastava śaṃkara /
nimajjanānmṛtaḥ prāpa sukhaṃ mihirajājaliḥ // 7.1,23.22 //
sīmantinī hatadhavā tava pūjanataḥ prabho /
saubhāgyamatulaṃ prāpa somavāravratātsutān // 7.1,23.23 //
śrīkarāya dadau devaḥ svīyaṃ padamanuttamam /
sudarśanamarakṣastvaṃ nṛpamaṃḍalabhītitaḥ // 7.1,23.24 //
meduraṃ tārayāmāsa sadāraṃ ca ghṛṇānidhiḥ /
śāradāṃ vidhavāṃ cakre sadhavāṃ kriyayā bhavān // 7.1,23.25 //
bhadrāyuṣo vipattiṃ ca vicchidya tvamadāḥ sukham /
sauminī bhavabandhādvai muktā 'bhūttava sevanāt // 7.1,23.26 //
viṣṇuruvāca /
tvaṃ śaṃbho kaharīśāśca rajassattvatamoguṇaiḥ /
kartā pātā tathā hartā janānugrahakāṃkṣayā // 7.1,23.27 //
sarvagarvāpahārī ca sarvatejovilāsakaḥ /
sarvavidyādigūḍhaśca sarvānugrahakārakaḥ // 7.1,23.28 //
tvattaḥ sarvaṃ ca tvaṃ sarvaṃ tvayi sarvaṃ girīśvara /
trāhi trāhi punastrāhi kṛpāṃ kuru mamopari // 7.1,23.29 //
athāsminnantare brahmā praṇipatya kṛtāṃjaliḥ /
evaṃ tvavasaraṃ prāpya vyajñāpayata śūline // 7.1,23.30 //
brahmovāca jaya deva mahādeva praṇatārtivibhaṃjana /
īdṛśeṣvaparādheṣu ko 'nyastvattaḥ prasīdati // 7.1,23.31 //
labdhamāno bhaviṣyaṃti ye purā nihitā mṛdhe /
pratyāpattirna kasya syātprasanne parameśvare // 7.1,23.32 //
yadidaṃ devadevānāṃ kṛtamantuṣu dūṣaṇam /
tadidaṃ bhūṣaṇaṃ manyeta aṃgīkāragauravāt // 7.1,23.33 //
iti vijñāpyamānastu brahmaṇā parameṣṭhinā /
vilokya vadanaṃ devyā devadevassmayanniva // 7.1,23.34 //
putrabhūtasya vātsalyādbrahmaṇaḥ padmajanmanaḥ /
devādīnāṃ yathāpūrvamaṃgāni pradadau prabhuḥ // 7.1,23.35 //
prathamādyaiśca yā devyo daṃḍitā devamātaraḥ /
tāsāmapi yathāpūrvāṇyaṃgāni giriśo dadau // 7.1,23.36 //
dakṣasya bhagavāneva svayaṃ brahmā pitāmahaḥ /
tatpāpānuguṇaṃ cakre jaracchāgamukhaṃ mukham // 7.1,23.37 //
so 'pi saṃjñāṃ tato labdhvā sa dṛṣṭvā jīvitaḥ sudhī /
bhītaḥ kṛtāñjaliḥ śaṃbhuṃ tuṣṭāva pralapanbahu // 7.1,23.38 //
dakṣa uvāca /
jaya deva jagannātha lokānugrahakāraka /
kṛpāṃ kuru maheśānāparādhaṃ me kṣamasva ha // 7.1,23.39 //
kartā bhartā ca hartā ca tvameva jagatāṃ prabho /
mayā jñātaṃ viśeṣeṇa viṣṇvādisakaleśvaraḥ // 7.1,23.40 //
tvayaiva vitataṃ sarvaṃ vyāptaṃ sṛṣṭaṃ na nāśitam /
na hi tvadadhikāḥ kecidīśāste 'cyutakādayaḥ // 7.1,23.41 //
vāyuruvāca /
taṃ tathā vyākulaṃ bhītaṃ pralapaṃtaṃ kṛtāgasam /
smayannivāvadatprekṣya mā bhairiti ghṛṇānidhiḥ // 7.1,23.42 //
tathoktvā brahmaṇastasya pituḥ priyacikīrṣayā /
gāṇapatyaṃ dadau tasmai dakṣāyākṣayamīśvaraḥ // 7.1,23.43 //
tato brahmādayo devā abhivaṃdya kṛta 2aṃjaliḥ /
tuṣṭuvuḥ praśrayā vācā śaṃkaraṃ girijādhipam // 7.1,23.44 //
brahmādaya ūcuḥ /
jaya śaṃkara deveśa dīnānātha mahāprabho /
kṛpāṃ kuru maheśānāparādhaṃ no kṣamasva vai // 7.1,23.45 //
makhapāla makhādhīśa makhavidhvaṃsakāraka /
kṛpāṃ kuru maśānāparādhaṃ naḥ kṣamasva vai // 7.1,23.46 //
devadeva pareśāna bhaktaprāṇaprapoṣaka /
duṣṭadaṇḍaprada svāminkṛpāṃ kuru namo 'stu te // 7.1,23.47 //
tvaṃ prabho garvahartā vai duṣṭānāṃ tvāmajānatām /
rakṣako hi viśeṣeṇa satāṃ tvatsaktacetasām // 7.1,23.48 //
adbhutaṃ caritaṃ te hi niścitaṃ kṛpayā tava /
sarvāparādhaḥ kṣaṃtavyo vibhavo dīnavatsalāḥ // 7.1,23.49 //
vāyuruvāca /
iti stuto mahādevo brahmādyairamaraiḥ prabhuḥ /
sa bhaktavatsalassvāmī tutoṣa karuṇodadhiḥ // 7.1,23.50 //
cakārānugrahaṃ teṣāṃ brahmādīnāṃ divaukasām /
dadau narāṃśca suprītyā śaṃkaro dīnavatsalaḥ // 7.1,23.51 //
sa ca tatastridaśāñcharaṇāgatān paramakāruṇikaḥ parameśvaraḥ /
anugatasmitalakṣaṇayā girā śamitasarvabhayaḥ samabhāṣata // 7.1,23.52 //
śiva uvāca /
yadidamāga ihācaritaṃ surairvidhiniyogavaśādiva yantritaiḥ /
śaraṇameva gatānavalokya vastadakhilaṃ kila vismṛtameva naḥ // 7.1,23.53 //
tadiha yūyamapi prakṛtaṃ manasyavigaṇayya vimardamapatrapāḥ /
hariviriṃcisurendramukhāssukhaṃ vrajata devapuraṃ prati saṃprati // 7.1,23.54 //
iti surānabhidhāya sureśvaro nikṛtadakṣakṛtakraturakratuḥ /
sagirijānucarassaparicchadaḥ sthita ivāmbaratontaradhāddharaḥ // 7.1,23.55 //
atha surā api te vigatavyathāḥ kathitabhadrasubhadraparākramāḥ /
sapadi khena sukhena yathāsukhaṃ yayuranekamukhāḥ maghavanmukhāḥ // 7.1,23.56 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe giriśānunayo nāma trayoviṃśo 'dhyāyaḥ
ṛṣaya ūcuḥ /
antardhānagato devyā saha sānucaro haraḥ /
kva yātaḥ kutra vāsaḥ kiṃ kṛtvā virarāma ha // 7.1,24.1 //
vāyuruvāca /
mahīdharavaraḥ śrīmān maṃdaraścitrakaṃdaraḥ /
dayito devadevasya nivāsastapaso 'bhavat // 7.1,24.2 //
tapo mahatkṛtaṃ tena voḍhuṃ svaśirasā śivau /
cireṇa labdhaṃ tatpādapaṃkajasparśajaṃ sukham // 7.1,24.3 //
tasya śailasya saundaryaṃ sahasravadanairapi /
na śakyaṃ vistarādvaktuṃ varṣakoṭiśatairapi // 7.1,24.4 //
śakyamapyasya saundaryaṃ na varṇayitumutsahe /
parvatāntarasaundaryaṃ sādhāraṇavidhāraṇāt // 7.1,24.5 //
idantu śakyate vaktumasminparvatasundare /
ṛddhyā kayāpi saundaryamīśvarāvāsayogyatā // 7.1,24.6 //
ata eva hi devena devyāḥ priyacikīrṣayā /
atīva ramaṇīyoyaṃ girirantaḥpurīkṛtaḥ // 7.1,24.7 //
mekhalābhūmayastasya vimalopalapādapāḥ /
śivayornityasānnidhyānnyakkurvaṃtyakhilaṃjagat // 7.1,24.8 //
pitṛbhyāṃ jagato nityaṃ snānapānopayogataḥ /
avāptapuṇyasaṃskāraḥ prasaradbhiritastataḥ // 7.1,24.9 //
laghuśītalasaṃsparśairacchācchairnirjharāmbubhiḥ /
adhirājyena cādrīṇāmadrīreṣo 'bhiṣicyate // 7.1,24.10 //
niśāsu śikharaprāntarvartinā sa śiloccayaḥ /
caṃdreṇācala sāmrājyacchatreṇeva virājate // 7.1,24.11 //
sa śailaścaṃcalībhūtairbālaiścāmarayoṣitām /
sarvaparvatasāmrājyacāmarairiva vījyate // 7.1,24.12 //
prātarabhyudite bhānau bhūdharo ratnabhūṣitaḥ /
darpaṇe dehasaubhāgyaṃ draṣṭukāma iva sthitaḥ // 7.1,24.13 //
kūjadvihaṃgavācālairvātoddhṛtalatābhujaiḥ /
vimuktapuṣpaiḥ satataṃ vyālambimṛdupallavaiḥ // 7.1,24.14 //
latāpratānajaṭilaistarubhistapasairiva /
jayāśiṣā sahābhyarcya niṣevyata ivādrirāṭ // 7.1,24.15 //
adhomukhairūrdhvamukhaiśśṛṃgaistiryaṅmukhaistathā /
prapatanniva pātāle bhūpṛṣṭhādutpatanniva // 7.1,24.16 //
parītaḥ sarvato dikṣu bhramanniva vihāyasi /
paśyanniva jagatsarvaṃ nṛtyanniva nirantaram // 7.1,24.17 //
guhāmukhaiḥ pratidinaṃ vyāttāsyo vipulodaraiḥ /
ajīrṇalāvaṇyatayā jṛṃbhamāṇa ivācalaḥ // 7.1,24.18 //
grasanniva jagatsarvaṃ pibanniva payonidhim /
vamanniva tamontasthaṃ mādyanniva khamambudaiḥ // 7.1,24.19 //
nivāsa bhūmayastāstā darpaṇapratimodarāḥ /
tiraskṛtātapāssnigdhāśramacchāyāmahīruhāḥ // 7.1,24.20 //
saritsarastaḍāgādisaṃparkaśiśirānilāḥ /
tatra tatra niṣaṇṇābhyāṃ śivābhyāṃ saphalīkṛtāḥ // 7.1,24.21 //
tamimaṃ sarvataḥ śreṣṭhaṃ smṛtvā sāmbastriyambakaḥ /
raibhyāśramasamīpasthaścāntardhānaṃ gato yayau // 7.1,24.22 //
tatrodyānamanuprāpya devyā saha maheśvaraḥ /
rarāma ramaṇīyāsu devyāntaḥpurabhūmiṣu // 7.1,24.23 //
tathā gateṣu kāleṣu pravṛddhāsu prajāsu ca /
daityau śuṃbhaniśuṃbhākhyau bhrātarau saṃbabhūvatuḥ // 7.1,24.24 //
tābhyāṃ tapo balāddattaṃ brahmaṇā parameṣṭinā /
avadhyatvaṃ jagatyasminpuruṣairakhilairapi // 7.1,24.25 //
ayonijā tu yā kanyā hyaṃbikāṃśasamudbhavā /
ajātapuṃsparśaratiravilaṃghyaparākramā // 7.1,24.26 //
tayā tu nau vadhaḥ saṃkhye tasyāṃ kāmābhibhūtayoḥ /
iti cābhyarthito brahmā tābhyāmprāha tathāstviti // 7.1,24.27 //
tataḥ prabhṛti śakrādīnvijitya samare surān /
niḥsvādhyāyavaṣaṭkāraṃ jagaccakraturakramāt // 7.1,24.28 //
tayorvadhāya deveśaṃ brahmābhyarthitavānpunaḥ /
viniṃdyāpi rahasyaṃ vāṃ krodhayitvā yathā tathā // 7.1,24.29 //
tadvarṇakośajāṃ śaktimakāmāṃ kanyakātmikām /
niśumbhaśuṃbhayorhaṃtrīṃ surebhyo dātumarhasi // 7.1,24.30 //
evamabhyarthito dhātrā bhagavānnīlalohitaḥ /
kālītyāha rahasyaṃ vāṃ nindayanniva sasmitaḥ // 7.1,24.31 //
tataḥ kruddhā tadā devī suvarṇā varṇakāraṇāt /
smayantī cāha bhartāramasamādheyayā girā // 7.1,24.32 //
devyuvāca /
īdṛśo mama varṇesminna ratirbhavato 'sti cet /
evāvantaṃ ciraṃ kālaṃ kathameṣā niyamyate // 7.1,24.33 //
aratyā vartamāno 'pi kathaṃ ca ramase mayā /
na hyaśakyaṃ jagatyasminnīśvarasya jagatprabhoḥ // 7.1,24.34 //
svātmārāmasya bhavato ratirna sukhasādhanam /
iti hetoḥ smaro yasmātprasabhaṃ bhasmasātkṛtaḥ // 7.1,24.35 //
yā ca nābhimatā bharturapi sarvāṃgasundarī /
sā vṛthaiva hi jāyeta sarvairapi guṇāntaraiḥ // 7.1,24.36 //
bharturbhogaikaśeṣo hi sarga evaiṣa yoṣitām /
tathāsatyanyathābhūtā nārī kutropayujyate // 7.1,24.37 //
tasmādvarṇamimaṃ tyaktvā tvayā rahasi ninditam /
varṇāntaraṃ bhajiṣye vā na bhajiṣyāmi vā svayam // 7.1,24.38 //
ityuktvotthāya śayanāddevī sācaṣṭa gadgadam /
yayāce 'numatiṃ bhartustapase kṛtaniścayā // 7.1,24.39 //
tathā praṇayabhaṃgena bhīto bhūtapatiḥ svayam /
pādayoḥ praṇamanneva bhavānīṃ pratyabhāṣata // 7.1,24.40 //
īśvara uvāca /
ajānatī ca krīḍoktiṃ priye kiṃ kupitāsi me /
ratiḥ kuto vā jāyeta tvattaścedaratirmama // 7.1,24.41 //
mātā tvamasya jagataḥ pitāhamadhipastathā /
kathaṃ tadutpapadyeta tvatto nābhiratirmama // 7.1,24.42 //
āvayorabhikāmo 'pi kimasau kāmakāritaḥ /
yataḥ kāmasamutpattiḥ prāgeva jagadudbhavaḥ // 7.1,24.43 //
pṛthagjanānāṃ rataye kāmātmā kalpito mayā /
tataḥ kathamupālabdhaḥ kāmadāhādahaṃ tvayā // 7.1,24.44 //
māṃ vai tridaśasāmānyaṃ manyamāno manobhavaḥ /
manākparibhavaṃ kurvanmayā vai bhasmasātkṛtaḥ // 7.1,24.45 //
vihāropyāvayorasya jagatastrāṇakāraṇāt /
tatastadarthaṃ tvayyadya krīḍoktiṃ kṛtavāhanam // 7.1,24.46 //
sa cāyamacirādarthastavaivāviṣkariṣyate /
krodhasya janakaṃ vākyaṃ hṛdi kṛtvedamabravīt // 7.1,24.47 //
devyuvāca /
śrutapūrvaṃ hi bhagavaṃstava cāṭu vaco mayā /
yenaivamatidhīrāhamapi prāgabhivaṃcitā // 7.1,24.48 //
prāṇānapyapriyā bharturnārī yā na parityajet /
kulāṃganā śubhā sadbhiḥ kutsitaiva hi gamyate // 7.1,24.49 //
bhūyasī ca tavāprītiragauramiti me vapuḥ /
krīḍoktirapi kālīti ghaṭate kathamanyathā // 7.1,24.50 //
sadbhirvigarhitaṃ tasmāttava kārṣṇyamasaṃmatam /
anutsṛjya tapoyogātsthātumeveha notsahe // 7.1,24.51 //
śiva uvāca /
sa yadyevaṃvidhatāpaste tapasā kiṃ prayojanam /
mamecchayā svecchayā vā varṇāntaravatī bhava // 7.1,24.52 //
devyuvāca /
necchāmi bhavato varṇaṃ svayaṃ vā kartumanyathā /
brahmāṇaṃ tapasārādhya kṣipraṃ gaurī bhavāmyaham // 7.1,24.53 //
īśvara uvāca /
matprasādātpurā brahmā brahmatvaṃ prāptavānpurā /
tamāhūya mahādevi tapasā kiṃ kariṣyasi // 7.1,24.54 //
devyuvāca /
tvatto labdhapadā eva sarve brahmādayaḥ surāḥ /
tathāpyārādhya tapasā brahmāṇaṃ tvanniyogataḥ // 7.1,24.55 //
purā kila satī nāmnā dakṣasya duhitā 'bhavam /
jagatāṃ patimevaṃ tvāṃ patiṃ prāptavatī tathā // 7.1,24.56 //
evamadyāpi tapasā toṣayitvā dvijaṃ vidhim /
gaurī bhavitumicchāmi ko doṣaḥ kathyatāmiha // 7.1,24.57 //
evamukto mahādevyā vāmadevaḥ smayanniva /
na tāṃ nirbaṃdhayāmāsa devakāryacikīrṣayā // 7.1,24.58 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe śivamandaragirinivāsakrīḍoktavarṇanaṃ nāma caturviṃśo 'dhyāyaḥ
vāyuruvāca /
tataḥ pradakṣiṇīkṛtya patimambā pativratā /
niyamya ca viyogārtiṃ jagāma himavadgirim // 7.1,25.1 //
tapaḥkṛtavatī pūrvaṃ deśe yasminsakhījanaiḥ /
tameva deśamavṛnottapase praṇayātpunaḥ // 7.1,25.2 //
tataḥ svapitaraṃ dṛṣṭvā mātaraṃ ca tayorgṛhe /
praṇamya vṛttaṃ vijñāpya tābhyāṃ cānumatā satī // 7.1,25.3 //
punastapovanaṃ gatvā bhūṣaṇāni visṛjya ca /
snātvā tapasvino veṣaṃ kṛtvā paramapāvanam // 7.1,25.4 //
saṃkalpya ca mahātīvraṃ tapaḥ paramaduścaram /
sadā manasi sandhāya bhartuścaraṇapaṃkajam // 7.1,25.5 //
tameva kṣaṇike liṃge dhyātvā bāhyavidhānataḥ /
trisandhyamabhyarcayantī vanyaiḥ puṣpaiḥ phalādibhiḥ // 7.1,25.6 //
sa eva brahmaṇo mūrtimāsthāya tapasaḥ phalam /
pradāsyati mametyevaṃ nityaṃ kṛtvā 'karottapaḥ // 7.1,25.7 //
tathā tapaścarantīṃ tāṃ kāle bahutithe gate /
dṛṣṭaḥ kaścinmahāvyāghro duṣṭabhāvādupāgamat // 7.1,25.8 //
tathaivopagatasyāpi tasyātīvadurātmanaḥ /
gātraṃ citrārpitamiva stabdhaṃ tasyāssakāśataḥ // 7.1,25.9 //
taṃ dṛṣṭvāpi tathā vyāghraṃ duṣṭabhāvādupāgatam /
na pṛthagjanavaddevī svabhāvena vivicyate // 7.1,25.10 //
sa tu viṣṭabdhasarvāṃgo bubhukṣāparipīḍitaḥ /
mamāmiṣaṃ tato nānyaditi matvā nirantaram // 7.1,25.11 //
nirīkṣyamāṇaḥ satataṃ devīmeva tadā 'niśam /
atiṣṭhadagratastasyā upāsanamivācarat // 7.1,25.12 //
devyāśca hṛdaye nityaṃ mamaivāyamupāsakaḥ /
trātā ca duṣṭasattvebhya iti pravavṛte kṛpā // 7.1,25.13 //
tasyā eva kṛpā yogātsadyonaṣṭamalatrayaḥ /
babhūva sahasā vyāghro devīṃ ca bubudhe tadā // 7.1,25.14 //
nyavartata bubhukṣā ca tasyāṃgastambhanaṃ tathā /
daurātmyaṃ janmasiddhaṃ ca tṛptiśca samajāyata // 7.1,25.15 //
tadā paramabhāvena jñātvā kārtārthyamātmanaḥ /
sadyopāsaka evaiṣa siṣeve parameśvarīm // 7.1,25.16 //
duṣṭānāmapi sattvānāṃ tathānyeṣāndurātmanām /
sa eva drāvako bhūtvā vicacāra tapovane // 7.1,25.17 //
tapaśca vavṛdhe devyāstīvraṃ tīvratarātmakam /
devāśca daityanirbandhādbrahmāṇaṃ śaraṇaṃ gatāḥ // 7.1,25.18 //
cakrurnivedanaṃ devāḥ svaduḥkhasyāripīḍanāt /
yathā ca dadatuḥ śumbhaniśumbhau varasammadāt // 7.1,25.19 //
so 'pi śrutvā vidhirduḥkhaṃ surāṇāṃ kṛpayānvitaḥ /
āsīddaityavadhāyaiva smṛtvā hetvāśrayāṃ kathām // 7.1,25.20 //
sāmaraḥ prārthito brahmā yayau devyāstapovanam /
saṃsmaranmanasā devaduḥkhamokṣaṃ svayatnataḥ // 7.1,25.21 //
dadarśa ca suraśreṣṭhaḥ śreṣṭhe tapasi niṣṭhitām /
pratiṣṭhāmiva viśvasya bhavānīṃ parameśvarīm // 7.1,25.22 //
nanāma cāsya jagato mātaraṃ svasya vai hareḥ /
rudrasya ca piturbhāryāmāryāmadrīśvarātmajām // 7.1,25.23 //
brahmāṇamāgataṃ dṛṣṭvā devī devagaṇaiḥ saha /
arghyaṃ tadarhaṃ dattvā 'smai svāgatādyairupācarat // 7.1,25.24 //
tāṃ ca pratyupacāroktiṃ puraskṛtyābhinaṃdya ca /
papraccha tapaso hetumajānanniva padmajaḥ // 7.1,25.25 //
brahmovāca tīvreṇa tapasānena devyā kimiha sādhyate /
tapaḥphalānāṃ sarveṣāṃ tvadadhīnā hi siddhayaḥ // 7.1,25.26 //
yaścaiva jagatāṃ bhartā tameva parameśvaram /
bhartāramātmanā prāpya prāptañca tapasaḥ phalam // 7.1,25.27 //
athavā sarvamevaitatkrīḍāvilasitaṃ tava /
idantu citraṃ devasya virahaṃ sahase katham // 7.1,25.28 //
devyuvāca /
sargādau bhavato devādutpattiḥ śrūyate yadā /
tadā prajānāṃ prathamastvaṃ me prathamajaḥ sutaḥ // 7.1,25.29 //
yadā punaḥ prajāvṛddhyai lalāṭādbhavato bhavaḥ /
utpanno 'bhūttadā tvaṃ me guruḥ śvaśurabhāvataḥ // 7.1,25.30 //
yadā bhavadgirīndraste putro mama pitā svayam /
tadā pitāmahastvaṃ me jāto lokapitāmaha // 7.1,25.31 //
tadīdṛśasya bhavato lokayātrāvidhāyinaḥ /
vṛttavantaḥpure bhartā kathayiṣye kathaṃ punaḥ // 7.1,25.32 //
kimatra bahunā dehe yaścāyaṃ mama kālimā /
tyaktvā sattvavidhānena gaurī bhavitumutsahe // 7.1,25.33 //
brahmovāca etāvatā kimarthena tīvraṃ devi tapaḥ kṛtam /
svecchaiva kimaparyāptā krīḍeyaṃ hi tavedṛśī // 7.1,25.34 //
krīḍā 'pi ca jaganmātastava lokahitāya vai /
ato mameṣṭamanayā phalaṃ kimapi sādhyatām // 7.1,25.35 //
niśuṃbhaśuṃbhanāmānau daityau dattavarau mayā /
dṛptau devānprabādhete tvatto labdhastayorvadhaḥ // 7.1,25.36 //
alaṃ vilaṃbanenātra tvaṃ kṣaṇena sthirā bhava /
śaktirvisṛjyamānā 'dya tayormṛtyurbhaviṣyati // 7.1,25.37 //
brāhmaṇābhyarthitā caiva devī girivarātmajā /
tvakkośaṃ sahasotsṛjya gaurī sā samajāyata // 7.1,25.38 //
sā tvakkośātmanotsṛṣṭā kauśikī nāma nāmataḥ /
kālī kālāmbudaprakhyā kanyakā samapadyata // 7.1,25.39 //
sā tu māyātmikā śaktiryoganidrā ca vaiṣṇavī /
śaṃkhacakratriśūlādisāyudhāṣṭamahābhujā // 7.1,25.40 //
saumyā ghorā ca miśrā ca trinetrā candraśekharā /
ajātapuṃsparśaratiradhṛṣyā cātisundarī // 7.1,25.41 //
dattā ca brahmaṇe devyā śaktireṣā sanātanī /
niśuṃbhasya ca śuṃbhasya nihaṃtrī daityasiṃhayoḥ // 7.1,25.42 //
brahmaṇāpi prahṛṣṭena tasyai paramaśaktaye /
prabalaḥ kesarī datto vāhanatve samāgataḥ // 7.1,25.43 //
vindhye ca vasatiṃ tasyāḥ pūjāmāsavapūrvakaiḥ /
māṃsairmatsyairapūpaiśca nirvartyāsau samādiśat // 7.1,25.44 //
sā caiva saṃmatā śaktirbrahmaṇo viśvakarmaṇaḥ /
praṇamya mātaraṃ gaurīṃ brahmāṇaṃ cānupūrvaśaḥ // 7.1,25.45 //
śaktibhiścāpi tulyābhiḥ svātmajābhiranekaśaḥ /
parītā prayayau vindhyaṃ daityendrau hantumudyatā // 7.1,25.46 //
nihatau ca tayā tatra samare daityapuṃgavau /
tadbāṇaiḥ kāmabāṇaiśca cchinnabhinnāṃgamānasau // 7.1,25.47 //
tadyuddhavistaraścātra na kṛto 'nyatra varṇanāt /
ūhanīyaṃ parasmācca prastutaṃ varṇayāmi vaḥ // 7.1,25.48 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe devīgauratvabhavanaṃ nāma pañcaviṃśo 'dhyāyaḥ
vāyuruvāca /
utpādya kauśikīṃ gaurī brahmaṇe pratipādya tām /
tasya pratyupakārāya pitāmahamathābravīt // 7.1,26.1 //
devyuvāca /
dṛṣṭaḥ kimeṣa bhavatā śārdūlo madupāśrayaḥ /
anena duṣṭasattvebhyo rakṣitaṃ mattapovanam // 7.1,26.2 //
mayyarpitamanā eṣa bhajate māmananyadhīḥ /
asya saṃrakṣaṇādanyatpriyaṃ mama na vidyate // 7.1,26.3 //
bhavitavyamanenāto mamāntaḥpuracāriṇā /
gaṇeśvarapadaṃ cāsmai prītyā dāsyati śaṃkaraḥ // 7.1,26.4 //
enamagresaraṃ kṛtvā sakhībhirgantumutsahe /
pradīyatāmanujñā me prajānāṃ patinā tvayā // 7.1,26.5 //
ityuktaḥ prahasanbrahmā devīmmugdhāmiva smayan /
tasya tīvraiḥ purāvṛttairdaurātmyaṃ samavarṇayat // 7.1,26.6 //
brahmovāca paśau devi mṛgāḥ krūrāḥ kva ca te 'nugrahaḥ śubhaḥ /
āśīviṣamukhe sākṣādamṛtaṃ kiṃ niṣicyate // 7.1,26.7 //
vyāghramātreṇa sanneṣa duṣṭaḥ ko 'pi niśācaraḥ /
anena bhakṣitā gāvo brāhmaṇāśca tapodhanāḥ // 7.1,26.8 //
tarpayaṃstānyathākāmaṃ kāmarūpī caratyasau /
avaśyaṃ khalu bhoktavyaṃ phalaṃ pāpasya karmaṇaḥ // 7.1,26.9 //
ataḥ kiṃ kṛpayā kṛtyamīdṛśeṣu durātmasu /
anena devyāḥ kiṃ kṛtyaṃ prakṛtyā kaluṣātmanā // 7.1,26.10 //
devyuvāca /
yaduktaṃ bhavatā sarvaṃ tathyamastvayamīdṛśaḥ /
tathāpi māṃ prapanno 'bhūnna tyājyo māmupāśritaḥ // 7.1,26.11 //
brahmovāca asya bhaktimavijñāya prāgvṛttaṃ te niveditam /
bhaktiścedasya kiṃ pāpairna te bhaktaḥ praṇaśyati // 7.1,26.12 //
puṇyakarmāpi kiṃ kuryāttvadīyājñānapekṣayā /
ajā prajñā purāṇī ca tvameva parameśvarī // 7.1,26.13 //
tvadadhīnā hi sarveṣāṃ baṃdhamokṣavyavasthitiḥ /
tvadṛte paramā śaktiḥ saṃsiddhiḥ kasya karmaṇā // 7.1,26.14 //
tvameva vividhā śaktiḥ bhavānāmatha vā svayam /
aśaktaḥ karmakaraṇe kartā vā kiṃ kariṣyati // 7.1,26.15 //
viṣṇośca mama cānyeṣāṃ devadānavarakṣasām /
tattadaiśvaryasamprāptyai tavaivājñā hi kāraṇam // 7.1,26.16 //
atītāḥ khalvasaṃkhyātā brahmāṇo harayo bhavāḥ /
anāgatāstvasaṃkhyātāstvadājñānuvidhāyinaḥ // 7.1,26.17 //
tvāmanārādhya deveśi puruṣārthacatuṣṭayam /
labdhuṃ na śakyamasmābhirapi sarvaiḥ surottamaiḥ // 7.1,26.18 //
vyatyāso 'pi bhavetsadyo brahmatvasthāvaratvayoḥ /
sukṛtaṃ duṣkṛtaṃ cāpi tvayeva sthāpitaṃ yataḥ // 7.1,26.19 //
tvaṃ hi sarvajagadbhartuśśivasya paramātmanaḥ /
anādimadhyanidhanā śaktirādyā sanātanī // 7.1,26.20 //
samastalokayātrārthaṃ mūrtimāviśya kāmapi /
krīḍase vividhairbhāvaiḥ kastvāṃ jānāti tattvataḥ // 7.1,26.21 //
ato duṣkṛtakarmāpi vyāghro 'yaṃ tvadanugrahāt /
prāpnotu paramāṃ siddhimatra kaḥ pratibandhakaḥ // 7.1,26.22 //
ityātmanaḥ paraṃ bhāvaṃ smārayitvānurūpataḥ /
brahmaṇābhyarthitā gaurī tapaso 'pi nyavartata // 7.1,26.23 //
tato devīmanujñāpya brahmaṇyantarhite sati /
devīṃ ca mātaraṃ dṛṣṭvā menāṃ himavatā saha // 7.1,26.24 //
praṇamyāśvāsya bahudhā pitarau virahāsahau /
tapaḥ praṇayino devī tapovanamahīruhān // 7.1,26.25 //
viprayogaśucevāgre puṣpabāṣpaṃ vimuṃcataḥ /
tattucchākhāsamārūḍhavihago dīritai rutaiḥ // 7.1,26.26 //
vyākulaṃ bahudhā dīnaṃ vilāpamiva kurvataḥ /
sakhībhyaḥ kathayaṃtyevaṃ sattvarā bhartṛdarśane // 7.1,26.27 //
puraskṛtya ca taṃ vyāghraṃ snehātputramivaurasam /
dehasya prabhayā caiva dīpayantī diśo daśa // 7.1,26.28 //
prayayau maṃdaraṃ gaurī yatra bhartā maheśvaraḥ /
sarveṣāṃ jagatāṃ dhātā kartā pātā vināśakṛt // 7.1,26.29 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe vyāghragativarṇanaṃ nāma ṣaḍviṃśo 'dhyāyaḥ
ṛṣaya ūcuḥ /
kṛtvā gauraṃ vapurdivyaṃ devī girivarātmajā /
kathaṃ dadarśa bhartāraṃ praviṣṭā manditaṃ satī // 7.1,27.1 //
praveśasamaye tasyā bhavanadvāragocaraiḥ /
gaṇeśaiḥ kiṃ kṛtaṃ devastāndṛṣṭvā kintadā 'karot // 7.1,27.2 //
vāyuruvāca /
pravaktumaṃjasā 'śakyaḥ tādṛśaḥ paramo rasaḥ /
yena praṇayagarbheṇa bhāvo bhāvavatāṃ hṛtaḥ // 7.1,27.3 //
dvāsthaissasaṃbhramaireva devo devyāgamotsukaḥ /
śaṃkamānā praviṣṭāntastañca sā samapaśyata // 7.1,27.4 //
taistaiḥ praṇayabhāvaiśca bhavanāntaravartibhiḥ /
gaṇendrairvanditā vācā praṇanāma triyambakam // 7.1,27.5 //
praṇamya notthitā yāvattāvattāṃ parameśvaraḥ /
pragṛhya dorbhyāmāśliṣya paritaḥ parayā mudā // 7.1,27.6 //
svāṃke dhartuṃ pravṛtto 'pi sā paryaṃke nyaṣīdata /
paryaṃkato balāddevīṃ soṅkamāropya susmitām // 7.1,27.7 //
sasmito vivṛtairnetraistadvaktraṃ prapibanniva /
tayā saṃbhāṣaṇāyeśaḥ pūrvabhāṣitamabravīt // 7.1,27.8 //
devadeva uvāca /
sā daśā ca vyatītā kiṃ tava sarvāṃgasundari /
yasyāmanunayopāyaḥ ko 'pi kopānna labhyate // 7.1,27.9 //
svecchayāpi na kālīti nānyavarṇavatīti ca /
tvatsvabhāvāhṛtaṃ cittaṃ subhru ciṃtāvahaṃ mama // 7.1,27.10 //
vismṛtaḥ paramo bhāvaḥ kathaṃ svecchāṃgayogataḥ /
na sambhavanti ye tatra cittakāluṣyahetavaḥ // 7.1,27.11 //
pṛthagjanavadanyonyaṃ vipriyasyāpi kāraṇam /
āvayorapi yadyasti nāstyevaitaccarācaram // 7.1,27.12 //
ahamagniśironiṣṭhastvaṃ somaśirasi sthitā /
agnīṣomātmakaṃ viśvamāvābhyāṃ samadhiṣṭhitam // 7.1,27.13 //
jagaddhitāya caratoḥ svecchādhṛtaśarīrayoḥ /
āvayorviprayoge hi syānnirālambanaṃ jagat // 7.1,27.14 //
asti hetvantaraṃ cātra śāstrayuktiviniścitam /
vāgarthamiva me vaitajjagatsthāvarajaṃgamam // 7.1,27.15 //
tvaṃ hi vāgamṛtaṃ sākṣādahamarthāmṛtaṃ param /
dvayamapyamṛtaṃ kasmādviyuktamupapadyate // 7.1,27.16 //
vidyāpratyāyikā tvaṃ me vedyo 'haṃ pratyayāttava /
vidyāvedyātmanoreva viśleṣaḥ kathamāvayoḥ // 7.1,27.17 //
na karmaṇā sṛjāmīdaṃ jagatpratisṛjāmi ca /
sarvasyājñaikalabhyatvādājñātvaṃ hi garīyasī // 7.1,27.18 //
ājñaikasāramaiśvaryaṃ yasmātsvātaṃtryalakṣaṇam /
ājñayā viprayuktasya caiśvaryaṃ mama kīdṛśam // 7.1,27.19 //
na kadācidavasthānamāvayorviprayuktayoḥ /
devānāṃ kāryamuddiśya līloktiṃ kṛtavānaham // 7.1,27.20 //
tvayāpyaviditaṃ nāsti kathaṃ kupitavatyasi /
tatastrilokarakṣārthe kopo mayyapi te kṛtaḥ // 7.1,27.21 //
yadanarthāya bhūtānāṃ na tadasti khalu tvayi /
iti priyaṃvade sākṣādīśvare parameśvare // 7.1,27.22 //
śṛṃgārabhāvasārāṇāṃ janmabhūmirakṛtrimā /
svabhartrā lalitantathyamuktaṃ matvā smitottaram // 7.1,27.23 //
lajjayā na kimapyūce kauśikī varṇanātparam /
tadeva varṇayāmyadya śṛṇu devyāśca varṇanam // 7.1,27.24 //
devyuvāca /
kiṃ devena na sā dṛṣṭā yā sṛṣṭā kauśikī mayā /
tādṛśī kanyakā loke na bhūtā na bhaviṣyati // 7.1,27.25 //
tasyā vīryaṃ balaṃ vindhyanilayaṃ vijayaṃ tathā /
śuṃbhasya ca niśuṃbhasya māraṇe ca raṇe tayoḥ // 7.1,27.26 //
pratyakṣaphaladānaṃ ca lokāya bhajate sadā /
lokānāṃ rakṣaṇaṃ śaśvadbrahmā vijñāpayiṣyati // 7.1,27.27 //
iti saṃbhāṣamāṇāyā devyā evājñayā tadā /
vyāghraḥ sakhyā samānīya puro 'vasthāpitastadā // 7.1,27.28 //
taṃ prekṣyāha punardevī devānītamupāyatam /
vyāghraṃ paśya na cānena sadṛśo madupāsakaḥ // 7.1,27.29 //
anena duṣṭasaṃghebhyo rakṣitaṃ mattapovanam /
atīva mama bhaktaśca viśrabdhaśca svarakṣaṇāt // 7.1,27.30 //
svadeśaṃ ca parityajya prasādārthaṃ samāgataḥ /
yadi prītirabhūnmattaḥ parāṃ prītiṃ karoṣi me // 7.1,27.31 //
nityamantaḥpuradvāri niyogānnandinaḥ svayam /
rakṣibhissaha taccihnairvartatāmayamīśvara // 7.1,27.32 //
vāyuruvāca /
madhuraṃ praṇayodarkaṃ śrutvā devyāḥ śubhaṃ vacaḥ /
prīto 'smītyāha taṃ devassa cādṛśyata tatkṣaṇāt // 7.1,27.33 //
bibhradvetralatāṃ haimīṃ ratnacitraṃ ca kaṃcukam /
churikāmuragaprakhyāṃ gaṇeśo rakṣaveṣadhṛk // 7.1,27.34 //
yasmātsomo mahādevo nandī cānena nanditaḥ /
somanandīti vikhyātastasmādeṣa samākhyayā // 7.1,27.35 //
itthaṃ devyāḥ priyaṃ kṛtvā devaścardhendubhūṣaṇaḥ /
bhūṣayāmāsa tandivyairbhūṣaṇai ratnabhūṣitaiḥ // 7.1,27.36 //
tatassa gaurīṃ giriśo girīndrajāṃ sagauravāṃ sarvamanoharāṃ haraḥ /
paryaṃkamāropya varāṃgabhūṣaṇairvibhūṣayāmāsa śaśāṃkabhūṣaṇaḥ // 7.1,27.37 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe saptaviṃśo 'dhyāyaḥ
ṛṣaya ūcuḥ /
devīṃ samādadhānena devenedaṃ kimīritam /
agniṣomātmakaṃ viśvaṃ vāgarthātmakamityapi // 7.1,28.1 //
ājñaikasāramaiśvaryamājñā tvamiti coditam /
tadidaṃ śrotumicchāmo yathāvadanupūrvaśaḥ // 7.1,28.2 //
vāyuruvāca /
agnirityucyate raudrī ghorā yā taijasī tanuḥ /
somaḥ śākto 'mṛtamayaḥ śakteḥ śāntikarī tanuḥ // 7.1,28.3 //
amṛtaṃ yatpratiṣṭhā sā tejo vidyā kalā svayam /
bhūtasūkṣmeṣu sarveṣu ta eva rasatejasī // 7.1,28.4 //
dvividhā tejaso vṛttisūryātmā cānalātmikā /
tathaiva rasavṛttiśca somātmā ca jalātmikā // 7.1,28.5 //
vidyudādimayantejo madhurādimayo rasaḥ /
tejorasavibhedaistu dhṛtametaccarācaram // 7.1,28.6 //
agneramṛtaniṣpattiramṛtenāgniredhate /
ata eva hi vikrāntamagnīṣomaṃ jagaddhitam // 7.1,28.7 //
haviṣe sasyasampattirvṛṣṭiḥ sasyābhivṛddhaye /
vṛṣṭereva havistasmādagnīṣomadhṛtaṃ jagat // 7.1,28.8 //
agnirūrdhvaṃ jvalatyeṣa yāvatsaumyaṃ parāmṛtam /
yāvadagnyāspadaṃ saumyamamṛtaṃ ca sravatyadhaḥ // 7.1,28.9 //
ata eva hi kālāgniradhastācchaktirūrdhvataḥ /
yāvadādahanaṃ cordhvamadhaścāplāvanaṃ bhavet // 7.1,28.10 //
ādhāraśaktyaiva dhṛtaḥ kālāgnirayamūrdhvagaḥ /
tathaiva nimnagaḥ somaśśivaśaktipadāspadaḥ // 7.1,28.11 //
śivaścordhvamadhaśśaktirūrdhvaṃ śaktiradhaḥ śivaḥ /
taditthaṃ śivaśaktibhyānnāvyāptamiha kiñcana // 7.1,28.12 //
asakṛccāgninā dagdhaṃ jagadyadbhasmasātkṛtam /
agnervīryamidaṃ cāhustadvīryaṃ bhasma yattataḥ // 7.1,28.13 //
yaścetthaṃ bhasmasadbhāvaṃ jñātvā snāti ca bhasmanā /
agnirityādibhirmantrairbaddhaḥ pāśātpramucyate // 7.1,28.14 //
agnervīryaṃ tu yadbhasma somenāplāvitampunaḥ /
ayogayuktyā prakṛteradhikārāya kalpate // 7.1,28.15 //
yogayuktyā tu tadbhasma plāvyamānaṃ samantataḥ /
śāktenāmṛtavarṣeṇa cādhikārānnivartayet // 7.1,28.16 //
ato mṛtyuṃjayāyetthamamṛtaplāvanaṃ sadā /
śivaśaktyamṛtasparśe labdhaṃ yena kuto mṛtiḥ // 7.1,28.17 //
yo veda dahanaṃ guhyaṃ plāvanaṃ ca yathoditam /
agnīṣomapadaṃ hitvā na sa bhūyo 'bhijāyate // 7.1,28.18 //
śivāgninā tanuṃ dagdhvā śaktisaumyā mṛtena yaḥ /
plāvayedyogamārgeṇa so 'mṛtatvāya kalpate // 7.1,28.19 //
hṛdi kṛtvemamarthaṃ vai devena samudāhṛtam /
agnīṣomātmakaṃ viśvaṃ jagadityanurūpataḥ // 7.1,28.20 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe bhasmatattvavarṇanaṃ nāmāṣṭāviṃśo 'dhyāyaḥ
vāyuruvāca /
nivedayāmi jagato vāgarthātmyaṃ kṛtaṃ yathā /
ṣaḍadhvavedanaṃ samyak samāsānna tu vistarāt // 7.1,29.1 //
nāsti kaścidaśabdārtho nāpi śabdo nirarthakaḥ /
tato hi samaye śabdassarvassarvārthabodhakaḥ // 7.1,29.2 //
prakṛteḥ pariṇāmo 'yaṃ dvidhā śabdārthabhāvanā /
tāmāhuḥ prākṛtīṃ mūrtiṃ śivayoḥ paramātmanoḥ // 7.1,29.3 //
śabdātmikā vibhūtiryā sā tridhā kathyate budhaiḥ /
sthūlā sūkṣmā parā ceti sthūlā yā śrutigocarā // 7.1,29.4 //
sūkṣmā cintāmayī proktā ciṃtayā rahitā parā /
yā śaktiḥ sā parā śaktiśśivatattvasamāśrayā // 7.1,29.5 //
jñānaśaktisamāyogādicchopodbalikā tathā /
sarvaśaktisamaṣṭyātmā śaktitattvasamākhyayā // 7.1,29.6 //
samastakāryajātasya mūlaprakṛtitāṃ gatā /
saiva kuṇḍalinī māyā śuddhādhvaparamā satī // 7.1,29.7 //
sā vibhāgasvarūpaiva ṣaḍadhvātmā vijṛṃbhate /
tatra śabdāstrayo 'dhvānastrayaścārthāḥ samīritāḥ // 7.1,29.8 //
sarveṣāmapi vai puṃsāṃ naijaśuddhyanurūpataḥ /
layabhogādhikārāssyussarvatattvavibhāgataḥ // 7.1,29.9 //
kalābhistāni tattvāni vyāptānyeva yathātatham /
parasyāḥ prakṛterādau pañcadhā pariṇāmataḥ // 7.1,29.10 //
kalāśca tā nivṛttyādyāḥ paryāptā iti niścayaḥ /
maṃtrādhvā ca padādhvā ca varṇādhvā ceti śabdataḥ // 7.1,29.11 //
bhuvanādhvā ca tattvādhvā kalādhvā cārthataḥ kramāt /
atrānyonyaṃ ca sarveṣāṃ vyāpyavyāpakatocyate // 7.1,29.12 //
maṃtrāḥ sarvaiḥ padairvyāptā vākyabhāvātpadāni ca /
varṇairvarṇasamūhaṃ hi padamāhurvipaścitaḥ // 7.1,29.13 //
varṇāstu bhuvanairvyāptāsteṣāṃ teṣūpalaṃbhanāt /
bhuvanānyapi tattvaughairutpattyāṃtarbahiṣkramāt // 7.1,29.14 //
vyāptāni kāraṇaistattvairārabdhatvādanekaśaḥ /
aṃtarādutthitānīha bhuvanāni tu kānicit // 7.1,29.15 //
paurāṇikāni cānyāni vijñeyāni śivāgame /
sāṃkhyayogaprasiddhāni tattvānyapi ca kānicit // 7.1,29.16 //
śivaśāstraprasiddhāni tatonyānyapi kṛtsnaśaḥ /
kalābhistāni tattvāni vyāptānyeva yathātatham // 7.1,29.17 //
parasyāḥ prakṛterādau pañcadhā pariṇāmataḥ /
kalāśca tā nivṛttyādyā vyāptāḥ pañca yathottaram // 7.1,29.18 //
vyāpikātaḥ parā śaktiravibhaktā ṣaḍadhvanām /
paraprakṛtibhāvasya tatsattvācchivatattvataḥ // 7.1,29.19 //
śaktyādi ca pṛthivyantaṃ śivatattvasamudbhavam /
vyāptamekena tenaiva mṛdā kuṃbhādikaṃ yathā // 7.1,29.20 //
śaivaṃ tatparamaṃ dhāma yatprāpyaṃ ṣaḍbhiradhvabhiḥ /
vyāpikā 'vyāpikā śaktiḥ pañcatattvaviśodhanāt // 7.1,29.21 //
nivṛttyā rudraparyantaṃ sthitiraṇḍasya śodhyate /
pratiṣṭhayā tadūrdhvaṃ tu yāvadavyaktagocaram // 7.1,29.22 //
tadūrdhvaṃ vidyayā madhye yāvadviśveśvarāvadhi /
śāntyā tadūrdhvaṃ madhvānte viśuddhiḥ śāntyatītayā // 7.1,29.23 //
yāmāhuḥ paramaṃ vyoma paraprakṛtiyogataḥ /
etāni pañcatattvāni yairvyāptamakhilaṃ jagat // 7.1,29.24 //
tatraiva sarvamevedaṃ draṣṭavyaṃ khalu sādhakaiḥ /
adhvavyāptimavijñāya śuddhiṃ yaḥ kartumicchati // 7.1,29.25 //
sa vipralambhakaḥ śuddhernālamprāpayituṃ phalam /
vṛthā pariśramastasya nirayāyaiva kevalam // 7.1,29.26 //
śaktipātasamāyogādṛte tattvāni tattvataḥ /
tadvyāptistadvivṛddhiśca jñātumevaṃ na śakyate // 7.1,29.27 //
śaktirājñā parā śaivī cidrūpā marameśvarī /
śivo 'dhitiṣṭhatyakhilaṃ yayā kāraṇabhūtayā // 7.1,29.28 //
nātmano naiva māyaiṣā na vikāro vicārataḥ /
na baṃdho nāpi muktiśca baṃdhamuktividhāyinī // 7.1,29.29 //
sarvaiśvaryaparākāṣṭā śivasya vyabhicāriṇī /
samānadharmiṇī tasya taistairbhāvairviśeṣataḥ // 7.1,29.30 //
sa tayaiva gṛhī sāpi tenaiva gṛhiṇī sadā /
tayorapatyaṃ yatkāryaṃ paraprakṛtijaṃ jagat // 7.1,29.31 //
sa kartā kāraṇaṃ seti tayorbhedo vyavasthitaḥ /
eka eva śivaḥ sākṣāddvidhā 'sau samavasthitaḥ // 7.1,29.32 //
strīpuṃsabhāvena tayorbheda ityapi kecana /
apare tu parā śaktiḥ śivasya samavāyinī // 7.1,29.33 //
prabheva bhānościdrūpā bhinnaiveti vyavasthitaḥ /
tasmācchivaḥ paro hetustasyājñā parameśvarī // 7.1,29.34 //
tayaiva preritā śaivī mūlaprakṛtiravyayā /
mahāmāyā ca māyā ca prakṛtistriguṇeti ca // 7.1,29.35 //
trividhā kāryavedhena sā prasūte ṣaḍadhvanaḥ /
sa vāgarthamayaścādhvā ṣaḍvidho nikhilaṃ jagat // 7.1,29.36 //
asyaiva vistaraṃ prāhuḥ śāstrajātamaśeṣataḥ /
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe vāgarthakatattvavarṇanaṃ nāmaikonatriṃśo 'dhyāyaḥ
ṛṣaya ūcuḥ /
caritāni vicitrāṇi gṛhyāṇi gahanāni ca /
durvijñeyāni devaiśca mohayaṃti manāṃsi naḥ // 7.1,30.1 //
śivayostattvasambandhe na doṣa upalabhyate /
caritaiḥ prākṛto bhāvastayorapi vibhāvyate // 7.1,30.2 //
brahmādayo 'pi lokānāṃ sṛṣṭisthityantahetavaḥ /
nigrahānugrahau prāpya śivasya vaśavartinaḥ // 7.1,30.3 //
śivaḥ punarna kasyāpi nigrahānugrahāspadam /
ato 'nāyattamaiśvaryaṃ tasyaiveti viniścitam // 7.1,30.4 //
yadyevamīdṛśaiśvaryaṃ tattu svātantryalakṣaṇam /
svabhāvasiddhaṃ caitasya mūrtimattāspadaṃ bhavet // 7.1,30.5 //
na mūrtiśca svataṃtrasya ghaṭate mūlahetunā /
mūrterapi ca kāryatvāttatsiddhiḥ syādahaitukī // 7.1,30.6 //
sarvatra paramo bhāvo 'paramaścānya ucyate /
paramāparamau bhāvau kathamekatra saṃgatau // 7.1,30.7 //
niṣphalo hi svabhāvo 'sya paramaḥ paramātmanaḥ /
sa eva sakalaḥ kasmātsvabhāvo hyaviparyayaḥ // 7.1,30.8 //
svabhāvo viparītaścetsvataṃtraḥ svecchayā yadi /
na karoti kimīśāno nityānityaviparyayam // 7.1,30.9 //
mūrtātmā sakalaḥ kaścitsa cānyo niṣphalaḥ śivaḥ /
śivenādhiṣṭhitaśceti sarvatra laghu kathyate // 7.1,30.10 //
mūrtyātmaiva tadā mūrtiḥ śivasyāsya bhavediti /
tasya mūrtau mūrtimatoḥ pārataṃtryaṃ hi niścitam // 7.1,30.11 //
anyathā nirapekṣeṇa mūrtiḥ svīkriyate katham /
mūrtisvīkaraṇaṃ tasmānmūrtau sādhyaphalepsayā // 7.1,30.12 //
na hi svecchāśarīratvaṃ svātaṃtryāyopapadyate /
svecchaiva tādṛśī puṃsāṃ yasmātkarmānusāriṇī // 7.1,30.13 //
svīkartuṃ svecchayā dehaṃ hātuṃ ca prabhavantyuta /
brahmādayaḥ piśācāṃtāḥ kiṃ te karmātivartinaḥ // 7.1,30.14 //
icchayā dehanirmāṇamindrajālopamaṃ viduḥ /
aṇimādiguṇaiśvaryavaśīkārānatikramāt // 7.1,30.15 //
viśvarūpaṃ dadhadviṣṇurdadhīcena maharṣiṇā /
yudhyatā samupālabdhastadrūpaṃ dadhatā svayam // 7.1,30.16 //
sarvasmādadhikasyāpi śivasya paramātmanaḥ /
śarīravattayānyātmasādharmyaṃ pratibhāti naḥ // 7.1,30.17 //
sarvānugrāhakaṃ prāhuśśivaṃ paramakāraṇam /
sa nirgṛhṇāti devānāṃ sarvānugrāhakaḥ katham // 7.1,30.18 //
ciccheda bahuśo devo brahmaṇaḥ pañcamaṃ śiraḥ /
śivanindāṃ prakurvaṃtaṃ putreti kumaterhaṭhāt // 7.1,30.19 //
viṣṇorapi nṛsiṃhasya rabhasā śarabhākṛtiḥ /
bibheda padbhyāmākramya hṛdayaṃ nakharaiḥ kharaiḥ // 7.1,30.20 //
devastrīṣu ca deveṣu dakṣasyādhvarakāraṇāt /
vīreṇa vīrabhadreṇa na hi kaścidadaṇḍitaḥ // 7.1,30.21 //
puratrayaṃ ca sastrīkaṃ sadaityaṃ saha bālakaiḥ /
kṣaṇenaikena devena netrāgneriṃdhanīkṛtam // 7.1,30.22 //
prajānāṃ ratihetuśca kāmo ratipatissvayam /
krośatāmeva devānāṃ huto netrahutāśane // 7.1,30.23 //
gāvaśca kaściddugdhaughaṃ sravantyo mūrdhni khecarāḥ /
saruṣā prekṣya devena tatkṣaṇe bhasmasātkṛtaḥ // 7.1,30.24 //
jalaṃdharāsuro dīrṇaścakrīkṛtya jalaṃ padā /
baddhvānaṃtena yo viṣṇuṃ cikṣepa śatayojanam // 7.1,30.25 //
tameva jalasaṃdhāyī śūlenaiva jaghāna saḥ /
taccakraṃ tapasā labdhvā labdhavīryo harissadā // 7.1,30.26 //
jighāṃsatāṃ surārīṇāṃ kulaṃ nirghṛṇacetasām /
triśūlenāndhakasyoraḥ śikhinaivopatāpitam // 7.1,30.27 //
kaṇṭhātkālāṃganāṃ sṛṣṭvā dārako 'pi nipātitaḥ /
kauśikīṃ janayitvā tu gauryāstvakkośagocarām // 7.1,30.28 //
śuṃbhassaha niśuṃbhena prāpito maraṇaṃ raṇe /
śrutaṃ ca mahadākhyānaṃ skānde skandasamāśrayam // 7.1,30.29 //
vadhārthe tārakākhyasya daityendrasyendravidviṣaḥ /
brahmaṇābhyarthito devo mandarāntaḥpuraṃ gataḥ // 7.1,30.30 //
vihṛtya suciraṃ devyā vihārā 'tiprasaṅgataḥ /
rasāṃ rasātalaṃ nītāmiva kṛtvābhidhāṃ tataḥ // 7.1,30.31 //
devīṃ ca vaṃcayaṃstasyāṃ svavīryamatidurvaham /
avisṛjya visṛjyāgnau haviḥ pūtamivāmṛtam // 7.1,30.32 //
gaṃgādiṣvapi nikṣipya vahnidvārā tadaṃśataḥ /
tatsamāhṛtya śanakaistokaṃstokamitastataḥ // 7.1,30.33 //
svāhayā kṛttikārūpātsvabhartrā ramamāṇayā /
suvarṇībhūtayā nyastaṃ merau śaravaṇe kvacit // 7.1,30.34 //
saṃdīpayitvā kālena tasya bhāsā diśo daśa /
rañjayitvā girīnsarvānkāṃcanīkṛtya meruṇā // 7.1,30.35 //
tataścireṇa kālena saṃjāte tatra tejasi /
kumāre sukumārāṃge kumārāṇāṃ nidarśane // 7.1,30.36 //
tacchaiśavaṃ svarūpaṃ ca tasya dṛṣṭvā manoharam /
saha devasurairlokairvismite ca vimohite // 7.1,30.37 //
devo 'pi svayamāyātaḥ putradarśanalālasaḥ /
saha devyāṃkamāropya tato 'sya smeramānanam // 7.1,30.38 //
pītāmṛtamiva snehavivaśenāntarātmanā /
deveṣvapi ca paśyatsu vītarāgaistapasvibhiḥ // 7.1,30.39 //
svasya vakṣaḥsthale svairaṃ nartayitvā kumārakam /
anubhūya ca tatkrīḍāṃ saṃbhāvya ca parasparam // 7.1,30.40 //
stanyamājñāpayandevyāḥ pāyayitvāmṛtopamam /
tavāvatāro jagatāṃ hitāyetyanuśāsya ca // 7.1,30.41 //
svayandevaśca devī ca na tṛptimupajagmatuḥ /
tataḥ śakreṇa saṃdhāya bibhyatā tārakāsurāt // 7.1,30.42 //
kārayitvābhiṣekaṃ ca senāpatye divaukasām /
putramantarataḥ kṛtvā devena tripuradviṣā // 7.1,30.43 //
svayamaṃtarhitenaiva skandamindrādirakṣitam /
tacchaktyā krauñcabhedinyā yudhi kālāgnikalpayā // 7.1,30.44 //
cheditaṃ tārakasyāpi śiraśśakrabhiyā saha /
stutiṃ cakrurviśeṣeṇa haridhātṛmukhāḥ surāḥ // 7.1,30.45 //
tathā rakṣodhipaḥ sākṣādrāvaṇo balagarvitaḥ /
uddharansvabhujairdīrghaiḥ kailāsaṃ girimātmanaḥ // 7.1,30.46 //
tadāgo 'sahamānasya devadevasya śūlinaḥ /
padāṃguṣṭhaparispandānmamajja mṛdito bhuvi // 7.1,30.47 //
baṭoḥ kenacidarthena svāśritasya gatāyuṣaḥ /
tvarayāgatya devena pādāṃtaṃ gamitontakaḥ // 7.1,30.48 //
svavāhanamavijñāya vṛṣendraṃ vaḍavānalaḥ /
sagalagrahamānītastato 'styekodakaṃ jagat // 7.1,30.49 //
alokaviditaistaistairvṛttairānandasundaraiḥ /
aṃgahārasvasenedamasakṛccālitaṃ jagat // 7.1,30.50 //
śānta eva sadā sarvamanugṛhṇāti cecchivaḥ /
sarvāṇi pūrayedeva kathaṃ śaktena mocayet // 7.1,30.51 //
anādikarma vaicitryamapi nātra niyāmakam /
kāraṇaṃ khalu karmāpi bhavedīśvarakāritam // 7.1,30.52 //
kimatra bahunoktena nāstikyaṃ hetukārakam /
yathā hyāśu nivarteta tathā kathaya māruta // 7.1,30.53 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe śivatattvapraśno nāma triṃśo 'dhyāyaḥ
vāyuruvāca /
sthane saṃśayitaṃ viprā bhavadbhirhetucoditaiḥ /
jijñāsā hi na nāstikyaṃ sādhayetsādhubuddhiṣu // 7.1,31.1 //
pramaṇamatra vakṣyāmi satāmmohanivartakam /
asatāṃ tvanyathābhāvaḥ prasādena vinā prabhoḥ // 7.1,31.2 //
śivasya paripūrṇasya parānugrahamantarā /
na kiṃcidapi kartavyamiti sādhu viniścitam // 7.1,31.3 //
svabhāva eva paryāptaḥ parānugrahakarmaṇi /
anyathā nissvabhavena na kimapyanugṛhyate // 7.1,31.4 //
paraṃ sarvamanugrāhyaṃ paśupāśātmakaṃ jagat /
parasyānugrahārthaṃ tu patyurājñāsamanvayaḥ // 7.1,31.5 //
patirājñāpakaḥ sarvamanugṛhṇāti sarvadā /
tadarthamarthasvīkāre parataṃtraḥ kathaṃ śivaḥ // 7.1,31.6 //
anugrāhyanapekṣo 'sti na hi kaścidanugrahaḥ /
ataḥ svātantryaśabdārthānanapekṣatvalakṣaṇaḥ // 7.1,31.7 //
etatpunaranugrāhyaṃ parataṃtraṃ tadiṣyate /
anugrahādṛte tasya bhuktimuktyorananvayāt // 7.1,31.8 //
mūrtātmano 'pyanugrāhyā śivājñānanivartanāt /
ajñānādhiṣṭhitaṃ śambhorna kiṃcidiha vidyate // 7.1,31.9 //
yenopalabhyate 'smābhissakalenāpi niṣkalaḥ /
sa mūrtyātmā śivaḥ śaivamūrtirityupacaryate // 7.1,31.10 //
na hyasau niṣkalaḥ sākṣācchivaḥ paramakāraṇam /
sākāreṇānubhāvena kenāpyanupalakṣitaḥ // 7.1,31.11 //
pramāṇagamyatāmātraṃ tatsvabhāvopapādakam /
na tāvatātropekṣādhīrupalakṣaṇamaṃtarā // 7.1,31.12 //
ātmopamolvaṇaṃ sākṣānmūrtireva hi kācana /
śivasya mūrtirmūrtyātmā parastasyopalakṣaṇam // 7.1,31.13 //
yathā kāṣṭheṣvanārūḍho na vahnirupalabhyate /
evaṃ śivo 'pi mūrtyātmanyanārūḍha iti sthitiḥ // 7.1,31.14 //
yathāgnimānayetyukte jvalatkāṣṭhādṛte svayam /
nāgnirānīyate tadvatpūjyo mūrtyātmanā śivaḥ // 7.1,31.15 //
ata eva hi pūjādau mūrtyātmaparikalpanam /
mūrtyātmani kṛtaṃ sākṣācchiva eva kṛtaṃ yataḥ // 7.1,31.16 //
liṃgādāvapi tatkṛtyamarcāyāṃ ca viśeṣataḥ /
tattanmūrtyātmabhāvena śivo 'smābhirupāsyate // 7.1,31.17 //
yathānugṛhyate so 'pi mūrtyātmā pārameṣṭhinā /
tathā mūrtyātmaniṣṭhena śivena paśavo vayam // 7.1,31.18 //
lokānugrahaṇāyaiva śivena parameṣṭhinā /
sadāśivādayassarve mūrtyātmano 'pyadhiṣṭhitāḥ // 7.1,31.19 //
ātmanāmeva bhogāya mokṣāya ca viśeṣataḥ /
tattvātattvasvarūpeṣu mūrtyātmasu śivānvayaḥ // 7.1,31.20 //
bhogaḥ karmavipākātmā sukhaduḥkhātmako mataḥ /
na ca karma śivo 'stīti tasya bhogaḥ kimātmakaḥ // 7.1,31.21 //
sarvaṃ śivo 'nugṛhṇāti na nigṛhṇāti kiṃcana /
nigṛhṇatāṃ tu ye doṣāśśive teṣāmasaṃbhavāt // 7.1,31.22 //
ye punarnigrahāḥ kecidbrahmādiṣu nidarśitāḥ /
te 'pi lokahitāyaiva kṛtāḥ śrīkaṇṭhamūrtinā // 7.1,31.23 //
brahmāṇḍasyādhipatyaṃ hi śrīkaṇṭhasya na saṃśayaḥ /
śrīkaṇṭhākhyāṃ śivo mūrtiṃ krīḍatīmadhitiṣṭhati // 7.1,31.24 //
sadoṣā eva devādyā nigṛhītā yathoditam /
tatastepi vipāpmānaḥ prajāścāpi gatajvarāḥ // 7.1,31.25 //
nigraho 'pi svarūpeṇa viduṣāṃ na jugupsitaḥ /
ata eva hi daṇḍyeṣu daṇḍo rājñāṃ praśasyate // 7.1,31.26 //
yatsiddhirīśvaratvena kāryavargasya kṛtsnaśaḥ /
na sa cedīśatāṃ kuryājjagataḥ kathamīśvaraḥ // 7.1,31.27 //
īśecchā ca vidhātṛtvaṃ vidherājñāpanaṃ param /
ājñāvaśyamidaṃ kuryānna kuryāditi śāsanam // 7.1,31.28 //
tacchāsanānuvartitvaṃ sādhubhāvasya lakṣaṇam /
viparītasamādhoḥ syānna sarvaṃ tattu dṛśyate // 7.1,31.29 //
sādhu saṃrakṣaṇīyaṃ cedvinivartyamasādhu yat /
nivartate ca sāmāderaṃte daṇḍo hi sādhanam // 7.1,31.30 //
hitārthalakṣaṇaṃ cedaṃ daṇḍāntamanuśāsanam /
ato yadviparītaṃ tadahitaṃ saṃpracakṣate // 7.1,31.31 //
hite sadā niṣaṇṇānāmīśvarasya nidarśanam /
sa kathaṃ duṣyate sadbhirasatāmeva nigrahāt // 7.1,31.32 //
ayuktakāriṇo loke garhaṇīyāvivekitā /
yadudvejayate lokantadayuktaṃ pracakṣate // 7.1,31.33 //
sarvo 'pi nigraho loke na ca vidveṣapūrvakaḥ /
na hi dveṣṭi pitā putraṃ yo nigṛhyāti śikṣayet // 7.1,31.34 //
mādhyasthenāpi nigrāhyānyo nigṛhṇāti mārgataḥ /
tasyāpyavaśyaṃ yatkiṃcinnairghṛṇyamanuvartate // 7.1,31.35 //
anyathā na hinastyeva sadoṣānapyasau parān /
hinasti cāyamapyajñānparaṃ mādhyasthyamācaran // 7.1,31.36 //
tasmādduḥkhātmikāṃ hiṃsāṃ kurvāṇo yaḥ sanirghṛṇaḥ /
iti nirbaṃdhayaṃtyeke niyamo neti cāpare // 7.1,31.37 //
nidānajñasya bhiṣajo rugṇo hiṃsāṃ prayuṃjataḥ /
na kiṃcidapi nairghṛṇyaṃ ghṛṇaivātra prayojikā // 7.1,31.38 //
ghṛṇāpi na guṇāyaiva hiṃsreṣu pratiyogiṣu /
tādṛśeṣu ghṛṇī bhrāntyā ghṛṇāntaritanirghṛṇaḥ // 7.1,31.39 //
upekṣāpīha doṣāha rakṣyeṣu pratiyogiṣu /
śaktau satyāmupekṣāto rakṣyassadyo vipadyate // 7.1,31.40 //
sarpasyā ' 'syagatampaśyanyastu rakṣyamupekṣate /
doṣābhāsānsamutprekṣya phalataḥ so 'pi nirghṛṇaḥ // 7.1,31.41 //
tasmād ghṛṇā guṇāyaiva sarvatheti na saṃmatam /
saṃmataṃ prāptakāmitvaṃ sarvaṃ tvanyadasammatam // 7.1,31.42 //
mūrtyātmasvapi rāgādyā doṣāḥ santyeva vastutaḥ /
tathāpi teṣāmevaite na śivasya tu sarvathā /
agnāvapi samāviṣṭaṃ tāmraṃ khalu sakālikam // 7.1,31.43 //
iti nāgnirasau duṣyettāmrasaṃsargakāraṇāt /
nāgneraśucisaṃsargādaśucitvamapekṣate // 7.1,31.44 //
aśucestvagnisaṃyogācchucitvamapi jāyate /
evaṃ śodhyātmasaṃsargānna hyaśuddhaḥ śivo bhavet // 7.1,31.45 //
śivasaṃsargatastveṣa śodhyātmaiva hi śudhyati /
ayasyagnau samāviṣṭe dāho 'gnereva nāyasaḥ // 7.1,31.46 //
mūrtātmanyevamaiśvaryamīśvarasyaiva nātmanām /
na hi kāṣṭhaṃ jvalatyūrdhvamagnireva jvalatyasau // 7.1,31.47 //
kāṣṭhasyāṃgāratā nāgnerevamatrāpi yojyatām /
ata eva jagatyasminkāṣṭhapāṣāṇamṛtsvapi // 7.1,31.48 //
śivāveśavaśādeva śivatvamupacaryate /
maitryādayo guṇā gauṇāstasmātte bhinnavṛttayaḥ // 7.1,31.49 //
tairguṇairuparaktānāṃ doṣāya ca guṇāya ca /
yattu gauṇamagauṇaṃ ca tatsarvamanugṛhṇataḥ /
na guṇāya na doṣāya śivasya guṇavṛttayaḥ // 7.1,31.50 //
na cānugrahaśabdārthaṃ gauṇamāhurvipaścitaḥ /
saṃsāramocanaṃ kiṃ tu śaivamājñāmayaṃ hitam // 7.1,31.51 //
hitaṃ tadājñākaraṇaṃ yaddhitaṃ tadanugrahaḥ /
sarvaṃ hite niyuñjāvaḥ sarvānugrahakārakaḥ // 7.1,31.52 //
yastūpakāraśabdārthastamapyāhuranugraham /
tasyāpi hitarūpatvācchivaḥ sarvopakārakaḥ // 7.1,31.53 //
hite sadā niyuktaṃ tu sarvaṃ cidacidātmakam /
svabhāvapratibandhaṃ tatsamaṃ na labhate hitam // 7.1,31.54 //
yathā vikāsayatyeva raviḥ padmāni bhānubhiḥ /
samaṃ na vikasantyeva svasvabhāvānurodhataḥ // 7.1,31.55 //
svabhāvo 'pi hi bhāvānāṃ bhāvino 'rthasya kāraṇam /
na hi svabhāvo naśyantamarthaṃ kartṛṣu sādhayet // 7.1,31.56 //
suvarṇameva nāṃgāraṃ drāvayatyagnisaṃgamaḥ /
evaṃ pakvamalāneva mocayenna śivaparān // 7.1,31.57 //
yadyathā bhavituṃ yogyaṃ tattathā na bhavetsvayam /
vinā bhāvanayā kartā svatantrassantato bhavet // 7.1,31.58 //
svabhāvavimalo yadvatsarvānugrāhakaśśivaḥ /
svabhāvamalināstadvadātmano jīvasaṃjñitāḥ // 7.1,31.59 //
anyathā saṃsarantyete niyamānna śivaḥ katham /
karmamāyānubandhosya saṃsāraḥ kathyate budhaiḥ // 7.1,31.60 //
anubandho 'yamasyaiva na śivasyeti hetumān /
sa heturātmanāmeva nijo nāgantuko malaḥ // 7.1,31.61 //
āgantukatve kasyāpi bhāvyaṃ kenāpi hetunā /
yo 'yaṃ heturasāvekastvavicitrasvabhāvataḥ // 7.1,31.62 //
ātmatāyāḥ samatve 'pi baddhā muktāḥ pare yataḥ /
baddheṣveva punaḥ kecillayabhogādhikārataḥ // 7.1,31.63 //
jñānaiśvaryādivaiṣamyaṃ bhajante sottarādharāḥ /
kecinmūrtyātmatāṃ yānti kecidāsannagocarāḥ // 7.1,31.64 //
mūrtyātmasu śivāḥ kecidadhvanāṃ mūrdhasu sthitāḥ /
madhye maheśvarā rudrāstvarvācīnapade sthitāḥ // 7.1,31.65 //
āsanne 'pi ca māyāyāḥ parasmātkāraṇāttrayam /
tatrāpyātmā sthito 'dhastādantarātmā ca madhyataḥ // 7.1,31.66 //
parastātparamātmeti brahmaviṣṇumaheśvarāḥ /
vartante vasavaḥ kecitparamātmapadāśrayāḥ // 7.1,31.67 //
antarātmapade kecitkecidātmapade tathā /
śāntyatītapade śaivāḥ śānte māheśvare tataḥ // 7.1,31.68 //
vidyāyāntu yathā raudrāḥ pratiṣṭhāyāṃ tu vaiṣṇavāḥ /
nivṛttau ca tathātmāno brahmā brahmāṃgayonayaḥ // 7.1,31.69 //
devayonyaṣṭakaṃ mukhyaṃ mānuṣyamatha madhyamam /
pakṣyādayo 'dhamāḥ pañcayonayastāścaturdaśa // 7.1,31.70 //
uttarādharabhāvo 'pi jñeyassaṃsāriṇo malaḥ /
yathāmabhāvo muktasya pūrvaṃ paścāttu pakvatā // 7.1,31.71 //
malo 'pyāmaśca pakvaśca bhavetsaṃsārakāraṇam /
āme tvadharatā puṃsāṃ pakve tūttaratā kramāt // 7.1,31.72 //
paśvātmānastridhābhinnā ekadvitrimalāḥ kramāt /
atrottarā ekamalā dvimalā madhyamā matāḥ /
trimalāstvadhamā jñeyā yathottaramadhiṣṭhitāḥ // 7.1,31.73 //
trimalānadhitiṣṭhaṃti dvimalaikamalāḥ kramāt /
itthamaupādhiko bhedo viśvasya parikalpitaḥ // 7.1,31.74 //
ekadvitrimalānsarvāñchiva eko 'dhitiṣṭhati /
aśivātmakamapyetacchivenādhiṣṭhitaṃ yathā // 7.1,31.75 //
arudrātmakamityevaṃ rudrairjagadadhiṣṭhitam /
aṇḍāntā hi mahābhūmiśśatarudrādyadhiṣṭhitā // 7.1,31.76 //
māyāntamantarikṣaṃ tu hyamareśādibhiḥ kramāt /
aṃguṣṭhamātraparyantaissamaṃtātsaṃtataṃ tatam // 7.1,31.77 //
mahāmāyāvasānā dyaurvāyvādyairbhuvanādhipaiḥ /
anāśritāntairadhvāntarvartibhissamadhiṣṭhitāḥ // 7.1,31.78 //
te hi sākṣāddiviṣadastvantarikṣasadastathā /
pṛthivīpada ityevaṃ devā devavrataiḥ stutā // 7.1,31.79 //
evantribhirmalairāmaiḥ pakvaireva pṛthakpṛthak /
nidānabhūtaissaṃsārarogaḥ puṃsāṃ pravartate // 7.1,31.80 //
asya rogasya bhaiṣajyaṃ jñānameva na cāparam /
bhiṣagājñāpakaḥ śambhuśśivaḥ paramakāraṇam // 7.1,31.81 //
aduḥkhenā 'pi śakto 'sau paśūnmocayituṃ śivaḥ /
kathaṃ duḥkhaṃ karotīti nātra kāryā vicāraṇā // 7.1,31.82 //
duḥkhameva hi sarvo 'pi saṃsāra iti niścitam /
kathaṃ duḥkhamaduḥkhaṃ syātsvabhāvo hyaviparyayaḥ // 7.1,31.83 //
na hi rogī hyarogī syādbhiṣagbhaiṣajyakāraṇāt /
rogārtaṃ tu bhiṣagrogādbhaiṣajaissukhamuddharet // 7.1,31.84 //
evaṃ svabhāvamalinānsvabhāvādduḥkhinaḥ paśūn /
svājñauṣadhavidhānena duḥkhānmocayate śivaḥ // 7.1,31.85 //
na bhiṣakkāraṇaṃ roge śivaḥ saṃsārakāraṇam /
ityetadapi vaiṣamyaṃ na doṣāyāsya kalpate // 7.1,31.86 //
duḥkhe svabhāvasaṃsiddhe kathantatkāraṇaṃ śivaḥ /
svābhāviko malaḥ puṃsāṃ sa hi saṃsārayatyamūn // 7.1,31.87 //
saṃsārakāraṇaṃ yattu malaṃ māyādyacetanam /
tatsvayaṃ na pravarteta śivasānnidhyamantarā // 7.1,31.88 //
yathā maṇirayaskāṃtassānnidhyādupakārakaḥ /
ayasaścalatastadvacchivo 'pyasyeti sūrayaḥ // 7.1,31.89 //
na nivartayituṃ śakyaṃ sānnidhyaṃ sadakāraṇam /
adhiṣṭhātā tato nityamajñāto jagataśśivaḥ // 7.1,31.90 //
na śivena vinā kiṃcitpravṛttamiha vidyate /
tatpreritamidaṃ sarvaṃ tathāpi na sa muhyati // 7.1,31.91 //
śaktirājñātmikā tasya niyantrī viśvatomukhī /
tayā tatamidaṃ śaśvattathāpi sa na duṣyati // 7.1,31.92 //
anidaṃ prathamaṃ sarvamīśitavyaṃ sa īśvaraḥ /
īśanācca tadīyājñā tathāpi sa na duṣyati // 7.1,31.93 //
yo 'nyathā manyate mohātsa vinaṣyati durmatiḥ /
tacchaktivaibhavādeva tathāpi sa na duṣyati // 7.1,31.94 //
etasminnaṃtare vyomnaḥ śrutāḥ vāgarīriṇī /
satyamomamṛtaṃ saumyamityāvirabhavatsphuṭam // 7.1,31.95 //
tato hṛṣṭatarāḥ sarve vinaṣṭāśeṣasaṃśayāḥ /
munayo vismayāviṣṭāḥ preṇemuḥ pavanaṃ prabhum // 7.1,31.96 //
tathā vigatasandehānkṛtvāpi pavano munīn /
naite pratiṣṭhitajñānā iti matvaivamabravīt // 7.1,31.97 //
vāyuruvācva parokṣamaparokṣaṃ ca dvividhaṃ jñānamiṣyate /
parokṣamasthiraṃ prāhuraparokṣaṃ tu susthiram // 7.1,31.98 //
hetūpadeśagamyaṃ yattatparokṣaṃ pracakṣate /
aparokṣaṃ punaḥ śreṣṭhādanuṣṭhānādbhaviṣyati // 7.1,31.99 //
nāparokṣādṛte mokṣa iti kṛtvā viniścayam /
śreṣṭhānuṣṭhānasiddhyarthaṃ prayatadhvamatandritāḥ // 7.1,31.100 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe jñānopadeśo nāmaikatriṃśo 'dhyāyaḥ
ṛṣaya ūcuḥ /
kiṃ tacchreṣṭamanuṣṭhānaṃ mokṣo yenaparokṣitaḥ /
tattasya sādhanaṃ cādya vaktumarhasi māruta // 7.1,32.1 //
vāyuruvāca /
śaivo hi paramo dharmaḥ śreṣṭhānuṣṭhānaśabditaḥ /
yatrāparokṣo lakṣyeta sākṣānmokṣapradaḥ śivaḥ // 7.1,32.2 //
sa tu pañcavidho jñeyaḥ pañcabhiḥ parvabhiḥ kramāt /
kriyātapojapadhyānajñānātmabhiranuttaraiḥ // 7.1,32.3 //
taireva sottaraissiddho dharmastu paramo mataḥ /
parokṣamaparokṣaṃ ca jñānaṃ yatra ca mokṣadam // 7.1,32.4 //
paramo 'paramaścobhau dharmau hi śruticoditau /
dharmaśabdābhidheyerthe pramāṇaṃ śrutireva naḥ // 7.1,32.5 //
paramo yogaparyanto dharmaḥ śrutiśirogataḥ /
dharmastvaparamastadvadadhaḥ śrutimukhotthitaḥ // 7.1,32.6 //
apaśvātmādhikāratvādyo dharamaḥ paramo mataḥ /
sādhāraṇastato 'nyastu sarveṣāmadhikārataḥ // 7.1,32.7 //
sa cāyaṃ paramo dharmaḥ paradharmasya sādhanam /
dharmaśāstrādibhissamyak sāṃga evopabṛṃhitaḥ // 7.1,32.8 //
śaivo yaḥ paramo dharmaḥ śreṣṭhānuṣṭhānaśabditaḥ /
itihāsapurāṇābhyāṃ kathaṃcidupabṛṃhitaḥ // 7.1,32.9 //
śaivāgamaistu saṃpannaḥ sahāṃgopāṃvistaraḥ /
tatsaṃskārādhikāraiśca samyagevopabṛṃhitaḥ // 7.1,32.10 //
śaivāgamo hi dvividhaḥ śrauto 'śrautaśca saṃskṛtaḥ /
śrutisāramayaḥ śrautassvataṃtra itaro mataḥ // 7.1,32.11 //
svataṃtro daśadhā pūrvaṃ tathāṣṭādaśadhā punaḥ /
kāmikādisamākhyābhissiddhaḥ siddhāntasaṃjñitaḥ // 7.1,32.12 //
śrutisāramayo yastu śatakoṭipravistaraḥ /
paraṃ pāśupataṃ yatra vrataṃ jñānaṃ ca kathyate // 7.1,32.13 //
yugāvarteṣu śiṣyeta yogācāryasvarūpiṇā /
tatratatrāvatīrṇena śivenaiva pravartyate // 7.1,32.14 //
saṃkṣipyāsya pravaktāraścatvāraḥ paramarṣaya /
rururdadhīco 'gastyaśca upamanyurmahāyaśāḥ // 7.1,32.15 //
te ca pāśupatā jñeyāssaṃhitānāṃ pravartakāḥ /
tatsaṃtatīyā guravaḥ śataśo 'tha sahasraśaḥ // 7.1,32.16 //
tatroktaḥ paramo dharmaścaryādyātmā caturvidhaḥ /
teṣu pāśupato yogaḥ śivaṃ pratyakṣayeddṛḍham // 7.1,32.17 //
tasmācchreṣṭhamanuṣṭhānaṃ yogaḥ pāśupato mataḥ /
tatrāpyupāyako yukto brahmaṇā sa tu kathyate // 7.1,32.18 //
nāmāṣṭakamayo yogaśśivena parikalpitaḥ /
tena yogena sahasā śaivī prajñā prajāyate // 7.1,32.19 //
prajñayā paramaṃ jñānamacirāllabhate sthiram /
prasīdati śivastasya yasya jñānaṃ pratiṣṭhitam // 7.1,32.20 //
prasādātparamo yogo yaḥ śivaṃ cāparokṣayet /
śivāparokṣātsaṃsārakāraṇena viyujyate // 7.1,32.21 //
tataḥ syānmuktasaṃsāro muktaḥ śivasamo bhavet /
brahmaprokta ityupāyaḥ sa eva pṛthagucyate // 7.1,32.22 //
śivo maheśvaraścaiva rudro viṣṇuḥ pitāmahaḥ /
saṃsāravaidyaḥ sarvajñaḥ paramātmeti mukhyataḥ // 7.1,32.23 //
nāmāṣṭakamidaṃ mukhyaṃ śivasya pratipādakam /
ādyantu pañcakaṃ jñeyaṃ śāntyatītādyanukramāt // 7.1,32.24 //
saṃjñā sadāśivādīnāṃ pañcopādhiparigrahāt /
upādhivinivṛttau tu yathāsvaṃ vinivartate // 7.1,32.25 //
padameva hi tannityamanityāḥ padinaḥ smṛtāḥ /
padānāṃ pratikṛttau tu mucyante padino yataḥ // 7.1,32.26 //
parivṛttyantare bhūyastatpadaprāptirucyate /
ātmāntarābhidhānaṃ syādyadādyaṃ nāma pañcakam // 7.1,32.27 //
anyattu tritayaṃ nāmnāmupādānādiyogataḥ /
trividhopādhivacanācchiva evānuvartate // 7.1,32.28 //
anādimalasaṃśleṣaḥ prāgabhāvātsvabhāvataḥ /
atyaṃtaṃ pariśuddhātmetyato 'yaṃ śiva ucyate // 7.1,32.29 //
athavāśeṣakalyāṇaguṇaikadhana īśvaraḥ /
śiva ityucyate sadbhiśśivatattvārthavādibhiḥ // 7.1,32.30 //
trayoviṃśatitattvebhyaḥ prakṛtirhi parā matā /
prakṛtestu paraṃ prāhuḥ puruṣaṃ pañcaviṃśakam // 7.1,32.31 //
yaṃ vedādau svaraṃ prāhurvācyavācakabhāvataḥ /
vedaikavedyayāthātmyādvedānte ca pratiṣṭhitaḥ // 7.1,32.32 //
tasya prakṛtilīnasya yaḥ parassa maheśvaraḥ /
tadadhīnapravṛttitvātprakṛteḥ puruṣasya ca // 7.1,32.33 //
athavā triguṇaṃ tattvamupeyamidamavyayam /
māyāntu prakṛtiṃ vidyānmāyinaṃ tu maheśvaram // 7.1,32.34 //
māyāvikṣobhako 'naṃto maheśvarasamanvayāt /
kālātmā paramātmādiḥ sthūlaḥ sūkṣmaḥ prakīrtitaḥ // 7.1,32.35 //
rudduḥkhaṃ duḥkhaheturvā tadrāvayati naḥ prabhuḥ /
rudra ityucyate sadbhiḥ śivaḥ paramakāraṇam // 7.1,32.36 //
tattvādibhūtaparyantaṃ śarīrādiṣvatandritaḥ /
vyāpyādhitiṣṭhati śivastato rudra itastataḥ // 7.1,32.37 //
jagataḥ pitṛbhūtānāṃ śivo mūrtyātmanāmapi /
pitṛbhāvena sarveṣāṃ pitāmaha udīritaḥ // 7.1,32.38 //
nidānajño yathā vaidyo rogasya vinivartakaḥ /
upāyairbheṣajaistadvallayabhogādhikārataḥ // 7.1,32.39 //
saṃsārasyeśvaro nityaṃ samūlasya nivartakaḥ /
saṃsāravaidya ityuktaḥ sarvatattvārthavedibhiḥ // 7.1,32.40 //
daśārthajñānasiddhyarthamindriyeṣveṣu satsvapi /
trikālabhāvino bhāvānsthūlānsūkṣmānaśeṣataḥ // 7.1,32.41 //
aṇavo naiva jānanti māyayaiva malāvṛtāḥ /
asatsvapi ca sarveṣu sarvārthajñānahetuṣu // 7.1,32.42 //
yadyathāvasthitaṃ vastu tattathaiva sadāśivaḥ /
ayatnenaiva jānāti tasmātsarvajña ucyate // 7.1,32.43 //
sarvātmā paramairebhirguṇairnityasamanvayāt /
svasmātparātmavirahātparamātmā śivaḥ svayam // 7.1,32.44 //
nāmāṣṭakamidaṃ caiva labdhvācāryaprasādataḥ /
nivṛttyādikalāgranthiṃ śivādyaiḥ pañcanāmabhiḥ // 7.1,32.45 //
yathāsvaṃ kramaśaśchitvā śodhayitvā yathāguṇam /
guṇitaireva soddhātairaniruddhairathāpi vā // 7.1,32.46 //
hṛtkaṇṭhatālubhrūmadhyabrahmarandhrasamanvitām /
chittvā paryaṣṭakākāraṃ svātmānaṃ ca suṣumṇayā // 7.1,32.47 //
dvādaśāṃtaḥsthitasyendornītvopari śivaujasi /
saṃhṛtyaṃ vadanaṃ paścādyathāsaṃskaraṇaṃ layāt // 7.1,32.48 //
śāktenāmṛtavarṣeṇa saṃsiktāyāṃ tanau punaḥ /
avatārya svamātmānamamṛtātmākṛtiṃ hṛdi // 7.1,32.49 //
dvādaśāṃtaḥsthitasyendoḥ parastācchvetapaṃkaje /
samāsīnaṃ mahādevaṃ śaṃkarambhaktavatsalam // 7.1,32.50 //
ardhanārīśvaraṃ devaṃ nirmalaṃ madhurākṛtim /
śuddhasphaṭikasaṃkāśaṃ prasannaṃ śītaladyutim // 7.1,32.51 //
dhyātvā hi mānase devaṃ svasthacitto 'tha mānavaḥ /
śivanāmāṣṭakenaiva bhāvapuṣpaissamarcayet // 7.1,32.52 //
abhyarcanānte tu punaḥ prāṇānāyamya mānavaḥ /
samyakcittaṃ samādhāya śārvaṃ nāmāṣṭakaṃ japet // 7.1,32.53 //
nābhau cāṣṭāhutīrhutvā pūrṇāhutyā namastataḥ /
aṣṭapuṣpapradānena kṛtvābhyarcanamaṃtimam // 7.1,32.54 //
nivedayetsvamātmānaṃ culukodakavartmanā /
evaṃ kṛtvā cirādeva jñānaṃ pāśupataṃ śubham // 7.1,32.55 //
labhate tatpratiṣṭhāṃ ca vṛttaṃ cānuttamaṃ tathā /
yogaṃ ca paramaṃ labdhvā mucyate nātra saṃśayaḥ // 7.1,32.56 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe śreṣṭhānuṣṭhānavarṇanaṃ nāma dvātriṃśo 'dhyāyaḥ
ṛṣaya ūcuḥ /
bhagavañchrotumicchāmo vrataṃ pāśupataṃ param /
brahmādayo 'pi yatkṛtvā sarve pāśupatāḥ smṛtāḥ // 7.1,33.1 //
vāyuruvāca /
rahasyaṃ vaḥ pravakṣyāmi sarvapāpanikṛntanam /
vrataṃ pāśupataṃ śrautamatharvaśirasi śrutam // 7.1,33.2 //
kālaścaitrī paurṇamāsī deśaḥ śivaparigrahaḥ /
kṣetrārāmādyaraṇyaṃ vā praśastaśśubhalakṣaṇaḥ // 7.1,33.3 //
tatra pūrvaṃ trayodaśyāṃ susnātaḥ sukṛtāhnikaḥ /
anujñāpya svamācāryaṃ saṃpūjya praṇipatya ca // 7.1,33.4 //
pūjāṃ vaiśeṣikīṃ kṛtvā śuklāṃbaradharaḥ svayam /
śuklayajñopavītī ca śuklamālyānulepanaḥ // 7.1,33.5 //
darbhāsane samāsīno darbhamuṣṭiṃ pragṛhya ca /
prāṇāyāmatrayaṃ kṛtvā prāṅmukho vāpyudaṅmukhaḥ /
dhyātvā devaṃ ca devīṃ ca tadvijñāpanavartmanā // 7.1,33.6 //
vratametatkaromīti bhavetsaṃkalpya dīkṣitaḥ /
yāvaccharīrapātaṃ vā dvādaśābdamathāpi vā // 7.1,33.7 //
tadardhaṃ vā tadardhaṃ vā māsadvādaśakaṃ tu vā /
tadardhaṃ vā tadardhaṃ vā māsamekamathāpi vā // 7.1,33.8 //
dinadvādaśakaṃ vā 'tha dinaṣaṭkamathāpi vā /
tadardhaṃ dinamekaṃ vā vratasaṃkalpanāvadhi // 7.1,33.9 //
agnimādhāya vidhivadvirajāhomakāraṇāt /
hutvājyena samidbhiśca caruṇā ca yathākramam // 7.1,33.10 //
pūrṇāmāpūrya tāṃ bhūyastattvānāṃ śuddhimuddiśan /
juhuyānmūlamantreṇa taireva samidādibhiḥ // 7.1,33.11 //
tattvānyetāni maddehe śuddhyaṃtām 1ityanusmaran /
pañcabhūtāni tanmātrāḥ pañcakarmendriyāṇi ca // 7.1,33.12 //
jñānakarmavibhedena pañcakarmavibhāgaśaḥ /
tvagādidhātavassapta pañca prāṇādivāyavaḥ // 7.1,33.13 //
manobuddhirahaṃ khyātirguṇāḥ prakṛtipūruṣau /
rāgo vidyākale caiva niyatiḥ kāla eva ca // 7.1,33.14 //
māyā ca śuddhividyā ca maheśvarasadāśivau /
śaktiśca śivatattvaṃ ca tattvāni kramaśo viduḥ // 7.1,33.15 //
mantraistu virajairhutvā hotāsau virajā bhavet /
śivānugrahamāsādya jñānavānsa hi jāyate // 7.1,33.16 //
atha gomayamādāya piṇḍīkṛtyābhimaṃtrya ca /
vinyasyāgnau ca samprokṣya dine tasminhaviṣyabhuk // 7.1,33.17 //
prabhāte tu caturdaśyāṃ kṛtvā sarvaṃ puroditam /
dine tasminnirāhāraḥ kālaṃ śeṣaṃ samāpayet // 7.1,33.18 //
prātaḥ parvaṇi cāpyevaṃ kṛtvā homā vasānataḥ /
upasaṃhṛtya rudrāgniṃ gṛhṇīyādbhasma yatnataḥ // 7.1,33.19 //
tataśca jaṭilo muṇḍī śikhaikajaṭa eva vā /
bhūtvā snātvā tato vītalajjaścetsyāddigambaraḥ // 7.1,33.20 //
api kāṣāyavasanaścarmacīrāmbaro 'tha vā /
ekāmbaro valkalī vā bhaveddaṇḍī ca mekhalī // 7.1,33.21 //
prakṣālya caraṇau paścāddvirācamyātmanastanum /
saṃkulīkṛtya tadbhasma virajānalasaṃbhavam // 7.1,33.22 //
agnirityādibhirmaṃtraiḥ ṣaḍbhirātharvaṇaiḥ kramāt /
vibhṛjyāṃgāni mūrdhādicaraṇāṃtāni taisspṛśet // 7.1,33.23 //
tatastena krameṇaiva samuddhṛtya ca bhasmanā /
sarvāṃgoddhūlanaṃ kuryātpraṇavena śivena vā // 7.1,33.24 //
tatastripuṇḍraṃ racayettriyāyuṣasamāhvayam /
śivabhāvaṃ samāgamya śivayogamathācaret // 7.1,33.25 //
kuryātstrisandhyamapyevametatpāśupataṃ vratam /
bhuktimuktipradaṃ caitatpaśutvaṃ vinivartayet // 7.1,33.26 //
tatpaśutvaṃ parityajya kṛtvā pāśupataṃ vratam /
pūjanīyo mahādevo liṃgamūrtissanātanaḥ // 7.1,33.27 //
padmamaṣṭadalaṃ haimaṃ navaratnairalaṃkṛtam /
karṇikākeśaropetamāsanaṃ parikalpayet // 7.1,33.28 //
vibhave tadabhāve tu raktaṃ sitamathāpi vā /
padmaṃ tasyāpyabhāve tu kevalaṃ bhāvanāmayam // 7.1,33.29 //
tatpadmakarṇikāmadhye kṛtvā liṃgaṃ kanīyasam /
sphīṭikaṃ pīṭhikopetaṃ pūjayedvidhivatkramāt // 7.1,33.30 //
pratiṣṭhāpya vidhānena talliṃgaṃ kṛtaśodhanam /
parikalpyāsanaṃ mūrtiṃ pañcavaktraprakārataḥ // 7.1,33.31 //
pañcagavyādibhiḥ pūrṇairyathāvibhavasaṃbhṛtaiḥ /
snāpayetkalaśaiḥ pūrṇairaṣṭāpadasamudbhavaiḥ // 7.1,33.32 //
gaṃdhadravyaissakarpūraiścandanādyaissakuṃkumaiḥ /
savedikaṃ samālipya liṃgaṃ bhūṣaṇabhūṣitam // 7.1,33.33 //
bilvapatraiśca padmaiśca raktaiḥ śvetaistathotpalaiḥ /
nīlotpalaistathānyaiśca puṣpaistaistaissugaṃdhibhiḥ // 7.1,33.34 //
puṇyaiḥ praśastaiḥ patraiśca citrairdūrvākṣatādibhiḥ /
samabhyarcya yathālābhaṃ mahāpūjāvidhānataḥ // 7.1,33.35 //
dhūpaṃ dīpaṃ tathā cāpi naivedyaṃ ca samādiśet /
nivedayitvā vibhave kalyāṇaṃ ca samācaret // 7.1,33.36 //
iṣṭāni ca viśiṣṭāni nyāyenopārjitāni ca /
sarvadravyāṇi deyāni vrate tasminviśeṣataḥ // 7.1,33.37 //
śrīpatrotpalapadmānāṃ saṃkhyā sāhasrikī matā /
pratyekamaparā saṃkhyā śatamaṣṭottaraṃ dvijāḥ // 7.1,33.38 //
tatrāpi ca viśeṣeṇa na tyajedbilvapatrakam /
haimamekaṃ paraṃ prāhuḥ padmaṃ padmasahasrakāt // 7.1,33.39 //
nīlotpalādiṣvapyetatsamānaṃ bilbapatrakaiḥ /
puṣpāntare na niyamo yathālābhaṃ nivedayet // 7.1,33.40 //
aṣṭāṅgamarghyamutkṛṣṭaṃ dhūpālepau viśeṣataḥ /
candanaṃ vāmadevākhye haritālaṃ ca pauruṣe // 7.1,33.41 //
īśāne bhasitaṃ kecidālepanamitīdṛśām /
na dhūpamiti manyante dhūpāntaravidhānataḥ /
sitāgurumaghorākhye mukhe kṛṣṇāguruṃ punaḥ // 7.1,33.42 //
pauruṣe guggulaṃ savye saumye saugaṃdhikaṃ mukhe /
īśāne 'pi hyuśīrādi deyāddhūpaṃ viśeṣataḥ // 7.1,33.43 //
śarkarāmadhukarpūrakapilāghṛtasaṃyutam /
caṃdanāgurukāṣṭhādyaṃ sāmānyaṃ saṃpracakṣate // 7.1,33.44 //
karpūravartirājyāḍhyā deyā dīpāvalistataḥ /
arghyamācamanaṃ deyaṃ prativaktramataḥ param // 7.1,33.45 //
prathamāvaraṇe pūjyo kramāddherambaṣaṇmukhau /
brahmāṃgāni tataścaiva prathamāvaraṇercite // 7.1,33.46 //
dvitīyāvaraṇe pūjyā vighneśāścakravartinaḥ /
tṛtīyāvaraṇe pūjyā bhavādyā aṣṭamūrtayaḥ // 7.1,33.47 //
mahādevādayastatra tathaikādaśamūrtayaḥ /
caturthāvaraṇe pūjyāḥ sarva eva gaṇeśvarāḥ // 7.1,33.48 //
bahireva tu padmasya pañcamāvaraṇe kramāt /
daśadikpatayaḥ pūjyāḥ sāstrāḥ sānucarāstathā // 7.1,33.49 //
brahmaṇo mānasāḥ putrāḥ sarve 'pi jyotiṣāṃ gaṇāḥ /
sarvā devyaśca devāśca sarve sarve ca khecarāḥ // 7.1,33.50 //
pātālavāsinaścānye sarve munigaṇā api /
yogino hi sakhāssarve pataṃgā mātarastathā // 7.1,33.51 //
kṣetrapālāśca sagaṇāḥ sarvaṃ caitaccarācaram /
pūjanīyaṃ śivaprītyā mattvā śaṃbhuvibhūtimat // 7.1,33.52 //
athāvaraṇapūjāṃte saṃpūjya parameśvaram /
sājyaṃ savyaṃ janaṃ hṛdyaṃ havirbhaktyā nivedayet // 7.1,33.53 //
mukhavāsādikaṃ dattvā tāmbūlaṃ sopadaṃśakam /
alaṃkṛtya ca bhūyo 'pi nānāpuṣpavibhūṣaṇaiḥ // 7.1,33.54 //
nīrājanāṃte vistīrya pūjāśeṣaṃ samāpayet /
caṣakaṃ sopakāraṃ ca śayanaṃ ca samarpayet // 7.1,33.55 //
candrasaṃkāśahāraṃ ca śayanīyaṃ samarpayet /
ādyaṃ nṛpocitaṃ hṛdyaṃ tatsarvamanurūpataḥ // 7.1,33.56 //
kṛtvā ca kārayitvā ca hitvā ca pratipūjanam /
stotraṃ vyapohanaṃ japtvā vidyāṃ pañcākṣarīṃ japet // 7.1,33.57 //
pradakṣiṇāṃ praṇāmaṃ ca kṛtvātmānaṃ samarpayet /
tataḥ purastāddevasya guruviprau ca pūjayet // 7.1,33.58 //
dattvārghyamaṣṭau puṣpāṇi devamudvāsya liṃgataḥ /
agneścāgniṃ susaṃyamya hyudvāsya ca tamapyuta // 7.1,33.59 //
pratyahaṃ ca janastvevaṃ kuryātsevāṃ puroditām /
tatastatsāmbujaṃ liṃgaṃ sarvopakaraṇānvitam // 7.1,33.60 //
samarpayetsvagurave sthāpayedvā śivālaye /
saṃpūjya ca gurūnviprānvratinaśca viśeṣataḥ // 7.1,33.61 //
bhaktāndvijāṃśca śaktaśceddīnānāthāṃśca toṣayet /
svayaṃ cānaśane śaktaḥ phalamūlāśane 'tha vā // 7.1,33.62 //
payovrato vā bhikṣāśī bhavedekāśanastathā /
naktaṃ yuktāśano nityaṃ bhūśayyānirataḥ śuciḥ // 7.1,33.63 //
bhasmaśāyī tṛṇeśāyī cīrājinadhṛto 'thavā /
brahmacaryavrato nityaṃ vratametatsamācaret // 7.1,33.64 //
arkavāre tathārdrāyāṃ pañcadaśyāṃ ca pakṣayoḥ /
aṣṭamyāṃ ca caturdaśyāṃ śaktastūpavasedapi // 7.1,33.65 //
pākhaṇḍipatitodakyāssūtakāntyajapūrvakān /
varjayetsarvayatnena manasā karmaṇā girā // 7.1,33.66 //
kṣamadānadayāsatyāhiṃsāśīlaḥ sadā bhavet /
saṃtuṣṭaśca praśāntaśca japadhyānaratastathā // 7.1,33.67 //
kuryāttriṣavaṇasnānaṃ bhasmasnānamathāpi vā /
pūjāṃ vaiśeṣikīṃ caiva manasā vacasā girā // 7.1,33.68 //
bahunātra kimuktena nācaredaśivaṃ vratī /
pramādāttu tathācāre nirūpya gurulāghave // 7.1,33.69 //
ucitāṃ niṣkṛtiṃ kuryātpūjāhomajapādibhiḥ /
āsamāptervratasyaivamācarenna pramādataḥ // 7.1,33.70 //
godānaṃ ca vṛṣotsargaṃ kuryātpūjāṃ ca saṃpadā /
bhaktaśca śivaprītyarthaṃ sarvakāmavivarjitaḥ // 7.1,33.71 //
sāmānyametatkathitaṃ vratasyāsya samāsataḥ /
pratimāsaṃ viśeṣaṃ ca pravadāmi yathāśrutam // 7.1,33.72 //
vaiśākhe vajraliṃgaṃ tu jyeṣṭhe mārakataṃ śubham /
āṣāḍhe mauktikaṃ vidyācchrāvaṇe nīlanirmitam // 7.1,33.73 //
māse bhādrapade caiva padmarāgamayaṃ param /
āśvine māsi vidyādvai liṃgaṃ gomedakaṃ varam // 7.1,33.74 //
kārtikyāṃ vaidrumaṃ liṃgaṃ vaidūryaṃ mārgaśīrṣake /
puṣparāgamayaṃ pauṣe māghe dyumaṇijantathā // 7.1,33.75 //
phālguṇe candrakāntotthaṃ caitre tadvyatyayo 'thavā /
sarvamāseṣu ratnānāmalābhe haimameva vā // 7.1,33.76 //
haimābhāve rājataṃ vā tāmrajaṃ śailajantathā /
mṛnmayaṃ vā yathālābhaṃ jātuṣaṃ cānyadeva vā // 7.1,33.77 //
sarvagaṃdhamayaṃ vātha liṃgaṃ kuryādyathāruci /
vratāvasānasamaye samācaritanityakaḥ // 7.1,33.78 //
kṛtvā vaiśeṣikīṃ pūjāṃ hutvā caiva yathā purā /
saṃpūjya ca tathācāryaṃ vratinaśca viśeṣataḥ // 7.1,33.79 //
deśikenāpyanujñātaḥ prāṅmukho vāpyudaṅmukhaḥ /
darbhāsano darbhapāṇiḥ prāṇāpānau niyamya ca // 7.1,33.80 //
japitvā śaktito mūlaṃ dhyātvā sāmbaṃ triyambakam /
anujñāpya yathāpūrvaṃ namaskṛtya kṛtāñjaliḥ // 7.1,33.81 //
samutsṛjāmi bhagavanvratametattvadājñayā /
ityuktvā liṃgamūlasthāndarbhānuttaratastyajet // 7.1,33.82 //
tato daṇḍajaṭācīramekhalā api cotsṛjet /
punarācamya vidhivatpañcākṣaramudīrayet // 7.1,33.83 //
yaḥ kṛtvātyaṃtikīṃ dīkṣāmādehāntamanākulaḥ /
vratametatprakurvīta sa tu vai naiṣṭhikaḥ smṛtaḥ // 7.1,33.84 //
so 'tyāśramī ca vijñeyo mahāpāśupatastathā /
sa eva tapatāṃ śreṣṭha sa eva ca mahāvratī // 7.1,33.85 //
na tena sadṛśaḥ kaścitkṛtakṛtyo mumukṣuṣu /
yo yatirnaiṣṭhiko jātastamāhurnaiṣṭhikottamam // 7.1,33.86 //
yo 'nvahaṃ dvādaśāhaṃ vā vratametatsamācaret /
so 'pi naiṣṭhikatulyaḥ syāttīvravratasamanvayāt // 7.1,33.87 //
ghṛtākto yaścaredetadvrataṃ vrataparāyaṇaḥ /
dvitraikadivasaṃ vāpi sa ca kaścana naiṣṭhikaḥ // 7.1,33.88 //
kṛtyamityeva niṣkāmo yaścaredvratamuttamam /
śivārpitātmā satataṃ na tena sadṛśaḥ kvacit // 7.1,33.89 //
bhasmacchanno dvijo vidvānmahāpātakasaṃbhavaiḥ /
pāpaissudāruṇaissadyo mucyate nātra saṃśayaḥ // 7.1,33.90 //
rudrāgniryatparaṃ vīryantadbhasma parikīrtitam /
tasmātsarveṣu kāleṣu vīryavānbhasmasaṃyutaḥ // 7.1,33.91 //
bhasmaniṣṭhasya naśyanti deṣā bhasmāgnisaṃgamāt /
bhasmasnānaviśuddhātmā bhasmaniṣṭha iti smṛtaḥ // 7.1,33.92 //
bhasmanā digdhasarvāṃgo bhasmadīptatripuṃḍrakaḥ /
bhasmasnāyī ca puruṣo bhasmaniṣṭha iti smṛtaḥ // 7.1,33.93 //
bhūtapretapiśāsāśca rogāścātīva dussahāḥ /
bhasmaniṣṭhasya sānnidhyādvidravaṃti na saṃśayaḥ // 7.1,33.94 //
bhāsanādbhāsitaṃ proktaṃ bhasma kalmaṣabhakṣaṇāt /
bhūtibhūtikarī caiva rakṣā rakṣākarī param // 7.1,33.95 //
kimanyadiha vaktavyaṃ bhasmamāhātmyakāraṇam /
vratī ca bhasmanā snātassvayaṃ devo maheśvaraḥ // 7.1,33.96 //
paramāstraṃ ca śaivānāṃ bhasmaitatpārameśvaram /
dhaumyāgrajasya tapasi vyāpado yannivāritāḥ // 7.1,33.97 //
tasmātsarvaprayatnena kṛtvā pāśupatavratam /
dhanavadbhasma saṃgṛhya bhasmasnānarato bhavet // 7.1,33.98 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe paśupativratavidhānavarṇanaṃ nāma trayastriṃśo 'dhyāyaḥ
ṛṣaya ūcuḥ /
dhaumyāgrajena śuśunā kṣīrārthaṃ hi tapaḥ kṛtam /
tasmāt kṣīrārṇavo dattastasmai devena śūlinā // 7.1,34.1 //
sa kathaṃ śiśuko lebhe śivaśāstrapravaktṛtām /
kathaṃ vā śivasadbhāvaṃ jñātvā tapasi niṣṭhitaḥ // 7.1,34.2 //
kathaṃ ca labdhavijñānastapaścaraṇaparvaṇi /
rudrāgneryatparaṃ vīryaṃ labhe bhasma svarakṣakam // 7.1,34.3 //
vāyuruvāca /
na hyeṣa śiśukaḥ kaścitprākṛtaḥ kṛtavāṃstapaḥ /
munivaryasya tanayo vyāghrapādasya dhīmataḥ // 7.1,34.4 //
janmāntareṇa saṃsiddhaḥ kenāpi khalu hetunā /
svapadapracyuto diṣṭyā prāpto munikumāratām // 7.1,34.5 //
mahādevaprasādasya bhāgyāpannasya bhāvinaḥ /
dugdhābhilāṣaprabhavadvāratāmagamattapaḥ // 7.1,34.6 //
ataḥ sarvagaṇeśatvaṃ kumāratvaṃ ca śāśvatam /
saha dugdhābdhinā tasmai pradadau śaṃkaraḥ svayam // 7.1,34.7 //
tasya jñānāgamopyasya prasādādeva śāṃkarāt /
kaumāraṃ hi paraṃ sākṣājjñānaṃ śaktimayaṃ viduḥ // 7.1,34.8 //
śivaśāstrapravaktṛtvamapi tasya hi tatkṛtam /
kumāro munito labdhajñānābdhiriva nandanaḥ // 7.1,34.9 //
dṛṣṭaṃ tu kāraṇaṃ tasya śivajñānasamanvaye /
svamātṛvacanaṃ sākṣācchokajaṃ kṣīrakāraṇāt // 7.1,34.10 //
kadācitkṣīramatyalpaṃ pītavānmātulāśrame /
īrṣayayā mātulasutaṃ saṃtṛptakṣīramuttamam // 7.1,34.11 //
pītvā sthitaṃ yathākāmaṃ dṛṣṭvā vai mātulātmajam /
upamanyurvyāghrapādiḥ prītyā provāca mātaram // 7.1,34.12 //
upamanyuruvāca /
mātarmātarmahābhāge mama dehi tapasvini /
gavyaṃ kṣīramatisvādu nālpamuṣṇaṃ pibāmyaham // 7.1,34.13 //
vāyuruvāca /
tacchrutvā putravacanaṃ tanmātā ca tapasvinī /
vyāghrapādasya mahiṣī duḥkhamāpattadā ca sā // 7.1,34.14 //
upalālyātha suprītyā putramāliṃgya sādaram /
duḥkhitā vilalāpātha smṛtvā nairdhanyamātmanaḥ // 7.1,34.15 //
smṛtvāsmṛtvā punaḥ kṣīramupamanyussa bālakaḥ /
dehi dehīti tāmāha rudranbhūyo mahādyutiḥ // 7.1,34.16 //
taddhaṭhaṃ sā parijñāya dvijapatnī tapasvinī /
śāntaye taddhaṭhasyātha śubhopāyamarīracat // 7.1,34.17 //
uñchavṛttyārjitānbījānsvayaṃ dṛṣṭvā ca sā tadā /
bījapiṣṭamathāloḍya toyena kalabhāṣiṇī // 7.1,34.18 //
ehyehi mama putreti sāmapūrvaṃ tatassutam /
āliṃgyādāya duḥkhārtā pradadau kṛtrimaṃ payaḥ // 7.1,34.19 //
pītvā ca kṛtrimaṃ kṣīraṃ mātrāṃ dattaṃ sa bālakaḥ /
naitatkṣīramiti prāha mātaraṃ cātivihvalaḥ // 7.1,34.20 //
duḥkhitā sā tadā prāha saṃprekṣyāghrāya mūrdhani /
samārjya netra putrasya karābhyāṃ kamalāyate // 7.1,34.21 //
jananyuvāca /
taṭinī ratnapūrṇāstāssvargapātālagocarāḥ /
bhāgyahīnā na paśyanti bhaktihīnāśca ye śive // 7.1,34.22 //
rājyaṃ svargaṃ ca mokṣaṃ ca bhojanaṃ kṣīrasaṃbhavam /
na labhante priyāṇyeṣāṃ na tuṣyati yadā śivaḥ // 7.1,34.23 //
bhavaprasādajaṃ sarvaṃ nānyaddevaprasādajam /
anyadeveṣu niratā duḥkhārtā vibhramanti ca // 7.1,34.24 //
kṣīraṃ tatra kuto 'smākaṃ vane nivasatāṃ sadā /
kva dugdhasādhanaṃ vatsa kva vayaṃ vanavāsinaḥ // 7.1,34.25 //
kṛtsnābhāvena dāridryānmayā te bhāgyahīnayā /
mithyādugdhamidaṃ dattampiṣṭamāloḍya vāriṇā // 7.1,34.26 //
tvaṃ mātulagṛhe svalpaṃ pītvā svādu payaḥ śṛtam /
jñātvā svādu tvayā pītaṃ tajjātīyamanusmaran // 7.1,34.27 //
dattaṃ na paya ityuktvā rudan duḥkhīkaroṣi mām /
prasādena vinā śaṃbho payastava na vidyate // 7.1,34.28 //
pādapaṃkajayostasya sāmbasya sagaṇasya ca /
bhaktyā samarpitaṃ yattatkāraṇaṃ sarvasampadām // 7.1,34.29 //
adhunā vasudosmābhirmahādevo na pūjitaḥ /
sakāmānāṃ yathākāmaṃ yathoktaphaladāyakaḥ // 7.1,34.30 //
dhanānyuddiśya nāsmābhiritaḥ prāgarcitaḥ śivaḥ /
ato daridrāssaṃjātā vayaṃ tasmānna te payaḥ // 7.1,34.31 //
pūrvajanmani yaddattaṃ śivamuddiśya vai sutaḥ /
tadeva labhyate nānyadviṣṇumuddiśya vā prabhum // 7.1,34.32 //
vāyuruvāca /
iti mātṛvacaḥ śrutvā tathyaṃ śokādisūcakam /
bālo 'pyanutapannaṃtaḥ pragalbhamidamabravīt // 7.1,34.33 //
upamanyuruvāca /
śokenālamito mataḥ sāṃbo yadyasti śaṃkaraḥ /
tyaja śokaṃ mahābhāge sarvaṃ bhadraṃ bhaviṣyati // 7.1,34.34 //
śṛṇu mātarvaco medya mahādevo 'sti cetkvacit /
cirādvā hyacirādvāpi kṣīrodaṃ sādhayāmyaham // 7.1,34.35 //
vāyuruvāca /
iti śrutvā vacastasya bālakasya mahāmateḥ /
praytuvāca /
tadā mātā suprasannā manasvinī // 7.1,34.36 //
mātovāca śubhaṃ vicāritaṃ tāta tvayā matprītivardhanam /
vilaṃbaṃ mā kathāstvaṃ hi bhaja sāṃbaṃ sadāśivam // 7.1,34.37 //
sarvasmādadhiko 'styeva śivaḥ paramakāraṇam /
tatkṛtaṃ hi jagatsarvaṃ brahmādyāstasya kiṃkarāḥ // 7.1,34.38 //
tatprasādakṛtaiśvaryā dāsāstasya vayaṃ prabhoḥ /
taṃ vinānyaṃ na jānīmaśśaṃkaraṃ lokaśaṃkaram // 7.1,34.39 //
anyāndevānparityajya karmaṇā manasā girā /
tameva sāṃbaṃ sagaṇaṃ bhaja bhāvapurassaram // 7.1,34.40 //
tasya devādhidevasya śivasya varadāyinaḥ /
sākṣānnamaśśivāyeti maṃtro 'yaṃ vācakaḥ smṛtaḥ // 7.1,34.41 //
saptakoṭimahāmaṃtrāḥ sarve sapraṇavāḥ pare /
tasminneva vilīyaṃte punastasmādvinirgatāḥ // 7.1,34.42 //
saprasādāśca te maṃtrāḥ svādhikārādyapekṣayā /
sarvādhikārastveko 'yaṃ maṃtra eveśvarājñayā // 7.1,34.43 //
yathā nikṛṣṭānutkṛṣṭānsarvānapyātmanaḥ śivaḥ /
kṣamate rakṣituṃ tadvanmaṃtro 'yamapi sarvadā // 7.1,34.44 //
prabalaśca tathā hyeṣa maṃtro mantrāntarādapi /
sarvarakṣākṣamo 'pyeṣa nāparaḥ kaścidiṣyate // 7.1,34.45 //
tasmānmantrāntarāṃstyaktvā pañcākṣaraparo bhava /
tasmiñjihvāṃtaragate na kiṃcidiha durlabham // 7.1,34.46 //
adhorāstraṃ ca śaivānāṃ rakṣāheturanuttamam /
tacca tatprabhavaṃ matvā tatparo bhava nānyathā // 7.1,34.47 //
bhasmedantu mayā labdhaṃ pitureva tavottamam /
virajānalasaṃsiddhaṃ mahāvyāpannivāraṇam // 7.1,34.48 //
maṃtraṃ ca te mayā dattaṃ gṛhāṇa madanujñayā /
anenaivāśu japtena rakṣā tava bhaviṣyati // 7.1,34.49 //
vāyuruvāca /
evaṃ mātrā samādiśya śivamastvityudīrya ca /
visṛṣṭastadvaco mūrdhni kurvanneva tadā muniḥ // 7.1,34.50 //
tāṃ praṇamyaivamuktvā ca tapaḥ kartuṃ pracakrame /
tamāha ca tadā mātā śubhaṃ kurvaṃtu te surāḥ // 7.1,34.51 //
anujñātastayā tatra tapastepe sa duścaram /
himavatparvataṃ prāpya vāyubhakṣaḥ samāhitaḥ // 7.1,34.52 //
aṣṭeṣṭakābhiḥ prasādaṃ kṛtvā liṃgaṃ ca mṛnmayam /
tatrāvāhya mahādevaṃ sāṃbaṃ sagaṇamavyayam // 7.1,34.53 //
bhaktyā pañcākṣareṇaiva putraiḥ puṣpairvanodbhavaiḥ /
samabhyarcya ciraṃ kālaṃ cacāra paramaṃ tapaḥ // 7.1,34.54 //
tatastapaścarattaṃ taṃ bālamekākinaṃ kṛśam /
upamanyuṃ dvijavaraṃ śivasaṃsaktamānasam // 7.1,34.55 //
purā marīcinā śaptāḥ kecinmunipiśācakāḥ /
saṃpīḍya rākṣasairbhāvaistapasovighnamācaran // 7.1,34.56 //
sa ca taiḥ pīḍyamāno 'pi tapaḥ kurvankathañcana /
sadā namaḥ śivāyeti krośati smārtanādavat // 7.1,34.57 //
tannādaśravaṇādeva tapaso vighnakāriṇaḥ /
te taṃ bālaṃ samutsṛjya munayassamupācaran // 7.1,34.58 //
tapasā tasya viprasya copamanyormahātmanaḥ /
carācaraṃ ca munayaḥ pradīpitamabhūjjagat // 7.1,34.59 //
||iti śrīśivamahāpurāṇe saptamyāṃ vāyavīyasaṃhitāyāṃ pūrvakhaṇḍe upamanyutapovarṇanaṃ nāma catustriṃśo 'dhyāyaḥ
vāyuruvāca /
atha sarve pradīptāṃgā vaikuṇṭhaṃ prayayurdrutam /
praṇamyāhuśca tatsarvaṃ haraye devasattamāḥ // 7.1,35.1 //
śrutvā teṣāṃ tadā vākyaṃ bhagavānpuruṣottamaḥ /
kimidantviti saṃcintya jñātvā tatkāraṇaṃ ca saḥ // 7.1,35.2 //
jagāma mandaraṃ tūrṇaṃ maheśvaradidṛkṣayā /
dṛṣṭvā devaṃ praṇamyaivaṃ provāca sukṛtāṃjaliḥ // 7.1,35.3 //
viṣṇuruvāca /
bhagavanbrāhmaṇaḥ kaścidupamanyuriti śrutaḥ /
kṣīrārthamadahatsarvaṃ tapasā tannivāraya // 7.1,35.4 //
vāyuruvāca /
iti śrutvā vaco viṣṇoḥ prāha devo maheśvaraḥ /
śiśuṃ nivārayiṣyāmi tattvaṃ gaccha svamāśramam // 7.1,35.5 //
tacchrutvā śaṃbhuvacanaṃ sa viṣṇurdevavallabhaḥ /
jagāmāśvāsya tānsarvānsvalokamamarādikān // 7.1,35.6 //
etasminnaṃtare devaḥ pinākī parameśvaraḥ /
śakrasya rūpamāsthāya gantuṃ cakre matiṃ tataḥ // 7.1,35.7 //
atha jagāma munestu tapovanaṃ gajavareṇa sitena sadāśivaḥ /
saha surāsurasiddhamahoragairamararājatanuṃ svayamāsthitaḥ // 7.1,35.8 //
sa vāraṇaścāru tadā vibhuṃ taṃ nivījya vālavyajanena divyam /
dadhāra śacyā sahitaṃ sureṃdraṃ kareṇa vāmena śitātapatram // 7.1,35.9 //
rarāja bhagavānsomaḥ śakrarūpī sadāśivaḥ /
tenātapatreṇa yathā candrabiṃbena mandaraḥ // 7.1,35.10 //
āsthāyaivaṃ hi śakrasya svarūpaṃ parameśvaraḥ /
jagāmānugrahaṃ kartumupamanyostadāśramam // 7.1,35.11 //
taṃ dṛṣṭvā parameśānaṃ śakrarūpadharaṃ śivam /
praṇamya śirasā prāha mahāmunivaraḥ svayam // 7.1,35.12 //
upamanyuruvāca /
pāvitaścāśramasso 'yaṃ mama deveśvara svayam /
prāpto yattvaṃ jagannātha bhagavandevasattama // 7.1,35.13 //
vāyuruvāca /
evamuktvā sthitaṃ prekṣya kṛtāṃjalipuṭaṃ dvijam /
prāha gaṃbhīrayā vācā śakrarūpadharo haraḥ // 7.1,35.14 //
śakra uvāca /
tuṣṭo 'smi te varaṃ brūhi tapasānena suvrata /
dadāmi cepsitānsarvāndhaumyāgraja mahāmune // 7.1,35.15 //
vāyuruvāca /
evamuktastadā tena śakreṇa munipuṃgavaḥ /
vārayāmi śive bhaktimityuvāca kṛtāñjaliḥ // 7.1,35.16 //
tanniśamya hariḥ prāha māṃ na jānāsi lekhapam /
trailokyādhipatiṃ śakraṃ sarvadevanamaskṛtam // 7.1,35.17 //
madbhakto bhava viprarṣe māmevārcaya sarvadā /
dadāmi sarvaṃ bhadraṃ te tyaja rudraṃ ca nirguṇam // 7.1,35.18 //
rudreṇa nirguṇenāpi kiṃ te kāryaṃ bhaviṣyati /
devapaṅktibahirbhūto yaḥ piśācatvamāgataḥ // 7.1,35.19 //
vāyuruvāca /
tacchrutvā prāha sa munirjapanpañcākṣaraṃ manum /
manyamāno dharmavighnaṃ prāha taṃ kartumāgatam // 7.1,35.20 //
upamanyuruvāca /
tvayaivaṃ kathitaṃ sarvaṃ bhavaniṃdāratena vai /
prasaṃgādeva devasya nirguṇatvaṃ mahātmanaḥ // 7.1,35.21 //
tvaṃ na jānāmi vai rudraṃ sarvadeveśvareśvaram /
brahmaviṣṇumaheśānāṃ janaka prakṛteḥ param // 7.1,35.22 //
sadasadvyaktamavyaktaṃ yamāhurbrahmavādinaḥ /
nityamekamanekaṃ ca varaṃ tasmādvṛṇomyaham // 7.1,35.23 //
hetuvādavinirmuktaṃ sāṃkhyayogārthadamparam /
upāsate yaṃ tattvajñā varaṃ tasmādvṛṇomyaham // 7.1,35.24 //
nāsti śaṃbhoḥ paraṃ tattvaṃ sarvakāraṇakāraṇāt /
brahmaviṣṇvādidevānāṃ sraṣṭurguṇaparādvibhoḥ // 7.1,35.25 //
bahunātra kimuktena mayādyānumitaṃ mahat /
bhavāṃtare kṛtaṃ pāpaṃ śrutā nindā bhavasya cet // 7.1,35.26 //
śrutvā niṃdāṃ bhavasyātha tatkṣaṇādeva santyajet /
svadehaṃ tannihatyāśu śivalokaṃ sa gacchati // 7.1,35.27 //
āstāṃ tāvanmameccheyaṃ kṣīraṃ prati surādhama /
nihatya tvāṃ śivāstreṇa tyajāmyetaṃ kalevaram // 7.1,35.28 //
vāyuruvāca /
evamuktvopamanyustaṃ martuṃ vyavasitassvayam /
kṣīre vāñchāmapi tyaktvā nihantuṃ śakramudyataḥ // 7.1,35.29 //
bhasmādāya tadā ghoramaghorāstrābhimaṃtritam /
visṛjya śakramuddiśya nanāda sa munistadā // 7.1,35.30 //
smṛtvā śaṃbhupadadvaṃdvaṃ svadehaṃ dugdhumudyataḥ /
āgneyīṃ dhāraṇāṃ bibhradupamanyuravasthitaḥ // 7.1,35.31 //
evaṃ vyavasite vipre bhagavānbhaganetrahā /
vārayāmāsa saumyena dhāraṇāṃ tasya yoginaḥ // 7.1,35.32 //
tadvisṛṣṭamaghorāstraṃ naṃdīśvaraniyogataḥ /
jagṛhe madhyataḥ kṣiptaṃ nandī śaṃkaravallabhaḥ // 7.1,35.33 //
svaṃ rūpameva bhagavānāsthāya parameśvaraḥ /
darśayāmāsa śiprāya bālendukṛtaśekharam // 7.1,35.34 //
kṣīrārṇavasahasraṃ ca pīyūṣārṇavameva vā /
dadhyāderarṇavāṃścaiva ghṛtodārṇavameva ca // 7.1,35.35 //
phalārṇavaṃ ca bālasya bhakṣya bhojyārṇavaṃ tathā /
apūpānāṃ giriṃ caiva darśayāmāsa sa prabhuḥ // 7.1,35.36 //
evaṃ sa dadṛśe devo devyā sārdhaṃ vṛṣopari /
gaṇeśvaraistriśūlādyairdivyāstrairapi saṃvṛtaḥ // 7.1,35.37 //
divi duṃdubhayo neduḥ puṣpavṛṣṭiḥ papāta ca /
viṣṇubrahmendrapramukhairdevaiśchannā diśo daśa // 7.1,35.38 //
athopamanyurānandasamudrormibhirāvṛtaḥ /
papāta daṇḍavadbhūmau bhaktinamreṇa cetasā // 7.1,35.39 //
etasminsamaye tatra sasmito bhagavānbhavaḥ /
ehyehīti tamāhūya mūrdhnyāghrāya dadau varān // 7.1,35.40 //
śiva uvāca /
bhakṣyabhojyānyathākāmaṃ bāndhavairbhukṣva sarvadā /
sukhī bhava sadā duḥkhānnirmuktā bhaktimānmama // 7.1,35.41 //
upamanyo mahābhāga tavāmbaiṣā hi pārvatī /
mayā putrīkṛto hyadya dattaḥ kṣīrodakārṇavaḥ // 7.1,35.42 //
madhunaścārṇavaścaiva dadhyannārṇava eva ca /
ājyaudanārṇavaścaiva phalādyarṇava eva ca // 7.1,35.43 //
apūpagirayaścaiva bhakṣyabhojyārṇavastathā /
ete dattā mayā te hi tvaṃ gṛhṇīṣva mahāmune // 7.1,35.44 //
pitā tava mahādevo mātā vai jagadambikā /
amaratvaṃ mayā dattaṃ gāṇapatyaṃ ca śāśvatam // 7.1,35.45 //
varānvaraya suprītyā mano 'bhilaṣitānparān /
prasanno 'haṃ pradāsyāmi nātra kāryā vicāraṇā // 7.1,35.46 //
vāyuruvāca /
evamuktvā mahādevaḥ karābhyāmupagṛhyatam /
mūrdhnyāghrāya sutaste 'yamiti devyai nyavedayat // 7.1,35.47 //
devī ca guhavatprītyā mūrdhni tasya karāmbujam /
vinyasya pradadau tasmai kumārapadamavyayam // 7.1,35.48 //
kṣīrābdhirapi sākāraḥ kṣīraṃ svādu kare dadhat /
upasthāya dadau piṇḍībhūtaṃ kṣīramanaśvaram // 7.1,35.49 //
yogaiśvaryaṃ sadā tuṣṭiṃ brahmavidyāmanaśvarām /
samṛddhiṃ paramāntasmai dadau saṃtuṣṭamānasaḥ // 7.1,35.50 //
atha śaṃbhuḥ prasannātmā dṛṣṭvā tasya tapomahaḥ /
punardadau varaṃ divyaṃ munaye hyupamanyave // 7.1,35.51 //
vrataṃ pāśupataṃ jñānaṃ vratayogaṃ ca tattvataḥ /
dadau tasmai pravaktṛtvapāṭavaṃ suciraṃ param // 7.1,35.52 //
so 'pi labdhvā varāndivyānkumāratvaṃ ca sarvadā /
tasmācchivācca tasyāśca śivāyā mudito 'bhavat // 7.1,35.53 //
tataḥ prasannacetaskaḥ supraṇamya kṛtāṃjaliḥ /
yayāce sa varaṃ vipro devadevānmaheśvarāt // 7.1,35.54 //
upamanyuruvāca /
prasīda devadeveśa prasīda parameśvara /
svabhaktindehi paramāndivyāmavyabhicāriṇīm // 7.1,35.55 //
śraddhāndehi mahādeva dvasambandhiṣu me sadā /
svadāsyaṃ paramaṃ snehaṃ sānnidhyaṃ caiva sarvadā // 7.1,35.56 //
evamuktvā prasannātmāharṣagadgadayā girā /
satuṣṭāva mahādevamupamanyurdvijottamaḥ // 7.1,35.57 //
upamanyuruvāca /
devadeva mahādeva śaraṇāgatavatsala /
prasīda karuṇāsiṃdho sāmba śaṃkara sarvadā // 7.1,35.58 //
vāyuruvāca /
evamukto mahādevaḥ sarveṣāṃ ca varapradaḥ /
pratyuvāca /
prasannātmopamanyuṃ munisattamam // 7.1,35.59 //
śiva uvāca /
vatsopamanyo tuṣṭo 'smi sarvaṃ dattaṃ mayā hi te /
dṛḍhabhakto 'si viprarṣe mayā vijñāsito hyasi // 7.1,35.60 //
ajaraścāmaraścaiva bhava tvanduḥkhavarjitaḥ /
yaśasvī tejasā yukto divyajñānasamanvitaḥ // 7.1,35.61 //
akṣayā bāndhavāścaiva kulaṃ gotraṃ ca te sadā /
bhaviṣyati dvijaśreṣṭha mayi bhaktiśca śāśvatī // 7.1,35.62 //
sānnidhyaṃ cāśrame nityaṃ kariṣyāmi dvijottama /
upakaṃṭhaṃ mama tvaṃ vai sānandaṃ vihariṣyasi // 7.1,35.63 //
evamuktvā sa bhagavānsūryakoṭisamaprabhaḥ /
īśānassa varāndattvā tatraivāntardadhe haraḥ // 7.1,35.64 //
upamanyuḥ prasannātmā prāpya tasmādvarādvarān /
jagāma jananīsthānaṃ sukhaṃ prāpādhikaṃ ca saḥ // 7.1,35.65 //
iti śrīśivamahāpurāṇe vaiyāsikyāṃ caturviṃśatisāhasryāṃ saṃhitāyāṃ tadantargatāyāṃ saptamyāṃ vāyavīyasaṃhitāyāṃ pūrvakhaṇḍe upamanyucaritavarṇanaṃ nāma pañcatriṃśo 'dhyāyaḥ samāpto 'yaṃ saptamyā vāyavīyasaṃhitāyāḥ pūrvakhaṇḍaḥ ||
śrīḥ ||
śrīgaṇeśāya namaḥ ||
śrīgaurīśaṃkarābhyāṃ namaḥ ||
atha saptamyāṃ vāyavīyasaṃhitāyāmuttarakhaṇḍaḥ prārabhyate ||
oṃ namassamastasaṃsāracakrabhramaṇahetave /
gaurīkucataṭadvandvakuṃkumāṃkitavakṣase // 7.2,1.1 //
sūta uvāca /
uktvā bhagavato labdhaprasādādupamanyunā /
niyamādutthito vāyurmadhye prāpte divākare // 7.2,1.2 //
ṛṣayaścāpi te sarve naimiṣāraṇyavāsinaḥ /
athāyamarthaḥ praṣṭavya iti kṛtvā viniścayam // 7.2,1.3 //
kṛtvā yathā svakaṃ kṛtyaṃ pratyahaṃ te yathā purā /
bhagavaṃtamupāyāṃtaṃ samīkṣya samupāviśan // 7.2,1.4 //
athāsau niyamasyāṃte bhagavānambarodbhavaḥ /
madhye munisabhāyāstu bheje kḷptaṃ varāsanam // 7.2,1.5 //
sukhāsanopaviṣṭaśca vāyurlokanamaskṛtaḥ /
śrīmadvibhūtimīśasya hṛdi kṛtvedamabravīt // 7.2,1.6 //
taṃ prapadye mahādevaṃ sarvajñamaparājitam /
vibhūtissakalaṃ yasya carācaramidaṃ jagat // 7.2,1.7 //
ityākarṇya śubhāṃ vāṇīmṛṣayaḥ kṣīṇakalmaṣāḥ /
vibhūtivistaraṃ śrotumūcuste paramaṃ vacaḥ // 7.2,1.8 //
ṛṣaya ūcuḥ /
uktaṃ bhagavatā vṛttamupamanyormahātmanaḥ /
kṣīrārthenāpi tapasā yatprāptaṃ parameśvarāt // 7.2,1.9 //
dṛṣṭo 'sau vāsudevena kṛṣṇenākliṣṭakarmaṇā /
dhaumyāgrajastatastena kṛtvā pāśupataṃ vratam // 7.2,1.10 //
prāptaṃ ca paramaṃ jñānamiti prāgeva śuśruma /
kathaṃ sa labdhavān kṛṣṇo jñānaṃ pāśupataṃ param // 7.2,1.11 //
vāyuruvāca /
svecchayā hyavatīrṇopi vāsudevassanātanaḥ /
niṃdayanniva mānuṣyaṃ dehaśuddhiṃ cakāra saḥ // 7.2,1.12 //
putrārthaṃ hi tapastaptuṃ gatastasya mahāmuneḥ /
āśramaṃ munibhirdṛṣṭaṃ dṛṣṭavāṃstatra vai munim // 7.2,1.13 //
bhasmāvadātasarvāṃgaṃ tripuṃḍrāṃkitamastakam /
rudrākṣamālābharaṇaṃ jaṭāmaṃḍalamaṃḍitam // 7.2,1.14 //
tacchiṣyabhūtairmunibhiśśāstrairvedamivāvṛtam /
śivadhyānarataṃ śāṃtamupamanyuṃ mahādyutim // 7.2,1.15 //
namaścakāra taṃ dṛṣṭvā hṛṣṭasarvatanūruhaḥ /
bahumānena kṛṣṇo 'sau triḥ kṛtvā tu pradakṣiṇām /
stutiṃ cakāra suprītyā nataskaṃdhaḥ kṛtāñjaliḥ // 7.2,1.16 //
tasyāvalokanādeva muneḥ kṛṣṇasya dhīmataḥ /
naṣṭamāsīnmalaṃ sarvaṃ māyājaṃ kārmameva ca // 7.2,1.17 //
tapaḥkṣīṇamalaṃ kṛṣṇamupamanyuryathāvidhiḥ /
bhasmanoddhūlya taṃ mantrairagnirityādibhiḥ kramāt // 7.2,1.18 //
atha pāśupataṃ sākṣādvrataṃ dvādaśamāsikam /
kārayitvā munistasmai pradadau jñānamuttamam // 7.2,1.19 //
tadāprabhṛti taṃ kṛṣṇaṃ munayaśśaṃsitavratāḥ /
divyāḥ pāśupatāḥ sarve parivṛtyopatasthire // 7.2,1.20 //
tato guruniyogādvai kṛṣṇaḥ paramaśaktimān /
tapaścakāra putrārthaṃ sāṃbamuddiśya śaṃkaram // 7.2,1.21 //
tapaso tena varṣāṃte dṛṣṭo 'sau parameśvaraḥ /
śriyā paramayā yuktassāṃbaśca sagaṇaśśivaḥ // 7.2,1.22 //
varārthamāvirbhūtasya harasya subhagākṛteḥ /
stutiṃ cakāra natvāsau kṛṣṇaḥ samyakkṛtāṃjaliḥ // 7.2,1.23 //
sāṃbaṃ samagaṇavyagro labdhavānputramātmanaḥ /
tapasā tuṣṭacittena dattaṃ viṣṇośśivena vai // 7.2,1.24 //
yasmātsāṃbo mahādevaḥ pradadau putramātmanaḥ /
tasmājjāṃbavatīsūnuṃ sāṃbaṃ cakre sa nāmataḥ // 7.2,1.25 //
tadetatkathitaṃ sarvaṃ kṛṣṇasyāmitakarmaṇaḥ /
maharṣerjñānalābhaśca putralābhaśca śaṃkarāt // 7.2,1.26 //
ya idaṃ kīrtayennityaṃ śṛṇuyācchrāvayettathā /
sa viṣṇorjñānamāsādya tenaiva saha modate // 7.2,1.27 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe kṛṣṇaputraprāptivarṇanaṃ nama prathamo 'dhyāyaḥ
ṛṣaya ūcuḥ /
kiṃ tatpāśupataṃ jñānaṃ kathaṃ paśupatiśśivaḥ /
kathaṃ dhaumyāgrajaḥ pṛṣṭaḥ kṛṣṇenākliṣṭakarmaṇā // 7.2,2.1 //
etatsarvaṃ samācakṣva vāyo śaṃkaravigraha /
tatsamo na hi vaktāsti trailokyeṣvaparaḥ prabhuḥ // 7.2,2.2 //
sūta uvāca /
ityākarṇya vacasteṣāṃ maharṣīṇāṃ prabhaṃjanaḥ /
saṃsmṛtya śivamīśānaṃ pravaktumupacakrame // 7.2,2.3 //
vāyuruvāca /
purā sākṣānmaheśena śrīkaṃṭhākhyena mandare /
devyai devena kathitaṃ jñānaṃ pāśupataṃ param // 7.2,2.4 //
tadeva pṛṣṭaṃ kṛṣṇena viṣṇunā viśvayoninā /
paśutvaṃ ca surādīnāṃ patitvaṃ ca śivasya ca // 7.2,2.5 //
yathopadiṣṭaṃ kṛṣṇāya muninā hyupamanyunā /
tathā samāsato vakṣye tacchṛṇudhvamataṃdritāḥ // 7.2,2.6 //
puropamanyumāsīnaṃ viṣṇuḥkṛṣṇavapurdharaḥ /
praṇipatya yathānyāyamidaṃ vacanamabravīt // 7.2,2.7 //
śrīkṛṣṇa uvāca /
bhagavañchrotumicchāmi devyai devena bhāṣitam /
divyaṃ pāśupataṃ jñānaṃ vibhūtiṃ vāsya kṛtsnaśaḥ // 7.2,2.8 //
kathaṃ paśupatirdevaḥ paśavaḥ ke prakīrtitāḥ /
kaiḥ pāśaiste nibadhyaṃte vimucyaṃte ca te katham // 7.2,2.9 //
iti saṃcoditaḥ śrīmānupamanyurmahātmanā /
praṇamya devaṃ devīṃ ca prāha puṣṭo yathā tathā // 7.2,2.10 //
upamanyuruvāca /
brahmādyāḥ sthāvarāṃtāśca devadevasya śūlinaḥ /
paśavaḥ parikīrtyaṃte saṃsāravaśavartinaḥ // 7.2,2.11 //
teṣāṃ patitvāddeveśaḥ śivaḥ paśupatiḥ smṛtaḥ /
malamāyādibhiḥ pāśaiḥ sa badhnāti paśūnpatiḥ // 7.2,2.12 //
sa eva mocakasteṣāṃ bhaktyā samyagupāsitaḥ /
caturviṃśatitattvāni māyākarmaguṇā amī // 7.2,2.13 //
viṣayā iti kathyante pāśā jīvanibandhanāḥ /
brahmādistambaparyaṃtān paśūnbaddhvā maheśvaraḥ // 7.2,2.14 //
pāśairetaiḥ patirdevaḥ kāryaṃ kārayati svakam /
tasyājñayā maheśasya prakṛtiḥ puruṣocitām // 7.2,2.15 //
buddhiṃ prasūte sā buddhirahaṃkāramahaṃkṛtiḥ /
indriyāṇi daśaikaṃ ca tanmātrāpañcakaṃ tathā // 7.2,2.16 //
śāsanāddevadevasya śivasya śivadāyinaḥ /
tanmātrāṇyapi tasyaiva śāsanena mahīyasā // 7.2,2.17 //
mahābhūtānyaśeṣāṇi bhāvayaṃtyanupūrvaśaḥ /
brahmādīnāṃ tṛṇāntānāṃ dehināṃ dehasaṃgatim // 7.2,2.18 //
mahābhūtānyaśeṣāṇi janayaṃti śivājñayā /
adhyavasyati vai buddhirahaṃkārobhimanyate // 7.2,2.19 //
cittaṃ cetayate cāpi manaḥ saṃkalpayatyapi /
śrotrādīni ca gṛhṇanti śabdādīnviṣayān pṛthak // 7.2,2.20 //
svāneva nānyāndevasya divyenājñābalena vai /
vāgādīnyapi yānyāsaṃstāni karmendriyāṇi ca // 7.2,2.21 //
yathā svaṃ karma kurvanti nānyatkiṃcicchivājñayā /
śabdādayopi gṛhyaṃte kriyante vacanādayaḥ // 7.2,2.22 //
avilaṃghyā hi sarveṣāmājñā śaṃbhorgarīyasī /
avakāśamaśeṣāṇāṃ bhūtānāṃ saṃprayacchati // 7.2,2.23 //
ākāśaḥ parameśasya śāsanādeva sarvagaḥ /
prāṇādyaiśca tathā nāmabhedairaṃtarbahirjagat // 7.2,2.24 //
bibharti sarvaṃ śarvasya śāsanena prabhañjanaḥ /
havyaṃ vahati devānāṃ kavyaṃ kavyāśināmapi // 7.2,2.25 //
pākādyaṃ ca karotyagniḥ parameśvaraśāsanāt /
saṃjīvanādyaṃ sarvasya kurvatyāpastadājñayā // 7.2,2.26 //
viśvambharā jagannityaṃ dhatte viśveśvarājñayā /
devānpātyasurān haṃti trilokamabhirakṣati // 7.2,2.27 //
ājñayā tasya devendraḥ sarvairdevairalaṃghyayā /
ādhipatyamapāṃ nityaṃ kurute varuṇassadā // 7.2,2.28 //
pāśairbadhnāti ca yathā daṃḍyāṃstasyaiva śāsanāt /
dadāti nityaṃ yakṣendro draviṇaṃ draviṇeśvaraḥ // 7.2,2.29 //
puṇyānurūpaṃ bhūtebhyaḥ puruṣasyānuśāsanāt /
karoti saṃpadaḥ śaśvajjñānaṃ cāpi sumedhasām // 7.2,2.30 //
nigrahaṃ cāpyasādhūnāmīśānaśśivaśāsanāt /
dhatte tu dharaṇīṃ mūrdhnā śeṣaḥ śivaniyogataḥ // 7.2,2.31 //
yāmāhustāmasīṃ raudrīṃ mūrtimaṃtakarīṃ hareḥ /
sṛjatyaśeṣamīśasya śāsanāccaturānanaḥ // 7.2,2.32 //
anyābhirmūrtibhiḥ svābhiḥ pāti cāṃte nihanti ca /
viṣṇuḥ pālayate viśvaṃ kālakālasya śāsanāt // 7.2,2.33 //
sṛjate trasate cāpi svakābhistanubhistribhiḥ /
haratyaṃte jagatsarvaṃ harastasyaiva śāsanāt // 7.2,2.34 //
sṛjatyapi ca viśvātmā tridhā bhinnastu rakṣati /
kālaḥ karoti sakalaṃ kālassaṃharati prajāḥ // 7.2,2.35 //
kālaḥ pālayate viśvaṃ kālakālasya śāsanāt /
tribhiraṃśairjagadbibhrattejobhirvṛṣṭimādiśan // 7.2,2.36 //
divi varṣatyasau bhānurdevadevasya śāsanāt /
puṣṇātyoṣadhijātāni bhūtānyāhlādayatyapi // 7.2,2.37 //
devaiśca pīyate caṃdraścandrabhūṣaṇaśāsanāt /
ādityā vasavo rudrā aśvinau marutastathā // 7.2,2.38 //
khecarā ṛṣayassiddhā bhogino manujā mṛgāḥ /
paśavaḥ pakṣiṇaścaiva kīṭādyāḥ sthāvarāṇi ca // 7.2,2.39 //
nadyassamudrā girayaḥ kānanāni sarāṃsi ca /
vedāḥ sāṃgāśca śāstrāṇi maṃtrastomamakhādayaḥ // 7.2,2.40 //
kālāgnyādiśivāṃtāni bhuvanāni sahādhipaiḥ /
brahmāṃḍānyapyasaṃkhyāni teṣāmāvaraṇāni ca // 7.2,2.41 //
vartamānānyatītāni bhaviṣyantyapi kṛtsnaśaḥ /
diśaśca vidiśaścaiva kālabhedāḥ kalādayaḥ // 7.2,2.42 //
yacca kiṃcijjagatyasmin dṛśyate śrūyate 'pi vā /
tatsarvaṃ śaṃkarasyājñā balena samadhiṣṭhitam // 7.2,2.43 //
ājñābalāttasya dharā sthiteha dharādharā vāridharāḥ samudrāḥ /
jyotirgaṇāḥ śakramukhāśca devāḥ sthiraṃ ciraṃ vā cidacidyadasti // 7.2,2.44 //
upamanyuruvāca /
atyāścaryamidaṃ kṛṣṇa śaṃbhoramitakarmaṇaḥ /
ājñākṛtaṃ śṛṇuṣvaitacchrutaṃ śrutimukhe mayā // 7.2,2.45 //
purā kila surāḥ seṃdrā vivadaṃtaḥ parasparam /
asurānsamare jitvā jetāhamahamityuta // 7.2,2.46 //
tadā maheśvarasteṣāṃ madhyato varaveṣadhṛk /
svalakṣaṇairvihīnāṃgaḥ svayaṃ yakṣa ivābhavat // 7.2,2.47 //
sa tānāha surānekaṃ tṛṇamādāya bhūtale /
ya etadvikṛtaṃ kartuṃ kṣamate sa tu daityajit // 7.2,2.48 //
yakṣasya vacanaṃ śrutvā vajrapāṇiḥ śacīpatiḥ /
kiṃcitkruddho vihasyainaṃ tṛṇamādātumudyataḥ // 7.2,2.49 //
na tattṛṇamupadātuṃ manasāpi ca śakyate /
yathā tathāpi tacchettuṃ vajraṃ vajradharo 'sṛjat // 7.2,2.50 //
tadvajraṃ nijavajreṇa saṃsṛṣṭamiva sarvataḥ /
tṛṇenābhihataṃ tena tiryagagraṃ papāta ha // 7.2,2.51 //
tataścānye susaṃrabdhā lokapālā mahābalāḥ /
sasṛjustṛṇamuddiśya svāyudhāni sahasraśaḥ // 7.2,2.52 //
prajajjvāla mahāvahniḥ pracaṃḍaḥ pavano vavau /
pravṛddho 'pāṃpatiryadvatpralaye samupasthite // 7.2,2.53 //
evaṃ devaissamārabdhaṃ tṛṇamuddiśya yatnataḥ /
vyarthamāsīdaho kṛṣṇa yakṣasyātmabalena vai // 7.2,2.54 //
tadāha yakṣaṃ deveṃdraḥ ko bhavānityamarṣitaḥ /
tatassa paśyatāmeva teṣāmaṃtaradhādatha // 7.2,2.55 //
tadaṃtare haimavatī devī divyavibhūṣaṇā /
āvirāsīnnabhoraṃge śobhamānā śucismitā // 7.2,2.56 //
tāṃ dṛṣṭvā vismayāviṣṭā devāḥ śakrapurogamāḥ /
praṇamya yakṣaṃ papracchuḥ ko 'sau yakṣo vilakṣaṇaḥ // 7.2,2.57 //
sā 'bravītsasmitaṃ devī sa yuṣmākamagocaraḥ /
tenedaṃ bhramyate cakraṃ saṃsārākhyaṃ carācaram // 7.2,2.58 //
tenādau kriyate viśvaṃ tena saṃhriyate punaḥ /
na tanniyantā kaścitsyāttena sarvaṃ niyamyate // 7.2,2.59 //
ityuktvā sā mahādevī tatraivāṃtaradhatta vai /
devāśca vismitāḥ sarve tāṃ praṇamya divaṃ yayuḥ // 7.2,2.60 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṃḍe dvitīyo 'dhyāyaḥ
upamanyuruvāca /
śṛṇu kṛṣṇa maheśasya śivasya paramātmanaḥ /
mūrtyātmabhistataṃ kṛtsnaṃ jagadetaccarācaram // 7.2,3.1 //
sa śivassarvamevedaṃ svakīyābhiśca mūrtibhiḥ /
adhitiṣṭhatyameyātmā hyetatsarvamanusmṛtam // 7.2,3.2 //
brahmā viṣṇustathā rudro maheśānassadāśivaḥ /
mūrtayastasya vijñeyā yābhirviśvamidaṃ tatam // 7.2,3.3 //
athānyāścāpi tanavaḥ pañca brahmasamāhvayāḥ /
tanūbhistābhirāvyāptamiha kiṃcinna vidyate // 7.2,3.4 //
īśānaḥ puruṣo 'ghoro vāmaḥ sadyastathaiva ca /
brahmāṇyetāni devasya mūrtayaḥ pañca viśrutāḥ // 7.2,3.5 //
īśānākhyā tu yā tasya mūrtirādyā garīyasī /
bhoktāraṃ prakṛteḥ sākṣātkṣetrajñamadhitiṣṭhati // 7.2,3.6 //
sthāṇostatpuruṣākhyā yā mūrtirmūrtimataḥ prabhoḥ /
guṇāśrayātmakaṃ bhogyamavyaktamadhitiṣṭhati // 7.2,3.7 //
dharmādyaṣṭāṃgasaṃyuktaṃ buddhitattvaṃ pinākinaḥ /
adhitiṣṭhatyaghorākhyā mūrtiratyaṃtapūjitā // 7.2,3.8 //
vāmadevāhvayāṃ mūrtiṃ mahādevasya vedhasaḥ /
ahaṃkṛteradhiṣṭhātrīmāhurāgamavedinaḥ // 7.2,3.9 //
sadyo jātāhvayāṃ mūrtiṃ śambhoramitavarcasaḥ /
mānasaḥ samadhiṣṭhātrīṃ matimaṃtaḥ pracakṣate // 7.2,3.10 //
śrotrasya vācaḥ śabdasya vibhorvyomnastathaiva ca /
īśvarīmīśvarasyemāmīśākhyāṃ hi vidurbudhāḥ // 7.2,3.11 //
tvakpāṇisparśavāyūnāmīśvarīṃ mūrtimaiśvarīm /
puruṣākhyaṃ vidussarve purāṇārthaviśāradāḥ // 7.2,3.12 //
cakṣuṣaścaraṇasyāpi rūpasyāgnestathaiva ca /
aghorākhyāmadhiṣṭhātrīṃ mūrtimāhurmanīṣiṇaḥ // 7.2,3.13 //
ramanāyāśca pāyośca rasasyāpāṃ tathaiva ca /
īśvarīṃ vāmadevākhyāṃ mūrtiṃ tanniratāṃ viduḥ // 7.2,3.14 //
ghrāṇasya caivopasthasya gaṃdhasya ca bhuvastathā /
sadyo jātāhvayāṃ mūrtimīśvarīṃ saṃpracakṣate // 7.2,3.15 //
mūrtayaḥ pañca devasya vaṃdanīyāḥ prayatnataḥ /
śreyorthibhirnarairnityaṃ śreyasāmekahetavaḥ // 7.2,3.16 //
tasya devādidevasya mūrtyaṣṭakamayaṃ jagat /
tasminvyāpya sthitaṃ viśvaṃ sūtre maṇigaṇā iva // 7.2,3.17 //
śarvo bhavastathā rudra ugro bhīmaḥ paśoḥ patiḥ /
īśānaśca mahādevo mūrtayaścāṣṭa viśrutāḥ // 7.2,3.18 //
bhūmyaṃbhognimarudvyomakṣetrajñārkaniśākarāḥ /
adhiṣṭhitā maheśasya śarvādyairaṣṭamūrtibhiḥ // 7.2,3.19 //
carācarātmakaṃ viśvaṃ dhatte viśvaṃbharātmikā /
śārvīrśivāhvayā mūrtiriti śāstrasya niścayaḥ // 7.2,3.20 //
saṃjīvanaṃ samastasya jagatassalilātmikā /
bhāvīti gīyate mūrtibhavasya paramātmanaḥ // 7.2,3.21 //
bahiraṃtargatā viśvaṃ vyāpya tejomayī śubhā /
raudrī rudrāvyayā mūrtirāsthitā ghorarūpiṇī // 7.2,3.22 //
spaṃdayatyanilātmadaṃ bibharti spaṃdate svayam /
augrīti kathyate sadbhirmūrtirugrasya vedhasaḥ // 7.2,3.23 //
sarvāvakāśadā sarvavyāpikā gaganātmikā /
mūrtirbhīmasya bhīmākhyā bhūtavṛṃdasya bhedikā // 7.2,3.24 //
sarvātmanāmadhiṣṭhātrī sarvakṣetranivāsinī /
mūrtiḥ paśupaterjñeyā paśupāśanikṛṃtanī // 7.2,3.25 //
dīpayaṃtī jagatsarvaṃ divākarasamāhvayā /
īśānākhyamaheśasya mūrtirdivi visarpati // 7.2,3.26 //
āpyāyayati yo viśvamamṛtāṃśurniśākaraḥ /
mahādevasya sā mūrtirmahādevasamāhvayā // 7.2,3.27 //
ātmā tasyāṣṭamī mūrtiḥ śivasya paramātmanaḥ /
vyāpiketaramūrtīnāṃ viśvaṃ tasmācchivātmakam // 7.2,3.28 //
vṛkṣasya mūlasekena śākhāḥ puṣyaṃti vai yathā /
śivasya pūjayā tadvatpuṣyatyasya vapurjagat // 7.2,3.29 //
sarvābhayapradānaṃ ca sarvānugrahaṇaṃ tathā /
sarvopakārakaraṇaṃ śivasyārādhanaṃ viduḥ // 7.2,3.30 //
yatheha putrapautrādeḥ prītyā prīto bhavetpitā /
tathā sarvasya saṃprītyā prīto bhavati śaṃkaraḥ // 7.2,3.31 //
dehino yasya kasyāpi kriyate yadi nigrahaḥ /
aniṣṭamaṣṭamūrtestatkṛtameva na saṃśayaḥ // 7.2,3.32 //
aṣṭamūrtyātmanā viśvamadhiṣṭhāya sthitaṃ śivam /
bhajasva sarvabhāvena rudraḥ paramakāraṇam // 7.2,3.33 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe tṛtīyo 'dhyāyaḥ
kṛṣṇa uvāca /
bhagavanparameśasya śarvasyāmitatejasaḥ /
mūrtibhirviśvamevedaṃ yathā vyāptaṃ tathā śrutam // 7.2,4.1 //
athaitajjñātumicchāmi yāthātmyaṃ pameśayoḥ /
strīpuṃbhāvātmakaṃ cedaṃ tābhyāṃ kathamadhiṣṭhitam // 7.2,4.2 //
upamanyuruvāca /
śrīmadvibhūtiṃ śivayoryāthātmyaṃ ca samāsataḥ /
vakṣye tadvistarādvaktuṃ bhavenāpi na śakyate // 7.2,4.3 //
śaktiḥ sākṣānmahādevī mahādevaśca śaktimān /
tayorvibhūtileśo vai sarvametaccarācaram // 7.2,4.4 //
vastu kiṃcidacidrūpaṃ kiṃcidvastu cidātmakam /
dvayaṃ śuddhamaśuddhaṃ ca paraṃ cāparameva ca // 7.2,4.5 //
yatsaṃsarati ciccakramaciccakrasamanvitam /
tadevāśuddhamaparamitaraṃ tu paraṃ śubham // 7.2,4.6 //
aparaṃ ca paraṃ caiva dvayaṃ cidacidātmakam /
śivasya ca śivāyāśca svāmyaṃ caitatsvabhāvataḥ // 7.2,4.7 //
śivayorvai vaśe viśvaṃ na viśvasya vaśe śivau /
īśitavyamidaṃ yasmāttasmādviśveśvarau śivau // 7.2,4.8 //
yathā śivastathā devī yathā devī tathā śivaḥ /
nānayoraṃtaraṃ vidyāccaṃdracandrikayoriva // 7.2,4.9 //
caṃdro na khalu bhātyeṣa yathā caṃdrikayā vinā /
na bhāti vidyamāno 'pi tathā śaktyā vinā śivaḥ // 7.2,4.10 //
prabhayā hi vināyadvadbhānureṣa na vidyate /
prabhā ca bhānunā tena sutarāṃ tadupāśrayā // 7.2,4.11 //
evaṃ parasparāpekṣā śaktiśaktimatoḥ sthitā /
na śivena vinā śaktirna śaktyā ca vinā śivaḥ // 7.2,4.12 //
śaktauyayā śivo nityaṃ bhaktau muktau ca dehinām /
ādyā saikā parā śaktiścinmayī śivasaṃśrayā // 7.2,4.13 //
yāmāhurakhileśasya taistairanuguṇairguṇaiḥ /
samānadharmiṇīmeva śivasya paramātmanaḥ // 7.2,4.14 //
saikā parā ca cidrūpā śaktiḥ prasavadharmiṇī /
vibhajya bahudhā viśvaṃ vidadhāti śivecchayā // 7.2,4.15 //
sā mūlaprakṛtirmāyā triguṇā ca tridhā smṛtā /
śivayā ca viparyastaṃ yayā tatamidaṃ jagat // 7.2,4.16 //
ekadhā ca dvidhā caiva tathā śatasahasradhā /
śaktayaḥ khalu bhidyaṃte bahudhā vyavahārataḥ // 7.2,4.17 //
śivecchayā parāśaktiḥ śivatattvaikatāṃ gatā /
tataḥ parisphuratyādau sarge tailaṃ tilādiva // 7.2,4.18 //
tataḥ kriyākhyayā śaktyā śaktau śaktimadutthayā /
tasyāṃ vikṣobhyamāṇāyāmādau nādaḥ samudbabhau // 7.2,4.19 //
nādādviniḥsṛto biṃdurbiṃdodevassadāśivaḥ /
tasmānmaheśvaro jātaḥ śuddhavidyā maheśvarāt // 7.2,4.20 //
sā vācāmīśvarī śaktirvāgīśākhyā hi śūlinaḥ /
yā sā varṇasvarūpeṇa mātṛkepi vijṛmbhate // 7.2,4.21 //
athānaṃtasamāveśānmāyā kālamavāsṛjat /
niyatiñca kalāṃ vidyāṃ kalātorāgapūruṣau // 7.2,4.22 //
māyātaḥ punarevābhūdavyaktaṃ triguṇātmakam /
triguṇācca tato vyaktādvibhaktāḥ syustrayo guṇāḥ // 7.2,4.23 //
sattvaṃ rajastamaśceti yairvyāptamakhilaṃ jagat /
guṇebhyaḥ kṣobhyamāṇebhyo guṇeśākhyāstrimūrtayaḥ // 7.2,4.24 //
abhavanmahadādīni tattvāni ca yathākramam /
tebhyassyuraṇḍapiṇḍāni tvasaṃkhyāni śivājñayā // 7.2,4.25 //
adhiṣṭhitānyanantādyairvidyeśaiścakravartibhiḥ // 7.2,4.25 //
śarīrāṃtarabhedena śakterbhedāḥ prakīrtitāḥ /
nānārūpāstu vijñeyāḥ sthūlasūkṣmavibhedataḥ // 7.2,4.26 //
rudrasya raudrī sā śaktirviṣṇaurvai vaiṣṇavī matā /
brahmāṇī brahmaṇaḥ proktā cendrasyaiṃdrīti kathyate // 7.2,4.27 //
kimatra bahunoktena yadviśvamiti kīrtitam /
śakyātmanaiva tadvyāptaṃ yathā dehe 'ṃtarātmanā // 7.2,4.28 //
tasmācchaktimayaṃ sarvaṃ jagatsthāvarajaṃgamam /
kalā yā paramā śaktiḥ kathitā paramātmanaḥ // 7.2,4.29 //
evameṣā parā śaktirīśvarecchānuyāyinī /
sthiraṃ caraṃ ca yadviśvaṃ sṛjatīti viniścayaḥ // 7.2,4.30 //
jñānakriyā cikīrṣābhistisṛbhissvātmaśaktibhiḥ /
śaktimānīśvaraḥ śaśvadviśvaṃ vyāpyādhitiṣṭhati // 7.2,4.31 //
idamitthamidaṃ netthaṃ bhavedityevamātmikā /
icchāśaktirmaheśasya nityā kāryaniyāmikā // 7.2,4.32 //
jñānaśaktistu tatkāryaṃ karaṇaṃ kāraṇaṃ tathā /
prayojanaṃ ca tattvena buddhirūpādhyavasyati // 7.2,4.33 //
yathepsitaṃ kriyāśaktiryathādhyavasitaṃ jagat /
kalpayatyakhilaṃ kāryaṃ kṣaṇātsaṃkalparūpiṇī // 7.2,4.34 //
yathā śaktitrayotthānaṃ śaktiprasavadharmiṇī /
śaktyā paramayā nunnā prasūte sakalaṃ jagat // 7.2,4.35 //
evaṃ śaktisamāyogācchaktimānucyate śivaḥ /
śaktiśaktimadutthaṃ tu śāktaṃ śaivamidaṃ jagat // 7.2,4.36 //
yathā na jāyate putraḥ pitaraṃ mātaraṃ vinā /
tathā bhavaṃ bhavānīṃ ca vinā naitaccarācaram /
strīpuṃsaprabhavaṃ viśvaṃ strīpuṃsātmakameva ca // 7.2,4.37 //
strīpuṃsayorvibhūtiśca strīpuṃsābhyāmadhiṣṭhitam /
paramātmā śivaḥ proktaśśivā sā ca prakīrtitā // 7.2,4.38 //
śivassadāśivaḥ proktaḥ śivā sā ca manonmanī /
śivo maheśvaro jñeyaḥ śivā māyeti kathyate // 7.2,4.39 //
puruṣaḥ parameśānaḥ prakṛtiḥ parameśvarī /
rudro maheśvarassākṣādrudrāṇī rudravallabhā // 7.2,4.40 //
viṣṇurviśveśvaro devo lakṣmīrviśveśvarapriyā /
brahmā śivo yadā sraṣṭā brahmāṇī brahmaṇaḥ priyā // 7.2,4.41 //
bhāskaro bhagavāñchaṃbhuḥ prabhā bhagavatī śivā /
maheṃdro manmathārātiḥ śacī śailendrakanyakā // 7.2,4.42 //
jātavedā mahādevaḥ svāhā śarvārdhadehinī /
yamastriyaṃbako devastatpriyā girikanyakā // 7.2,4.43 //
nirṛtirbhagavānīśo nairṛtī naganaṃdanī /
varuṇo bhagavānrudro vāruṇī bhūdharātmajā // 7.2,4.44 //
bāleṃduśekharo vāyuḥ śivā śivamanoharā /
yakṣo yajñaśirohartā ṛddhirhimagirīndrajā // 7.2,4.45 //
caṃdrārdhaśekharaścaṃdro rohiṇī rudravallabhā /
īśānaḥ parameśānastadāryā parameśvarī // 7.2,4.46 //
anaṃtavalayo 'naṃto hyanaṃtānaṃtavallabhā /
kālāgnirudraḥ kālāriḥ kālī kālāṃtakapriyā // 7.2,4.47 //
puruṣākhyo manuśśaṃbhuḥ śatarūpā śivapriyā /
dakṣassākṣānmahādevaḥ prasūtiḥ parameśvarī // 7.2,4.48 //
rucirbhavo bhavānī ca budhairākūtirucyate /
bhṛgurbhagākṣihā devaḥ khyātistrinayanapriyā // 7.2,4.49 //
marīcibhagavānrudraḥ saṃbhūtiśśarvavallabhā /
gaṃgādharo 'ṃgirā jñeyaḥ smṛtiḥ sākṣādumā smṛtā // 7.2,4.50 //
pulastyaḥ śaśabhṛnmauliḥ prītiḥ kāṃtā pinākinaḥ /
pulahastripuradhvaṃsī tatpriyā tu śivapriyā // 7.2,4.51 //
kratudhvaṃsī kratuḥ proktaḥ saṃnatirdayitā vibhoḥ /
trinetro 'trirumā sākṣādanasūyā smṛtā budhaiḥ // 7.2,4.52 //
kaśyapaḥ kālahā devo devamātā maheśvarī /
vasiṣṭho manmathārātirdevī sākṣādaruṃdhatī // 7.2,4.53 //
śaṃkaraḥ puruṣāssarve striyassarvā maheśvarī /
sarve strīpuruṣāstasmāttayoreva vibhūtayaḥ // 7.2,4.54 //
viṣayī bhagavānīśo viṣayaḥ parameśvarī /
śrāvyaṃ sarvamumārūpaṃ śrotā śūlavarāyudhaḥ // 7.2,4.55 //
praṣṭavyaṃ vastujātaṃ tu dhatte śaṃkaravallabhā /
praṣṭā sa eva viśvātmā bālacandrāvataṃsakaḥ // 7.2,4.56 //
draṣṭavyaṃ vasturūpaṃ tu bibharti vaktavallabhā /
draṣṭā viśveśvaro devaḥ śaśikhaṃḍaśikhāmaṇiḥ // 7.2,4.57 //
rasajātaṃ mahādevī devo rasayitā śivaḥ /
preyajātaṃ ca girijā preyāṃścaiva garāśanaḥ // 7.2,4.58 //
maṃtavyavastutāṃ dhatte sadā devī maheśvarī /
maṃtā sa eva viśvātmā mahādevo maheśvaraḥ // 7.2,4.59 //
boddhavyavasturūpaṃ tu bibharti bhavavallabhā /
devassa eva bhagavānboddhā mugdhenduśekharaḥ // 7.2,4.60 //
prāṇaḥ pinākī sarveṣāṃ prāṇināṃ bhagavānprabhuḥ /
prāṇasthitistu sarveṣāmaṃbikā cāṃburūpiṇī // 7.2,4.61 //
bibharti kṣetratāṃ devī tripurāṃtakavallabhā /
kṣetrajñatvaṃ tadā dhatte bhagavānaṃtakāṃtakaḥ // 7.2,4.62 //
ahaḥ śūlāyudho devaḥ śūlapāṇipriyā niśā /
ākāśaḥ śaṃkaro devaḥ pṛthivī śaṃkarapriyā // 7.2,4.63 //
samudro bhagavānīśo velā śailendrakanyakā /
vṛkṣo vṛṣadhvajo devo latā viśveśvarapriyā // 7.2,4.64 //
puṃlliṃgamakhilaṃ dhatte bhagavānpuraśāsanaḥ /
striliṃgaṃ cākhilaṃ dhatte devī devamanoramā // 7.2,4.65 //
śabdajālamaśeṣaṃ tu dhatte sarvasya vallabhā /
arthasvarūpamakhilaṃ dhatte mugdhenduśekharaḥ // 7.2,4.66 //
yasya yasya padārthasya yā yā śaktirudāhṛtā /
sā sā viśveśvarī devī sa sa sarvo maheśvaraḥ // 7.2,4.67 //
yatparaṃ yatpavitraṃ ca yatpuṇyaṃ yacca maṃgalam /
tattadāha mahābhāgāstayostejovijṛṃbhitam // 7.2,4.68 //
yathā dīpasya dīptasya śikhā dīpayate gṛham /
tathā tejastayoretadvyāpya dīpayate jagat // 7.2,4.69 //
tṛṇādiśivamūrtyaṃtaṃ viśvakhyātiśayakramaḥ /
sannikarṣakramavaśāttayoriti parā śrutiḥ // 7.2,4.70 //
sarvākārātmakāvetau sarvaśreyovidhāyinau /
pūjanīyau namaskāryau ciṃtanīyau ca sarvadā // 7.2,4.71 //
yathāprajñamidaṃ kṛṣṇa yāthātmyaṃ parameśayoḥ /
kathitaṃ hi mayā te 'dya na tu tāvadiyattayā // 7.2,4.72 //
tatkathaṃ śakyate vaktuṃ yāthātmyaṃ parameśayoḥ /
mahatāmapi sarveṣāṃ manaso 'pi bahirgatam // 7.2,4.73 //
aṃtargatamananyānāmīśvarārpitacetasām /
anyeṣāṃ buddhyanārūḍhamārūḍhaṃ ca yathaiva tat // 7.2,4.74 //
yeyamuktā vibhūtirvai prākṛtī sā parā matā /
aprākṛtāṃ parāmanyāṃ guhyāṃ guhyavido viduḥ // 7.2,4.75 //
yato vāco nivartaṃte manasā cendriyaissaha /
aprākṛtī parā caiṣā vibhūtiḥ pārameśvarī // 7.2,4.76 //
saiveha paramaṃ dhāma saiveha paramā gatiḥ /
saiveha paramā kāṣṭhā vibhūtiḥ parameṣṭhinaḥ // 7.2,4.77 //
tāṃ prāptuṃ prayataṃte 'tra jitaśvāsā jiteṃdriyāḥ /
garbhakārā gṛhadvāraṃ niśchidraṃ ghaṭituṃ yathā // 7.2,4.78 //
saṃsārāśīviṣālīḍhamṛtasaṃjīvanauṣadham /
vibhūtiṃ śivayorvidvānna bibheti kutaścana // 7.2,4.79 //
yaḥ parāmaparāṃ caiva vibhūtiṃ vetti tattvataḥ /
so 'paro bhūtimullaṃghya parāṃ bhūtiṃ samaśnute // 7.2,4.80 //
etatte kathitaṃ kṛṣṇa yāthātmyaṃ paramātmanoḥ /
rahasyamapi yogyo 'si bhargabhakto bhavāniti // 7.2,4.81 //
nāśiṣyebhyo 'pyaśaivebhyo nābhaktebhyaḥ kadācana /
vyāharedīśayorbhūtimiti vedānuśāsanam // 7.2,4.82 //
tasmāttvamatikalyāṇaparebhyaḥ kathayenna hi /
tvādṛśebhyo 'nurūpebhyaḥ kathayaitanna cānyathā // 7.2,4.83 //
vibhūtimetāṃ śivayoryogyebhyo yaḥ pradāpayet /
saṃsārasāgarānmuktaḥ śivasāyujyamāpnuyāt // 7.2,4.84 //
kīrtanādasya naśyaṃti mahāntyaḥ pāpakoṭayaḥ /
triścaturdhāsamabhyastairvinaśyaṃti tato 'dhikāḥ // 7.2,4.85 //
naśyaṃtyaniṣṭaripavo vardhante suhṛdastathā /
vidyā ca vardhate śaivī matissatye pravartate // 7.2,4.86 //
bhaktiḥ parāḥ śive sāmbe sānuge saparicchide /
yadyadiṣṭatamaṃ cānyattattadāpnotyasaṃśayam // 7.2,4.87 //
antaḥśuciḥ śive bhakto visrabdhaḥ kīrtayedyadi /
prabalaiḥ karmabhiḥ pūrvaiḥ phalaṃ cetpratibadhyate /
punaḥ punaḥ samabhyasyettasya nāstīha durllabham // 7.2,4.88 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe gaurīśaṃkaravibhūtiyogo nāma caturtho 'dhyāyaḥ
upamanyuruvāca /
vigrahaṃ devadevasya viśvametaccarācaram /
tadevaṃ na vijānaṃti paśavaḥ pāśagauravāt // 7.2,5.1 //
tamekameva bahudhā vadaṃti yadunaṃdana /
ajānantaḥ paraṃ bhāvamavikalpaṃ maharṣayaḥ // 7.2,5.2 //
aparaṃ brahmarūpaṃ ca paraṃ brahmātmakaṃ tathā /
kecidāhurmahādevamanādinidhanaṃ param // 7.2,5.3 //
bhūteṃdriyāṃtaḥkaraṇapradhānaviṣayātmakam /
aparaṃ brahma nirdiṣṭaṃ paraṃ brahma cidātmakam // 7.2,5.4 //
bṛhattvādbṛhaṇatvādvā brahma cetyabhidhīyate /
ubhe te brahmaṇo rūpe brahmaṇo 'dhipateḥ prabhoḥ /
vidyā 'vidyāsvarūpīti kaiścidīśo nigadyate // 7.2,5.5 //
vidyāṃ tu cetanāṃ prāhustathāvidyāmacetanām /
vidyā 'vidyātmakaṃ caiva viśvaṃ viśvagurorvibhoḥ // 7.2,5.6 //
rūpameva na saṃdeho viśvaṃ tasya vaśe yataḥ /
bhrāṃtirvidyā parā ceti śārvaṃ rūpaṃ paraṃ viduḥ // 7.2,5.7 //
ayathābuddhirartheṣu bahudhā bhrāṃtirucyate /
yathārthākārasaṃvittirvidyeti parikīrtyate // 7.2,5.8 //
vikalparahitaṃ tattvaṃ paramityabhidhīyate /
vaiparītyādasacchabdaḥ kathyate vedavādibhiḥ // 7.2,5.9 //
tayoḥ patitvāttu śivaḥ sadasatpatirucyate /
kṣarākṣarātmakaṃ prāhuḥ kṣarākṣaraparaṃ pare // 7.2,5.10 //
kṣarassarvāṇi bhūtāni kūṭastho 'kṣara ucyate /
ubhe te parameśasya rūpe tasya vaśe yataḥ // 7.2,5.11 //
tayoḥ paraḥ śivaḥ śāṃtaḥ kṣarākṣarāparassmṛtaḥ /
samaṣṭivyaṣṭhirūpaṃ ca samaṣṭivyaṣṭikāraṇam // 7.2,5.12 //
vadaṃti munayaḥ kecicchivaṃ paramakāraṇam /
samaṣṭimāhuravyaktaṃ vyaṣṭiṃ vyaktaṃ tathaiva ca // 7.2,5.13 //
te rūpe parameśasya tadicchāyāḥ pravartanāt /
tayoḥ kāraṇabhāvena śivaṃ paramakāraṇam // 7.2,5.14 //
kāraṇārthavidaḥ prāhuḥ samaṣṭivyaṣṭikāraṇam /
jātivyaktisvarūpīti kathyate kaiścidīśvaraḥ // 7.2,5.15 //
yā piṃḍepyanuvarteta sā jātiriti kathyate /
vyaktirvyāvṛttirūpaṃ taṃ piṇḍajāteḥ samāśrayam // 7.2,5.16 //
jātayo vyaktayaścaiva tadājñāparipālitāḥ /
yatastato mahādevo jātivyaktivapuḥ smṛtaḥ // 7.2,5.17 //
pradhānapuruṣavyaktakālātmā kathyate śivaḥ /
pradhānaṃ prakṛtiṃ prāhuḥkṣetrajñaṃ puruṣaṃ tathā // 7.2,5.18 //
trayoviṃśatitattvāni vyaktamāhurmanīṣiṇaḥ /
kālaḥ kāryaprapañcasya pariṇāmaikakāraṇam // 7.2,5.19 //
eṣāmīśo 'dhipo dhātā pravartakanivartakaḥ /
āvirbhāvatirobhāvaheturekaḥ svarāḍajaḥ // 7.2,5.20 //
tasmātpradhānapuruṣavyaktakālasvarūpavān /
heturnetādhipasteṣāṃ dhātā coktā maheśvaraḥ // 7.2,5.21 //
virāḍḍhiraṇyagarbhātmā kaiścidīśo nigadyate /
hiraṇyagarbho lokānāṃ heturviśvātmako virāṭ // 7.2,5.22 //
aṃtaryāmī paraśceti kathyate kavibhiśśivaḥ /
prājñastaijasaviśvātmetyapare saṃpracakṣate // 7.2,5.23 //
turīyamapare prāhuḥ saumyameva pare viduḥ /
mātā mānaṃ ca meyaṃ ca matiṃ cāhurathāpare // 7.2,5.24 //
kartā kriyā ca kāryaṃ ca karaṇaṃ kāraṇaṃ pare /
jāgratsvapnasuṣuptyātmetyapare saṃpracakṣate // 7.2,5.25 //
turīyamapare prāhusturyātītamitītare /
tamāhurviguṇaṃ kecidguṇavantaṃ pare viduḥ // 7.2,5.26 //
kecitsaṃsāriṇaṃ prāhustamasaṃsāriṇaṃ pare /
svataṃtramapare prāhurasvataṃtraṃ pare viduḥ // 7.2,5.27 //
ghoramityapare prāhuḥ saumyameva pare viduḥ /
rāgavaṃtaṃ pare prāhurvītarāgaṃ tathā pare // 7.2,5.28 //
niṣkriyaṃ ca pare prāhuḥ sakriyaṃ cetare janāḥ /
niriṃdriyaṃ pare prāhuḥ seṃdriyaṃ ca tathāpare // 7.2,5.29 //
dhruvamityapare prāhustamadhruvāmitīrate /
arūpaṃ kecidāhurvai rūpavaṃtaṃ pare viduḥ // 7.2,5.30 //
adṛśyamapare prāhurdṛśyamityapare viduḥ /
vācyamityapare prāhuravācyamiti cāpare /
śabdātmakaṃ pare prāhuśśabdātītamathāpare // 7.2,5.31 //
keciccintāmayaṃ prāhuścintayā rahitaṃ pare /
jñānātmakaṃ pare prāhurvijñānamiti cāpare // 7.2,5.32 //
kecicjñeyamiti prāhurajñeyamiti kecana /
parameke tamevāhuraparaṃ ca tathā pare // 7.2,5.33 //
evaṃ vikalpyamānaṃ tu yāthātmyaṃ parameṣṭhinaḥ /
nādhyavasyaṃti munayo nānāpratyayakāraṇāt // 7.2,5.34 //
ye punassarvabhāvena prapannāḥ parameśvaram /
te hi jānaṃtyayatnena śivaṃ paramakāraṇam // 7.2,5.35 //
yāvatpaśurnaiva paśyatyanīśaṃ purāṇaṃ bhuvanasyeśitāram /
tāvadduḥkhe vartate baddhapāśaḥ saṃsāre 'smiñcakranemikrameṇa // 7.2,5.36 //
yadā paśyaḥ paśyate rukmavarṇaṃ kartāramīśaṃ puruṣaṃ brahmayonim /
tadāvidvānpuṇyapāpe vidhūya niraṃjanaḥ paramamupaiti sāmyam // 7.2,5.37 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe paśupatitvajñānayogo nāma pañcamo 'dhyāyaḥ
upamanyuruvāca /
naśivasyāṇavo baṃdhaḥ kāryo māyeya eva vā /
prākṛto vātha boddhā vā hyahaṃkārātmakastathā // 7.2,6.1 //
naivāsya mānaso baṃdho na caitto neṃdriyātmakaḥ /
na ca tanmātrabaṃdho 'pi bhūtabaṃdho na kaścana // 7.2,6.2 //
na ca kālaḥ kalā caiva na vidyā niyatistathā /
na rāgo na ca vidveṣaḥ śaṃbhoramitatejasaḥ // 7.2,6.3 //
na cāstyabhiniveśo 'sya kuśalā 'kuśalānyapi /
karmāṇi tadvipākaśca sukhaduḥkhe ca tatphale // 7.2,6.4 //
āśayairnāpi saṃbandhaḥ saṃskāraiḥ karmaṇāmapi /
bhogaiśca bhogasaṃskāraiḥ kālatritayagocaraiḥ // 7.2,6.5 //
na tasya kāraṇaṃ kartā nādiraṃtastathāṃtaram /
na karma karaṇaṃ vāpi nākāryaṃ kāryameva ca // 7.2,6.6 //
nāsya baṃdhurabaṃdhurvā niyaṃtā prerako 'pi vā /
na patirna gurustrātā nādhiko na samastathā // 7.2,6.7 //
na janmamaraṇe tasya na kāṃkṣitamakāṃkṣitam /
na vidhirna niṣedhaśca na muktirna ca bandhanam // 7.2,6.8 //
nāsti yadyadakalyāṇaṃ tattadasya kadācana /
kalyāṇaṃ sakalaṃ cāsti paramātmā śivo yataḥ // 7.2,6.9 //
sa śivassarvamevedamadhiṣṭhāya svaśaktibhiḥ /
apracyutassvato bhāvaḥ sthitaḥ sthāṇurataḥ smṛtaḥ // 7.2,6.10 //
śivenādhiṣṭhitaṃ yasmājjagatsthāvarajaṃgamam /
sarvarūpaḥ smṛtaśśarvastathā jñātvā na muhyati // 7.2,6.11 //
śarvo rudro namastasmai puruṣaḥ satparo mahān /
hiraṇyabāhurbhagavānhiraṇyapatirīśvaraḥ // 7.2,6.12 //
aṃbikāpatirīśānaḥ pinākī vṛṣavāhanaḥ /
eko rudraḥ paraṃ brahma puruṣaḥ kṛṣṇapiṃgalaḥ // 7.2,6.13 //
bālāgramātro hṛnmadhye viciṃtyo daharāṃtare /
hiraṇyakeśaḥ padmākṣo hyaruṇastāmra eva ca // 7.2,6.14 //
yo 'vasarpatya sau devo nīlagrīvo hiraṇmayaḥ /
saumyo ghorastathā miśraścākṣāraścāmṛto 'vyayaḥ // 7.2,6.15 //
sa puṃviśeṣaḥ paramo bhagavānantakāṃtakaḥ /
cetanacetanonmuktaḥ prapañcācca parātparaḥ // 7.2,6.16 //
śivenātiśayatvena jñānaiśvarye vilokite /
lokeśātiśayatvena sthitaṃ prāhurmanīṣiṇaḥ // 7.2,6.17 //
pratisargaprasūtānāṃ brahmaṇāṃ śāstravistaram /
upadeṣṭā sa evādau kālāvacchedavartinām // 7.2,6.18 //
kālāvacchedayuktānāṃ gurūṇāmapyasau guruḥ /
sarveṣāmeva sarveśaḥ kālāvacchedavarjitaḥ // 7.2,6.19 //
śuddhā svābhāvikī tasya śaktissarvātiśāyinī /
jñānamapratimaṃ nityaṃ vapuratyantanirmitam // 7.2,6.20 //
aiśvaryamapratidvaṃdvaṃ sukhamātyantikaṃ balam /
tejaḥprabhāvo vīryaṃ ca kṣamā kāruṇyameva ca // 7.2,6.21 //
paripūrṇasya sargādyairnātmano 'sti prayojanam /
parānugraha evāsya phalaṃ sarvasya karmaṇaḥ // 7.2,6.22 //
praṇavo vācakastasya śivasya paramātmanaḥ /
śivarudrādiśabdānāṃ praṇavo hi parassmṛtaḥ // 7.2,6.23 //
śaṃbho praṇavavācyasya bhavanāttajjapādapi /
yā siddhissā parā prāpyā bhavatyeva na saṃśayaḥ // 7.2,6.24 //
tasmādekākṣaraṃ devamāhurāgamapāragāḥ /
vācyavācakayoraikyaṃ manyamānā manasvinaḥ // 7.2,6.25 //
asya mātrāḥ samākhyātāścatasro vedamūrdhani /
akāraścāpyukāraśca makāro nāda ityapi // 7.2,6.26 //
akāraṃ bahvṛcaṃ prāhurukāro yajurucyate /
makāraḥ sāmanādosya śrutirātharvaṇī smṛtāḥ // 7.2,6.27 //
akāraśca mahābījaṃ rajaḥ sraṣṭā caturmukhaḥ /
ukāraḥ prakṛtiryoniḥ sattvaṃ pālayitā hariḥ // 7.2,6.28 //
makāraḥ puruṣo bījaṃ tamaḥ saṃhārako haraḥ /
nādaḥ paraḥ pumānīśo nirguṇo niṣkriyaḥ śivaḥ // 7.2,6.29 //
sarvaṃ tisṛbhirevedaṃ mātrābhirnikhilaṃ tridhā /
abhidhāya śivātmānaṃ bodhayatyardhamātrayā // 7.2,6.30 //
yasmātparaṃ nāparamasti kiṃcidyasmānnāṇīyo na jyāyo 'sti kiṃcit /
vṛkṣa iva stabdho divi tiṣṭhatyekastenedaṃ pūrṇaṃ puruṣeṇa sarvam // 7.2,6.31 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śivatattvavarṇanaṃ nāma ṣaṣṭho 'dhyāyaḥ
upamanyuruvaca śaktissvābhavikī tasya vidyā viśvavilakṣaṇā /
ekānekasya rūpeṇa bhāti bhānoriva prabhā // 7.2,7.1 //
anaṃtāḥ śaktayo yasyā icchājñānakriyādayaḥ /
māyādyāścābhavanvahnorvisphuliṃgā yathā tathā // 7.2,7.2 //
sadāśiveśvarādyā hi vidyā 'vidyeśvarādayaḥ /
abhavanpuruṣāścāsyāḥ prakṛtiśca parātparā // 7.2,7.3 //
mahadādiviśeṣāṃtāstvajādyāścāpi mūrtayaḥ /
yaccānyadasti tatsarvaṃ tasyāḥ kāryaṃ na saṃśayaḥ // 7.2,7.4 //
sā śaktissarvagā sūkṣmā prabodhānaṃdarūpiṇī /
śaktimānucyate devaśśivaśśītāṃśubhūṣaṇaḥ // 7.2,7.5 //
vedyaśśivaśśivā vidyā prajñā caiva śrutiḥ smṛtiḥ /
dhṛtireṣā sthitirniṣṭhā jñānecchākarmaśaktayaḥ // 7.2,7.6 //
ājñā caiva paraṃ brahma dve vidye ca parāpare /
śuddhavidyā śuddhakalā sarvaṃ śaktikṛtaṃ yataḥ // 7.2,7.7 //
māyā ca prakṛtirjīvo vikāro vikṛtistathā /
asacca sacca yatkiṃcittayā sarvamidaṃ tatam // 7.2,7.8 //
sā devī māyayā sarvaṃ brahmāṃḍaṃ sacarācaram /
mohayatyaprayatnena mocayatyapi līlayā // 7.2,7.9 //
anayā saha sarveśaḥ saptaviṃśaprakārayā /
viśvaṃ vyāpya sthitastasmānmuktiratra pravartate // 7.2,7.10 //
mumukṣavaḥ purā kecinmunayo brahmavādinaḥ /
saṃśayāviṣṭamanaso vismṛśaṃti yathātatham // 7.2,7.11 //
kiṃ kāraṇaṃ kuto jātā jīvāmaḥ kena vā vayam /
kutrāsmākaṃ saṃpratiṣṭhā kena vādhiṣṭhitā vayam // 7.2,7.12 //
kena vartāmahe śaśvatsukheṣvanyeṣu cāniśam /
avilaṃghyā ca viśvasya vyavasthā kena vā kṛtā // 7.2,7.13 //
kālasya bhāvo niyatiryadṛcchā nātra yujyate /
bhūtāni yoniḥ puruṣo yogī caiṣāṃ paro 'tha vā // 7.2,7.14 //
acetanatvātkālādeścetanatvepi cātmanaḥ /
sukhaduḥkhāni bhūtatvādanīśatvādvicāryate // 7.2,7.15 //
taddhyānayogānugatāṃ prapaśyañchaktimaiśvarīm /
pāśavicchedikāṃ sākṣānnigūḍhāṃ svaguṇairbhṛśam // 7.2,7.16 //
tayā vicchinnapāśāste sarvakāraṇakāraṇam /
śaktimaṃtaṃ mahādevamapaśyandivyacakṣuṣā // 7.2,7.17 //
yaḥ kāraṇānyaśeṣāṇi kālātmasahitāni ca /
aprameyo 'nayā śaktyā sakalaṃ yo 'dhitiṣṭhati // 7.2,7.18 //
tataḥ prasādayogena yogena parameṇa ca /
dṛṣṭena bhaktiyogena divyaḥ gatimavāpnuyuḥ // 7.2,7.19 //
tasmātsaha tathā śaktyā hṛdi paśyaṃti ye śivam /
teṣāṃ śāśvatikī śāṃtirnaitareṣāmiti śrutiḥ // 7.2,7.20 //
na hi śaktimataśśaktyā viprayogo 'sti jātucit /
tasmācchakteḥ śaktimatastādātmyānnirvṛtirdvayoḥ // 7.2,7.21 //
kramo vivakṣito nūnaṃ vimuktau jñānakarmaṇoḥ /
prasāde sati sā mūrtiryasmātkaratale sthitā // 7.2,7.22 //
devo vā dānavo vāpi paśurvā vihago 'pi vā /
kīro vātha kṛmirvāpi mucyate tatprasādataḥ // 7.2,7.23 //
garbhastho jāyamāno vā bālo vā taruṇo.pi vā /
vṛddho vā mriyamāṇo vā svargastho vātha nārakī // 7.2,7.24 //
patito vāpi dharmātmā paṃḍito mūḍha eva vā /
prasāde tatkṣaṇādeva mucyate nātra saṃśayaḥ // 7.2,7.25 //
ayogyānāṃ ca kāruṇyādbhaktānāṃ parameśvaraḥ /
prasīdati na saṃdeho vigṛhya vividhānmalān // 7.2,7.26 //
prasadādeva sā bhaktiḥ prasādo bhaktisaṃbhavaḥ /
avasthābhedamutprekṣya vidvāṃstatra na muhyati // 7.2,7.27 //
prasādapūrvikā yeyaṃ bhuktimuktividhāyinī /
naiva sā śakyate prāptuṃ narairekena janmanā // 7.2,7.28 //
anekajanmasiddhānāṃ śrautasmārtānuvartinām /
viraktānāṃ prabuddhānāṃ prasīdati maheśvaraḥ // 7.2,7.29 //
prasanne sati deveśa paśau tasminpravartate /
asti nātho mametyalpā bhaktirbuddhipurassarā // 7.2,7.30 //
tapasā vividhaiśśaivairdharmaissaṃyujyate naraḥ /
tatra yoge tadabhyāsastato bhaktiḥ parā bhavet // 7.2,7.31 //
parayā ca tayā bhaktyā prasādo labhyate paraḥ /
prasādātsarvapāśebhyo muktirmuktasya nirvṛtiḥ // 7.2,7.32 //
alpabhāvo 'pi yo martyasso 'pi janmatrayātparam /
nayoniyaṃtrapīḍāyai bhavennaivātra saṃśayaḥ // 7.2,7.33 //
sāṃgā 'naṃgā ca yā sevā sā bhaktiriti kathyate /
sā punarbhidyate tredhā manovākkāyasādhanaiḥ // 7.2,7.34 //
śivarūpādiciṃtā yā sā sevā mānasī smṛtā /
japādirvācikī sevā karmapūjādi kāyikī // 7.2,7.35 //
seyaṃ trisādhanā sevā śivadharmaśca kathyate /
sa tu pañcavidhaḥ proktaḥ śivena paramātmanā // 7.2,7.36 //
tapaḥ karma japo dhyānaṃ jñānaṃ ceti samāsataḥ /
karmaliṅgārcanādyaṃ ca tapaścāndrāyaṇādikam // 7.2,7.37 //
japastridhā śivābhyāsaścintā dhyānaṃ śivasya tu /
śivāgamoktaṃ yajjñānaṃ tadatra jñānamucyate // 7.2,7.38 //
śrīkaṃṭhena śivenoktaṃ śivāyai ca śivāgamaḥ /
śivāśritānāṃ kāruṇyācchreyasāmekasādhanam // 7.2,7.39 //
tasmādvivardhayedbhaktiṃ śive paramakāraṇe /
tyajecca viṣayāsaṃgaṃ śreyo 'rthī matimānnaraḥ // 7.2,7.40 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śivatattvakathanaṃ nāma saptamo 'dhyāyaḥ
kṛṣṇa uvāca /
bhagavañchrotumicchāmi śivena paribhāṣitam /
vedasāre śivajñānaṃ svāśritānāṃ vimuktaye // 7.2,8.1 //
abhaktānāmabuddhīnāmayuktānāmagocaram /
arthairdaśardhaiḥ saṃyuktaṃ gūḍhamaprājñaniṃditam // 7.2,8.2 //
varṇāśramakṛtairdharmairviparītaṃ kvacitsamam /
vedātṣaḍaṃgāduddhṛtya sāṃkhyādyogācca kṛtsnaśaḥ // 7.2,8.3 //
śatakoṭipramāṇena vistīrṇaṃ graṃthasaṃkhyayā /
kathitaṃ parameśena tatra pūjā kathaṃ prabhoḥ // 7.2,8.4 //
kasyādhikāraḥ pūjādau jñānayogādayaḥ katham /
tatsarvaṃ vistarādeva vaktumarhasi suvrata // 7.2,8.5 //
upamanyuruvāca /
śaivaṃ saṃkṣipya vedoktaṃ śivena paribhāṣitam /
stutiniṃdādirahitaṃ sadyaḥ pratyayakāraṇam // 7.2,8.6 //
guruprasādajaṃ divyamanāyāsena muktidam /
kathayiṣye samāsena tasya śakyo na vistaraḥ // 7.2,8.7 //
sisṛkṣayā purāvyaktācchivaḥ sthāṇurmaheśvaraḥ /
satkāryakāraṇopetassvayamāvirabhūtprabhuḥ // 7.2,8.8 //
janayāmāsa ca tadā ṛṣirviśvādhikaḥ prabhuḥ /
devānāṃ prathamaṃ devaṃ brahmāṇaṃ brahmaṇaspatim // 7.2,8.9 //
brahmāpi pitaraṃ devaṃ jāyamānaṃ nyavaikṣata /
taṃ jāyamānaṃ janako devaḥ prāpaśyadājñayā // 7.2,8.10 //
dṛṣṭo rudreṇa devo 'sāvasṛjadviśvamīśvaraḥ /
varṇāśramavyavasthāṃ ca cakāra sa pṛthakpṛthak // 7.2,8.11 //
somaṃ sasarja yajñārthe somāddyaussamajāyata /
dharā ca vahniḥ sūryaśca yajño viṣṇuśśacīpatiḥ // 7.2,8.12 //
te cānye ca surā rudraṃ rudrādhyāyena tuṣṭuvuḥ /
prasannavadanastasthau devānāmagrataḥ prabhuḥ // 7.2,8.13 //
apahṛtya svalīlārthaṃ teṣāṃ jñānaṃ maheśvaraḥ /
tamapṛcchaṃstato devāḥ ko bhavāniti mohitāḥ // 7.2,8.14 //
so 'bravīdbhagavānrudro hyahamekaḥ purātanaḥ /
āsaṃ prathamamevāhaṃ vartāmi ca surottamāḥ // 7.2,8.15 //
bhaviṣyāmi ca mattonyo vyatirikto na kaścana /
ahameva jagatsarvaṃ tarpayāmi svatejasā // 7.2,8.16 //
matto 'dhikaḥ samo nāsti māṃ yo veda sa mucyate /
ityuktvā bhagavānrudrastatraivāṃtaradhatta sa /
apaśyaṃtastamīśānaṃ stuvaṃtaścaiva sāmabhiḥ // 7.2,8.17 //
vrataṃ pāśupataṃ kṛtvā tvatharvaśirasi sthitam /
bhasmasaṃchannasarvāṃgā babhūvuramarāstadā // 7.2,8.18 //
atha teṣāṃ prasādārthaṃ paśūnāṃ patirīśvaraḥ /
sagaṇaścomayā sārdhaṃ sānnidhyamakarotprabhuḥ /
yaṃ vinidrā jitaśvāsā yogino dagdhakilbiṣāḥ // 7.2,8.20 //
hṛdi paśyaṃti taṃ devaṃ dadṛśurdevapuṃgavāḥ /
yāmāhuḥ paramāṃ śaktimīśvarecchānuvartinīm // 7.2,8.21 //
tāmapaśyanmaheśasya vāmato vāmalocanām /
ye vinirdhūtasaṃsārāḥ prāptāḥ śaivaṃ paraṃ padam // 7.2,8.22 //
nityasiddhāśca ye vānyaṃ te ca dṛṣṭā gaṇeśvarāḥ /
atha taṃ tuṣṭuvurdevā devyā saha maheśvaram // 7.2,8.23 //
stotrairmāheśvarairdivyaiḥ śrotaiḥ paurāṇikairapi /
devo 'pi devānālokya ghṛṇayā vṛṣabhadhvajaḥ // 7.2,8.24 //
tuṣṭo 'smītyāha suprītassvabhāvamadhurāṃ giram /
atha suprītamanasaṃ praṇipatya vṛṣadhvajam /
arthamahattamaṃ devāḥ papracchurimamādarāt // 7.2,8.25 //
devā ūcuḥ /
bhagavankena mārgeṇa pūjanīyo 'si bhūtale /
kasyādhikāraḥ pūjāyāṃ vaktumarhasi tattvataḥ // 7.2,8.26 //
tataḥ sasmitamālokya devīṃ devavaroharaḥ /
svarūpaṃ darśayāmāsa ghoraṃ sūryātmakaṃ param // 7.2,8.27 //
sarvaiśvaryaguṇopetaṃ sarvatejomayaṃ param /
śaktibhirmūrtibhiścāṃgairgrahairdevaiśca saṃvṛtam // 7.2,8.28 //
aṣṭabāhuṃ caturvaktramardhanārīkamadbhutam /
dṛṣṭvaivamadbhutākāraṃ devā viṣṇupurogamāḥ // 7.2,8.29 //
buddhvā divākaraṃ devaṃ devīṃ caiva niśākaram /
pañcabhūtāni śeṣāṇi tanmayaṃ ca carācaram // 7.2,8.30 //
evamuktvā namaścakrustasmai cārghyaṃ pradāya vai /
siṃdūravarṇāya sumaṇḍalāya suvarṇavarṇābharaṇāya tubhyam /
padmābhanetrāya sapaṃkajāya brahmendranārāyaṇakāraṇāya // 7.2,8.32 //
suratnapūrṇaṃ sasuvarṇatoyaṃ sukuṃkumādyaṃ sakuśaṃ sapuṣpam /
pradattamādāya sahemapātraṃ praśastamarghyaṃ bhagavanprasīda // 7.2,8.33 //
namaśśivāya śāṃtāya sagaṇāyādihetave /
rudrāya viṣṇave tubhyaṃ brahmaṇe sūryamūrtaye // 7.2,8.34 //
yaśśivaṃ maṇḍale saure saṃpūjyaiva samāhitaḥ /
prātarmadhyāhnasāyāhne pradadyādarghyamuttamam // 7.2,8.35 //
praṇamedvā paṭhedetāñchlokāñchrutimukhānimān /
na tasya durllabhaṃ kiṃcidbhaktaścenmucyate dṛḍham // 7.2,8.36 //
tasmādabhyarcayenityaṃ śivamādityarūpiṇam /
dharmakāmārthamuktyarthaṃ manasā karmaṇā girā // 7.2,8.37 //
atha devānsamālokya maṇḍalastho maheśvaraḥ /
sarvāgamottaraṃ dattvā śāstramaṃtaradhāddharaḥ // 7.2,8.38 //
tatra pūjādhikāro 'yaṃ brahmakṣatraviśāmiti /
jñātvā praṇamya deveśaṃ devā jagmuryathāgatam // 7.2,8.39 //
atha kālena mahatā tasmiñchāstre tirohite /
bhartāraṃ paripapraccha tadaṃkasthā maheśvarī // 7.2,8.40 //
tayā sa codito devo devyā candravibhūṣaṇaḥ /
avadatkaramuddhṛtya śāstraṃ sarvāgamottaram // 7.2,8.41 //
pravartitaṃ ca talloke niyogātparameṣṭhinaḥ /
mayāgastyena guruṇā dadhīcena maharṣiṇā // 7.2,8.42 //
svayamapyavatīryorvyāṃ yugāvarteṣu śūladhṛk /
svāśritānāṃ vimuktyarthaṃ kurute jñānasaṃtatim // 7.2,8.43 //
ṛbhussatyo bhārgavaśca hyaṃgirāḥ savitā dvijāḥ /
mṛtyuḥ śatakraturdhīmānvasiṣṭho munipuṃgavaḥ // 7.2,8.44 //
sārasvatastridhāmā ca trivṛto munipuṃgavaḥ /
śatatejāssvayaṃ dharmo nārāyaṇa iti śrutaḥ // 7.2,8.45 //
svarakṣaścāruṇirdhīmāṃstathā caiva kṛtaṃjayaḥ /
kṛtaṃjayo bharadvājo gautamaḥ kaviruttamaḥ // 7.2,8.46 //
vācaḥsravā munissākṣāttathā sūkṣmāyaṇiḥ śuciḥ /
tṛṇabiṃdurmuniḥ kṛṣṇaḥ śaktiḥ śākteya uttaraḥ // 7.2,8.47 //
jātūkarṇyo harissākṣātkṛṣṇadvaipāyano muniḥ /
vyāsāvatārāñchṛṇvaṃtu kalpayogeśvarānkramāt // 7.2,8.48 //
laiṃge vyāsāvatārā hi dvāparāṃ teṣu suvratāḥ /
yogācāryāvatārāśca tathā śiṣyeṣu śūlinaḥ // 7.2,8.49 //
tatra tatra vibhoḥ śiṣyāścatvāraḥ syurmahaujasaḥ /
śiṣyāsteṣāṃ praśiṣyāśca śataśo 'tha sahasraśaḥ // 7.2,8.50 //
teṣāṃ saṃbhāvanālloke śaivājñākaraṇādibhiḥ /
bhāgyavaṃto vimucyaṃte bhaktyā cātyaṃtabhāvitāḥ // 7.2,8.51 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śivatattvajñāne vyāsāvatāravarṇanaṃ nāmāṣṭamo 'dhyāyaḥ
kṛṣṇa uvāca /
yugāvarteṣu sarveṣu yogācāryacchalena tu /
avatārānhi śarvasya śiṣyāṃśca bhagavanvada // 7.2,9.1 //
upamanyuruvāca /
śvetaḥ sutāro madanaḥ suhotraḥ kaṅka eva ca /
laugākṣiśca mahāmāyo jaigīṣavyastathaiva ca // 7.2,9.2 //
dadhivāhaśca ṛṣabho munirugro 'trireva ca /
supālako gautamaśca tathā vedaśirā muniḥ // 7.2,9.3 //
gokarṇaśca guhāvāsī śikhaṇḍī cāparaḥ smṛtaḥ /
jaṭāmālī cāṭṭahāso dāruko lāṃgulī tathā // 7.2,9.4 //
mahākālaśca śūlī ca ḍaṃḍī muṇḍīśa eva ca /
saviṣṇussomaśarmā ca lakulīśvara eva ca // 7.2,9.5 //
ete vārāha kalpe 'sminsaptamasyāṃtaro manoḥ /
aṣṭāviṃśatisaṃkhyātā yogācāryā yugakramāt // 7.2,9.6 //
śiṣyāḥ pratyekameteṣāṃ catvāraśśāṃtacetasaḥ /
śvetādayaśca ruṣyāṃtāṃstānbravīmi yathākramam // 7.2,9.7 //
śvetaśśvetaśikhaścaiva śvetāśvaḥ śvetalohitaḥ /
dundubhiśśatarūpaśca ṛcīkaḥ ketumāṃstathā // 7.2,9.8 //
vikośaśca vikeśaśca vipāśaḥ pāśanāśanaḥ /
sumukho durmukhaścaiva durgamo duratikramaḥ // 7.2,9.9 //
sanatkumārassanakaḥ sanaṃdaśca sanātanaḥ /
sudhāmā virajāścaiva śaṃkhaścāṃḍaja eva ca // 7.2,9.10 //
sārasvataśca meghaśca meghavāhassuvāhakaḥ /
kapilaścāsuriḥ pañcaśikho bāṣkala eva ca // 7.2,9.11 //
parāśarāśca gargaśca bhārgavaścāṃgirāstathā /
balabandhurnirāmitrāḥ ketuśṛṃgastapodhanaḥ // 7.2,9.12 //
laṃbodaraśca laṃbaśca lambātmā laṃbakeśakaḥ /
sarvajñassamabuddhiśca sādhyasiddhistathaiva ca // 7.2,9.13 //
sudhāmā kaśyapaścaiva vasiṣṭho virajāstathā /
atrirugro guruśreṣṭhaḥ śravanotha śraviṣṭakaḥ // 7.2,9.14 //
kuṇiśca kuṇibāhuśca kuśarīraḥ kunetrakaḥ /
kāśyapo hyuśanāścaiva cyavanaśca bṛhaspatiḥ // 7.2,9.15 //
utathyo vāmadevaśca mahākālo mahā 'nilaḥ /
vācaḥśravāḥ suvīraśca śyāvakaśca yatīśvaraḥ // 7.2,9.16 //
hiraṇyanābhaḥ kauśalyo lokākṣiḥ kuthumistathā /
sumanturjaiminiścaiva kubandhaḥ kuśakandharaḥ // 7.2,9.17 //
plakṣo dārbhāyaṇiścaiva ketumāngautamastathā /
bhallavī madhupiṃgaśca śvetaketustathaiva ca // 7.2,9.18 //
uśijo bṛhadaśvaśca devalaḥ kavireva ca /
śālihotraḥ suveṣaśca yuvanāśvaḥ śaradvasuḥ // 7.2,9.19 //
akṣapādaḥ kaṇādaśca ulūko vatsa eva ca /
kulikaścaiva gargaśca mitrako ruṣya eva ca // 7.2,9.20 //
ete śiṣyā maheśasya yogācāryasvarūpiṇaḥ /
saṃkhyā ca śatameteṣāṃ saha dvādaśasaṃkhyayā // 7.2,9.21 //
sarve pāśupatāḥ siddhā bhasmoddhūlitavigrahāḥ /
sarvaśāstrārthatattvajñā vedavedāṃgapāragāḥ // 7.2,9.22 //
śivāśramaratāssarve śivajñānaparāyaṇāḥ /
sarve saṃgavinirmuktāḥ śivaikāsaktacetasaḥ // 7.2,9.23 //
sarvadvaṃdvasahā dhīrāḥ sarvabhūtahite ratāḥ /
ṛjavo mṛdavaḥ svasthā jitakrodhā jiteṃdriyāḥ // 7.2,9.24 //
rudrākṣamālābharaṇāstripuṃḍrāṃkitamastakāḥ /
śikhājaṭāssarvajaṭā ajaṭā muṃḍaśīrṣakāḥ // 7.2,9.25 //
phalamūlāśanaprāyāḥ prāṇāyāmaparāyaṇāḥ /
śivābhimānasaṃpannāḥ śivadhyānaikatatparāḥ // 7.2,9.26 //
samunmathitasaṃsāraviṣavṛkṣāṃkurodgamāḥ /
prayātumeva sannaddhāḥ paraṃ śivapuraṃ prati // 7.2,9.27 //
sadeśikānimānmatvā nityaṃ yaśśivamarcayet /
sa yāti śivasāyujyaṃ nātra kāryā vicāraṇā // 7.2,9.28 //
||oṃ iti śrīśivamahāpu-- saptamyāṃ vāyavīyasaṃhitāyāmuttarakhaṇḍe śivasya yogāvatāravarṇanaṃ nāma navamo 'dhyāyaḥ
kṛṣṇa uvāca /
bhagavansarvayogīṃdra gaṇeśvara munīśvara /
ṣaḍānanasamaprakhya sarvajñānanidhe guro // 7.2,10.1 //
prāyastvamavatīryorvyāṃ pāśavicchittaye nṛṇām /
maharṣivapurāsthāya sthito 'si parameśvara // 7.2,10.2 //
anyathā hi jagatyasmin devo vā dānavo 'pi vā /
tvattonyaḥ paramaṃ bhāvaṃ ko jānīyācchivātmakam // 7.2,10.3 //
tasmāttava mukhodgīrṇaṃ sākṣādiva pinākinaḥ /
śivajñānāmṛtaṃ pītvā na me tṛptamabhūnmanaḥ // 7.2,10.4 //
sākṣātsarvajagatkarturbharturaṃkaṃ samāśritā /
bhagavankinnu papraccha bhartāraṃ parameśvarī // 7.2,10.5 //
upamanyuruvāca /
sthāne pṛṣṭaṃ tvayā kṛṣṇa tadvakṣyāmi yathātatham /
bhavabhaktasya yuktasya tava kalyāṇacetasaḥ // 7.2,10.6 //
mahīdharavare divye maṃdare cārukaṃdare /
devyā saha mahādevo divyo dhyānagato 'bhavat // 7.2,10.7 //
tadā devyāḥ priyasakhī susmitāsyā śubhāvatī /
phullānyatimanojñāni puṣpāṇi samudāharat // 7.2,10.8 //
tataḥ svamaṃkamāropya devīṃ devavarorahaḥ /
alaṃkṛtya ca taiḥ puṣpairāste hṛṣṭataraḥ svayam // 7.2,10.9 //
athāṃtaḥpuracāriṇyo devyo divyavibhūṣaṇāḥ /
aṃtaraṃgā gaṇendrāśca sarvalokamaheśvarīm // 7.2,10.10 //
bhartāraṃ paripūrṇaṃ ca sarvalokamaheśvaram /
cāmarāsaktahastāśca devīṃ devaṃ siṣevire // 7.2,10.11 //
tataḥ priyāḥ kathā vṛttā vinodāya maheśayoḥ /
trāṇāya ca nṛṇāṃ loke ye śivaṃ śaraṇaṃ gatāḥ // 7.2,10.12 //
tadāvasaramālokya sarvalokamaheśvarī /
bhartāraṃ paripapraccha sarvalokamaheśvaram // 7.2,10.13 //
devyuvāca /
kena vaśyo mahādevo martyānāṃ maṃdacetasām /
ātmatattvādyaśaktānāmātmanāmakṛtātmanām // 7.2,10.14 //
īśvara uvāca /
na karmaṇā na tapasā na japairnāsanādibhiḥ /
na jñānena na cānyena vaśyo 'haṃ śraddhayā vinā // 7.2,10.15 //
śraddhā mayyasti cetpuṃsāṃ yena kenāpi hetunā /
vaśyaḥ spṛśyaśca dṛśyaśca pūjyassaṃbhāṣya eva ca // 7.2,10.16 //
sādhyā tasmānmayi śaddhā māṃ vaśīkartumicchatā /
śraddhā hetussvadharmasya rakṣaṇaṃ varṇināmiha // 7.2,10.17 //
svavarṇāśramadharmeṇa vartate yastu mānavaḥ /
tasyaiva bhavati śraddhā mayi nānyasya kasyacit // 7.2,10.18 //
āmnāyasiddhamakhilaṃ dharmamāśramiṇāmiha /
brahmaṇā kathitaṃ pūrvaṃ mamaivājñāpurassaram // 7.2,10.19 //
sa tu paitāmaho dharmo bahuvittakriyānvitaḥ /
nātyanta phalabhūyiṣṭhaḥ kleśāyā sasamanvitaḥ /
tena dharmeṇa mahatāṃ śraddhāṃ prāpya sudurllabhām // 7.2,10.20 //
varṇino ye prapadyaṃte māmananyasamāśrayāḥ /
teṣāṃ sukhena mārgeṇa dharmakāmārthamuktayaḥ // 7.2,10.21 //
varṇāśramasamācāro mayā bhūyaḥ prakalpitaḥ /
tasminbhaktimatāmeva madīyānāṃ tu varṇinām // 7.2,10.22 //
adhikāro na cānyeṣāmityājñā naiṣṭhikī mama /
tadājñaptena mārgeṇa varṇino madupāśrayāḥ // 7.2,10.23 //
malamāyādipāśebhyo vimuktā matprasādataḥ /
paraṃ madīyamāsādya punarāvṛttidurlabham /
paramaṃ mama sādharmyaṃ prāpya nirvṛtimāyayuḥ // 7.2,10.24 //
tasmāllabdhvāpyalabdhvā vā varṇadharmaṃ mayeritam /
āśritya mama bhaktaścetsvātmanātmānamuddharet // 7.2,10.25 //
alabdhalābha evaiṣa koṭikoṭiguṇādhikaḥ /
tasmānme mukhato labdhaṃ varṇadharmaṃ samācaret // 7.2,10.26 //
mamāvatārā hi śubhe yogācāryacchalena tu /
sarvāṃtareṣu santyārye saṃtatiśca sahasraśaḥ // 7.2,10.27 //
ayuktānāmabuddhīnāmabhaktānāṃ sureśvari /
durlabhaṃ saṃtatijñānaṃ tato yatnātsamāśrayet // 7.2,10.28 //
sā hānistanmahacchidraṃ sa mohassāṃdhamūkatā /
yadanyatra śramaṃ kuryānmokṣamārgabahiṣkṛtaḥ // 7.2,10.29 //
jñānaṃ kriyā ca caryā ca yogaśceti sureśvari /
catuṣpādaḥ samākhyāto mama dharmassanātanaḥ // 7.2,10.30 //
paśupāśapatijñānaṃ jñānamityabhidhīyate /
ṣaḍadhvaśuddhirvidhinā gurvadhīnā kriyocyate // 7.2,10.31 //
varṇāśramaprayuktasya mayaiva vihitasya ca /
mamārcanādidharmasya caryā caryeti kathyate // 7.2,10.32 //
maduktenaiva mārgeṇa mayyavasthitacetasaḥ /
vṛttyaṃtaranirodho yo yoga ityabhidhīyate // 7.2,10.33 //
aśvamedhagaṇācchreṣṭhaṃ devi cittaprasādhanam /
muktidaṃ ca tathā hyetadduṣprāpyaṃ viṣayaiṣiṇām // 7.2,10.34 //
vijiteṃdriyavargasya yamena niyamena ca /
pūrvapāpaharo yogo viraktasyaiva kathyate // 7.2,10.35 //
vairāgyājjāyate jñānaṃ jñānādyogaḥ pravartate /
yogajñaḥ patito vāpi mucyate nātra saṃśayaḥ /
dayā kāryātha satatamahiṃsā jñānasaṃgrahaḥ // 7.2,10.37 //
satyamasteyamāstikyaṃ śraddhā ceṃdriyanigrahaḥ /
adhyāpanaṃ cādhyayanaṃ yajanaṃ yājanaṃ tathā // 7.2,10.38 //
dhyānamīśvarabhāvaśca satataṃ jñānaśīlatā /
ya evaṃ vartate vipro jñānayogasya siddhaye // 7.2,10.39 //
acirādeva vijñānaṃ labdhvā yogaṃ ca viṃdati /
dagdhvā dehamimaṃ jñānī kṣaṇājjñānāgninā priye // 7.2,10.40 //
prasādānmama yogajñaḥ karmabaṃdhaṃ prahāsyati /
puṇyaḥpuṇyātmakaṃ karmamuktestatpratibaṃdhakam /
tasmānniyogato yogī puṇyāpuṇyaṃ vivarjayet // 7.2,10.41 //
phalakāmanayā karmakaraṇātpratibadhyate /
na karmamātrakaraṇāttasmātkarmaphalaṃ tyajet // 7.2,10.42 //
prathamaṃ karmayajñena bahiḥ sampūjya māṃ priye /
jñānayogarato bhūtvā paścādyogaṃ samabhyaset // 7.2,10.43 //
vidite mama yāthātmye karmayajñena dehinaḥ /
na yajaṃti hi māṃ yuktāḥ samaloṣṭāśmakāṃcanāḥ // 7.2,10.44 //
nityayukto muniḥ śreṣṭho madbhaktaśca samāhitaḥ /
jñānayogarato yogī mama sāyujyamāpnuyāt // 7.2,10.45 //
athāviraktacittā ye varṇino madupāśritāḥ /
jñānacaryākriyāsveva te 'dhikuryustadarhakāḥ // 7.2,10.46 //
dvidhā matpūjanaṃ jñeyaṃ bāhyamābhyaṃtaraṃ tathā /
vāṅmanaḥkāyabhedācca tridhā madbhajanaṃ viduḥ // 7.2,10.47 //
tapaḥ karma japo dhyānaṃ jñānaṃ vetyanupūrvaśaḥ /
pañcadhā kathyate sadbhistadeva bhajanaṃ punaḥ // 7.2,10.48 //
anyātmaviditaṃ bāhyamasmadabhyarcanādikam /
tadeva tu svasaṃvedyamābhyaṃtaramudāhṛtam // 7.2,10.49 //
manomatpravaṇaṃ cittaṃ na manomātramucyate /
mannāmaniratā vāṇī vāṅmatā khalu netarā // 7.2,10.50 //
liṃgairmacchāsanādiṣṭaistripuṃḍrādibhiraṃkitaḥ /
mamopacāranirataḥ kāyaḥ kāyo na cetaraḥ // 7.2,10.51 //
madarcākarma vijñeyaṃ bāhye yāgādinocyate /
madarthe dehasaṃśoṣastapaḥ kṛcchrādi no matam // 7.2,10.52 //
japaḥ pañcākṣarābhyāsaḥ praṇavābhyāsa eva ca /
rudrādhyāyādikābhyāso na vedādhyayanādikam // 7.2,10.53 //
dhyānammadrūpaciṃtādyaṃ nātmādyarthasamādhayaḥ /
mamāgamārthavijñānaṃ jñānaṃ nānyārthavedanam // 7.2,10.54 //
bāhye vābhyaṃtare vātha yatra syānmanaso ratiḥ /
prāgvāsanāvaśāddevi tattvaniṣṭhāṃ samācaret // 7.2,10.55 //
bāhyādābhyaṃtaraṃ śreṣṭhaṃ bhavecchataguṇādhikam /
asaṃkaratvāddoṣāṇāṃ dṛṣṭānāmapyasambhavāt // 7.2,10.56 //
śaucamābhyaṃtaraṃ vidyānna bāhyaṃ śaucamucyate /
aṃtaḥ śaucavimuktātmā śucirapyaśuciryataḥ // 7.2,10.57 //
bāhyamābhyaṃrtaraṃ caiva bhajanaṃ bhavapūrvakam /
na bhāvarahitaṃ devi vipralaṃbhaikakāraṇam // 7.2,10.58 //
kṛtakṛtyasya pūtasya mama kiṃ kriyate naraiḥ /
bahirvābhyaṃtaraṃ vātha mayā bhāvo hi gṛhyate // 7.2,10.59 //
bhāvaikātmā kriyā devi mama dharmassanātanaḥ /
manasā karmaṇā vācā hyanapekṣya phalaṃ kvacit // 7.2,10.60 //
phaloddeśena deveśi laghurmama samāśrayaḥ /
phalārthī tadabhāve māṃ parityaktuṃ kṣamo yataḥ // 7.2,10.61 //
phalārthino 'pi yasyaiva mayi cittaṃ pratiṣṭhitam /
bhāvānurūpaphaladastasyāpyahamanindite // 7.2,10.62 //
phalānapekṣayā yeṣāṃ mano matpravaṇaṃ bhavet /
prārthayeyuḥ phalaṃ paścādbhaktāste 'pi mama priyāḥ // 7.2,10.63 //
prāk saṃskāravaśādeva ye viciṃtya phalāphale /
vivaśā māṃ prapadyaṃte mama priyatamā matāḥ // 7.2,10.64 //
mallābhānna paro lābhasteṣāmasti yathātatham /
mamāpi lābhastallābhānnāparaḥ parameśvari // 7.2,10.65 //
madanugrahatasteṣāṃ bhāvo mayi samarpitaḥ /
phalaṃ paramanirvāṇaṃ prayacchati balādiva // 7.2,10.66 //
mahātmanāmananyānāṃ mayi saṃnyastacetasām /
aṣṭadhā lakṣaṇaṃ prāhurmama dharmādhikāriṇām // 7.2,10.67 //
madbhaktajanavātsalyaṃ pūjāyāṃ cānumodanam /
svayamabhyarcanaṃ caiva madarthe cāṃgaceṣṭitam // 7.2,10.68 //
matkathāśravaṇe bhaktiḥ svaranetrāṃgavikriyāḥ /
mamānusmaraṇaṃ nityaṃ yaśca māmupajīvati // 7.2,10.69 //
evamaṣṭavidhaṃ cihnaṃ yasmin mlecche 'pi vartate /
sa viprendro muniḥ śrīmānsa yatissa ca paṃḍitaḥ // 7.2,10.70 //
na me priyaścaturvedī madbhakto śvapaco 'pi yaḥ /
tasmai deyaṃ tato grāhyaṃ sa ca pūjyo yathā hyaham // 7.2,10.71 //
patraṃ puṣpaṃ phalaṃ toyaṃ yo me bhaktyā prayacchati /
tasyāhaṃ na praṇaśyāmi sa ca me na praṇaśyati // 7.2,10.72 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śivabhaktivarṇanaṃ nāma daśamo 'dhyāyaḥ
īśvara uvāca /
atha vakṣyāmi deveśi bhaktānāmadhikāriṇām /
viduṣāṃ dvijamukhyānāṃ varṇadharmasamāsataḥ // 7.2,11.1 //
triḥ snānaṃ cāgnikāryaṃ ca liṃgārcanamanukramam /
dānamīśrarabhāvaśca dayā sarvatra sarvadā // 7.2,11.2 //
satyaṃ saṃtoṣamāstikyamahiṃsā sarvajaṃtuṣu /
hrīśraddhādhyayanaṃ yogassadādhyāpanameva ca // 7.2,11.3 //
vyākhyānaṃ brahmacaryaṃ ca śravaṇaṃ ca tapaḥ kṣamā /
śaucaṃ śikhopavītaṃ ca uṣṇīṣaṃ cottarīyakam // 7.2,11.4 //
niṣiddhāsevanaṃ caiva bhasmarudrākṣadhāraṇam /
parvaṇyabhyarcanaṃ devi caturdaśyāṃ viśeṣataḥ // 7.2,11.5 //
pānaṃ ca brahmakūrcasya māsi māsi yathāvidhi /
abhyarcanaṃ viśeṣeṇa tenaiva snāpya māṃ priye // 7.2,11.6 //
sarvakriyānna santyāgaḥ śraddhānnasya ca varjanam /
tathā paryuṣitānnasya yāvakasya viśeṣataḥ // 7.2,11.7 //
madyasya madyagandhasya naivedyasya ca varjanam /
sāmānyaṃ sarvavarṇānāṃ brāhmaṇānāṃ viśeṣataḥ // 7.2,11.8 //
kṣamā śāṃtiśca santoṣassatyamasteyameva ca /
brahmacaryaṃ mama jñānaṃ vairāgyaṃ bhasmasevanam // 7.2,11.9 //
sarvasaṃganivṛttiśca daśaitāni viśeṣataḥ /
liṃgāni yogināṃ bhūyo divā bhikṣāśanaṃ tathā // 7.2,11.10 //
vānaprasthāśramasthānāṃ samānamidamiṣyate /
rātrau na bhojanaṃ kāryaṃ sarveṣāṃ brahmacāriṇām // 7.2,11.11 //
adhyāpanaṃ yājanaṃ ca kṣatriyasyāpratigrahaḥ /
vaiśyasya ca viśeṣeṇa mayā nātra vidhīyate // 7.2,11.12 //
rakṣaṇaṃ sarvavarṇānāṃ yuddhe śatruvadhastathā /
duṣṭapakṣimṛgāṇāṃ ca duṣṭānāṃ śātanaṃ nṛṇām // 7.2,11.13 //
aviśvāsaśca sarvatra viśvāso mama yogiṣu /
strīsaṃsargaśca kāleṣu camūrakṣaṇameva ca // 7.2,11.14 //
sadā saṃcāritaiścārairlokavṛttāṃtavedanam /
sadāstradhāraṇaṃ caiva bhasmakaṃcukadhāraṇam // 7.2,11.15 //
rājñāṃ mamāśramasthānāmeṣa dharmasya saṃgrahaḥ /
gorakṣaṇaṃ ca vāṇijyaṃ kṛṣirvaiśyasya kathyate // 7.2,11.16 //
śuśrūṣetaravarṇānāṃ dharmaḥ śūdrasya kathyate /
udyānakaraṇaṃ caiva mama kṣetrasamāśrayaḥ // 7.2,11.17 //
dharmapatnyāstu gamanaṃ gṛhasthasya vidhīyate /
brahmacaryaṃ vanasthānāṃ yatīnāṃ brahmacāriṇām // 7.2,11.18 //
strīṇāṃ tu bhartṛśuśrūṣā dharmo nānyassanātanaḥ /
mamārcanaṃ ca kalyāṇi niyogo bharturasti cet // 7.2,11.19 //
yā nārī bhartṛśuśrūṣāṃ vihāya vratatatparā /
sā nārī narakaṃ yāti nātra kāryā vicāraṇā // 7.2,11.20 //
atha bhartṛvihīnāyā vakṣye dharmaṃ sanātanam /
vrataṃ dānaṃ tapaḥ śaucaṃ bhūśayyānaktabhojanam // 7.2,11.21 //
brahmacaryaṃ sadā snānaṃ bhasmanā salilena vā /
śāṃtirmaunaṃ kṣamā nityaṃ saṃvibhāgo yathāvidhi // 7.2,11.22 //
aṣṭābhyāṃ ca caturdaśyāṃ paurṇamāsyāṃ viśeṣataḥ /
ekādaśyāṃ ca vidhivadupavāsomamārcanam // 7.2,11.23 //
iti saṃkṣepataḥ prokto mayāśramaniṣeviṇām /
brahmakṣatraviśāṃ devi yatīnāṃ brahmacāriṇām // 7.2,11.24 //
tathaiva vānaprasthānāṃ gṛhasthānāṃ ca sundari /
śūdrāṇāmatha nārīṇāṃ dharma eṣa sanātanaḥ // 7.2,11.25 //
dhyeyastvayāhaṃ deveśi sadā jāpyaḥ ṣaḍakṣaraḥ /
vedoktamakhilaṃ dharmamiti dharmārthasaṃgrahaḥ // 7.2,11.26 //
atha ye mānavā loke svecchayā dhṛtavigrahāḥ /
bhāvātiśayasaṃpannāḥ pūrvasaṃskārasaṃyutāḥ // 7.2,11.27 //
viraktā vānuraktā vā stryādīnāṃ viṣayeṣvapi /
pāpairna te viliṃpaṃte padmapatramivāṃbhasā // 7.2,11.28 //
teṣāṃ mamātmavijñānaṃ viśuddhānāṃ vivekinām /
matprasādādviśuddhānāṃ duḥkhamāśramarakṣaṇāt // 7.2,11.29 //
nāsti kṛtyamakṛtyaṃ ca samādhirvā parāyaṇam /
na vidhirna niṣedhaśca teṣāṃ mama yathā tathā // 7.2,11.30 //
tatheha paripūrṇasya sādhyaṃ mama na vidyate /
tathaiva kṛtakṛtyānāṃ teṣāmapi na saṃśayaḥ // 7.2,11.31 //
madbhaktānāṃ hitārthāya mānuṣaṃ bhāvamāśritāḥ /
rudralokātparibhraṣṭāste rudrā nātra saṃśayaḥ // 7.2,11.32 //
mamānuśāsanaṃ yadvadbrahmādīnāṃ pravartakam /
tathā narāṇāmanyeṣāṃ tanniyogaḥ pravartakaḥ // 7.2,11.33 //
mamājñādhārabhāvena sadbhāvātiśayena ca /
tadālokanamātreṇa sarvapāpakṣayo bhavet // 7.2,11.34 //
pratyayāśca pravartaṃte praśastaphalasūcakāḥ /
mayi bhāvavatāṃ puṃsāṃ prāgadṛṣṭārthagocarāḥ // 7.2,11.35 //
kaṃpasvedo 'śrupātaśca kaṇṭhe ca svaravikriyā /
ānaṃdādyupalabdhiśca bhavedākasmikī muhuḥ // 7.2,11.36 //
sa tairvyastaissamastairvā liṃgairavyabhicāribhiḥ /
maṃdamadhyottamairbhāvairvijñeyāste narottamāḥ // 7.2,11.37 //
yathāyognisamāveśānnāyo bhavati kevalam /
sa tathaiva mama sānnidhyānna te kevalamānuṣāḥ // 7.2,11.38 //
hastapādādisādharmyādrudrānmartyavapurdharān /
prākṛtāniva manvāno nāvajānīta paṃḍitaḥ // 7.2,11.39 //
avajñānaṃ kṛtaṃ teṣu narairvyāmūḍhacetanaiḥ /
āyuḥ śriyaṃ kulaṃ śīlaṃ hitvā nirayamāvahet // 7.2,11.40 //
brahmaviṣṇusureśānāmapi tūlāyate padam /
mattonyadanapekṣāṇāmuddhṛtānāṃ mahātmanām // 7.2,11.41 //
aśuddhaṃ bauddhamaiśvaryaṃ prākṛtaṃ pauruṣaṃ tathā /
guṇeśānāmatastyājyaṃ guṇātītapadaiṣiṇām // 7.2,11.42 //
atha kiṃ bahunoktena śreyaḥ prāptyaikasādhanam /
mayi cittasamāsaṃgo yena kenāpi hetunā // 7.2,11.43 //
upamanyuruvāca /
itthaṃ śrīkaṇṭhanāthena śivena paramātmanā /
hitāya jagatāmukto jñānasārārthasaṃgrahaḥ // 7.2,11.44 //
vijñānasaṃgrahasyāsya vedaśāstrāṇi kṛtsnaśaḥ /
setihāsapurāṇāni vidyā vyākhyānavistaraḥ // 7.2,11.45 //
jñānaṃ jñeyamanuṣṭheyamadhikāro 'tha sādhanam /
sādhyaṃ ceti ṣaḍarthānāṃ saṃgrahatveṣa saṃgrahaḥ // 7.2,11.46 //
guroradhikṛtaṃ jñānaṃ jñeyaṃ pāśaḥ paśuḥ patiḥ /
liṃgārcanādyanuṣṭheyaṃ bhaktastvadhikṛto 'pi yaḥ // 7.2,11.47 //
sādhanaṃ śivamaṃtrādyaṃ sādhyaṃ śivasamānatā /
ṣaḍarthasaṃgrahasyāsya jñānātsarvajñatocyate // 7.2,11.48 //
prathamaṃ karma yajñāderbhaktyā vittānusārataḥ /
bāhyebhyarcya śivaṃ paścādaṃtaryāgarato bhavet // 7.2,11.49 //
ratirabhyaṃtare yasya na bāhye puṇyagauravāt /
na karma karaṇīyaṃ hi bahistasya mahātmanāḥ // 7.2,11.50 //
jñānāmṛtena tṛptasya bhaktyā śaivaśivātmanaḥ /
nāṃtarna ca bahiḥ kṛṣṇa kṛtyamasti kadācana // 7.2,11.51 //
tasmātkrameṇa saṃtyajya bāhyamābhyaṃtaraṃ tathā /
jñānena jñeyamālokyājñānaṃ cāpi parityajet // 7.2,11.52 //
naikāgraṃ cecchive cittaṃ kiṃ kṛtenāpi karmaṇā /
ekāgrameva ceccittaṃ kiṃ kṛtenāpi karmaṇā // 7.2,11.53 //
tasmātkarmāṇyakṛtvā vā kṛtvā vāṃtarbahiḥkramāt /
yena kenāpyupāyena śive cittaṃ niveśayet // 7.2,11.54 //
śive niviṣṭacittānāṃ pratiṣṭhitadhiyāṃ satām /
paratreha ca sarvatra nirvṛtiḥ paramā bhavet // 7.2,11.55 //
ihonnamaḥ śivāyeti maṃtreṇānena siddhayaḥ /
sa tasmādadhigaṃtavyaḥ parāvaravibhūtaye // 7.2,11.56 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṃḍe śivajñānavarṇanaṃ nāmaikādaśo 'dhyāyaḥ
śrīkṛṣṇa uvāca /
maharṣivara sarvajña sarvajñānamahodadhe /
pañcākṣarasya māhātmyaṃ śrotumicchāmi tattvataḥ // 7.2,12.1 //
upamanyuruvāca /
pañcākṣarasya māhātmyaṃ varṣakoṭiśatairapi /
aśakyaṃ vistarādvaktuṃ tasmātsaṃkṣepataḥ śṛṇu // 7.2,12.2 //
vede śivāgame cāyamubhayatra ṣaḍakṣareḥ /
sarveṣāṃ śivabhaktānāmaśeṣārthasādhakaḥ // 7.2,12.3 //
tadalpākṣaramarthāḍhyaṃ vedasāraṃ vimuktidam /
ājñāsiddhamasaṃdigdhaṃ vākyametacchivātmakam // 7.2,12.4 //
nānāsiddhiyutaṃ divyaṃ lokacittānuraṃjakam /
suniścitārthaṃ gaṃbhīraṃ vākyaṃ tatpārameśvaram // 7.2,12.5 //
mantraṃ sukhamukoccāryamaśeṣārthaprasiddhaye /
prāhonnamaḥ śivāyeti sarvajñassarvadehinām // 7.2,12.6 //
tadbījaṃ sarvavidyānāṃ maṃtramādyaṃ ṣaḍakṣaram /
atisūkṣmaṃ mahārthaṃ ca jñeyaṃ tadvaṭabījavat // 7.2,12.7 //
devo guṇatrayātītaḥ sarvajñaḥ sarvakṛtprabhuḥ /
omityekākṣare mantre sthitaḥ sarvagataḥ śivaḥ // 7.2,12.8 //
iśānādyāni sūkṣmāṇi brahmāṇyekākṣarāṇi tu /
maṃtre namaśśivāyeti saṃsthitāni yathākramam /
maṃtre ṣaḍakṣare sūkṣme pañcabrahmatanuḥ śivaḥ // 7.2,12.9 //
vācyavācakabhāvena sthitaḥ sākṣātsvabhāvataḥ /
vācyaśśivoprameyatvānmaṃtrastadvācakassmṛtaḥ // 7.2,12.10 //
vācyavācakabhāvo 'yamanādisaṃsthitastayoḥ /
yathā 'nādipravṛttoyaṃ ghorasaṃsārasāgaraḥ // 7.2,12.11 //
śivo 'pi hi tathānādisaṃsārānmocakaḥ sthitaḥ /
vyādhīnāṃ bheṣajaṃ yadvatpratipakṣaḥ svabhāvataḥ // 7.2,12.12 //
tadvatsaṃsāradoṣāṇāṃ pratipakṣaḥ śivassmṛtaḥ /
asatyasmin jagannāthe tamobhūtamidaṃ bhavet // 7.2,12.13 //
acetanatvātprakṛterajñatvātpuraṣasya ca /
pradhānaparamāṇvādi yāvatkiṃcidacetanam // 7.2,12.14 //
na tatkartṛ svayaṃ dṛṣṭaṃ buddhimatkāraṇaṃ vinā /
dharmādharmopadeśaśca baṃdhamokṣau vicāraṇāt // 7.2,12.15 //
na sarvajñaṃ vinā puṃsāmādisargaḥ prasiddhyati /
vaidyaṃ vinā nirānaṃdāḥ kliśyaṃte rogiṇo yathā // 7.2,12.16 //
tasmādanādiḥ sarvajñaḥ paripūrṇassadāśivaḥ /
asti nāthaḥ paritrātā puṃsāṃ saṃsārasāgarāt // 7.2,12.17 //
ādimadhyāṃtanirmuktassvabhāvavimalaḥ prabhuḥ /
sarvajñaḥ paripūrṇaśca śivo jñeyaśśivāgame // 7.2,12.18 //
tasyābhidhānamantro 'yamabhidheyaśca sa smṛtaḥ /
abhidhānābhidheyatvānmaṃtrassiddhaḥ paraśśivaḥ // 7.2,12.19 //
etāvattu śivajñānametāvatparamaṃ padam /
yadoṃnamaśśivāyeti śivavākyaṃ ṣaḍakṣaram // 7.2,12.20 //
vidhivākyamidaṃ śaivaṃ nārthavādaṃ śivātmakam /
yassarvajñassusaṃpūrṇaḥ svabhāvavimalaḥ śivaḥ // 7.2,12.21 //
lokānugrahakartā ca sa mṛṣārthaṃ kathaṃ vadet /
yadyathāvasthitaṃ vastu guṇadoṣaiḥ svabhāvataḥ // 7.2,12.22 //
yāvatphalaṃ ca tatpūrṇaṃ sarvajñastu yathā vadet /
rāgājñānādibhirdoṣairgrastatvādanṛtaṃ vadet // 7.2,12.23 //
te ceśvare na vidyete brūyātsa kathamanyathā /
ajñātāśeṣadoṣeṇa sarvajñeya śivena yat /
praṇītamamalaṃ vākyaṃ tatpramāṇaṃ na saṃśayaḥ // 7.2,12.24 //
tasmādīśvaravākyāni śraddheyāni vipaścitā /
yathārthapuṇyapāpeṣu tadaśraddho vrajatyadhaḥ // 7.2,12.25 //
svargāpavargasiddhyarthaṃ bhāṣitaṃ yatsuśobhanam /
vākyaṃ munivaraiḥ śāṃtaistadvijñeyaṃ subhāṣitam // 7.2,12.26 //
rāgadveṣānṛtakrodhakāmatṛṣṇānusāri yat /
vākyaṃ nirayahetutvāttaddurbhāṣitamucyate // 7.2,12.27 //
saṃskṛtenāpi kiṃ tena mṛdunā lalitena vā /
avidyārāgavākyena saṃsārakleśahetunā // 7.2,12.28 //
yacchrutvā jāyate śreyo rāgādīnāṃ ca saṃśayaḥ /
virūpamapi tadvākyaṃ vijñeyamiti śobhanam // 7.2,12.29 //
bahutvepi hi maṃtrāṇāṃ sarvajñena śivena yaḥ /
praṇīto vimalo mantro na tena sadṛśaḥ kvacit // 7.2,12.30 //
sāṃgāni vedaśāstrāṇi saṃsthitāni ṣaḍakṣare /
na tena sadṛśastasmānmantro 'pyastyaparaḥ kvacit // 7.2,12.31 //
saptakoṭimahāmantrairupamantrairanekadhā /
mantraḥ ṣaḍakṣaro bhinnassūtraṃ vṛtyātmanā yathā // 7.2,12.32 //
śivajñānāni yāvaṃti vidyāsthānāpi yāni ca /
ṣaḍakṣarasya sūtrasya tāni bhāṣyaṃ samāsataḥ // 7.2,12.33 //
kiṃ tasya bahubhirmaṃtraiśśāstrairvā bahuvistaraiḥ /
yasyonnamaḥ śivāyeti mantro 'yaṃ hṛdi saṃsthitaḥ // 7.2,12.34 //
tenādhītaṃ śrutaṃ tena kṛtaṃ sarvamanuṣṭhitam /
yenonnamaśśivāyeti maṃtrābhyāsaḥ sthirīkṛtaḥ // 7.2,12.35 //
namaskārādisaṃyuktaṃ śivāyetyakṣaratrayam /
jihvāgre vartate yasya saphalaṃ tasya jīvitam // 7.2,12.36 //
aṃtyajo vādhamo vāpi mūrkho vā paṃḍito 'pi vā /
pañcākṣarajape niṣṭho mucyate pāpapaṃjarāt // 7.2,12.37 //
ityuktaṃ parameśena devyā pṛṣṭena śūlinā /
hitāya sarvamartyānāṃ dvijānāṃ tu viśeṣataḥ // 7.2,12.38 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe pañcākṣaramāhātmyavarṇanaṃ nāma dvādaśo 'dhyāyaḥ
devyuvāca /
kalau kaluṣite kāle durjaye duratikrame /
apuṇyatamasācchanne loke dharmaparāṅmukhe // 7.2,13.1 //
kṣīṇe varṇāśramācāre saṃkaṭe samupasthite /
sarvādhikāre saṃdigdhe niścite vāpi paryaye // 7.2,13.2 //
tadopadeśe vihate guruśiṣyakrame gate /
kenopāyena mucyaṃte bhaktāstava maheśvara // 7.2,13.3 //
īśvara uvāca /
āśritya paramāṃ vidyāṃ hṛdyāṃ pañcākṣarīṃ mama /
bhaktyā ca bhāvitātmāno mucyaṃte kalijā narāḥ // 7.2,13.4 //
manovākkāyajairdoṣairvaktuṃ smartumagocaraiḥ /
dūṣitānāṃ kṛtaghnānāṃ niṃdakānāṃ chalātmanām // 7.2,13.5 //
lubdhānāṃ vakramanasāmapi matpravaṇātmanām /
mama pañcākṣarī vidyā saṃsārabhayatāriṇī // 7.2,13.6 //
mayaivamasakṛddevi pratijñātaṃ dharātale /
patito 'pi vimucyeta madbhakto vidyayānayā // 7.2,13.7 //
devyuvāca /
karmāyogyo bhavenmartyaḥ patito yadi sarvathā /
karmāyogena yatkarma kṛtaṃ ca narakāya hi /
tataḥ kathaṃ vimucyeta patito vidyayā 'nayā // 7.2,13.8 //
īśvara uvāca /
tathyametattvayā proktaṃ tathā hi śṛṇu sundari /
rahasyamiti matvaitadgopitaṃ yanmayā purā // 7.2,13.9 //
samaṃtrakaṃ māṃ patitaḥ pūjayedyadi mohitaḥ /
nārakī syānna sandeho mama pañcākṣaraṃ vinā // 7.2,13.10 //
abbhakṣā vāyubhakṣāśca ye cānye vratakarśitāḥ /
teṣāmetairvratairnāsti mama lokasamāgamaḥ // 7.2,13.11 //
bhaktyā pañcākṣareṇaiva yo hi māṃ sakṛdarcayet /
so 'pi gacchenmama sthānaṃ mantrasyāsyaiva gauravāt // 7.2,13.12 //
tasmāttapāṃsi yajñāśca vratāni niyamāstathā /
pañcākṣarārcanasyaite koṭyaṃśenāpi no samaḥ // 7.2,13.13 //
baddho vāpyatha mukto vā pāśātpañcākṣareṇa yaḥ /
pūjayenmāṃ sa mucyeta nātra kāryā vicāraṇā // 7.2,13.14 //
arudro vā sarudro vā sakṛtpañcākṣareṇa yaḥ /
pūjayetpatito vāpi mūḍho vā mucyate naraḥ // 7.2,13.15 //
ṣaḍakṣareṇa vā devi tathā pañcākṣareṇa vā /
sa brahmāṃgena māṃ bhaktyā pūjayedyadi mucyate // 7.2,13.16 //
patito 'patito vāpi mantreṇānena pūjayet /
mama bhakto jitakrodho salabdho 'labdha eva vā // 7.2,13.17 //
alabdhālabdha eveha koṭikoṭiguṇādhikaḥ /
tasmāllabdhvaiva māṃ devi mantreṇānena pūjayet // 7.2,13.18 //
labdhvā saṃpūjayedyastu maitryādiguṇasaṃyutaḥ /
brahmacaryarato bhaktyā matsādṛśyamavāpnuyāt // 7.2,13.19 //
kimatra bahunoktena bhaktāssarvedhikāriṇaḥ /
mama pañcākṣare maṃtre tasmācchreṣṭhataro hi saḥ // 7.2,13.20 //
pañcākṣaraprabhāveṇa lokavedamaharṣayaḥ /
tiṣṭhaṃti śāśvatā dharmā devāssarvamidaṃ jagat // 7.2,13.21 //
pralaye samanuprāpte naṣṭe sthāvarajaṃgame /
sarvaṃ prakṛtimāpannaṃ tatra saṃlayameṣyati // 7.2,13.22 //
eko 'haṃ saṃsthito devi na dvitīyo 'sti kutracit /
tadā vedāśca śāstrāṇi sarve pañcākṣare sthitāḥ // 7.2,13.23 //
te nāśaṃ naiva saṃprāptā macchaktyā hyanupālitāḥ /
tatassṛṣṭirabhūnmattaḥ prakṛtyātmaprabhedataḥ // 7.2,13.24 //
guṇamūrtyātmanāṃ caiva tatovāṃtarasaṃhṛtiḥ /
tadā nārāyaṇaśśete devo māyāmayīṃ tanum // 7.2,13.25 //
āsthāya bhogiparyaṃkaśayane toyamadhyagaḥ /
tannābhipaṃkajājjātaḥ pañcavaktraḥ pitāmahaḥ // 7.2,13.26 //
sisṛkṣamāṇo lokāṃstrīnna sakto hyasahāyavān /
munīndaśa sasarjādau mānasānamitaujasaḥ // 7.2,13.27 //
teṣāṃ siddhivivṛddhyarthaṃ māṃ provāca pitāmahaḥ /
matputrāṇāṃ mahādeva śaktiṃ dehi maheśvara // 7.2,13.28 //
ityevaṃ prārthitastena pañcavaktradharo hyaham /
pañcākṣarāṇi kramaśaḥ proktavānpadmayonaye // 7.2,13.29 //
sa pañcavadanaistāni gṛhṇaṃllokapitāmahaḥ /
vācyavācakabhāvena jñātavānmāṃ maheśvaram // 7.2,13.30 //
jñātvā prayogaṃ vividhaṃ siddhamaṃtraḥ prajāpatiḥ /
putrebhyaḥ pradadau maṃtraṃ maṃtrārthaṃ ca yathātatham // 7.2,13.31 //
te ca labdhvā maṃtraratnaṃ sākṣāllokapitāmahāt /
tadājñaptena mārgeṇa madārādhanakāṃkṣiṇaḥ // 7.2,13.32 //
merostu śikhare ramye muṃjavānnāma parvataḥ /
matpriyaḥ satataṃ śrīmānmadbhaktai rakṣitassadā // 7.2,13.33 //
tasyābhyāśe tapastīvraṃ lokaṃ sraṣṭuṃ samutsukāḥ /
divyaṃ varṣasahasraṃ tu vāyubhakṣāssamācaran // 7.2,13.34 //
teṣāṃ bhaktimahaṃ dṛṣṭvā sadyaḥ pratyakṣatāmiyām /
ṛṣiṃ chaṃdaśca kīlaṃ ca bījaśaktiṃ ca daivatam // 7.2,13.35 //
nyāsaṃ ṣaḍaṃgaṃ digbaṃdhaṃ viniyogamaśeṣataḥ /
proktavānahamāryāṇāṃ jagatsṛṣṭivivṛddhaye // 7.2,13.36 //
tataste maṃtramāhātmyādṛṣayastapasedhitāḥ /
sṛṣṭiṃ vitanvate samyaksadevāsuramānuṣīm // 7.2,13.37 //
asyāḥ paramavidyāyāssvarūpamadhunocyate /
ādau namaḥ prayoktavyaṃ śivāya tu tataḥ param // 7.2,13.38 //
saiṣā pañcākṣarī vidyā sarvaśrutiśirogatā /
sarvajātasya sarvasya bījabhūtā sanātanī // 7.2,13.39 //
prathamaṃ manmukhodgīrṇā sā mamaivāsti vācikā /
taptacāmīkaraprakhyā pīnonnatapayodharā // 7.2,13.40 //
caturbhujā trinayanā bāleṃdukṛtaśekharā /
padmotpalakarā saumyā varadābhayapāṇikā // 7.2,13.41 //
sarvalakṣaṇasaṃpannā sarvābharaṇabhūṣitā /
sitapadmāsanāsīnā nīlakuṃcitamūrdhajā // 7.2,13.42 //
asyāḥ pañcavidhā varṇāḥ prasphuradraśmimaṃḍalāḥ /
pītaḥ kṛṣṇastathā dhūmraḥ svarṇābho rakta eva ca // 7.2,13.43 //
pṛthakprayojyā yadyete biṃdunādavibhūṣitāḥ /
ardhacandranibho biṃdurnādo dīpaśikhākṛtiḥ // 7.2,13.44 //
bījaṃ dvitīyaṃ bījeṣu maṃtrasyāsya varānane /
dīrghapūrvaṃ turīyasya pañcamaṃ śaktimādiśet // 7.2,13.45 //
vāmadevo nāma ṛṣiḥ paṃktiśchanda udāhṛtam /
devatā śiva evāhaṃ mantrasyāsya varānane // 7.2,13.46 //
gautamo 'trirvarārohe viśvāmitrastathāṃgirāḥ /
bharadvājaśca varṇānāṃ kramaśaścarṣayaḥ smṛtāḥ // 7.2,13.47 //
gāyatryanuṣṭup triṣṭup ca chaṃdāṃsi bṛhatī virāṭ /
indro rudro harirbrahmā skaṃdasteṣāṃ ca devatāḥ // 7.2,13.48 //
mama pañcamukhānyāhuḥ sthāne teṣāṃ varānane /
pūrvādeścordhvaparyaṃtaṃ nakārādi yathākramam // 7.2,13.49 //
adāttaḥ prathamo varṇaścaturthaśca dvitīyakaḥ /
pañcamaḥ svaritaścaiva tṛtīyo nihataḥ smṛtaḥ // 7.2,13.50 //
mūlavidyā śivaṃ śaivaṃ sūtraṃ pañcākṣaraṃ tathā /
nāmānyasya vijānīyācchaivaṃ me hṛdayaṃ mahat // 7.2,13.51 //
nakāraśśira ucyeta makārastu śikhocyate /
śikāraḥ kavacaṃ tadvadvakāro netramucyate // 7.2,13.52 //
yakāro 'straṃ namassvāhā vaṣaṭ huṃvauṣaḍityapi /
phaḍityapi ca varṇānāmante 'ṅgatvaṃ yadā tadā // 7.2,13.53 //
tatrāpi mūlamaṃtro 'yaṃ kiṃcidbhedasamanvayāt /
tatrāpi pañcamo varṇo dvādaśasvarabhūṣitaḥ // 7.2,13.54 //
tāsmādanena maṃtreṇa manovākkāyabhedataḥ /
āvayorarcanaṃ kuryājjapahomādikaṃ tathā // 7.2,13.55 //
yathāprajñaṃ yathākālaṃ yathāśāstraṃ yathāmati /
yathāśakti yathāsaṃpadyathāyogaṃ yathārati // 7.2,13.56 //
yadā kadāpi vā bhaktyā yatra kutrāpi vā kṛtā /
yena kenāpi vā devi pūjā muktiṃ nayiṣyate // 7.2,13.57 //
mayyāsaktena manasā yatkṛtaṃ mama sundari /
matpriyaṃ ca śivaṃ caiva krameṇāpyakrameṇa vā // 7.2,13.58 //
tathāpi mama bhaktā ye nātyaṃtavivaśāḥ punaḥ /
teṣāṃ sarveṣu śāstreṣu mayeva niyamaḥ kṛtaḥ // 7.2,13.59 //
tatrādau saṃpravakṣyāmi mantrasaṃgrahaṇaṃ śubham /
yaṃ vinā niṣphalaṃ jāpyaṃ yena vā saphalaṃ bhavet // 7.2,13.60 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe pañcākṣaramāhātmyavarṇanaṃ nāma trayodaśo 'dhyāyaḥ
īśvara uvāca /
ājñāhīnaṃ kriyāhīnaṃ śraddhāhīnaṃ varānane /
ājñārthaṃ dakṣiṇāhīnaṃ sadā japtaṃ ca niṣphalam // 7.2,14.1 //
ājñāsiddhaṃ kriyāsiddhaṃ śraddhāsiddhaṃ mamātmakam /
evaṃ ceddakṣiṇāyuktaṃ maṃtrasiddhirmahatphalam // 7.2,14.2 //
upagamya guruṃ vipramācāryaṃ tattvavedinam /
jāpitaṃ sadguṇopetaṃ dhyānayogaparāyaṇam // 7.2,14.3 //
toṣayettaṃ prayatnena bhāvaśuddhisamanvitaḥ /
vācā ca manasā caiva kāyena draviṇena ca // 7.2,14.4 //
ācāryaṃ pūjayedvipraḥ sarvadātiprayatnataḥ /
hastyaśvaratharatnāni kṣetrāṇi ca gṛhāṇi ca // 7.2,14.5 //
bhūṣaṇāni ca vāsāṃsi dhānyāni ca dhanāni ca /
etāni gurave dadyādbhaktyā ca vibhave sati // 7.2,14.6 //
vittaśāṭhyaṃ na kurvīta yadīcchetsiddhimātmanaḥ /
paścānnivedya svātmānaṃ gurave saparicchadam // 7.2,14.7 //
evaṃ saṃpūjya vidhivadyathāśaktitvavaṃcayan /
ādadīta gurormaṃtraṃ jñānaṃ caiva krameṇa tu // 7.2,14.8 //
evaṃ tuṣṭo guruḥ śiṣyaṃ pūjakaṃ vatsaroṣitam /
śuśrūṣumanahaṃkāraṃ snātaṃ śucimupoṣitam // 7.2,14.9 //
snāpayitvā viśuddhyarthaṃ pūrṇakuṃbhaghṛtena vai /
jalena mantraśuddhena puṇyadravyayutena ca // 7.2,14.10 //
alaṃkṛtya suveṣaṃ ca gaṃdhasragvastrabhūṣaṇaiḥ /
puṇyāhaṃ vācayitvā ca brāhmaṇānabhipūjya ca // 7.2,14.11 //
samudratīre nadyāṃ ca goṣṭhe devālaye 'pi vā /
śucau deśe gṛhe vāpi kāle siddhikare tithau // 7.2,14.12 //
nakṣatre śubhayoge ca sarvadoṣavivarjite /
anugṛhya tato dadyājjñānaṃ mama yathāvidhi // 7.2,14.13 //
svareṇoccārayetsamyagekāṃte 'tiprasannadhīḥ /
uccāryoccārayitvā tamāvayormaṃtramuttamam // 7.2,14.14 //
śivaṃ cāstu śubhaṃ cāstu śobhano 'stu priyo 'stviti /
evaṃ dadyādgururmaṃtramājñāṃ caiva tataḥ param // 7.2,14.15 //
evaṃ labdhvā gurormaṃtramājñāṃ caiva samāhitaḥ /
saṃkalpya ca japennityaṃ puraścaraṇapūrvakam // 7.2,14.16 //
yāvajjīvaṃ japennityamaṣṭottarasahasrakam /
ananyastatparo bhūtvā sa yāti paramāṃ gatim // 7.2,14.17 //
japedakṣaralakṣaṃ vai caturguṇitamādarāt /
naktāśī saṃyamī yassa pauraścaraṇikaḥ smṛtaḥ // 7.2,14.18 //
yaḥ puraścaraṇaṃ kṛtvā nityajāpī bhavetpunaḥ /
tasya nāsti samo loke sa siddhaḥ siddhado bhavet // 7.2,14.19 //
snānaṃ kṛtvā śucau deśe baddhvā ruciramānasam /
tvayā māṃ hṛdi saṃciṃtya saṃciṃtya svaguruṃ tataḥ // 7.2,14.20 //
udaṅmukhaḥ prāṅmukho vā maunī caikāgramānasaḥ /
viśodhya pañcatattvāni dahanaplāvanādibhiḥ // 7.2,14.21 //
mantranyāsādikaṃ kṛtvā saphalīkṛtavigrahaḥ /
āvayorvigrahau dhyāyanprāṇāpānau niyamya ca // 7.2,14.22 //
vidyāsthānaṃ svakaṃ rūpamṛṣiñchando 'dhidaivatam /
bījaṃ śaktiṃ tathā vākyaṃ smṛtvā pañcākṣarīṃ japet // 7.2,14.23 //
uttamaṃ mānasaṃ jāpyamupāṃśuṃ caivamadhyamam /
adhamaṃ vācikaṃ prāhurāgamārthaviśāradāḥ // 7.2,14.24 //
uttamaṃ rudradaivatyaṃ madhyamaṃ viṣṇudaivatam /
adhamaṃ brahmadaivatyamityāhuranupūrvaśaḥ // 7.2,14.25 //
yaduccanīcasvaritaiḥspaṣṭāspaṣṭapadākṣaraiḥ /
maṃtramuccārayedvācā vāciko 'yaṃ japassmṛtaḥ // 7.2,14.26 //
jihvāmātraparispaṃdādīṣaduccārito 'pi vā /
aparairaśrutaḥ kiṃcicchruto vopāṃśurucyate // 7.2,14.27 //
dhiyā yadakṣaraśreṇyā varṇādvarṇaṃ padātpadam /
śabdārthaciṃtanaṃ bhūyaḥ kathyate mānaso japaḥ // 7.2,14.28 //
vācikastveka eva syādupāṃśuḥ śatamucyate /
sāhasraṃ mānasaḥ proktaḥ sagarbhastu śatādhikaḥ // 7.2,14.29 //
prāṇāyāmasamāyuktassagarbho japa ucyate /
ādyaṃtayoragarbho 'pi prāṇāyāmaḥ praśasyate // 7.2,14.30 //
catvāriṃśatsamāvṛttīḥ prāṇānāyamya saṃsmaret /
maṃtraṃ maṃtrārthaviddhīmānaśaktaḥ śaktito japet // 7.2,14.31 //
pañcakaṃ trikamekaṃ vā prāṇāyāmaṃ samācaret /
agarbhaṃ vā sagarbhaṃ vā sagarbhastatra śasyate // 7.2,14.32 //
sagarbhādapi sāhasraṃ sadhyāno japa ucyate /
eṣu pañcavidheṣvekaḥ kartavyaḥ śaktito japaḥ // 7.2,14.33 //
aṅgulyā japasaṃkhyānamekamevamudāhṛtam /
rekhayāṣṭaguṇaṃ vidyātputrajīvairdaśādhikam // 7.2,14.34 //
śataṃ syācchaṃkhamaṇibhiḥ pravālaistu sahasrakam /
sphaṭikairdaśasāhasraṃ mauktikairlakṣamucyate // 7.2,14.35 //
padmākṣairdaśalakṣantu sauvarṇaiḥ koṭirucyate /
kuśagraṃthyā ca rudrākṣairanaṃtaguṇitaṃ bhavet // 7.2,14.36 //
triṃśadakṣaiḥ kṛtā mālā dhanadā japakarmaṇi /
saptaviṃśatisaṃkhyātairakṣaiḥ puṣṭipradā bhavet // 7.2,14.37 //
pañcaviṃśatisaṃkhyātaiḥ kṛtā muktiṃ prayacchati /
akṣaistu pañcadaśabhirabhicāraphalapradā // 7.2,14.38 //
aṃguṣṭhaṃ mokṣadaṃ vidyāttarjanīṃ śatrunāśinīm /
madhyamāṃ dhanadāṃ śāṃtiṃ karotyeṣā hyanāmikā // 7.2,14.39 //
aṣṭottaraśataṃ mālā tatra syāduttamottamā /
śatasaṃkhyottamā mālā pañcāśadbhistu madhyamā // 7.2,14.40 //
catuḥ pañcāśadakṣaistu hṛcchreṣṭhā hi prakīrtitā /
ityevaṃ mālayā kuryājjapaṃ kasmai na darśayet // 7.2,14.41 //
kaniṣṭhā kṣariṇī proktā japakarmaṇi śobhanā /
aṃguṣṭhena japejjapyamanyairaṃgulibhissaha // 7.2,14.42 //
aṃguṣṭhena vinā japyaṃ kṛtaṃ tadaphalaṃ yataḥ /
gṛhe japaṃ samaṃ vidyādgoṣṭhe śataguṇaṃ viduḥ // 7.2,14.43 //
puṇyāraṇye tathārāme sahasraguṇamucyate /
ayutaṃ parvate puṇye nadyāṃ lakṣamudāhṛtam // 7.2,14.44 //
koṭiṃ devālaye prāhuranantaṃ mama sannidhau /
sūryasyāgnerguroriṃdordīpasya ca jalasya ca // 7.2,14.45 //
viprāṇāṃ ca gavāṃ caiva sannidhau śasyate japaḥ /
tatpūrvābhimukhaṃ vaśyaṃ dakṣiṇaṃ cābhicārikam // 7.2,14.46 //
paścimaṃ dhanadaṃ vidyādauttaraṃ śātidaṃ bhavet /
sūryāgnivipradevānāṃ gurūṇāmapi sannidhau // 7.2,14.47 //
anyeṣāṃ ca prasaktānāṃ mantraṃ na vimukho japet /
uṣṇīṣī kuṃcukī namro muktakeśo galāvṛtaḥ // 7.2,14.48 //
apavitrakaro 'śuddho vilapanna japetkvacit /
krodhaṃ madaṃ kṣutaṃ trīṇi niṣṭhīvanavijṛṃbhaṇe // 7.2,14.49 //
darśanaṃ ca śvanīcānāṃ varjayejjapakarmaṇi /
ācametsaṃbhave teṣāṃ smaredvā māṃ tvayā saha // 7.2,14.50 //
jyotīṃṣi ca prapaśyedvā kuryādvā prāṇasaṃyamam /
anāsanaḥ śayāne vā gacchannutthita eva vā // 7.2,14.51 //
rathyāyāmaśive sthāne na japettimirāntare /
prasārya na japetpādau kukkuṭāsana eva vā // 7.2,14.52 //
yānaśayyādhirūḍho vā ciṃtāvyākulito 'tha vā /
śaktaścetsarvamevaitadaśaktaḥ śaktito japet // 7.2,14.53 //
kimatra bahunoktena samāsena vacaḥ śṛṇu /
sadācāro japañchuddhaṃ dhyāyanbhadraṃ samaśnute // 7.2,14.54 //
ācāraḥ paramo dharma ācāraḥ paramaṃ dhanaṃ /
ācāraḥ paramā vidyā ācāraḥ paramā gatiḥ // 7.2,14.55 //
ācārahīnaḥ puruṣo loke bhavati niṃditaḥ /
paratra ca sukhī na syāttasmādācāravānbhavet // 7.2,14.56 //
yasya yadvihitaṃ karma vede śāstre ca vaidikaiḥ /
tasya tena samācāraḥ sadācāro na cetaraḥ // 7.2,14.57 //
sadbhirācaritatvācca sadācāraḥ sa ucyate /
sadācārasya tasyāhurāstikyaṃ mūlakāraṇam // 7.2,14.58 //
āstikaścetpramādādyaiḥ sadācārādavicyutaḥ /
na duṣyati naro nityaṃ tasmādāstikatāṃ vrajet // 7.2,14.59 //
yathehāsti sukhaṃ duḥkhaṃ sukṛtairduṣkṛtairapi /
tathā paratra cāstīti matirāstikyamucyate // 7.2,14.60 //
rahasyamanyadvakṣyāmi gopanīyamidaṃ priye /
na vācyaṃ yasya kasyāpi nāstikasyātha vā paśoḥ // 7.2,14.61 //
sadācāravihīnasya patitasyāntyajasya ca /
pañcākṣarātparaṃ nāsti paritrāṇaṃ kalau yuge // 7.2,14.62 //
gacchatastiṣṭhato vāpi svecchayā karma kurvataḥ /
aśucervā śucervāpi mantro 'yanna ca niṣphalaḥ // 7.2,14.63 //
anācāravatāṃ puṃsāmaviśuddhaṣaḍadhvanām /
anādiṣṭo 'pi guruṇā mantro 'yaṃ na ca niṣphalaḥ // 7.2,14.64 //
antyajasyāpi mūrkhasya mūḍhasya patitasya ca /
nirmaryādasya nīcasya maṃtro 'yaṃ na ca niṣphalaḥ // 7.2,14.65 //
sarvāvasthāṃ gatasyāpi mayi bhaktimataḥ param /
sidhyatyeva na saṃdeho nāparasya tu kasyacit // 7.2,14.66 //
na lagnatithinakṣatravārayogādayaḥ priye /
asyātyaṃtamavekṣyāḥ syurnaiṣa saptassadoditaḥ // 7.2,14.67 //
na kadācinna kasyāpi ripureṣa mahāmanuḥ /
susiddho vāpi siddho vā sādhyo vāpi bhaviṣyati // 7.2,14.68 //
siddhena guruṇādiṣṭassusiddha iti kathyate /
asiddhenāpi vā dattassiddhasādhyastu kevalaḥ // 7.2,14.69 //
asādhitassādhito vā sidhyatvena na saṃśayaḥ /
śraddhātiśayayuktasya mayi maṃtre tathā gurau // 7.2,14.70 //
tasmānmaṃtrāntarāṃstyaktvā sāpāyān 1adhikārataḥ /
āśrametparamāṃ vidyāṃ sākṣātpañcākṣarīṃ budhaḥ // 7.2,14.71 //
maṃtrāntareṣu siddheṣu maṃtra eṣa na sidhyati /
siddhe tvasminmahāmaṃtre te ca siddhā bhavaṃtyuta // 7.2,14.72 //
yathā deveṣvalabdho 'smi labdheṣvapi maheśvari /
mayi labdhe tu te labdhā maṃtreṣveṣu samo vidhiḥ // 7.2,14.73 //
ye doṣāssarvamaṃtrāṇāṃ na te 'sminsaṃbhavaṃtyapi /
asya maṃtrasya jātyādīnanapekṣya pravartanāt // 7.2,14.74 //
tathāpi naiva kṣudreṣu phaleṣu prati yogiṣu /
sahasā viniyuṃjīta tasmādeṣa mahābalaḥ // 7.2,14.75 //
upamanyuruvāca /
evaṃ sākṣānmahādevyai mahādevena śūlinā /
hitā ya jagatāmuktaḥ pañcākṣaravidhiryathā // 7.2,14.76 //
ya idaṃ kīrtayedbhaktyā śṛṇuyādvā samāhitaḥ /
sarvapāpavinirmuktaḥ prayāti paramāṃ gatim // 7.2,14.77 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṃḍe pañcākṣaramahimavarṇanaṃ nāma caturdaśodhyāyaḥ
śrīkṛṣṇa uvāca /
bhagavānmaṃtramāhātmyaṃ bhavatā kathitaṃ prabho /
tatprayogavidhānaṃ ca sākṣācchrutisamaṃ yathā // 7.2,15.1 //
idānīṃ śrotumicchāmi śivasaṃskāramuttamam /
maṃtrasaṃgrahaṇe kiṃcitsūcitanna tu vismṛtam // 7.2,15.2 //
upamanyuruvāca /
hanta te kathayiṣyāmi sarvapāpaviśodhanam /
saṃskāraṃ paramaṃ puṇyaṃ śivena patibhāṣitam // 7.2,15.3 //
samyak kṛtādhikāraḥ syātpūjādiṣu naro yataḥ /
saṃskāraḥ kathyate tena ṣaḍadhvapariśodhanam // 7.2,15.4 //
dīyate yena vijñānaṃ kṣīyate pāśabaṃdhanam /
tasmātsaṃskāra evāyaṃ dīkṣetyapi ca kathyate // 7.2,15.5 //
śāṃbhavī caiva śāktī ca māṃtrī caiva śivāgame /
dīkṣopadiśyate tredhā śivena paramātmanā // 7.2,15.6 //
gurorālokamātreṇa sparśātsaṃbhāṣaṇādapi /
sadyassaṃjñā bhavejjaṃtoḥ pāśopakṣayakāriṇī // 7.2,15.7 //
sā dīkṣā śāṃbhavī proktā sā punarbhidyate dvidhā /
tīvrā tīvratarā ceti pāśo pakṣayabhedataḥ // 7.2,15.8 //
yayā syānnirvṛtiḥ sadyassaiva tīvratarā matā /
tīvrā tu jīvatotyaṃtaṃ puṃsaḥ pāpaviśodhikā // 7.2,15.9 //
śaktī jñānavatī dīkṣā śiṣyadehaṃ praviśya tu /
guruṇā yogamārgeṇa kriyate jñānacakṣuṣā // 7.2,15.10 //
māṃtrī kriyāvatī dīkṣā kuṃḍamaṃḍalapūrvikā /
maṃdamaṃdataroddeśātkartavyā guruṇā bahiḥ // 7.2,15.11 //
śaktipātānusāreṇa śiṣyo 'nugrahamarhati /
śaivadharmānusārasya tanmūlatvātsamāsataḥ // 7.2,15.12 //
yatra śaktirna patitā tatra śuddhirna jāyate /
na vidyā na śivācāro na muktirna ca siddhayaḥ // 7.2,15.13 //
tasmālliṃgāni saṃvīkṣya śaktipātasya bhūyasaḥ /
jñānena kriyayā vātha guruśśiṣyaṃ viśodhayet // 7.2,15.14 //
yo 'nyathā kurute mohātsa vinaśyati durmatiḥ /
tasmātsarvaprakāreṇa guruḥ śiṣyaṃ parīkṣayet // 7.2,15.15 //
lakṣaṇaṃ śaktipātasya prabodhānaṃdasaṃbhavaḥ /
sā yasmātparamā śaktiḥ prabodhānaṃdarūpiṇī // 7.2,15.16 //
ānaṃdabodhayorliṃgamaṃtaḥkaraṇavikriyāḥ /
yathā syātkaṃparomāṃcasvaranetrāṃgavikriyāḥ // 7.2,15.17 //
śiṣyopi lakṣaṇairebhiḥ kuryādguruparīkṣaṇam /
tatsaṃparkaiḥ śivārcādau saṃgatairvātha tadgataiḥ // 7.2,15.18 //
śiṣyastu śikṣaṇīyatvādgurorgauravakāraṇāt /
tasmātsarvaprayatnena gurorgauravamācaret // 7.2,15.19 //
yo gurussa śivaḥ prokto yaḥ śivaḥ sa guruḥ smṛtaḥ /
gururvā śiva evātha vidyākāreṇa saṃsthitaḥ // 7.2,15.20 //
yathā śivastathā vidyā yathā vidyā tathā guruḥ /
śivavidyā gurūṇāṃ ca pūjayā sadṛśaṃ phalam // 7.2,15.21 //
sarvadevātmakaścāsau sarvamaṃtramayo guruḥ /
tasmātsarvaprayatnena yasyājñāṃ śirasā vahet // 7.2,15.22 //
śreyo 'rthī yadi gurvājñāṃ manasāpi na laṃghayet /
gurvājñāpālako yasmājjñānasaṃpattimaśnute // 7.2,15.23 //
gacchaṃstiṣṭhansvapanbhuṃjannānyatkarma samācaret /
samakṣaṃ yadi kurvīta sarvaṃ cānujñayā guroḥ // 7.2,15.24 //
gurorgṛhe samakṣaṃ vā na yatheṣṭāsano bhavet /
gururdevo yataḥ sākṣāttadgṛhaṃ devamandiram // 7.2,15.25 //
pāpināṃ ca yathā saṃgāttatpāpātpatito bhavet /
yatheha vahnisaṃparkānmalaṃ tyajati kāṃcanam // 7.2,15.26 //
tathaiva gurusaṃparkātpāpaṃ tyajati mānavaḥ /
yathā vahnisamīpastho ghṛtakumbho vilīyate // 7.2,15.27 //
tathā pāpaṃ vilīyeta hyācāryasya samīpataḥ /
yathā prajvalito vahniḥ śuṣkamārdraṃ ca nirdahet // 7.2,15.28 //
tathāyamapi saṃtuṣṭo guruḥ pāpaṃ kṣaṇāddahet /
manasā karmaṇā vācā guroḥ krodhaṃ na kārayet // 7.2,15.29 //
tasya krodhena dahyaṃte hyāyuḥśrījñānasatkriyāḥ /
tatkrodhakāriṇo ye syusteṣāṃ yajñāśca niṣphalāḥ // 7.2,15.30 //
yamaśca niyamāścaiva nātra kāryā vicāraṇā /
gurorviruddhaṃ yadvākyaṃ na vadejjātucinnaraḥ // 7.2,15.31 //
vadedyadi mahāmohādrauravaṃ narakaṃ vrajet /
manasā karmaṇā vācā gurumuddiśya yatnataḥ // 7.2,15.32 //
śreyorthī cennaro dhīmānna mithyācāramācaret /
gurorhitaṃ priyaṃ kuryādādiṣṭo vā na vā sadā // 7.2,15.33 //
asamakṣaṃ samakṣaṃ vā tasya kāryaṃ samācaret /
itthamācāravānbhakto nityamudyuktamānasaḥ // 7.2,15.34 //
gurupriyakaraḥ śiṣyaḥ śaivadharmāṃstato 'rhati /
guruścedguṇavānprājñaḥ paramānaṃdabhāsakaḥ // 7.2,15.35 //
tattvavicchivasaṃsakto muktido na tu cāparaḥ /
saṃvitsaṃjananaṃ tattvaṃ paramānaṃdasaṃbhavam // 7.2,15.36 //
tattattvaṃ viditaṃ yena sa evānaṃdadarśakaḥ /
na punarnāmamātreṇa saṃvidārahitastu yaḥ // 7.2,15.37 //
anyonyaṃ tārayennaukā kiṃ śilā tārayecchilām /
etasyā nāmamātreṇa muktirvai nāmamātrikā // 7.2,15.38 //
yaiḥ punarviditaṃ tattvaṃ te muktā mocayantyapi /
tattvahīne kuto bodhaḥ kuto hyātmaparigrahaḥ // 7.2,15.39 //
parigrahavinirmuktaḥ paśurityabhidhīyate /
paśubhiḥ preritaścāpi paśutvaṃ nātivartate // 7.2,15.40 //
tasmāttattvavideveha mukto mocaka iṣyate /
sarvalakṣaṇasaṃyuktaḥ sarvaśāstravidapyayam // 7.2,15.41 //
sarvopāyavidhijño 'pi tattvahīnastu niṣphalaḥ /
yasyānubhavaparyaṃtā buddhistattve pravartate // 7.2,15.42 //
tasyāvalokanādyaiśca parānando 'bhijāyate /
tasmādyasyaiva saṃparkātprabodhānaṃdasaṃbhavaḥ // 7.2,15.43 //
guruṃ tameva vṛṇuyānnāparaṃ matimānnaraḥ /
sa śiṣyairvinayācāracaturairucito guruḥ // 7.2,15.44 //
yāvadvijñāyate tāvatsevanīyo mumukṣubhiḥ /
jñāte tasminsthirā bhaktiryāvattattvaṃ samāśrayet // 7.2,15.45 //
na tu tattvaṃ tyajejjātu nopekṣeta kathaṃcana /
yatrānaṃdaḥ prabodho vā nālpamapyupalabhyate // 7.2,15.46 //
vatsarādapi śiṣyeṇa so 'nyaṃ gurumupāśrayet /
gurumanyaṃ prapanne 'pi nāvamanyeta paurvikam /
gurorbhrātḥṃstathā putrānbodhakānprerakānapi // 7.2,15.47 //
tatrādāvupasaṃgamya brāhmaṇaṃ vedapāragam /
gurumārādhayetprājñaṃ śubhagaṃ priyadarśanam // 7.2,15.48 //
sarvābhayapradātāraṃ karuṇākrāṃtamānasam /
toṣayettaṃ prayatnena manasā karmaṇā girā // 7.2,15.49 //
tāvadārādhayecchiṣyaḥ prasannosau bhavedyathā /
tasminprasanne śiṣyasya sadyaḥ pāpakṣayo bhavet // 7.2,15.50 //
tasmāddhanāni ratnāni kṣetrāṇi ca gṛhāṇi ca /
bhūṣaṇāni ca vāsāṃsi yānaśayyāsanāni ca // 7.2,15.51 //
etāni gurave dadyādbhaktyā vittānusārataḥ /
vittaśāṭhyaṃ na kurvīta yadīcchetparamāṃ gatim // 7.2,15.52 //
sa eva janako mātā bhartā bandhurdhanaṃ sukham /
sakhā mitraṃ ca yattasmātsarvaṃ tasmai nivedayet // 7.2,15.53 //
nivedya paścātsvātmānaṃ sānvayaṃ saparigraham /
samarpya sodakaṃ tasmai nityaṃ tadvaśago bhavet // 7.2,15.54 //
yadā śivāya svātmānaṃ dattavān deśikātmane /
tadā śaivo bhaveddehī na tato 'sti punarbhavaḥ // 7.2,15.55 //
guruśca svāśritaṃ śiṣyaṃ varṣamekaṃ parīkṣayet /
brāhmaṇaṃ kṣatriyaṃ vaiśyaṃ dvivarṣaṃ ca trivarṣakam // 7.2,15.56 //
prāṇadravyapradānādyairādeśaiśca samāsamaiḥ /
uttamāṃścādhame kṛtvā nīcānuttamakarmaṇi // 7.2,15.57 //
ākruṣṭāstāḍitā vāpi ye viṣādaṃ na yāntyapi /
te yogyāḥ saṃyatāḥ śuddhāḥ śivasaṃskārakarmaṇi // 7.2,15.58 //
ahiṃsakā dayāvaṃto nityamudyuktacetasaḥ /
amānino buddhimaṃtastyaktaspardhāḥ priyaṃvadāḥ // 7.2,15.59 //
ṛjavo mṛdavaḥ svacchā vinītāḥ sthiracetasaḥ /
śaucācārasamāyuktāḥ śivabhaktā dvijātayaḥ // 7.2,15.60 //
evaṃ vṛttasamopetā vāṅmanaḥkāyakarmabhiḥ /
śodhyā bodhyā yathānyāyamiti śāstreṣu niścayaḥ // 7.2,15.61 //
nādhikāraḥ svato nāryāḥ śivasaṃskārakarmaṇi /
niyogādbharturastyeva bhaktiyuktā yadīśvare // 7.2,15.62 //
tathaiva bhartṛhīnāyā putrāderabhyanujñayā /
adhikāro bhavatyeva kanyāyāḥ piturājñayā /
śūdrāṇāṃ martyajātīnāṃ patitānāṃ viśeṣataḥ // 7.2,15.63 //
tathā saṃkarajātīnāṃ nādhvaśuddhirvidhīyate /
taipyakṛtrimabhāvaścecchive paramakāraṇe // 7.2,15.64 //
pādodakapradānādyaiḥ kuryuḥ pāpaviśodhanam /
atrānulomajātā ye yuktā eva dvijātiṣu // 7.2,15.65 //
teṣāmadhvaviśuddhyādi kuryānmātṛkulocitam /
yā tu kanyā svapitrādyaiśśivadharme niyojitā // 7.2,15.66 //
sā bhaktāya pradātavyā nāparāya virodhine /
dattā cetpratikūlāya pramādādbodhayetpatim // 7.2,15.67 //
aśaktā taṃ parityajya manasā dharmamācaret /
yathā munivaraṃ tyaktvā patimatriṃ pativratā // 7.2,15.68 //
kṛtakṛtyā 'bhavatpūrvaṃ tapasārādhya śaṅkaram /
yathā nārāyaṇaṃ devaṃ tapasārādhya pāṃḍavān // 7.2,15.69 //
patīṃllabdhavatī dharme gurubhirna niyojitā /
asvātantryakṛto doṣo nehāsti paramārthataḥ // 7.2,15.70 //
śivadharme niyuktāyāśśivaśāsanagauravāt /
bahunātra kimuktena yo 'pi ko 'pi śivāśrayaḥ // 7.2,15.71 //
saṃskāryo gurvadhīnaścetsaṃskriyā na prabhidyate /
gurorālokanādeva sparśātsaṃbhāṣaṇādapi // 7.2,15.72 //
yasya saṃjāyate prajñā tasya nāsti parājayaḥ /
manasā yastu saṃskāraḥ kriyate yogavartmanā // 7.2,15.73 //
sa neha kathito guhyo guruvaktraikagocaraḥ /
kriyāvānyastu saṃskāraḥ kuṃḍamaṃḍapapūrvakaḥ /
sa vakṣyate samāsena tasya śakyo na vistaraḥ // 7.2,15.74 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe dīkṣāvidhāne gurumāhātmyaṃ nāma pañcadaśo 'dhyāyaḥ
upamanyuruvāca /
puṇye 'hani śucau deśe bahudoṣavivarjite /
deśikaḥ prathamaṃ kuryātsaṃskāraṃ samayāhvayam // 7.2,16.1 //
parīkṣya bhūmiṃ vidhivadgaṃdhavarṇarasādibhiḥ /
śilpiśāstroktamārgeṇa maṇḍapaṃ tatra kalpayet // 7.2,16.2 //
kṛtvā vediṃ ca tanmadhye kuṇḍāni parikalpayet /
aṣṭadikṣu tathā dikṣu tatraiśānyāṃ punaḥ kramāt // 7.2,16.3 //
pradhānakuṃḍaṃ kurvīta yadvā paścimabhāgataḥ /
pradhānamekamevātha kṛtvā śobhāṃ prakalpayet // 7.2,16.4 //
vitānadhvajamālābhirvividhābhiranekaśaḥ /
vedimadhye tataḥ kuryānmaṃḍalaṃ śubhalakṣaṇam // 7.2,16.5 //
raktahemādibhiścūrṇairīśvarāvāhanocitam /
siṃdūraśālinīvāracūrṇairevātha nirdhanaḥ // 7.2,16.6 //
ekahastaṃ dvihastaṃ vā sitaṃ vā raktameva vā /
ekahastasya padmasya karṇikāṣṭāṃgulā matā // 7.2,16.7 //
kesarāṇi tadardhāni śeṣaṃ cāṣṭadalādikam /
dvihastasya tu padmasya dviguṇaṃ karṇikādikam // 7.2,16.8 //
kṛtvā śobhopaśobhāḍhyamaiśānyāṃ tasya kalpayet /
ekahastaṃ tadardhaṃ vā punarvedyaḥ tu maṃḍalam // 7.2,16.9 //
vrīhitaṃdulasiddhārthatilapuṣpakuśāstṛte /
tatra lakṣaṇasaṃyuktaṃ śivakuṃbhaṃ prasādhayet // 7.2,16.10 //
sauvarṇaṃ rājataṃ vāpi tāmrajaṃ mṛnmayaṃ tu vā /
gandhapuṣpākṣatākīrṇaṃ kuśadūrvāṃkurācitam // 7.2,16.11 //
sitasūtrāvṛtaṃ kaṃṭhe navavastrayugāvṛtam /
śuddhāmbupūrṇamutkūrcaṃ sadravyaṃ sapidhānakam // 7.2,16.12 //
bhṛṅgāraṃ vardhanīṃ cāpi śaṃkhaṃ ca cakrameva vā /
vinā sūtrādikaṃ sarvaṃ padmapatramathāpi vā // 7.2,16.13 //
tasyāsanāraviṃdasya kalpayeduttare dale /
agrataścaṃdanāṃbhobhirastrarājasya vardhanīm // 7.2,16.14 //
maṇḍalasya tataḥ prācyāṃ maṃtrakuṃbhe ca pūrvavat /
kṛtvā vidhivadīśasya mahāpūjāṃ samācaret // 7.2,16.15 //
athārṇavasya tīre vā nadyāṃ goṣṭhe 'pi vā girau /
devāgare gṛhe vāpi deśe 'nyasminmanohare // 7.2,16.16 //
kṛtvā pūrvoditaṃ sarvaṃ vinā vā maṃḍapādikam /
maṃḍalaṃ pūrvavatkṛtvā sthaṃḍilaṃ ca vibhāvasoḥ // 7.2,16.17 //
praviśya pūjābhavanaṃ prahṛṣṭavadano guruḥ /
sarvamaṃgalasaṃyuktaḥ samācaritanaityakaḥ // 7.2,16.18 //
mahāpūjāṃ maheśasya kṛtvā maṇḍalamadhyataḥ /
śivakuṃbhe tathā bhūyaḥ śivamāvāhya pūjayet // 7.2,16.19 //
paścimābhimukhaṃ dhyātvā yajñarakṣakamīśvaram /
arcayedastravardhanyāmastramīśasya dakṣiṇe // 7.2,16.20 //
mantrakumbhe ca vinyasya mantraṃ mantraviśāradaḥ /
kṛtvā mudrādikaṃ sarvaṃ mantrayāgaṃ samācaret // 7.2,16.21 //
tataśśivānale homaṃ kuryāddeśikasattamaḥ /
pradhānakuṇḍe parito juhuyuścāpare dvijāḥ // 7.2,16.22 //
ācāryātpādamardhaṃ vā homasteṣāṃ vidhīyate /
pradhānakuṇḍa evātha juhuyāddeśikottamaḥ // 7.2,16.23 //
svādhyāyamapare kuryuḥ stotraṃ maṃgalavācanam /
japaṃ ca vidhivaccānye śivabhaktiparāyaṇāḥ // 7.2,16.24 //
nṛtyaṃ gītaṃ ca vādyaṃ ca maṃgalānyaparāṇi ca /
pūjanaṃ ca sadasyānāṃ kṛtvā samyagvidhānataḥ // 7.2,16.25 //
puṇyāhaṃ kārayitvātha punaḥ saṃpūjya śaṃkaram /
prārthayeddeśiko devaṃ śiṣyānugrahakāmyayā // 7.2,16.26 //
prasīda devadeveśa dehamāviśya māmakam /
vimocayainaṃ viśveśa ghṛṇayā ca ghṛṇānidhe // 7.2,16.27 //
atha caivaṃ karomīti labdhānujñastu deśikaḥ /
ānīyopoṣitaṃ śiṣyaṃ haviṣyāśinameva vā // 7.2,16.28 //
ekāśanaṃ vā virataṃ snātaṃ prātaḥkṛtakriyam /
japaṃtaṃ praṇavaṃ devaṃ dhyāyaṃtaṃ kṛtamaṃgalam // 7.2,16.29 //
dvārasya paścimasyāgramaṇḍale dakṣiṇasya vā /
darbhāsane samāsīnaṃ vidhāyodaṅmukhaṃ śiśum // 7.2,16.30 //
svayaṃ prāgvadanastiṣṭhannūrdhvakāyaṃ kṛtāṃjalim /
saṃprokṣya prokṣaṇautoyairmūrdhanyastreṇa mudrayā // 7.2,16.31 //
puṣpakṣepeṇa saṃtāḍya badhnīyāllocanaṃ guruḥ /
dukūlārdhena vastreṇa maṃtritena navena ca // 7.2,16.32 //
tataḥ praveśayecchiṣyaṃ gururdvāreṇa maṃḍalam /
so 'pi teneritaḥ śaṃbhorācarettriḥ pradakṣiṇam // 7.2,16.33 //
tatassuvarṇasaṃmiśraṃ dattvā puṣpāṃjaliṃ prabhoḥ /
prāṅmukhaścodaṅmukho vā praṇameddaṃḍavatkṣito // 7.2,16.34 //
tatassaṃprokṣya mūlena śirasyastreṇa pūrvavat /
saṃtāḍya deśikastasya mocayennetrabaṃdhanam // 7.2,16.35 //
sa dṛṣṭvā maṃḍalaṃ bhūyaḥ praṇametsāñjaliḥ prabhum /
athāsīnaṃ śivācāryo maṃḍalasya tu dakṣiṇe // 7.2,16.36 //
upaveśyātmanassavye śiṣyaṃ darbhāsane guruḥ /
ārādhya ca mahādevaṃ śivahastaṃ pravinyaset // 7.2,16.37 //
śivatejomayaṃ pāṇiṃ śivamaṃtramudīrayet /
śivābhimānasaṃpanno nyasecchiṣyasya mastake // 7.2,16.38 //
sarvāṃgālaṃbanaṃ caiva kuryāttenaiva deśikaḥ /
śiṣyo 'pi praṇamedbhūmau deśikākṛtamīśvaram // 7.2,16.39 //
tataśśivānale devaṃ samabhyarcya yathāvidhi /
hutāhutitrayaṃ śiṣyamupaveśya yathā purā // 7.2,16.40 //
darbhāgraiḥ saṃspṛśaṃstaṃ ca vidyayātmānamāviśet /
namaskṛtya mahādevaṃ nāḍīsaṃdhānamācaret // 7.2,16.41 //
śivaśāstroktamārgeṇa kṛtvā prāṇasya nirgamam /
śiṣyadehapraveśaṃ ca smṛtvā maṃtrāṃstu tarpayet // 7.2,16.42 //
saṃtarpaṇāya mūlasya tenaivāhutayo daśa /
deyāstisrastathāṃgānāmaṃgaireva yathākramam // 7.2,16.43 //
tataḥ pūrṇāhutiṃ dattvā prāyaścittāya deśikaḥ /
punardaśāhutīnkuryānmūlamaṃtreṇa maṃtravit // 7.2,16.44 //
punaḥ saṃpūjya deveśaṃ samyagācamya deśikaḥ /
hutvā caiva yathānyāyaṃ svajātyā vaiśyamuddharet // 7.2,16.45 //
tasyaivaṃ janayetkṣātramuddhāraṃ ca tataḥ punaḥ /
kṛtvā tathaiva vipratvaṃ janayedasya deśikaḥ // 7.2,16.46 //
rājanyaṃ caivamuddhṛtya kṛtvā vipraṃ punastayoḥ /
rudratvaṃ janayedvipre rudranāmaiva sādhayet // 7.2,16.47 //
prokṣaṇaṃ tāḍanaṃ kṛtvā śiśossvātmānamātmani /
śivātmakamanusmṛtya sphuraṃtaṃ visphuliṃgavat // 7.2,16.48 //
nāḍyā yathoktayā vāyuṃ recayenmaṃtrato guruḥ /
nirgamya praviśennāḍyā śiṣyasya hṛdayaṃ tathā // 7.2,16.49 //
praviśya tasya caitanyaṃ nīlabindunibhaṃ smaran /
svatejasāpāstamalaṃ jvalaṃtamanuciṃtayet // 7.2,16.50 //
tamādāya tayā nāḍyā maṃtrī saṃhāramudrayā /
na pūrakeṇa niveśyainamekībhāvārthamātmanaḥ // 7.2,16.51 //
kuṃbhakena tathā nāḍyā recakena yathā purā /
tasmādādāya śiṣyasya hṛdaye tanniveśayet // 7.2,16.52 //
tamālabhya śivāllabdhaṃ tasmai dattvopavītakam /
hutvā ' 'hutitrayaṃ paścāddadyātpūrṇāhutiṃ tataḥ // 7.2,16.53 //
devasya dakṣiṇe śiṣyamupaveśyavarāsane /
kuśapuṣpaparistīrṇe baddhāṃjalirudaṅmukham // 7.2,16.54 //
svastikāsanamārūḍhaṃ vidhāya prāṅmukhaḥ svayam /
varāsanasthito maṃtrairmahāmaṃgalaniḥsvanaiḥ // 7.2,16.55 //
samādāya ghaṭaṃ pūrṇaṃ pūrṇameva prasāditam /
dhyāyamānaḥ śivaṃ śiṣyamābhiṣiṃceta deśikaḥ // 7.2,16.56 //
athāpanudya snānāṃbu paridhāya sitāṃbaram /
ācāntolaṃkṛtaśśiṣyaḥ prāṃjalirmaṃḍapaṃ vrajet // 7.2,16.57 //
upaveśya yathāpūrvaṃ taṃ gururdarbhaviṣṭare /
saṃpūjya maṃḍalaṃ devaṃ karanyāsaṃ samācaret // 7.2,16.58 //
tatastu bhasmanā devaṃ dhyāyanmanasi deśikaḥ /
samālabheta pāṇibhyāṃ śiśuṃ śivamudīrayet // 7.2,16.59 //
atha tasya śivācāryo dahanaplāvanādikam /
sakalīkaraṇaṃ kṛtvā mātṛkānyāsavartmanā // 7.2,16.60 //
tataḥ śivāsanaṃ dhyātvā śiṣyamūrdhni deśikaḥ /
tatrāvāhya yathānyāyamarcayenmanasā śivam // 7.2,16.61 //
prārthayetprāṃjalirdevaṃ nityamatra sthito bhava /
iti vijñāpya taṃ śaṃbhostejasā bhāsuraṃ smaret // 7.2,16.62 //
saṃpūjyātha śivaṃ śaivīmājñāṃ prāpya śivātmikām /
karṇe śiṣyasya śanakaiśśivamantramudīrayet // 7.2,16.63 //
sa tu baddhāṃjaliḥ śrutvā mantraṃ tadgatamānasaḥ /
śanaistaṃ vyāharecchiṣyaśivācāryasya śāsanāt // 7.2,16.64 //
tataḥ śāktaṃ ca saṃdiśya mantraṃ mantravicakṣaṇaḥ /
uccārayitvā ca sukhaṃ tasmai maṃgalamādiśet // 7.2,16.65 //
tatassamāsānmantrārthaṃ vācyavācakayogataḥ /
samadiśyeśvaraṃ rūpaṃ yogamāsanamādiśet // 7.2,16.66 //
atha gurvājñayā śiṣyaḥ śivāgnigurusannidhau /
bhaktyaivamabhisaṃdhāya dīkṣāvākyamudīrayet // 7.2,16.67 //
varaṃ prāṇaparityāgaśchedanaṃ śiraso 'pi vā /
na tvanabhyarcya bhuṃjīya bhagavantaṃ trilocanam // 7.2,16.68 //
sa eva dadyānniyato yāvanmohaviparyayaḥ /
tāvadārādhayeddevaṃ tanniṣṭhastatparāyaṇaḥ // 7.2,16.69 //
tataḥ sa samayo nāma bhaviṣyati śivāśrame /
labdhādhikāro gurvājñāpālakastadvaśo bhavet // 7.2,16.70 //
ataḥ paraṃ nyastakaro bhasmādāya svahastataḥ /
dadyācchiṣyāya mūlena rudrākṣaṃ cābhimaṃtritam // 7.2,16.71 //
pratimā vāpi devasya gūḍhadehamathāpi vā /
pūjāhomajapadhyānasādhanāni ca saṃbhave // 7.2,16.72 //
sopi śiṣyaḥ śivācāryāllabdhāni bahumānataḥ /
ādadītājñayā tasya deśikasya na cānyathā // 7.2,16.73 //
ācāryādāptamakhilaṃ śirasyādhāya bhaktitaḥ /
rakṣayetpūjayecchaṃbhuṃ maṭhe vā gṛha evavā // 7.2,16.74 //
ataḥ paraṃ śivācāramādiśedasya deśikaḥ /
bhaktiśraddhānusāreṇa prajñāyāścānusārataḥ // 7.2,16.75 //
yaduktaṃ yatsamājñātaṃ yaccaivānyatprakīrtitam /
śivācāryeṇa samaye tatsarvaṃ śirasā vahet // 7.2,16.76 //
śivāgamasya grahaṇaṃ vācanaṃ śravaṇaṃ tathā /
deśikadeśataḥ kuryānna svecchāto na cānyataḥ // 7.2,16.77 //
iti saṃkṣepataḥ proktaḥ saṃskāraḥ samayāhvayaḥ /
sākṣācchivapuraprāptau nṛṇāṃ paramasādhanam // 7.2,16.78 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṃḍe śiṣyasaṃskāravarṇanaṃ nāma ṣoḍaśo 'dhyāyaḥ
upamanyuruvāca /
ataḥ paraṃ samāvekṣya guruḥ śiṣyasya yogyatām /
ṣaḍadhvaśuddhiṃ kurvīta sarvabaṃdhavimuktaye // 7.2,17.1 //
kalāṃ tattvaṃ ca bhuvanaṃ varṇaṃ padamataḥ param /
maṃtraśceti samāsena ṣaḍadhvā paripaṭhyate // 7.2,17.2 //
nivṛttyādyāḥ kalāḥ pañca kalādhvā kathyate budhaiḥ /
vyāptāḥ kalābhiritare tvadhvānaḥ pañca pañcabhiḥ // 7.2,17.3 //
śivatattvādibhūmyaṃtaṃ tattvādhvā samudāhṛtaḥ /
ṣaḍviṃśatsaṃkhyayopetaḥ śuddhāśuddhobhayātmakaḥ // 7.2,17.4 //
ādhārādyunmanāṃtaśca bhuvanādhvā prakīrtitaḥ /
vinā bhedopabhedābhyāṃ ṣaṣṭisaṃkhyāsamanvitaḥ // 7.2,17.5 //
pañcāśadrudrarūpāstu varṇā varṇādhvasaṃjñitāḥ /
anekabhedasaṃpannaḥ padādhvā samudāhṛtaḥ // 7.2,17.6 //
sarvopamaṃtrairmaṃtrādhvā vyāptaḥ paramavidyayā /
yathā śivo na tattveṣu gaṇyate tattvanāyakaḥ // 7.2,17.7 //
maṃtrādhvani na gaṇyeta tathāsau maṃtranāyakaḥ /
kalādhvano vyāpakatvaṃ vyāpyatvaṃ cetarādhvanām // 7.2,17.8 //
na vetti tattvato yasya naivārhatyadhvaśodhanam /
ṣaḍvidhasyādhvano rūpaṃ na yena viditaṃ bhavet // 7.2,17.9 //
vyāpyavyāpakatā tena jñātumeva na śakyate /
tasmādadhvasvarūpaṃ ca vyāpyavyāpakatāṃ tathā // 7.2,17.10 //
yathāvadavagamyaiva kuryādadhvaviśodhanam /
kuṃḍamaṃḍalaparyaṃtaṃ tatra kṛtvā yathā purā // 7.2,17.11 //
dvihastamānaṃ kurvīta prācyāṃ kalaśamaṃḍalam /
tataḥ snātaśśivācāryaḥ saśiṣyaḥ kṛtanaityakaḥ // 7.2,17.12 //
praviśya maṃḍalaṃ śaṃbhoḥ pūjāṃ pūrvavadācaret /
tatrāḍhakāvaraissiddhaṃ taṃdulaiḥ pāyasaṃ prabhoḥ // 7.2,17.13 //
ardhaṃ nivedya homārthaṃ śeṣaṃ samupakalpayet /
purataḥ kalpite vātha maṃḍale varṇimaṃḍite // 7.2,17.14 //
sthāpayetpañcakalaśāndikṣu madhye ca deśikaḥ /
teṣu brahmāṇi mūlārṇairbindunādasamanvitaiḥ // 7.2,17.15 //
nama ādyairyakarāṃtaiḥ kalpayetkalpavittamaḥ /
īśānaṃ madhyame kuṃbhe puruṣaṃ purataḥ sthite // 7.2,17.16 //
aghoraṃ dakṣiṇe vāme vāmaṃ sadyaṃ ca paścime /
rakṣāṃ vidhāya mudrā ca baddhvā kuṃbhābhimaṃtraṇam // 7.2,17.17 //
kṛtvā śivānalairhomaṃ prārabhet yathā purā /
yadardhaṃ pāyasaṃ pūrvaṃ homārthaṃ parikalpitam // 7.2,17.18 //
hutvā śiṣyasya taccheṣaṃ bhoktuṃ samupakalpayet /
tarpaṇāṃtaṃ ca maṃtrāṇāṃ kṛtvā karma yathā purā // 7.2,17.19 //
hutvā pūrṇāhutiṃ teṣāṃ tataḥ kuryātpradīpanam /
oṃkārādanu huṃkāraṃ tato mūlaṃ phaḍaṃtakam // 7.2,17.20 //
svāhāṃtaṃ dīpane prāhuraṃgāni ca yathākramam /
teṣāmāhutayastisro deyā dīpanakarmaṇi // 7.2,17.21 //
maṃtrairekaikaśastaistu vicintyā dīptamūrtayaḥ /
triguṇaṃ triguṇī kṛtya dvijakanyākṛtaṃ sitam // 7.2,17.22 //
sūtraṃ sūtreṇa saṃmaṃtrya śikhāgre baṃdhayecchiśoḥ /
caraṇāṃguṣṭhaparyaṃtamūrdhvakāyasya tiṣṭhataḥ // 7.2,17.23 //
laṃbayitvā tu tatsūtraṃ suṣumṇāṃ tatra yojayet /
śāṃtayā mudrayādāya mūlamaṃtreṇa maṃtravit // 7.2,17.24 //
hutvāhutitrayaṃ tasyāssānnidhyamupakalpayet /
hṛdi saṃtāḍya śiṣyasya puṣpakṣepeṇa pūrvavat // 7.2,17.25 //
caitanyaṃ samupādāya dvādaśāṃte nivedya ca /
sūtraṃ sūtreṇa saṃyojya saṃrakṣyāstreṇa varmaṇā // 7.2,17.26 //
avaguṃṭhyātha tatsūtraṃ śiṣyadehaṃ viciṃtayet /
mūlatrayamayaṃ pāśaṃ bhogabhogyatvalakṣaṇam // 7.2,17.27 //
viṣayendriyadehādijanakaṃ tasya bhāvayet /
vyomādibhūtarūpiṇyaḥ śāṃtyatītādayaḥ kalāḥ // 7.2,17.28 //
sūtre svanāmabhiryojyaḥ pūjyaścaiva namoyutaiḥ /
athavā bījabhūtaistatkṛtvā pūrvoditaṃ kramāt // 7.2,17.29 //
tato malādestattvādau vyāptiṃ samalokayet /
kalāvyāptiṃ malādau ca hutvā saṃdīpayetkalāḥ // 7.2,17.30 //
śiṣyaṃ śirasi saṃtāḍya sūtraṃ dehe yathākramam /
śāṃtyatītapade sūtraṃ lāñchayenmaṃtramuccaran // 7.2,17.31 //
evaṃ kṛtvā nivṛttyantaṃ śāṃtyatītamanukramāt /
hutvāhutitrayaṃ paścānmaṇḍale ca śivaṃ yajet // 7.2,17.32 //
devasya dakṣiṇe śiṣyamupaveśyottarāmukham /
sadarbhe maṇḍale dadyāddhomaśiṣṭaṃ caruṃ guruḥ // 7.2,17.33 //
śiṣyastadguruṇā dattaṃ satkṛtya śivapūrvakam /
bhuktvā paścāddvirācamya śivamantramudīrayet // 7.2,17.34 //
apare maṇḍale dadyātpañcagavyaṃ tathā guruḥ /
so 'pi tacchaktitaḥ pītvā dvirācamya śivaṃ smaret // 7.2,17.35 //
tṛtīye maṇḍale śiṣyamupaveśya yathā purā /
pradadyāddaṃtapavanaṃ yathāśāstroktalakṣaṇam // 7.2,17.36 //
agreṇa tasya mṛdunā prāṅmukho vāpyudaṅmukhaḥ /
vācaṃ niyamya cāsīnaśśiṣyo daṃtānviśodhayet // 7.2,17.37 //
prakṣālya daṃtapavanaṃ tyaktvācamya śivaṃ smaret /
praviśeddeśikādiṣṭaḥ prāṃjaliḥ śivamaṇḍalam // 7.2,17.38 //
tyaktaṃ taddantapavanaṃ dṛśyate guruṇā yadi /
prāgudakpaścime vāgre śivamanyacchivetaram // 7.2,17.39 //
aśastāśāmukhe tasmingurustaddoṣaśāṃtaye /
śatamardhaṃ tadardhaṃ vājuhuyānmūlamantrataḥ // 7.2,17.40 //
tataḥ śiṣyaṃ samālabhya japitvā karṇayoḥ śivam /
devasya dakṣiṇe bhāge taṃ śiṣyamadhivāsayet // 7.2,17.41 //
ahatāstaraṇāstīrṇe sa darbhaśayane śuciḥ /
maṃtrite 'ntaḥ śivaṃ dhyāyañśayīta prākchirā niśi // 7.2,17.42 //
śikhāyāṃ baddhasūtrasya śikhayā tacchikhāṃ guruḥ /
ābadhyāhatavastreṇa tamācchādya ca varmaṇā // 7.2,17.43 //
rekhātrayaṃ ca parito bhasmanā tilasarṣapaiḥ /
kṛtvāstrajaptaistadvāhye digīśānāṃ baliṃ haret // 7.2,17.44 //
śiṣyo 'pi parato 'naśnankṛtvaivamadhivāsanam /
prabudhyotthāya gurave svapnaṃ dṛṣṭaṃ nivedayet // 7.2,17.45 //
oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śivadīkṣāvidhānavarṇanaṃ nāma saptadaśo 'dhyāyaḥ 566a
upamanyuruvāca /
tataḥ snānādikaṃ sarvaṃ samāpyācāryacoditaḥ /
gacchedbaddhāṃjalirdhyāyañchivamaṇḍalapārśvataḥ // 7.2,18.1 //
atha pūjāṃ vinā sarvaṃ kṛtvā pūrvadine yathā /
netrabaṃdhanaparyaṃtaṃ darśayenmaṇḍalaṃ guruḥ // 7.2,18.2 //
baddhanetreṇa śiṣyeṇa puṣpāvakiraṇe kṛte /
yatrāpataṃti puṣṇāṇi tasya nāmā 'sya saṃdiśet // 7.2,18.3 //
taṃ copanīya nirmālyamaṇḍale 'sminyathā purā /
pūjayeddevamīśānaṃ juhuyācca śivānale // 7.2,18.4 //
śiṣyeṇa yadi duḥsvapno dṛṣṭastaddoṣaśāṃtaye /
śatamardhaṃ tadardhaṃ vā juhuyānmūlavidyayā // 7.2,18.5 //
tataḥ sūtraṃ śikhābaddhaṃ laṃbayitvā yathā purā /
ādhārapūjāprabhṛti yannivṛttikalāśrayam // 7.2,18.6 //
vāgīśvarīpūjanāṃtaṃ kuryāddhomapurassaram /
atha praṇamya vāgīśaṃ nivṛttervyāpikāṃ satīm // 7.2,18.7 //
maṇḍale devamabhyarcya hutvā caivāhutitrayam /
prāpayecca śiśoḥ prāptiṃ yugapatsarvayoniṣu // 7.2,18.8 //
sūtradehe 'tha śiṣyasya tāḍanaprokṣaṇādikam /
kṛtvātmānaṃ samādāya dvādaśāṃte nivedya ca // 7.2,18.9 //
tato 'pyādāya mūlena mudrayā śāstradṛṣṭayā /
yojayenmanasācāryo yugapatsarvayoniṣu // 7.2,18.10 //
devānāṃ jātayaścāṣṭau tiraścāṃ pañca jātayaḥ /
jātyaikayā ca mānuṣyā yonayaśca caturdaśa // 7.2,18.11 //
tāsu sarvāsu yugapatpraveśāya śiśordhiyā /
vāgīśānyāṃ yathānyāyaṃ śiṣyātmānaṃ niveśayet // 7.2,18.12 //
garbhaniṣpattaye devaṃ saṃpūjya praṇipatya ca /
hutvā caiva yathānyāyaṃ niṣpannaṃ tadanusmaret // 7.2,18.13 //
niṣpannasyaivamutpattimanuvṛttiṃ ca karmaṇā /
ārjavaṃ bhoganiṣpattiḥ kuryātprītiṃ parāṃ tathā // 7.2,18.14 //
niṣkṛtyarthaṃ ca jātyāyurbhogasaṃskārasiddhaye /
hutvāhutitrayaṃ devaṃ prārthayeddeśikottamaḥ // 7.2,18.15 //
bhoktṛtvaviṣayāsaṃgamalaṃ tatkāyaśodhanam /
kṛtvaivameva śiṣyasya chiṃdyātpāśatrayaṃ tataḥ // 7.2,18.16 //
nikṛtyā pari baddhasya pāśasyātyaṃtabhedataḥ /
kṛtvā śiṣyasya caitanyaṃ svacchaṃ manyeta kevalam // 7.2,18.17 //
hutvā pūrṇāhutiṃ vahnau brahmāṇaṃ pūjayettataḥ /
hutvāhutitrayaṃ tasmai śivājñāmanusaṃdiśet // 7.2,18.18 //
pitāmaha tvayā nāsya yātuḥ śaivaṃ paraṃ padam /
pratibandho vidhātavyaḥ śaivājñaiṣā garīyasī // 7.2,18.19 //
ityādiśya tamabhyarcya visṛja ca vidhānataḥ /
samabhyarcya mahādevaṃ juhuyādāhutitrayam // 7.2,18.20 //
nivṛttyā śuddhamuddhṛtya śiṣyātmānaṃ yathā purā /
niveśyātmani sūtre ca vāgīśaṃ pūjayettataḥ // 7.2,18.21 //
hutvāhutitrayaṃ tasmai praṇamya ca visṛjya tām /
kuryānnivṛttaḥ saṃdhānaṃ pratiṣṭhāṃ kalayā saha // 7.2,18.22 //
saṃdhāne yugapatpūjāṃ kṛtvā hutvāhutitrayam /
śiṣyātmanaḥ pratiṣṭhāyāṃ praveśaṃ tvatha bhāvayet // 7.2,18.23 //
tataḥ pratiṣṭhāmāvāhya kṛtvāśeṣaṃ puroditam /
tadvyāptiṃ vyāpikāṃ tasya vāgīśānīṃ ca bhāvayet // 7.2,18.24 //
pūrṇedumaṃḍalaprakhyāṃ kṛtvā śeṣaṃ ca pūrvavat /
viṣṇave saṃviśedājñāṃ śivasya paramātmanaḥ // 7.2,18.25 //
viṣṇorvisarjanādyaṃ ca kṛtvā śeṣaṃ ca vidyayā /
pratiṣṭhāmanusaṃdhāya tasyāṃ cāpi yathā purā // 7.2,18.26 //
kṛtvānucintya tadvyāptiṃ vāgīśāṃ ca yathākramam /
dīptāgnau pūrṇahomāntaṃ kṛtvā śeṣaṃ ca pūrvavat // 7.2,18.27 //
nīlarudramupasthāpya tasmai pūjādikaṃ tathā /
kṛtvā karma śivājñāṃ ca dadyātpūrvoktavartmanā // 7.2,18.28 //
tapastamapi codvāsya kṛtvā tasyātha śāṃtaye /
vidyākalāṃ samādhāya tadvyāptiṃ cāvalokayet // 7.2,18.29 //
svātmano vyāpikāṃ tadvadvāgīśīṃ ca yathā purā /
bālārkasadṛśākārāṃ bhāsayaṃtīṃ diśo daśa // 7.2,18.30 //
tataḥ śeṣaṃ yathāpūrvaṃ kṛtvā devaṃ maheśvaram /
āvāhyārādhya hutvāsmai śivājñāṃ manasā diśet // 7.2,18.31 //
maheśvaraṃ tathotsṛjya kṛtvānyāṃ ca kalāmimām /
śāṃtyatītāṃ kalāṃ nītvā tadvyāptimavalokayet // 7.2,18.32 //
svātmano vyāpikāṃ tadvadvāgīśāṃ ca viciṃtayet /
nabhomaṃḍalasaṃkāśāṃ pūrṇāṃtaṃ cāpi pūrvavat // 7.2,18.33 //
kṛtvā śeṣavidhānena samabhyarcya sadāśivam /
tasmai samādiśedājñāṃ śaṃbhoramitakarmaṇaḥ // 7.2,18.34 //
tatrāpi ca yathāpūrvaṃ śivaṃ śirasi pūrvavat /
samabhyarcya ca vāgīśaṃ praṇamya ca visarjayet // 7.2,18.35 //
tataśśivena samprokṣya śiṣyaṃ śirasi pūrvavat /
vilayaṃ śāṃtyatītāyāḥ śaktitattve 'tha ciṃtayet // 7.2,18.36 //
ṣaḍadhvanaḥ pare pāre sarvādhvavyāpinī parām /
koṭisūryapratīkāśaṃ śaivīṃ śaktiñca cintayet // 7.2,18.37 //
tadagre śiṣyamānīya śuddhasphaṭikanirmalam /
prakṣālya kartarīṃ paścācchivaśāstroktamārgataḥ // 7.2,18.38 //
kuryāttasya śikhācchedaṃ saha sūtreṇa deśikaḥ /
tatastāṃ gomaye nyasya śivāgnau juhuyācchikhām // 7.2,18.39 //
vauṣaḍaṃtena mūlena punaḥ prakṣālya kartarīm /
haste śiṣyasya caitanyaṃ taddehe vinivartayet // 7.2,18.40 //
tataḥ snātaṃ samācāṃtaṃ kṛtasvastyayanaṃ śiśum /
praveśya maṃḍalābhyāsaṃ praṇipatya ca daṃḍavat // 7.2,18.41 //
pūjāṃ kṛtvā yathānyāyaṃ kriyāvaikalyaśuddhaye /
vācakenaiva maṃtreṇa juhuyādāhutitrayam // 7.2,18.42 //
upāṃśūccārayogena juhuyādāhutitrayam /
punassaṃpūjya deveśaṃ mantravaikalyaśuddhaye // 7.2,18.43 //
mānasoccārayogena juhuyādāhutitrayam /
tatra śaṃbhuṃ samārādhya maṃḍalasthaṃ sahāṃbayā /
hutvāhutitrayaṃ paścātprārthayetprāṃjalirguruḥ // 7.2,18.44 //
bhagavaṃstvatprasādena śuddhirasya ṣaḍadhvanaḥ /
kṛtā tasmātparaṃ dhāma gamayainaṃ tavāvyayam // 7.2,18.45 //
iti vijñāpya devāya nāḍīsaṃdhānapūrvakam /
pūrṇāṃtaṃ pūrvavatkṛtvā tato bhūtāni śodhayet // 7.2,18.46 //
sthirāsthire tataḥ śuddhyai śītoṣṇe ca tataḥ pade /
dhyāyedvyāptyaikatākāre bhūtaśodhanakarmaṇi // 7.2,18.47 //
bhūtānāṃ graṃthivicchedaṃ kṛtvā tyaktvā sahādhipaiḥ /
bhūtāni sthitayogena yo japetparame śive // 7.2,18.48 //
viśodhyāsya tanuṃ dagdhvā plāvayitvā sudhākaṇaiḥ /
sthāpyātmānaṃ tataḥ kuryādviśuddhādhvamayaṃ vapuḥ // 7.2,18.49 //
tatrādau śāntyatītāṃ tu vyāpikāṃ svādhvanaḥ kalām /
śuddhāmeva śiśormūrdhni nyasecchāntimukhe tathā // 7.2,18.50 //
vidyāṃ galādinābhyaṃtaṃ pratiṣṭhāṃ tadadhaḥ kramāt /
jānvaṃtaṃ tadadho nyasyennivṛttiṃ cānuciṃtayet // 7.2,18.51 //
svabījaissūtramaṃtraṃ ca nyasyāṃ gaistaṃ śivātmakam /
buddhvā taṃ hṛdayāṃbhoje devamāvāhya pūjayet // 7.2,18.52 //
āśāsya nityasāṃnidhyaṃ śivasvātmyaṃ śiśau guruḥ /
śivatejomayasyāsya śiśorāpādayedguṇān // 7.2,18.53 //
aṇimādīnprasīdeti pradadyādāhutitrayam /
tathaiva tu guṇāneva punarasyopapādayet // 7.2,18.54 //
sarvajñātāṃ tathā tṛptiṃ bodhaṃ cādyantavarjitam /
aluptaśaktiṃ svātantryamanaṃtāṃ śaktimeva ca // 7.2,18.55 //
tato devamanujñāpya sadyādikalaśaistu tam /
abhiṣiṃceta deveśaṃ dhyāyanhṛdi yathākramam // 7.2,18.56 //
athopaveśya taṃ śiṣyaṃ śivamabhyarcya pūrvavat /
labdhānujñaḥ śivācchaivīṃ vidyāmasmai samādiśet // 7.2,18.57 //
oṃkārapūrvikāṃ tatra saṃpuṭāntu namo 'ṃtagām /
śivaśaktiyutāñcaiva śaktividyāṃ ca tādṛśīm // 7.2,18.58 //
ṛṣiṃ chandaśca devaṃ ca śivatāṃ śivayostathā /
pūjāṃ sāvaraṇāṃ śambhorāsanāni ca sandiśet // 7.2,18.59 //
punaḥ saṃpūjya deveśaṃ yanmayā samanuṣṭhitam /
sukṛtaṃ kuru tatsarvamiti vijñāpayecchivam // 7.2,18.60 //
sahaśiṣyo gururdevaṃ daṇḍavatkṣitimaṃḍale /
praṇamyodvāsayettasmānmaṃḍalātpāvakādapi // 7.2,18.61 //
tataḥ sadasikāḥ sarve pūjyāḥ pūjārhakāḥ kramāt /
sevyā vittānusāreṇa sadasyāśca sahartvijaḥ /
vittaśāṭhyaṃ na kurvīta yadīcchecchivamātmanaḥ // 7.2,18.63 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe ṣaḍadhvaśuddhyādikathanaṃ nāmāṣṭādaśo 'dhyāyaḥ
upamanyuruvāca /
ataḥ paraṃ pravakṣyāmi sādhakaṃ nāma nāmataḥ /
saṃskāramantramāhātmyaṃ kathane sūcitaṃ mayā // 7.2,19.1 //
saṃpūjya maṃḍale devaṃ sthāpya kumbhe ca pūrvavat /
hutvā śiṣyamanuṣṇīṣaṃ prāpayedbhuvi maṃḍale // 7.2,19.2 //
pūrvāṃtaṃ pūrvavatkṛtvā hutvāhutiśataṃ tathā /
saṃtarpya mūlamantreṇa kalaśairdeśikottamaḥ // 7.2,19.3 //
sandīpya ca yathāpūrvaṃ kṛtvā pūrvoditaṃ kramāt /
abhiṣicya yathāpūrvaṃ pradadyānmantramuttamam // 7.2,19.4 //
tatra vidyopadeśāṃtaṃ kṛtvā vistaraśaḥ kramāt /
puṣpāmbunā śiśoḥ pāṇau vidyāṃ śaivīṃ samarpayet // 7.2,19.5 //
tavaihikāmuṣmikayoḥ sarvasiddhiphalapradaḥ /
bhavatyeva mahāmantraḥ prasādātparameṣṭhinaḥ // 7.2,19.6 //
ityutvā devamabhyarcya labdhānujñaḥ śivādguruḥ /
sādhanaṃ śivayogaṃ ca sādhakāya samādiśet // 7.2,19.7 //
tacchrutvā gurusaṃdeśaṃ kramaśo maṃtrasādhakaḥ /
purato viniyogasya mantrasādhanamācaret // 7.2,19.8 //
sādhanaṃ mūlamantrasya puraścaraṇamucyate /
purataścaraṇīyatvādviniyogākhyakarmaṇaḥ // 7.2,19.9 //
nātyantaṃ karaṇīyantu mumukṣormantrasādhanam /
kṛtantu tadihānyatra tāsyāpi śubhadaṃ bhavet // 7.2,19.10 //
śubhe 'hani śubhe deśe kāle vā doṣavarjite /
śukladantanakhaḥ snātaḥ kṛtapūrvāhṇikakriyaḥ // 7.2,19.11 //
alaṃkṛtya yathā labdhairgaṃdhamālyavibhūṣaṇaiḥ /
soṣṇīṣaḥ sottarāsaṃgaḥ sarvaśuklasamāhitaḥ // 7.2,19.12 //
devālaye gṛhe 'nyasmindeśe vā sumanohare /
sukhenābhyastapūrveṇa tvāsanena kṛtāsanaḥ // 7.2,19.13 //
tanuṃ kṛtvātmanaḥ śaivīṃ śivaśāstroktavartmanā /
saṃpūjya devadeveśaṃ nakulīśvaramīśvaram // 7.2,19.14 //
nivedya pāyasaṃ tasmai samapyārādhanaṃ kramāt /
praṇipatya ca taṃ devaṃ prāptānujñaśca tanmukhāt // 7.2,19.15 //
koṭivāraṃ tadardhaṃ vā tadardhaṃ vā japecchivam /
lakṣaviṃśatikaṃ vāpi daśalakṣamathāpi vā // 7.2,19.16 //
tataśca pāyasākṣāralavaṇaikamitāśanaḥ /
ahiṃsakaḥ kṣamī śāṃto dāṃtaścaiva sadā bhavet // 7.2,19.17 //
alābhe pāyasasyāśnanphalamūlādikāni vā /
vihitāni śivenaiva viśiṣṭānyuttarottaram // 7.2,19.18 //
caruṃ bhakṣyamatho saktukaṇānyāvakameva ca /
śākaṃ payo dadhi ghṛtaṃ mūlaṃ phalamathodakam // 7.2,19.19 //
abhimaṃtrya ca mantreṇa bhakṣyabhojyādikāni ca /
sādhane 'sminviśeṣeṇa nityaṃ bhuñjīta vāgyataḥ // 7.2,19.20 //
mantrāṣṭaśatapūtena jalena śucinā vratī /
snāyānnadīnadotthena prokṣayedvātha śaktitaḥ // 7.2,19.21 //
tarpayecca tathā nityaṃ juhuyācca śivānale /
saptabhiḥ pañcabhirdravyaistribhirvātha ghṛtena vā // 7.2,19.22 //
itthaṃ bhaktyā śivaṃ śaivo yaḥ sādhayati sādhakaḥ /
tasyehāmutra duṣprāpaṃ na kiṃcidapi vidyate // 7.2,19.23 //
athavā 'haraharmaṃtraṃ japedekāgramānasaḥ /
anaśnanneva sāhasraṃ vinā mantrasya sādhanam // 7.2,19.24 //
na tasya durlabhaṃ kiṃcinna tasyāstyaśubhaṃ kvacit /
iha vidyāṃ śriyaṃ saukhyaṃ labdhvā muktiṃ ca viṃdati // 7.2,19.25 //
sādhane viniyoge ca nitye naimittike tathā /
japejjalairbhasmanā ca snātvā mantreṇa ca kramāt // 7.2,19.26 //
śucirbaddhaśikhassūtrī sapavitrakarastathā /
dhṛtatripuṃḍrarudrākṣo vidyāṃ pañcākṣarīṃ japet // 7.2,19.27 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṃḍe sādhakasaṃskāramantramāhātmyaṃ nāmaikonaviṃśo 'dhyāyaḥ
upamanyuruvāca /
athaivaṃ saṃskṛtaṃ śiṣyaṃ kṛtapāśupatavratam /
ācāryatve 'bhiṣiṃceta tadyogatvena cānyathā // 7.2,20.1 //
maṇḍalaṃ pūrvavatkṛttvā saṃpūjya parameśvaram /
sthāpayatpañcakalaśāndikṣu madhye ca pūrvavat // 7.2,20.2 //
nivṛttiṃ purato nyasya pratiṣṭhāṃ paścime ghaṭe /
vidyāṃ dakṣiṇataḥ śāṃtimuttare madhyataḥ parām // 7.2,20.3 //
kṛtvā rakṣādikaṃ tatra baddhvā mudrāṃ ca dhainavīm /
abhimaṃtrya ghaṭānhutvā pūrṇāṃtaṃ ca yathā purā // 7.2,20.4 //
praveśya maṃḍale śiṣyamanuṣṇīṣaṃ ca deśikaḥ /
tarpaṇādyaṃ tu maṃtrāṇāṃ kuryātpūrvāvasānakam // 7.2,20.5 //
tataḥ saṃpūjya deveśamanujñāpya ca pūrvavat /
abhiṣekāya taṃ śiṣyamāsanaṃ tvadhirohayet // 7.2,20.6 //
sakalīkṛtya taṃ paścātkalāpañcakarūpiṇam /
nyastamaṃtratanuṃ baddhvā śivaṃ śiṣyaṃ samarpayet // 7.2,20.7 //
tato nivṛttikuṃbhādighaṭānuddhṛtya vai kramāt /
madhyamāntācchivenaiva śiṣyaṃ tamabhiṣecayat // 7.2,20.8 //
śivahastaṃ samarpyātha śiśoḥ śirasi deśikaḥ /
śivabhāvasamāpannaḥ śivācāryaṃ tamādiśet // 7.2,20.9 //
athālaṃkṛtya taṃ devamārādhya śivamaṇḍale /
śatamaṣṭottaraṃ hutvā dadyātpūrṇāhutiṃ tataḥ // 7.2,20.10 //
punaḥ sampūjya deveśaṃ praṇamya bhuvi daṃḍavat /
śirasyaṃjalimādhāya śivaṃ vijñāpayedguruḥ // 7.2,20.11 //
bhagavaṃstvatprasādena deśiko.yaṃ mayā kṛtaḥ /
anugṛhya tvayā deva divyājñāsmai pradīyatām // 7.2,20.12 //
evaṃ vijñāpya śiṣyeṇa saha bhūyaḥ praṇamya ca /
śivaṃ śivāgamaṃ divyaṃ pūjayecchivavadguruḥ // 7.2,20.13 //
punaḥ śivamanujñāpya śivajñānasya pustakam /
ubhābhyāmatha pāṇibhyāṃ dadyācchiṣyāya deśikaḥ // 7.2,20.14 //
sa tāmmūrdhni samādhāya vidyāṃ vidyāsanopari /
adhiropya yathānyāyamabhivaṃdya samarcayet // 7.2,20.15 //
atha tasmai gururdadyādrājopakaraṇānyapi /
ācāryapadavīṃ prāpto rājyaṃ cāpi yato 'rhati // 7.2,20.16 //
athānuśāsanaṃ kuryātpūrvairācaritaṃ yathā /
yathā ca śivaśāstroktaṃ yathā lokeṣu pūjyate // 7.2,20.17 //
śiṣyānparikṣya yatnena śivaśāstroktalakṣaṇaiḥ /
saṃskṛtya ca śivajñānaṃ tebhyo dadyācca deśikaḥ // 7.2,20.18 //
evaṃ sarvamanāyāsaṃ śaucaṃ kṣāṃtiṃ dayāṃ tathā /
aspṛhāmapyasūyāṃ ca yatnena ca vibhāvayet // 7.2,20.19 //
itthamādiśya taṃ śiṣyaṃ śivamudvāsya maṃḍalāt /
śivakuṃbhānalādīṃśca sadasyānapi pūjayet // 7.2,20.20 //
yugapadvātha saṃskārānkurvīta sagaṇo guruḥ /
tatra yatra dvayaṃ vāpi prayogasyopadiśyate // 7.2,20.21 //
tadādāveva kalaśānkalpayedadhvaśuddhivat /
kṛtvā samayasaṃskāramabhiṣekaṃ vinākhilam // 7.2,20.22 //
samabhyarcya śivaṃ bhūyaḥ kṛtvā cādhvaviśodhanam /
tasminparisamāpte tu punardevaṃ prapūjayet // 7.2,20.23 //
hutvā maṃtrantu saṃtarpya saṃdīpyāśāsya ceśvaram /
samarpya maṃtraṃ śiṣyasya pāṇau śeṣaṃ samāpayet // 7.2,20.24 //
athavā maṃtrasaṃskāramanuciṃtyākhilaṃ kramāt /
adhvaśuddhiṃ guruḥ kuryādabhiṣekāvasānikam // 7.2,20.25 //
tatra yaḥ śāntyatītādikalāsu vihito vidhiḥ /
sa sarvo 'pi vidhātavyastattvatrayaviśodhane // 7.2,20.26 //
śivavidyātmatattvākhyaṃ tattvatrayamudāhṛtam /
śaktau śivastato vidyāttasyāstvātmā samudbabhau // 7.2,20.27 //
śivena śāṃtyatītādhvā vyāptastadaparaḥ paraḥ /
vidyayā pariśiṣṭo 'dhvā hyātmanā nikhilaḥ kramāt // 7.2,20.28 //
durlabhaṃ śāṃbhavaṃ matvā maṃtramūlaṃ manīṣiṇaḥ /
śāktaṃ śaṃsīta saṃskāraṃ śivaśāstrārthapāragāḥ // 7.2,20.29 //
iti te sarvamākhyātaṃ saṃskārākhyasya karmaṇaḥ /
cāturvidhyamidaṃ kṛṣṇa kiṃ bhūya śrotumicchasi // 7.2,20.30 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe viśeṣādisaṃskṛtirnāma viṃśo 'dhyāyaḥ
kṛṣṇa uvāca /
bhagavañchrotumicchāmi śivāśramaniṣeviṇām /
śivaśāstroditaṃ karma nityanaimittikaṃ tathā // 7.2,21.1 //
upamanyuruvāca /
prātarutthāya śayanāddhyātvā devaṃ sahāmbayā /
vicārya kāryaṃ nirgacchedgṛhādabhyudite 'ruṇe // 7.2,21.2 //
abādhe vijane deśe kuryādāvaśyakaṃ tataḥ /
kṛtvā śaucaṃ vidhānena daṃtadhāvanamācaret // 7.2,21.3 //
alābhe daṃtakāṣṭhānāmaṣṭamyādidineṣu ca /
apāṃ dvādaśagaṇḍūṣaiḥ kuryādāsyaviśodhanam // 7.2,21.4 //
ācamya vidhivatpaścādvāruṇaṃ snānamācaret /
nadyāṃ vā devakhāte vā hrade vātha gṛhe 'pi vā // 7.2,21.5 //
snānadravyāṇi tattīre sthāpayitvā bahirmalam /
vyāpohya mṛdamālipya snātvā gomayamālipet // 7.2,21.6 //
snātvā punaḥ punarvastraṃ tyaktvāvātha viśodhya ca /
susnāto nṛpavadbhūyaḥ śuddhaṃ vāso vasīta ca // 7.2,21.7 //
malasnānaṃ sugaṃdhādyaiḥ snānaṃ dantaviśodhanam /
na kuryādbrahmacārī ca tapasvī vidhavā tathā // 7.2,21.8 //
sopavītaśśikhāṃ baddhā praviśya ca jalāṃtaram /
avagāhya samācāṃto jale nyasyettrimaṃḍalam // 7.2,21.9 //
saumye magnaḥ punarmaṃtraṃ japecchaktyā śivaṃ smaret /
utthāyācamya tenaiva svātmānamabhiṣecayet // 7.2,21.10 //
gośṛṃgeṇa sadarbheṇa pālāśena dalena vā /
pādmena vātha pāṇibhyāṃ pañcakṛtvastrireva vā // 7.2,21.11 //
udyānādau gṛhe caiva vardhanyā kalaśena vā /
avagāhanakāle 'dbhirmaṃtritairabhiṣecayet // 7.2,21.12 //
atha cedvāruṇaṃ kartumaśaktaḥ śuddhavāsasā /
ārdreṇa śodhayeddehamāpādatalamastakam // 7.2,21.13 //
āgneyaṃ vātha vā māṃtraṃ kuryātsnānaṃ śivena vā /
śivaciṃtāparaṃ snānaṃ yuktasyātmīyamucyate // 7.2,21.14 //
svasūtroktavidhānena maṃtrācamanapūrvakam /
ācaredbrahmayajñāṃtaṃ kṛtvā devāditarpaṇam // 7.2,21.15 //
maṃḍalasthaṃ mahādevaṃ dhyātvābhyarcya yathāvidhi /
dadyādarghyaṃ tatastasmai śivāyādityarūpiṇe // 7.2,21.16 //
atha vaitatsvasūtroktaṃ kṛtvā hastau viśodhayet /
karanyāsaṃ tataḥ kṛtvā sakalīkṛtavigrahaḥ // 7.2,21.17 //
vāmahastagatāṃbhobhirgaṃdhasiddhārthakānvitaiḥ /
kuśapuṃjena vābhyukṣya mūlamaṃtrasamanvitaiḥ // 7.2,21.18 //
āpohiṣṭhādibhirmantraiḥ śeṣamāghrāya vai jalam /
vāmanāsāpuṭenaiva devaṃ saṃbhāvayetsitam // 7.2,21.19 //
arghamādāya dehasthaṃ savyanāsāpuṭena ca /
kṛṣṇavarṇena bāhyasthaṃ bhāvayecca śilāgatam // 7.2,21.20 //
tarpayedatha devebhya ṛṣibhiśca viśeṣataḥ /
bhūtebhyaśca pitṛbhyaśca dadyādarghyaṃ yathāvidhi // 7.2,21.21 //
raktacaṃdanatoyena hastamātreṇa maṃḍalam /
suvṛttaṃ kalpayedbhūmau raktacūrṇādyalaṃkṛtam // 7.2,21.22 //
tatra saṃpūjayedbhānuṃ svakīyāvaraṇaiḥ saha /
svakholkāyeti maṃtreṇa sāṃgatassukhasiddhaye // 7.2,21.23 //
punaśca maṃḍalaṃ kṛtvā tadaṃgaiḥ paripūjya ca /
tatra sthāpya hemapātraṃ māgadhaprasthasaṃmitam // 7.2,21.24 //
pūrayedgaṃdhatoyena raktacaṃdanayoginā /
raktapuṣpaistilaiścaiva kuśākṣatasamanvitaiḥ // 7.2,21.25 //
dūrvāpāmārgagavyaiśca kevalena jalena vā /
jānubhyāṃ dharaṇīṃ gatvā natvā devaṃ ca maṃḍale // 7.2,21.26 //
kṛtvā śirasi tatpātraṃ dadyādarghyaṃ śivāya tat /
athavāṃjalinā toyaṃ sadarbhaṃ mūlavidyayā // 7.2,21.27 //
utkṣipedambarasthāya śivāyādityamūrtaye /
kṛtvā punaḥ karanyāsaṃ karaśodhanapūrvakam // 7.2,21.28 //
buddhveśānādisadyāṃtaṃ pañcabrahmamayaṃ śivam /
gṛhītvā bhasitaṃ mantrairvimṛjyāṅgāni saṃspṛśet // 7.2,21.29 //
yā dināṃtaiśśirovaktrahṛdguhyacaraṇānkramāt /
tato mūlena sarvāṃgamālabhya vasanāntaram // 7.2,21.30 //
paridhāya dvirācamya prokṣyaikādaśamantritaiḥ /
jalairācchādya vāso 'yaddvirācamya śivaṃ smaret // 7.2,21.31 //
punarnyastakaro mantrī tripuṃḍraṃ bhasmanā likhet /
avakramāya taṃ vyaktaṃ lalāṭe gandhavāriṇā // 7.2,21.32 //
vṛttaṃ vā caturasraṃ vā bindumardhendumeva vā /
lalāṭe yādṛśaṃ puṇḍraṃ likhitaṃ bhasmanā punaḥ // 7.2,21.33 //
tādṛśaṃ bhujayormūrdhni stanayoraṃtare likhet /
sarvāṃgoddhūlanaṃ caiva na samānaṃ tripuṇḍrakaiḥ // 7.2,21.34 //
tasmāttripuṇḍramevaikaṃ likheduddhūlanaṃ vinā /
rudrākṣāndhārayedmūrdhni kaṃṭhe śrote kare tathā // 7.2,21.35 //
suvarṇavarṇamacchinnaṃ śubhaṃ nānyairdhṛtaṃ śubham /
viprādīnāṃ kramācchreṣṭhaṃ pītaṃ raktamathāsitam // 7.2,21.36 //
tadalābhe yathālābhaṃ dhāraṇīyamadūṣitam /
tatrāpi nottaraṃ nīcairdhāryaṃ nīcamathottaraiḥ // 7.2,21.37 //
nāśucirdhārayedakṣaṃ sadā kāleṣu dhārayet /
itthaṃ trisaṃdhyamathavā dvisaṃdhyaṃ sakṛdeva vā // 7.2,21.38 //
kṛtvā snānādikaṃ śaktyā pūjayetparameśvaram /
prajāsthānaṃ samāsādya baddhvā ruciramāsanam // 7.2,21.39 //
dhyāyeddevaṃ ca devīṃ ca prāṅmukho vāpyudaṅmukhaḥ /
śvetādīnnakulīśāṃtāṃstacchiṣyānpraṇamedgurum // 7.2,21.40 //
punardevaṃ śivaṃ natvā tato nāmāṣṭakaṃ japet /
śivo maheśvaraścaiva rudro viṣṇuḥ pitāmahaḥ // 7.2,21.41 //
saṃsāravaidyassarvajñaḥ paramātmeti cāṣṭakam /
athavā śivamevaikaṃ japitvaikādaśādhikam // 7.2,21.42 //
jihvāgre tejaso rāśiṃ dhyātvāvyādhyādiśāṃtaye /
prakṣālya caraṇau kṛtvā karau caṃdanacarcitau /
prakurvīta karanyāsaṃ karaśodhanapūrvakam // 7.2,21.43 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe nityanaimittikakarmavarṇanaṃ nāmaikaviṃśo 'dhyāyaḥ
upamanyuruvāca /
nyāsastu trividhaḥ proktaḥ sthityutpattilayakramāt /
sthitirnyāso gṛhasthānāmutpattirbrahmacāriṇām // 7.2,22.1 //
yatīnāṃ saṃhṛtinyāso vanasthānāṃ tathaiva ca /
sa eva bhartṛhīnāyāḥ kuṭuṃbinyāḥ sthitirbhavet // 7.2,22.2 //
kanyāyāḥ punarutpattiṃ vakṣye nyāsasya lakṣaṇam /
aṃguṣṭhādikaniṣṭhāṃtaṃ sthitinyāsa udāhṛtaḥ // 7.2,22.3 //
dakṣiṇāṃguṣṭhamārabhya vāmāṃguṣṭhāntameva ca /
utpattinyāsa ākhyāto viparītastu saṃhṛtiḥ // 7.2,22.4 //
sabiṃdukānnakārādīnvarṇānnyasyedanukramāt /
aṃgulīṣu śivaṃ nyasyettalayorapyanāmayoḥ // 7.2,22.5 //
astranyāsaṃ tataḥ kṛtvā daśadikṣvastramaṃtrataḥ /
nivṛttyādikalāḥ pañca pañcabhūtasvarūpiṇīḥ // 7.2,22.6 //
pañcabhūtādhipaissārdhaṃ tataccihnasamanvitāḥ /
hṛtkaṇṭatālubhrūmadhyabrahmarandhrasamāśrayāḥ // 7.2,22.7 //
tadtadbījena saṃgraṃthīstadtadbījeṣu bhāvayet /
tāsāṃ viśodhanārthāya vidyāṃ pañcākṣarīṃ japet // 7.2,22.8 //
niruddhvā prāṇavāyuṃ ca guṇasaṃkhyānusārataḥ /
bhūtagraṃthiṃ tataśchidyādastreṇaivāstramudrayā // 7.2,22.9 //
nāḍyā suṣumnayātmānaṃ preritaṃ prāṇavāyunā /
nirgataṃ brahmarandhreṇa yojayecchivatejasā // 7.2,22.10 //
viśoṣya vāyunā paścāddehaṃ kālāgninā dahet /
tataścoparibhāvena kalāssaṃhṛtya vāyunā // 7.2,22.11 //
dehaṃ saṃhṛtya vai dagdhaṃ kalāsspṛṣṭvā sahābdhinā /
plāvayitvāmṛtairdehaṃ yathāsthānaṃ niveśayet // 7.2,22.12 //
atha saṃhṛtya vai dagdhaḥ kalāsargaṃ vinaiva tu /
amṛtaplāvanaṃ kuryādbhasmībhūtasya vai tataḥ // 7.2,22.13 //
tato vidyāmaye tasmindehe dīpaśikhākṛtim /
śivānnirgatamātmānaṃ brahmaraṃdhreṇa yojayet // 7.2,22.14 //
dehasyāntaḥ praviṣṭaṃ taṃ dhyātvā hṛdayapaṃkaje /
punaścāmṛtavarṣeṇa siṃcedvidyāmayaṃ vapuḥ // 7.2,22.15 //
tataḥ kuryātkaranyāsaṃ karaśodhanapūrvakam /
dehanyāsaṃ tataḥ paścānmahatyā mudrayā caret // 7.2,22.16 //
aṃganyāsaṃ tataḥ kṛtvā śivoktena tu vartmanā /
varṇanyāsaṃ tataḥ kuryāddhastapādādisaṃdhiṣu // 7.2,22.17 //
ṣaḍaṃgāni tato nyasya jātiṣaṭkayutāni ca /
digbaṃdhamācaretpaścādāgneyādi yathākramam // 7.2,22.18 //
yadvā mūrdhādipañcāṃgaṃ nyāsameva samācaret /
tathā ṣaḍaṃganyāsaṃ ca bhūtaśuddhyādikaṃ vinā // 7.2,22.19 //
evaṃ samāsarūpeṇa kṛtvā dehātmaśodhanam /
śivabhāvamupāgamya pūjayetparameśvaram // 7.2,22.20 //
atha yasyāstyavasaro nāsti vā mativibhramaḥ /
sa vistīrṇena kalpena nyāsakarma samācaret // 7.2,22.21 //
tatrādyo mātṛkānyāso brahmanyāsastataḥ paraḥ /
tṛtīyaḥ praṇavanyāso haṃsanyāsastaduttaraḥ // 7.2,22.22 //
pañcamaḥ kathyate sadbhirnyāsaḥ pañcākṣarātmakaḥ /
eteṣvekamanekaṃ vā kuryātpūjādi karmasu // 7.2,22.23 //
akāraṃ mūrdhni vinyasya ākāraṃ ca lalāṭake /
iṃ īṃ ca netrayostadvat uṃ ūṃ śravaṇayostathā // 7.2,22.24 //
ṛṃ ḥṃ kapolayoścaiva ḷṃ ḹṃ nāsāpuṭadvaye /
ememoṣṭhadvayoromauṃ daṃtapaṃktidvayoḥ kramāt // 7.2,22.25 //
aṃ jihvāyāmatho tālunyaḥ prayojyo yathākramam /
kavargaṃ dakṣiṇe haste nyasetpañcasu saṃdhiṣu // 7.2,22.26 //
cavargaṃ ca tathā vāmahastasaṃdhiṣu vinyaset /
ṭavargaṃ ca tavargaṃ ca pādayorubhayorapi // 7.2,22.27 //
paphau tu pārśvayoḥ pṛṣṭhe nābhau cāpi babhau tataḥ /
nyasenmakāraṃ hṛdaye tvagādiṣu yathākramam // 7.2,22.28 //
yakarādisakārāṃtānnyasetsaptasu dhātuṣu /
haṃkāraṃ hṛdayasyāṃtaḥ kṣakāraṃ bhrūyugāṃtare // 7.2,22.29 //
evaṃ varṇānpravinyasya pañcāśadrudravartmanā /
aṃgavaktrakalābhedātpañca brahmāṇi vinyaset // 7.2,22.30 //
karanyāsādyamapi taiḥ kṛtvā vātha na vā kramāt /
śirovadanahṛdguhyapādeṣvetāni kalpayet // 7.2,22.31 //
tataścordhvādivaktrāṇi paścimāṃtāni kalpayet /
īśānasya kalāḥ pañca pañcasveteṣu ca kramāt // 7.2,22.32 //
tataścaturṣu vaktreṣu puruṣasya kalā api /
catasraḥ praṇidhātavyāḥ pūrvādikramayogataḥ // 7.2,22.33 //
hṛtkaṃṭhāṃseṣu nābhau ca kukṣau pṛṣṭhe ca vakṣasi /
aghorasya kalāścāṣṭau pādayorapi hastayoḥ // 7.2,22.34 //
paścāttrayoḥdaśakalāḥ pāyumeḍhrorujānuṣu /
jaṃghāsphikkaṭipārśveṣu vāmadevasya bhāvayet // 7.2,22.35 //
ghrāṇe śirasi bāhvośca kalpayetkalpavittamaḥ /
aṣṭatriṃśatkalānyāsamevaṃ kṛtvānupūrvaśaḥ // 7.2,22.36 //
paścātpraṇavaviddhīmānpraṇavanyāsamācaret /
bāhudvaye kūrparayostathā ca maṇibandhayoḥ // 7.2,22.37 //
pārśvodarorujaṃgheṣu pādayoḥ pṛṣṭhatastathā /
itthaṃ praṇavavinyāsaṃ kṛtvā nyāsavicakṣaṇaḥ // 7.2,22.38 //
haṃsanyāsaṃ prakurvīta śivaśāstre yathoditam /
bījaṃ vibhajya haṃsasya netrayorghrāṇayorapi // 7.2,22.39 //
vibhajya bāhunetrāsyalalāṭe ghrāṇayorapi /
kakṣayoḥ skandhayoścaiva pārśvayostanayostathā // 7.2,22.40 //
kaṭhyoḥ pāṇyorgulphayośca yadvā pañcāṃgavartmanā /
haṃsanyāsamimaṃ kṛtvā nyasetpañcākṣarīṃ tataḥ // 7.2,22.41 //
yathā pūrvoktamārgeṇa śivatvaṃ yena jāyate /
nāśivaḥ śivamabhyasyennāśivaḥ śivamarcayet // 7.2,22.42 //
nāśivastu śivaṃ dhyāyennāśivamprāpnuyācchivam /
tasmācchaivīṃ tanuṃ kṛtvā tyaktvā ca paśubhāvanām // 7.2,22.43 //
śivo 'hamiti saṃcintya śaivaṃ karma samācaret /
karmayajñastapoyajño japayajñastaduttaraḥ /
dhyānayajño jñānayajñaḥ pañca yajñāḥ prakīrtitāḥ // 7.2,22.44 //
karmayajñaratāḥ kecittapoyajñaratāḥ pare /
japayajñaratāścānye dhyānayajñaratāstathā // 7.2,22.45 //
jñānayajñaratāścānye viśiṣṭāścottarottaram /
kramayajño dvidhā proktaḥ kāmākāmavibhedataḥ // 7.2,22.46 //
kāmānkāmī tato bhuktvā kāmāsaktaḥ punarbhavet /
akāme rudrabhavane bhogānbhuktvā tataścyutaḥ // 7.2,22.47 //
tapoyajñarato bhūtvā jāyate nātra saṃśayaḥ /
tapasvī ca punastasminbhogān bhuktvā tataścyutaḥ // 7.2,22.48 //
japadhyānarato bhūtvā jāyate bhuvi mānavaḥ /
japadhyānarato martyastadvaiśiṣṭyavaśādiha // 7.2,22.49 //
jñānaṃ labdhvācirādeva śivasāyujyamāpnuyāt /
tasmānmukto śivājñaptaḥ karmayajño 'pi dehinām // 7.2,22.50 //
akāmaḥ kāmasaṃyukto bandhāyaiva bhaviṣyati /
tasmātpañcasu yajñeṣu dhyānajñānaparo bhavet // 7.2,22.51 //
dhyānaṃ jñānaṃ ca yasyāsti tīrṇastena bhavārṇavaḥ /
hiṃsādidoṣanirmukto viśuddhaścittasādhanaḥ // 7.2,22.52 //
dhyānayajñaḥ parastasmādapavargaphalapradaḥ /
bahiḥ karmakarā yadvannātīva phalabhāginaḥ // 7.2,22.53 //
dṛṣṭvā narendrabhavane tadvadatrāpi karmiṇaḥ /
dhyānināṃ hi vapuḥ sūkṣmaṃ bhavetpratyakṣamaiśvaram // 7.2,22.54 //
yatheha karmaṇāṃ sthūlaṃ mṛtkāṣṭhādyaiḥ prakalpitam /
dhyānayajñaratāstasmāddevānpāṣāṇamṛṇmayān // 7.2,22.55 //
nātyaṃtaṃ pratipadyaṃte śivayāthātmyavedanāt /
ātmasthaṃ yaḥ śivaṃ tyaktvā bahirabhyarcayennaraḥ // 7.2,22.56 //
hastasthaṃ phalamutsṛjya lihetkūrparamātmanaḥ /
jñānāddhyānaṃ bhaveddhyānājjñānaṃ bhūyaḥ pravartate // 7.2,22.57 //
tadubhābhyāṃ bhavenmuktistasmāddhyānarato bhavet /
dvādaśānte tathā mūrdhni lalāṭe bhrūyugāntare // 7.2,22.58 //
nāsāgre vā tathāsye vā kandhare hṛdaye tathā /
nābhau vā śāśvatasthāne śraddhāviddhena cetasā // 7.2,22.59 //
bahiryāgopacāreṇa devaṃ devīṃ ca pūjayet /
athavā pūjayennityaṃ liṃge vā kṛtakepi vā // 7.2,22.60 //
vahnau vā sthaṇḍile vātha bhaktyā vittānusārataḥ /
athavāṃtarbahiścaiva pūjayetparameśvaram /
aṃtaryāgarataḥ pūjāṃ bahiḥ kurvīta vā na vā // 7.2,22.61 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śivaśāstroktanityanaimittikakarmavarṇanaṃ nāma dvāviṃśo 'dhyāyaḥ
upamanyuruvāca /
vyākhyāṃ pūjāvidhānasya pravadāmi samāsataḥ /
śivaśāstre śivenaiva śivāyai kathitasya tu // 7.2,23.1 //
aṃgamabhyaṃtaraṃ yāgamagnikāryāvasānakam /
vidhāya vā na vā paścādbahiryāgaṃ samācaret // 7.2,23.2 //
tatra dravyāṇi manasā kalpayitvā viśodhya ca /
dhyātvā vināyakaṃ devaṃ pūjayitvā vidhānataḥ // 7.2,23.3 //
dakṣiṇe cottare caiva naṃdīśaṃ suyaśaṃ tathā /
ārādhya manasā samyagāsanaṃ kalpayedbudhaḥ // 7.2,23.4 //
ārādhanādikairyuktassiṃhayogāsanādikam /
padmāsanaṃ vā vimalaṃ tattvatrayasamanvitam // 7.2,23.5 //
tasyopari śivaṃ dhyāyetsāṃbaṃ sarvamanoharam /
sarvalakṣaṇasaṃpannaṃ sarvāvayavaśobhanam // 7.2,23.6 //
sarvātiśayasaṃyuktaṃ sarvābharaṇabhūṣitam /
raktāsyapāṇicaraṇaṃ kuṃdacaṃdrasmitānanam // 7.2,23.7 //
śuddhasphaṭikasaṃkāśaṃ phullapadmatrilocanam /
caturbhujamudārāṅgaṃ cārucaṃdrakalādharam // 7.2,23.8 //
varadābhayahastaṃ ca mṛgaṭaṃkadharaṃ haram /
bhujaṃgahāravalayaṃ cārunīlagalāṃtaram // 7.2,23.9 //
sarvopamānarahitaṃ sānugaṃ saparicchadam /
tataḥ saṃciṃtayettasya vāmabhāge maheśvarīm // 7.2,23.10 //
praphullotpalapatrābhāṃ vistīrṇāyatalocanām /
pūrṇacaṃdrābhavadanāṃ nīlakuṃcitamūrdhajām // 7.2,23.11 //
nīlotpaladalaprakhyāṃ candrārdhakṛtaśekharām /
ativṛttaghanottuṃgasnigdhapīnapayodharām // 7.2,23.12 //
tanumadhyāṃ pṛthuśroṇīṃ pītasūkṣmavarāmbarām /
sarvābharaṇasaṃpannāṃ lalāṭatilakojjvalām // 7.2,23.13 //
vicitrapuṣpasaṃkīrṇakeśapāśopaśobhitām /
sarvato 'nuguṇākārāṃ kiṃcillajjānatānanām // 7.2,23.14 //
hemāraviṃdaṃ vilasaddadhānāṃ dakṣiṇe kare /
daṃḍavaccāparaṃ haste nyasyāsīnāṃ mahāsane // 7.2,23.15 //
pāśavicchedikāṃ sākṣātsaccidānaṃdarūpiṇīm /
evaṃ devaṃ ca devīṃ ca dhyātvāsanavare śubhe // 7.2,23.16 //
sarvopacāravadbhaktyā bhāvapuṣpaissamarcayet /
athavā parikalpyaivaṃ mūrtimanyatamāṃ vibhoḥ // 7.2,23.17 //
śaivīṃ sadāśivākhyāṃ vā tathā māheśvarīṃ parām /
ṣaḍviṃśakābhidhānāṃ vā śrīkaṃṭhākhyāmathāpi vā // 7.2,23.18 //
mantranyāsādikāṃ cāpi kṛtvā svasyāṃ tanau yathā /
asyāṃ mūrtau mūrtimaṃtaṃ śivaṃ sadasataḥ param // 7.2,23.19 //
dhyātvā bāhyakrameṇaiva pūjāṃ nirvartayeddhiyā /
samidājyādibhiḥ paścānnābhau homaṃ ca bhāvayet // 7.2,23.20 //
bhrūmadhye ca śivaṃ dhyāyecchuddhadīpaśikhākṛtim /
itthamaṃge svataṃtre vā yoge dhyānamaye śubhe // 7.2,23.21 //
agnikāryāvasānaṃ ca sarvatraiva samo vidhiḥ /
atha ciṃtāmayaṃ sarvaṃ samāpyārādhanakramam // 7.2,23.22 //
liṃge ca pūjayeddevaṃ sthaṃḍile vānale 'pi vā /
oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe pūjāvidhānavyākhyānavarṇanaṃ nāma trayoviṃśo 'dhyāyaḥ 572a
upamanyuruvāca /
prokṣayenmūlamaṃtreṇa pūjāsthānaṃ viśuddhaye /
gandhacandanatoyena puṣpaṃ tatra vinikṣipet // 7.2,24.1 //
astreṇotsārya vai vighnānavaguṇṭhya ca varmaṇā /
astraṃ dikṣu pravinyasya kalpayedarcanābhuvam // 7.2,24.2 //
tatra darbhānparistīrya kṣālayetprokṣaṇādibhiḥ /
saṃśodhya sarvapātrāṇi dravyaśuddhiṃ samācaret // 7.2,24.3 //
prokṣaṇīmardhyapātraṃ ca pādyapātramataḥ param /
tathaivācamanīyasya pātraṃ ceti catuṣṭayam // 7.2,24.4 //
prakṣālya prokṣya vīkṣyātha kṣipetteṣu jalaṃ śivam /
puṇyadravyāṇi sarvāṇi yathālābhaṃ vinikṣipet // 7.2,24.5 //
ratnāni rajataṃ hema gandhapuṣpākṣatādayaḥ /
phalapallavadarbhāṃśca puṇyadravyāṇyanekadhā // 7.2,24.6 //
snānodake sugandhādi pānīye ca viśeṣataḥ /
śītalāni manojñānī kusumādīni nikṣipet // 7.2,24.7 //
uśīraṃ candanaṃ caiva pādye tu parikalpayet /
jātikaṃkolakarpūrabahumūlatamālakān // 7.2,24.8 //
kṣipedācamanīye ca cūrṇayitvā viśeṣataḥ /
elāṃ pātreṣu sarveṣu karpūraṃ candanaṃ tathā // 7.2,24.9 //
kuśāgrāṇyakṣatāṃścaiva yavavrīhitilānapi /
ājyasiddhārthapuṣpāṇi bhasitañcārghyapātrake // 7.2,24.10 //
kuśapuṣpayavavrīhibahumūlatamālakān /
prakṣipetprokṣaṇīpātre bhasitaṃ ca yathākramam // 7.2,24.11 //
sarvatra mantraṃ vinyasya varmaṇāveṣṭya bāhyataḥ /
paścādastreṇa saṃrakṣya dhenumudrāṃ pradarśayet // 7.2,24.12 //
pūjādravyāṇi sarvāṇi prokṣaṇīpātravāriṇā /
samprokṣya mūlamaṃtreṇa śodhayedvidhivattataḥ // 7.2,24.13 //
pātrāṇāṃ prokṣaṇīmekāmalābhe sarvakarmasu /
sādhayedarghyamadbhistatsāmānyaṃ sādhakottamaḥ // 7.2,24.14 //
tato vināyakaṃ devaṃ bhakṣyabhojyādibhiḥ kramāt /
pūjayitvā vidhānena dvārapārśve 'tha dakṣiṇe // 7.2,24.15 //
antaḥpurādhipaṃ sākṣānnandinaṃ samyagarcayet /
cāmīkarācalaprakhyaṃ sarvābharaṇabhūṣitam // 7.2,24.16 //
bālendumukuṭaṃ saumyaṃ trinetraṃ ca caturbhujam /
dīptaśūlamṛgīṭaṃkatigmavetradharaṃ prabhum // 7.2,24.17 //
candrabimbābhavadanaṃ harivaktramathāpi vā /
uttare dvārapārśvasya bhāryāṃ ca marutāṃ sutām // 7.2,24.18 //
suyaśāṃ suvratāmambāṃ pādamaṇḍanatatparām /
pūjayitvā praviśyāntarbhavanaṃ parameṣṭhinaḥ // 7.2,24.19 //
saṃpūjya liṅgaṃ tairdravyairnirmālyamapanodayet /
prakṣālya puṣpaṃ śirasi nyasettasya viśuddhaye // 7.2,24.20 //
puṣpahasto japecchaktyā mantraṃ mantraviśuddhaye /
aiśānyāṃ caṇdamārādhya nirmālyaṃ tasya dāpayet // 7.2,24.21 //
kalpayedāsanaṃ paścādādhārādi yathākramam /
ādhāraśaktiṃ kalyāṇīṃ śyāmāṃ dhyāyedadho bhuvi // 7.2,24.22 //
tasyāḥ purastādutkaṃṭhamanaṃtaṃ kuṇḍalākṛtim /
dhavalaṃ pañcaphaṇinaṃ lelihānamivāmbaram // 7.2,24.23 //
tasyoparyāsanaṃ bhadraṃ kaṇṭhīravacatuṣpadam /
dharmo jñānaṃ ca vairāgyamaiśvaryañca padāni vai // 7.2,24.24 //
āgneyādiśvetaraktapītaśyāmāni varṇataḥ /
adharmādīni pūrvādīnyuttarāṃtānyanukramāt // 7.2,24.25 //
rājāvartamaṇiprakhyānnyasya gātrāṇi bhāvayet /
asyordhvacchādanaṃ padmamāsanaṃ vimalaṃ sitam // 7.2,24.26 //
aṣṭapatrāṇi tasyāhuraṇimādiguṇāṣṭakam /
kesarāṇi ca vāmādyā rudrāvāmādiśaktibhiḥ // 7.2,24.27 //
bījānyapi ca tā eva śaktayoṃtarmanonmanīḥ /
karṇikāparavairāgyaṃ nālaṃ jñānaṃ śivātmakam // 7.2,24.28 //
kandaśca śivadharmātmā karṇikānte trimaṇḍale /
trimaṇḍaloparyātmādi tattvatritayamāsanam // 7.2,24.29 //
sarvāsanopari sukhaṃ vicitrāstaraṇāstṛtam /
āsanaṃ kalpayeddivyaṃ śuddhavidyāsamujjvalam // 7.2,24.30 //
āvāhanaṃ sthāpanaṃ ca sannirodhaṃ nirīkṣaṇam /
namaskāraṃ ca kurvīta badhvā mudrāḥ pṛthakpṛthak // 7.2,24.31 //
pādyamācamanaṃ cārghyaṃ gaṃdhaṃ puṣpaṃ tataḥ param /
dhūpaṃ dīpaṃ ca tāṃbūlaṃ dattvātha svāpayecchivau // 7.2,24.32 //
athavā parikalpyaivamāsanaṃ mūrtimeva ca /
sakalīkṛtya mūlena brahmābhiścāparaistathā // 7.2,24.33 //
āvāhayettato devyā śivaṃ paramakāraṇam /
śuddhasphaṭikasaṃkāśaṃ devaṃ niścalamakṣaram // 7.2,24.34 //
kāraṇaṃ sarvalokānāṃ sarvalokamayaṃ param /
aṃtarbahiḥsthitaṃ vyāpya hyaṇoraṇu mahattaram 2 // 7.2,24.35 //
bhaktānāmaprayatnena dṛśyamīśvaramavyayam /
brahmeṃdraviṣṇurudrādyairapi devairagocaram // 7.2,24.36 //
devasāraṃ ca vidvadbhiragocaramiti śrutam /
ādimadhyāntarahitaṃ bheṣajaṃ bhavarogiṇām // 7.2,24.37 //
śivatattvamiti khyātaṃ śivārthaṃ jagati sthiram /
pañcopacāravadbhaktyā pūjayelliṃgamuttamam // 7.2,24.38 //
liṃgamūrtirmaheśasya śivasya paramātmanaḥ /
snānakāle prakurvīta jayaśabdādimaṃgalam // 7.2,24.39 //
pañcagavyaghṛtakṣīradadhimadhvādipūrvakaiḥ /
mūlaiḥ phalānāṃ sāraiśca tilasarṣapasaktubhiḥ // 7.2,24.40 //
bījairyavādibhiśśastaiścūrṇairmāṣādisaṃbhavaiḥ /
saṃsnāpyālipya piṣṭādyaiḥ snāpayeduṣṇavāribhiḥ // 7.2,24.41 //
gharṣayedvilvapatrādyairlepagaṃdhāpanuttaye /
punaḥ saṃsnāpya salilaiścakravartyupacārataḥ // 7.2,24.42 //
sugaṃdhāmalakaṃ dadyāddharidrāṃ ca yathākramam /
tataḥ saṃśodhya salilairliṃgaṃ beramathāpi vā // 7.2,24.43 //
snāpayedgaṃdhatoyena kuśapuṣpodakena ca /
hiraṇyaratnatoyaiśca maṃtrasiddhairyathākramam // 7.2,24.44 //
asaṃbhave tu dravyāṇāṃ yathāsaṃbhavasaṃbhṛtaiḥ /
kevalairmaṃtratoyairvā snāpayecchraddhayā śivam // 7.2,24.45 //
kalaśenātha śaṃkhena vardhanyā pāṇinā tathā /
sakuśena sapuṣpeṇa snāpayenmaṃtrapūrvakam // 7.2,24.46 //
pavamānena rudreṇa nīlena tvaritena ca /
liṃgasūktādisūktaiśca śirasātharvaṇena ca // 7.2,24.47 //
ṛgbhiśca sāmabhiḥ śaivairbrahmabhiścāpi pañcabhiḥ /
snāpayeddevadeveśaṃ śivena praṇavena ca // 7.2,24.48 //
yathā devasya devyāśca kuryātsnānādikaṃ tathā /
na tu kaścidviśeṣo 'sti tatra tau sadṛśau yataḥ // 7.2,24.49 //
prathamaṃ devamuddiśya kṛtvā snānādikāḥ kriyāḥ /
devyaiḥ praścātprakurvīta devadevasya śāsanāt // 7.2,24.50 //
ardhanārīśvare pūjye paurvāparyaṃ na vidyate /
tatra tatropacārāṇāṃ liṃge vānyatra vā kvacit // 7.2,24.51 //
kṛtvā 'bhiṣekaṃ liṃgasya śucinā ca sugaṃdhinā /
saṃmṛjya vāsasā dadyādaṃbaraṃ copavītakam // 7.2,24.52 //
pādyamācamanaṃ cārghyaṃ gaṃdhaṃ puṣpaṃ ca bhūṣaṇam /
dhūpaṃ dīpaṃ ca naivedyaṃ pānīyaṃ mukhaśodhanam // 7.2,24.53 //
punaścācamanīyaṃ ca mukhavāsaṃ tataḥ param /
mukuṭaṃ ca śubhaṃ bhadraṃ sarvaratnairalaṃkṛtam // 7.2,24.54 //
bhūṣaṇāni pavitrāṇi mālyāni vividhāni ca /
vyajane cāmare chatraṃ tālavṛṃtaṃ ca darpaṇam // 7.2,24.55 //
dattvā nīrājanaṃ kuryātsarvamaṃgalanisvanaiḥ /
gītanṛtyādibhiścaiva jayaśabdasamanvitaḥ // 7.2,24.56 //
haime ca rājate tāmre pātre vā mṛnmaye śubhe /
padmakaiśśobhitaiḥ puṣpairbījairdadhyakṣatādibhiḥ // 7.2,24.57 //
triśūlaśaṃkhayugmābjanandyāvartaiḥ karīṣajaiḥ /
śrīvatsasvastikādarśavajrairvahnyādicihnitaiḥ // 7.2,24.58 //
aṣṭau pradīpānparito vidhāyaikaṃ tu madhyame /
teṣu vāmādikāścintyāḥ pūjyāśca nava śaktayaḥ // 7.2,24.59 //
kavacena samācchādya saṃrakṣyāstreṇa sarvataḥ /
dhenumudrāṃ ca saṃdarśya pāṇibhyāṃ pātramuddharet // 7.2,24.60 //
athavāropayetpātre pañcadīpānyathākramam /
vidikṣvapi ca madhye ca dīpamekamathāpi vā // 7.2,24.61 //
tatastatpātramuddhṛtya liṃgāderupari kramāt /
triḥ pradakṣiṇayogena bhrāmayenmūlavidyayā // 7.2,24.62 //
dadyādarghyaṃ tato mūrdhni bhasitaṃ ca sugaṃdhitam /
kṛtvā puṣpāṃjaliṃ paścādupahārānnivedayet // 7.2,24.63 //
pānīyaṃ ca tato dadyāddattvā vācamanaṃ punaḥ /
pañcasaugaṃdhikopetaṃ tāmbūlaṃ ca nivedayet // 7.2,24.64 //
prokṣayetprokṣaṇīyāni gānanāṭyāni kārayet /
liṃgādau śivayościntāṃ kṛtvā śaktyajapecchivam // 7.2,24.65 //
pradakṣiṇaṃ praṇāmaṃ ca stavaṃ cātmasamarpaṇam /
vijñāpanaṃ ca kāryāṇāṃ kuryādvinayapūrvakam // 7.2,24.66 //
arghyaṃ puṣpāṃjaliṃ dattvā baddhvā mudrāṃ yathāvidhi /
paścātkṣamāpayeddevamudvāsyātmani ciṃtayet // 7.2,24.67 //
pādyādimukhavāsāṃtamarghyādyaṃ cātisaṃkaṭe /
puṣpavikṣepamātraṃ vā kuryādbhāvapurassaram // 7.2,24.68 //
tāvataiva paro dharmo bhāvane sukṛto bhavet /
asaṃpūjya na bhuñjīta śivamāprāṇasaṃcarāt // 7.2,24.69 //
yadi pāpastu bhuṃjīta svairaṃ taysa na niṣkṛtiḥ /
pramādena tu bhuṃkte cettadudgīrya prayatnataḥ // 7.2,24.70 //
snātvā dviguṇamabhyarcya devaṃ devīmupoṣya ca /
śivasyāyutamabhyasyedbrahmacaryapurassaram // 7.2,24.71 //
paredyuśśaktito dattvā suvarṇādyaṃ śivāya ca /
śivabhaktāya vā kṛtvā mahāpūjāṃ śucirbhavet // 7.2,24.72 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śāstroktaśivapūjanavarṇanaṃ nāma caturviṃśo 'dhyāyaḥ
upamanyuruvāca /
anuktaṃ cātra pūjāyāḥ kamalopabhayādiva /
yattadanyatpravakṣyāmi samāsānna tu vistarāt // 7.2,25.1 //
havirnivedanātpūrvaṃ dīpadānādanantaram /
kuryādāvaraṇābhyarcāṃ prāpte nīrājane 'tha vā // 7.2,25.2 //
tatreśānādisadyāṃtaṃ rudrādyastrāṃtameva ca /
śivasya vā śivāyāśca prathamāvaraṇe japet // 7.2,25.3 //
aiśānyāṃ pūrvabhāge ca dakṣiṇe cottare tathā /
paścime ca tathāgneyyāmaiśānyāṃ nairṛte tathā // 7.2,25.4 //
vāyavyāṃ punaraiśānyāṃ caturdikṣu tataḥ param /
garbhāvaraṇamākhyātaṃ mantrasaṃghātameva vā // 7.2,25.5 //
hṛdayādyastraparyaṃtamathavāpi samarcayet /
tadbahiḥ pūrvataḥ śakraṃ yamaṃ dakṣiṇato yajet // 7.2,25.6 //
varuṇaṃ vāruṇe bhāge dhanadaṃ cottare budhaḥ /
īśamaiśe 'nalaṃ svīye nairṛte nirṛtiṃ yajet // 7.2,25.7 //
mārute mārutaṃ viṣṇuṃ nairṛte vidhimaiśvare /
bahiḥpadmasya vajrādyānyabjāṃtānyāyudhānyapi // 7.2,25.8 //
prasiddharūpāṇyāśāsu lokeśānāṃ kramādyajet /
devaṃ devīṃ ca saṃprekṣya sarvāvaraṇadevatāḥ // 7.2,25.9 //
baddhāṃjalipuṭā dhyeyāḥ samāsīnā yathāsukham /
sarvāvaraṇadevānāṃ svābhidhānairnamoyutaiḥ // 7.2,25.10 //
puṣpaiḥ saṃpūjanaṃ kuryānnatvā sarvānyathākramam /
garbhāvaraṇamevāpi yajetsvāvaraṇena vā // 7.2,25.11 //
yoge dhyāne jape home vāhye vābhyaṃtare 'pi vā /
haviśca ṣaḍvidhaṃ deyaṃ śuddhaṃ mudgānnameva ca // 7.2,25.12 //
pāyasaṃ dadhisaṃmiśraṃ gauḍaṃ ca madhunāplutam /
eteṣvekamanekaṃ vā nānāvyaṃjanasaṃyutam // 7.2,25.13 //
guḍakhaṃḍanvitaṃ dadyānmathitaṃ dadhi cottamam /
bhakṣyāṇyapūpamukhyāni svādumaṃti phalāni ca // 7.2,25.14 //
raktacandanapuṣpāḍhyaṃ pānīyaṃ cātiśītalam /
mṛdu elārasāktaṃ ca khaṇḍaṃ pūgaphalasya ca // 7.2,25.15 //
dalāni nāgavallyāśca yuktāni khadirādibhiḥ /
gaurāṇi svarṇavarṇāni vihitāni śivāni ca /
śailameva sitaṃ cūrṇaṃ nātirūkṣaṃ na dūṣitam // 7.2,25.16 //
karpūraṃ cātha kaṃkolaṃ jātyādi ca navaṃ śubham /
ālepanaṃ candanaṃ syānmūlakāṣṭhaṃrajomayam // 7.2,25.17 //
kastūrikā kuṃkumaṃ ca raso mṛgamadātmakaḥ /
puṣpāṇi surabhīṇyeva pavitrāṇi śubhāni ca // 7.2,25.18 //
nirgaṃdhānyugragaṃdhāni dūṣitānyuṣitāni ca /
svayameva viśīrṇāni na deyāni śivārcane // 7.2,25.19 //
vāsāṃsi ca mṛdūnyeva tapanīyamayāni ca /
vidyudvalayakalpāni bhūṣaṇāni viśeṣataḥ // 7.2,25.20 //
sarvāṇyetāni karpūraniryāsāgurucandanaiḥ /
ādhūpitāni puṣpaughairvāsitāni samaṃtataḥ // 7.2,25.21 //
candanāgurukarpūrakāṣṭhaguggulucūrṇikaiḥ /
ghṛtena madhunā caiva siddho dhūpaḥ praśasyate // 7.2,25.22 //
kapilāsambhavenaiva ghṛtenātisugandhinā /
nityaṃ pradīpitā dīpāḥ śastāḥ karpūrasaṃyutāḥ // 7.2,25.23 //
pañcagavyaṃ ca madhuraṃ payo dadhi ghṛtaṃ tathā /
kapilāsambhavaṃ śambhoriṣṭaṃ snāne ca pānake // 7.2,25.24 //
āsanāni ca bhadrāṇi gajadaṃtamayāni ca /
suvarṇaratnayuktāni citrāṇyāstaraṇāni ca // 7.2,25.25 //
mṛdūpadhānayuktāni sūkṣmatūlamayāni ca /
uccāvacāni ramyāṇi śayanāni sukhāni ca // 7.2,25.26 //
nadyassamudragāminyā naṭādvāmbhaḥ samāhṛtam /
śītañca vastrapūtaṃ tadviśiṣṭaṃ snānapānayoḥ // 7.2,25.27 //
chatraṃ śaśinibhaṃ cāru muktādāmavirājitam /
navaratnacitaṃ divyaṃ hemadaṇḍamanoharam // 7.2,25.28 //
cāmare ca site sūkṣme cāmīkarapariṣkṛte /
rājahaṃsadvayākāre ratnadaṃḍopaśobhite // 7.2,25.29 //
darpaṇaṃ cāpi susnigdhaṃ divyagandhānulepanam /
samaṃtādratnasañchannaṃ sragvairaiścāpi bhūṣitam // 7.2,25.30 //
gambhīraninadaḥ śaṃkho haṃsakuṃdendusannibhaḥ /
āsvapṛṣṭhādideśeṣu ratnacāmīkarācitaḥ // 7.2,25.31 //
kāhalāni ca ramyāṇi nānānādakarāṇi ca /
suvarṇanirmitānyeva mauktikālaṃkṛtāni ca // 7.2,25.32 //
bherīmṛdaṃgamurajatimicchapaṭahādayaḥ /
samudrakalpasannādāḥ kalpanīyāḥ prayatnataḥ // 7.2,25.33 //
bhāṃḍānyapi ca ramyāṇi patrāṇyapi ca kṛtsnaśaḥ /
tadādhārāṇi sarvāṇi sauvarṇānyeva sādhayet // 7.2,25.34 //
ālayaṃ ca maheśasya śivasya paramātmanaḥ /
rājāvasathavatkalpyaṃ śilpaśāstroktalakṣaṇam // 7.2,25.35 //
uccaprākārasaṃbhinnaṃ bhūdharākāragopuram /
anekaratnasaṃcchannaṃ hemadvārakapāṭakam // 7.2,25.36 //
taptajāṃbūnadamayaṃ ratnastambhaśatāvṛtam /
muktādāmavitānāḍhyaṃ vidrumadvāratoraṇam // 7.2,25.37 //
cāmīkaramayairdivyairmukuṭaiḥ kumbhalakṣaṇaiḥ /
alaṃkṛtaśirobhāgamastra 2rājena cihnitam // 7.2,25.38 //
rājanyārhanivāsaiśca rājavīthyādiśobhitaiḥ /
procchritaprāṃśuśikharaiḥ prāsādaiśca samaṃtataḥ // 7.2,25.39 //
āsthānasthānavaryaiśca sthitairdikṣu vidikṣu ca /
atyantālaṃkṛtaprāṃtamaṃtarāvaraṇairiva // 7.2,25.40 //
uttamastrīsahasraiśca nṛtyageyaviśāradaiḥ /
veṇuvīṇāvidagdhaiśca puruṣairbahubhiryutam // 7.2,25.41 //
rakṣitaṃ rakṣibhirvīrairgajavājirathānvitaiḥ /
anekapuṣpavāṭībhiranekaiśca sarovaraiḥ // 7.2,25.42 //
dīrghikābhiranekābhirdigvidikṣu virājitam /
vedavedāṃtatattvajñaiśśivaśāstraparāyaṇaiḥ // 7.2,25.43 //
śivāśramaratairbhaktaiḥ śivaśāstroktalakṣaṇaiḥ /
śāṃtaiḥ smitamukhaiḥ sphītaiḥ sadācāraparāyaṇaiḥ // 7.2,25.44 //
śaivairmāheśvaraiścaiva śrīmadbhissevitadvijaiḥ /
evamaṃtarbahirvāthayathāśaktivinirmitaiḥ // 7.2,25.45 //
sthāne śilāmaye dāṃte dārave ceṣṭakāmaye /
kevalaṃ mṛnmaye vāpi puṇyāraṇye 'tha vā girau // 7.2,25.46 //
nadyāṃ devālaye 'nyatra deśe vātha gṛhe śubhe /
āḍhyo vātha daridro vā svakāṃ śaktimavaṃcayan /
dravyairnyāyārjitaireva bhaktyā devaṃ samarcayet // 7.2,25.47 //
athānyāyārjitaiścāpi bhaktyā cecchivamarcayet /
na tasya pratyavāyo 'sti bhāvavaśyo yataḥ prabhuḥ // 7.2,25.48 //
nyāyārjitairapi dravyairabhaktyā pūjayedyadi /
na tatphalamavāpnoti bhaktirevātra kāraṇam // 7.2,25.49 //
bhaktyā vittānusāreṇa śivamuddiśya yatkṛtam /
alpe mahati vā tulyaṃ phalamāḍhyadaridrayoḥ // 7.2,25.50 //
bhaktyā pracoditaḥ kuryādalpavittopi mānavaḥ /
mahāvibhavasāropi na kuryādbhaktivarjitaḥ // 7.2,25.51 //
sarvasvamapi yo dadyācchive bhaktivivarjitaḥ /
na tena phalabhāksa syādbhaktirevātra kāraṇam // 7.2,25.52 //
na tattapobhiratyugrairna ca sarvairmahāmakhaiḥ /
gacchecchivapuraṃ divyaṃ muktvā bhaktiṃ śivātmakam // 7.2,25.53 //
guhyādguhyataraṃ kṛṣṇa sarvatra parameśvare /
śive bhaktirna saṃdehastayā bhakto vimucyate // 7.2,25.54 //
śivamaṃtrajapo dhyānaṃ homo yajñastapaḥśrutam /
dānamadhyayanaṃ sarve bhāvārthaṃ nātra saṃśayaḥ // 7.2,25.55 //
bhāvahīno narassarvaṃ kṛtvāpi na vimucyate /
bhāvayuktaḥ punassarvamakṛtvāpi vimucyate // 7.2,25.56 //
cāṃdrāyaṇasahasraiśca prājāpatyaśataistathā /
māsopavāsaiścānyaiśca śivabhaktasya kiṃ punaḥ // 7.2,25.57 //
abhaktā mānavāścāsmiṃlloke giriguhāsu ca /
tapaṃti cālpabhogārthaṃ bhakto bhāvena mucyate // 7.2,25.58 //
sāttvikaṃ muktidaṃ karma sattve vai yoginaḥ sthitāḥ /
rājasaṃ siddhidaṃ kuryuḥ karmiṇo rajasāvṛtāḥ // 7.2,25.59 //
asurā rākṣasāścaiva tamoguṇasamanvitāḥ /
aihikārthaṃ yajantīśaṃ narāścānye 'pi tādṛśāḥ // 7.2,25.60 //
tāmasaṃ rājasaṃ vāpi sāttvikaṃ bhāvameva ca /
āśritya bhaktyā pūjādyaṃ kurvanbhadraṃ samaśnute // 7.2,25.61 //
yataḥ pāpārṇavāttrātuṃ bhaktirnauriva nirmitā /
tasmādbhaktyupapannasya rajasā tamasā ca kim // 7.2,25.62 //
antyajo vādhamo vāpi mūrkho vā patito 'pi vā /
śivaṃ prapannaścetkṛṣṇa pūjyassarvasurāsuraiḥ // 7.2,25.63 //
tasmātsarvaprayatnena bhaktyaiva śivamarcayet /
abhuktānāṃ kvacidapi phalaṃ nāsti yatastataḥ // 7.2,25.64 //
vakṣyāmyatirahasyaṃ te śṛṇu kṛṣṇa vaco mama /
vedaiśśāstrairvedavidbhirvicārya suviniścitam // 7.2,25.65 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śivaśāstroktapūjanavarṇanaṃ nāma pañcaviṃśo 'dhyāyaḥ
upamanyuruvāca /
brahmaghno vā surāpo vā steyīvā gurutalpagaḥ /
mātṛhā pitṛhā vāpi vīrahā bhrūṇahāpi vā // 7.2,26.1 //
saṃpūjyāmantrakaṃ bhaktyā śivaṃ paramakāraṇam /
taistaiḥ pāpaiḥ pramucyeta varṣairdvādaśabhiḥ kramāt // 7.2,26.2 //
tasmātsarvaprayatnena patito 'pi yajecchivam /
bhaktaścennāparaḥ kaścidbhikṣāhāro jiteṃdriyaḥ // 7.2,26.3 //
kṛtvāpi sumahatpāpaṃ bhaktyā pañcākṣareṇa tu /
pūjayedyadi deveśaṃ tasmātpāpātpramucyate // 7.2,26.4 //
abbhakṣā vāyubhakṣāśca ye cānye vratakarśitāḥ /
teṣāmetairvratairnāsti śivalokasamāgamaḥ // 7.2,26.5 //
bhaktyā pañcākṣareṇaiva yaḥ śivaṃ sakṛdarcayet /
sopi gacchecchivasthānaṃ śivamantrasya gauravāt // 7.2,26.6 //
tasmāttapāṃsi yajñāṃśca sarve sarvasvadakṣiṇāḥ /
śivamūrtyarcanasyaite koṭyaṃśenāpi no samāḥ // 7.2,26.7 //
baddho vāpyatha mukto vā paścātpañcākṣareṇa cet /
pūjayanmucyate bhakto nātra kāryā vicāraṇā // 7.2,26.8 //
arudro vā sarudro vā sūktena śivamarcayet /
yaḥ sakṛtpatito vāpimūḍho vā mucyate naraḥ // 7.2,26.9 //
ṣaḍakṣareṇa vā devaṃ sūktamantreṇa pūjayet /
śivabhakto jitakrodho hyalabdho labdha eva ca // 7.2,26.10 //
alabdhāllabdha evātra viśiṣṭo nātra saṃśayaḥ /
sa brahmāṃgena vā tena sahaṃsena vimucyate // 7.2,26.11 //
tasmānnityaṃ śivaṃ bhaktyā sūktamantreṇa pūjayet /
ekakālaṃ dvikālaṃ vā trikālaṃ nityameva vā // 7.2,26.12 //
ye 'rcayaṃti mahādevaṃ vijñeyāste maheśvarāḥ /
jñānenātmasahāyena nārcito bhagavāñchivaḥ // 7.2,26.13 //
sa ciraṃ saṃsaratyasminsaṃsāre duḥkhasāgare /
durllabhaṃ prāpya mānuṣyaṃ mūḍho nārcayate śivam // 7.2,26.14 //
niṣphalaṃ tasya tajjanma mokṣāya na bhavedyataḥ /
durllabhaṃ prāpya mānuṣyaṃ ye 'rcayanti pinākinam // 7.2,26.15 //
teṣāṃ hi saphalaṃ janma kṛtārthāste narottamāḥ /
bhavabhaktiparā ye ca bhavapraṇatacetasaḥ // 7.2,26.16 //
bhavasaṃsmaraṇodyuktā na te duḥkhasya bhāginaḥ /
bhavanāni manojñāni vibhramābharaṇāḥ striyaḥ // 7.2,26.17 //
dhanaṃ cātṛptiparyantaṃ śivapūjāvidheḥ phalam /
ye vāñchanti mahābhogānrājyaṃ ca tridaśālaye // 7.2,26.18 //
te vāñchanti sadākālaṃ harasya caraṇāmbujam /
saubhāgyaṃ kāntimadrūpaṃ sattvaṃ tyāgārdrabhāvatā // 7.2,26.19 //
śauryaṃ vai jagati khyātiśśivamarcayato bhavet /
tasmātsarvaṃ parityajya śivaikāhitamānasaḥ // 7.2,26.20 //
śivapūjāvidhiṃ kuryādyadīcchecchivamātmanaḥ /
tvaritaṃ jīvitaṃ yāti tvaritaṃ yāti yauvanam // 7.2,26.21 //
tvaritaṃ vyādhirabhyeti tasmātpūjyaḥ pinākadhṛk /
yāvannāyāti maraṇaṃ yāvannākramate jarā // 7.2,26.22 //
yāvannendriyavaikalyaṃ tāvatpūjaya śaṃkaram /
na śivārcanatulyo 'sti dharmo 'nyo bhuvanatraye // 7.2,26.23 //
iti vijñāya yatnena pūjanīyassadāśivaḥ /
dvārayāgaṃ javanikāṃ parivārabalikriyām // 7.2,26.24 //
nityotsavaṃ ca kurvīta prasāde yadi pūjayet /
havirnivedanādūrdhvaṃ svayaṃ cānucaro 'pi vā // 7.2,26.25 //
prasādaparivārebhyo baliṃ dadyādyathākramam /
nirgamya saha vāditraistadāśābhimukhaḥ sthitaḥ // 7.2,26.26 //
puṣpaṃ dhūpaṃ ca dīpañca dadyādannaṃ jalaiḥ saha /
tato dadyānmahāpīṭhe tiṣṭhanbalimudaṅmukhaḥ // 7.2,26.27 //
tato niveditaṃ deve yattadannādikaṃ purā /
tatsarvaṃ sāvaśeṣaṃ vā caṇḍāya vinivedayet // 7.2,26.28 //
hutvā ca vidhivatpaścātpūjāśeṣaṃ samāpayet /
kṛtvā prayogaṃ vidhivadyāvanmantraṃ japaṃ tataḥ // 7.2,26.29 //
nityotsavaṃ prakurvīta yathoktaṃ śivaśāsane /
vipule taijase pātre raktapadmopaśobhite // 7.2,26.30 //
astraṃ pāśupataṃ divyaṃ tatrāvāhya samarcayet /
śivasyāropyaḥ tatpātraṃ dvijasyālaṃkṛtasya ca // 7.2,26.31 //
nyastāstravapuṣā tena dīptayaṣṭidharasya ca /
prāsādaparivārebhyo bahirmaṃgalaniḥsvanaiḥ // 7.2,26.32 //
nṛtyageyādibhiścaiva saha dīpadhvajādibhiḥ /
pradakṣiṇatrayaṃ kṛtvā na drutaṃ cāvilambitam // 7.2,26.33 //
mahāpīṭhaṃ samāvṛtya triḥpradakṣiṇayogataḥ /
punaḥ praviṣṭo dvārastho yajamānaḥ kṛtāñjaliḥ /
ādāyābhyaṃtaraṃ nītvā hyastramudvāsayet tataḥ // 7.2,26.34 //
pradakṣiṇādikaṃ kṛtvā yathāpūrvoditaṃ kramāt /
ādāya cāṣṭapuṣpāṇi pūjāmatha samāpayet // 7.2,26.35 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe sāṃgopāṃgapūjāvidhānavarṇanaṃ nāma ṣaḍviṃśo 'dhyāyaḥ
upamanyuruvāca /
athāgnikāryaṃ vakṣyāmi kuṇḍe vā sthaṃḍile 'pi vā /
vedyāṃ vā hyāyase pātre mṛnmaye vā nave śubhe // 7.2,27.1 //
ādhāyāgniṃ vidhānena saṃskṛtya ca tataḥ param /
tatrārādhya mahādevaṃ homakarma samācaret // 7.2,27.2 //
kuṇḍaṃ dvihastamānaṃ vā hastamātramathāpi vā /
vṛttaṃ vā caturasraṃ vā kuryādvediṃ ca maṇḍalam // 7.2,27.3 //
kuṇḍaṃ vistāravannimnaṃ tanmadhye 'ṣṭadalāmbujam /
caturaṃgulamutsedhaṃ tasya dvyaṃgulameva vā // 7.2,27.4 //
vitastidviguṇonnatyā nābhimantaḥ pracakṣate /
madhyaṃ ca madhyamāṃgulyā madhyamottamaparvaṇoḥ // 7.2,27.5 //
aṃgulaiḥ kathyate sadbhiścaturviṃśatibhiḥ karaḥ /
mekhalānāṃ trayaṃ vāpi dvayamekamathāpi vā // 7.2,27.6 //
yathāśobhaṃ prakurvīta ślakṣṇamiṣṭaṃ mṛdā sthiram /
aśvatthapatravadyoniṃ gajādhāravadeva vā // 7.2,27.7 //
mekhalāmadhyataḥ kuryātpaścime dakṣiṇe 'pi vā /
śobhanāmagnitaḥ kiṃcinnimnāmunmīlikāṃ śanaiḥ // 7.2,27.8 //
agreṇa kuṇḍābhimukhīṃ kiṃcidutsṛjya mekhalām /
notsedhaniyamo vedyāḥ sā mārdī vātha saikatī // 7.2,27.9 //
maṃḍalaṃ gośakṛttoyairmānaṃ pātrasya noditam /
kuṇḍaṃ ca mṛnmayaṃ vedimālipedgomayāṃbunā // 7.2,27.10 //
prakṣālya tāpayetpātraṃ prokṣayedanyadaṃbhasā /
svasūtroktaprakāreṇa kuṇḍādau villikhettataḥ // 7.2,27.11 //
saṃprokṣya kalpayeddarbhaiḥ puṣpairvā vahniviṣṭaram /
arcanārthaṃ ca homārthaṃ sarvadravyāṇi sādhayet // 7.2,27.12 //
prakṣālyakṣālanīyāni prokṣaṇyā prokṣya śodhayet /
maṇijaṃ kāṣṭhajaṃ vātha śrotriyāgārasambhavam // 7.2,27.13 //
anyaṃ vābhyarhitaṃ vahniṃ tataḥ sādhāramānayet /
triḥ pradakṣiṇamāvṛtya kuṇḍāderupari kramāt // 7.2,27.14 //
vahnibījaṃ samuccārya tvādadhītāgnimāsane /
yonimārgeṇa vā tadvadātmanaḥ saṃmukhena vā // 7.2,27.15 //
niyogaḥ pradeśa sarvaṃ kuṃḍaṃ kuryādvicakṣaṇaḥ /
svanābhyaṃtaḥsthitaṃ vahniṃ tadraṃdhrādvisphuliṃgavad // 7.2,27.16 //
nirgamya pāvake bahye līnaṃ biṃbākṛti smaret /
ājyasaṃskāraparyaṃtamanvādhānapurassaram // 7.2,27.17 //
svasūtroktakramātkuryānmūlamantreṇa mantravit /
śivamūrtiṃ samabhyarcya tato dakṣiṇapārśvataḥ // 7.2,27.18 //
nyasya mantraṃ ghṛte mudrāṃ darśayeddhenusaṃjñitām /
sruksruvau taijasau grāhyau na kāṃsyāyasasaisakau // 7.2,27.19 //
yajñadārumayau vāpi smārtau vā śilpasammatau /
parṇe vā brahmavṛkṣāderacchidre madhya utthite // 7.2,27.20 //
saṃsṛjya darbhaistau vahnau saṃtāpya prokṣayetpunaḥ /
pārārṣarcyasvasūtroktakrameṇa śivapūrvakaiḥ // 7.2,27.21 //
juhuyādaṣṭabhirbījairagnisaṃskārasiddhaye /
bhruṃstuṃbruśruṃ krameṇaiva puṃḍraṃdramityataḥ param // 7.2,27.22 //
bījāni sapta saptānāṃ jihvānāmanupūrvaśaḥ /
triśikhā madhyamā jihvā bahurūpasamāhvayā // 7.2,27.23 //
raktāgneyī nairṛtī ca kṛṣṇānyā suprabhā matā /
atiriktā marujjihvā svanāmānuguṇaprabhā // 7.2,27.24 //
svabijānantaraṃ vācyā svāhāṃtañca yathākramam /
jihvāmaṃtraistu tairhutvājyaṃ jihvāstvekaikaśa kramāt // 7.2,27.25 //
raṃ vahnayeti svāheti madhye hutvāhutitrayam /
sarpiṣā vā samidbhirvā pariṣecanamācaret // 7.2,27.26 //
evaṃ kṛte śivāgniḥ syātsmarettatra śivāsanam /
tatrāvāhya yajeddevamardhanārīśvaraṃ śivam /
dīpāntaṃ pariṣicyātha samiddhomaṃ samācaret // 7.2,27.27 //
tāḥ pālāśyaḥ parā vāpi yājñiyā dvādaśāṃgulāḥ /
avakrā na svayaṃ śuṣkāssatvaco nirvraṇāḥ samāḥ // 7.2,27.28 //
daśāṃgulā vā vihitāḥ kaniṣṭhāṃgulisaṃmitāḥ /
prādeśamātrā vālābhe hotavyāḥ sakalā api // 7.2,27.29 //
dūrvāpatrasamākārāṃ caturaṃgulamāyatām /
dadyādājyāhutiṃ paścādannamakṣapramāṇataḥ // 7.2,27.30 //
lājāṃstathā sarṣapāṃśca yavāṃścaiva tilāṃstathā /
sarpiṣāktāni bhakṣyāṇi lehyacoṣyāṇi sambhave // 7.2,27.31 //
daśaivāhutayastatra pañca vā tritayaṃ ca vā /
hotavyāḥ śaktito dadyādekamevātha vāhutim // 7.2,27.32 //
śruveṇājyaṃ samityādyāsrucāśeṣātkareṇa vā /
tatra divyena hotavyaṃ tīrthenārṣeṇa vā tathā // 7.2,27.33 //
dravyeṇaikena vā 'lābhe juhuyācchraddhayā punaḥ /
prāyaścittāya juhuyānmaṃtrayitvāhutitrayam // 7.2,27.34 //
tato homaviśiṣṭena ghṛtenāpūrya vai srucam /
nidhāya puṣpaṃ tasyāgre śruveṇādhomukhena tām // 7.2,27.35 //
sadarbhena samācchādya mūlenāṃjalinotthitaḥ /
vauṣaḍaṃtena juhuyāddhārāṃ tu yavasaṃmitām // 7.2,27.36 //
itthaṃ pūrṇāhutiṃ kṛtvā pariṣiṃcecca pūrvavat /
tata udvāsya deveśaṃ gopayettu hutāśanam // 7.2,27.37 //
tamapyudvāsya vā nābhau yajetsaṃdhāya nityaśaḥ /
athavā vahnimānīya śivaśāstroktavartmanā // 7.2,27.38 //
vāgīśīgarbhasaṃbhūtaṃ saṃskṛtya vidhivadyajet /
anvādhānaṃ punaḥ kṛtvā paridhīn paridhāya ca // 7.2,27.39 //
pātrāṇi dvandvarūpeṇa nikṣipyeṣṭvā śivaṃ tataḥ /
saṃśodhya prokṣaṇīpātraṃ prokṣyatāni tadaṃbhasā // 7.2,27.40 //
praṇītāpātramaiśānyāṃ vinyasyā pūritaṃ jalaiḥ /
ājyasaṃskāraparyaṃtaṃ kṛtvā saṃśodhya sraksruvau // 7.2,27.41 //
garbhādhānaṃ puṃsavanaṃ sīmantonnayanaṃ tataḥ /
kṛtvā pṛthakpṛthagghutvā jātamagniṃ vicintayet // 7.2,27.42 //
tripādaṃ saptahastaṃ ca catuḥśṛṃgaṃ dviśīrṣakam /
madhupiṃgaṃ trinayanaṃ sakapardenduśekharam // 7.2,27.43 //
raktaṃ raktāmbarālepaṃ mālyabhūṣanabhūṣitam /
sarvalakṣaṇasaṃpannaṃ sopavītaṃ trimekhalam // 7.2,27.44 //
śaktimantaṃ sruksruvau ca dadhānaṃ dakṣiṇe kare /
tomaraṃ tālavṛṃtaṃ ca ghṛtapātraṃ tathetaraiḥ // 7.2,27.45 //
jātaṃ dhyātvaivamākāraṃ jātakarma samācaret /
nālāpanayanaṃ kṛtvā tataḥ saṃśodhya sūtakam // 7.2,27.46 //
śivāgnirucināmāsya kṛtvāhutipurassaram /
pitrorvisarjanaṃ kṛtvā caulopanayanādikam // 7.2,27.47 //
aptoryāmāvasānāntaṃ kṛtvā saṃskāramasya tu /
ājyadhārādihomaṃ ca kṛtvā sviṣṭakṛtaṃ tataḥ // 7.2,27.48 //
ramityanena bījena pariṣiṃcettataḥ param /
brahmaviṣṇuśiveśānāṃ lokeśānāṃ tathaiva ca // 7.2,27.49 //
tadastrāṇāṃ ca paritaḥ kṛtvā pūjāṃ yathākramam /
dhūpadīpādisiddhyarthaṃ vahnimuddhṛtya kṛtyavit // 7.2,27.50 //
sādhayitvājyapūrvāṇi dravyāṇi punareva ca /
kalpayitvāsanaṃ vahnau tatrāvāhya yathāpurā // 7.2,27.51 //
saṃpūjya devaṃ devīṃ ca tataḥ pūrṇāṃtamācaret /
atha vā svāśramoktaṃ tu vahnikarma śivārpaṇam // 7.2,27.52 //
buddhvā śivāśramī kuryānna ca tatrāparo vidhiḥ /
śivāgnerbhasmasaṃgrāhyamagnihotrodbhavaṃ tu vā // 7.2,27.53 //
vaivāhognibhavaṃ vāpi pakvaṃ śuci sugaṃdhi ca /
kapilāyāḥ śakṛcchastaṃ gṛhītaṃ gagane patat // 7.2,27.54 //
na klinnaṃ nātikaṭhinaṃ na durgandhaṃ na śoṣitam /
uparyadhaḥ parityajya gṛhṇīyātpatitaṃ yadi // 7.2,27.55 //
piṃḍīkṛtya śivāgnyādau tatkṣipenmūlamaṃtrataḥ /
apakvamatipākvaṃ ca saṃtyajya bhasitaṃ sitam // 7.2,27.56 //
ādāya vā samāloḍya bhasmādhāre vinikṣipet /
taijasaṃ dāravaṃ vāpi mṛnmayaṃ śailameva ca // 7.2,27.57 //
anyadvā śobhanaṃ śuddhaṃ bhasmādhāraṃ prakalpayet /
same deśe śubhe śuddhe dhanavadbhasma nikṣipet // 7.2,27.58 //
na cāyuktakare dadyānnaivāśucitale kṣipet /
na saṃspṛśecca nīcāṃgairnopekṣeta na laṃghayet // 7.2,27.59 //
tasmādbhasitamādāya viniyuṃjīta mantrataḥ /
kāleṣūkteṣu nānyatra nāyogyebhyaḥ pradāpayet // 7.2,27.60 //
bhasmasaṃgrahaṇaṃ kuryāddeve 'nudvāsite sati /
udvāsane kṛte yasmāccaṇḍabhasma prajāpate // 7.2,27.61 //
agnikārye kṛte paścācchivaśāstroktamārgataḥ /
svasūtroktaprakārādvā balikarma samācaret // 7.2,27.62 //
atha vidyāsanaṃ nyasya supralipte tu maṇdale /
vidyākośaṃ pratiṣṭhāpya yajetpuṣpādibhiḥ kramāt // 7.2,27.63 //
vidyāyāḥ purataḥ kṛtvā gurorapi ca maṇḍalam /
tatrāsanavaraṃ kṛtvā puṣpādyai gurumarcayet // 7.2,27.64 //
tatonupūjayetpūjyān bhojayecca bubhukṣitān /
tatassvayaṃ ca bhuṃjīta śuddhamannaṃ yathāsukham // 7.2,27.65 //
niveditaṃ ca vā deve taccheṣaṃ cātmaśuddhaye /
śraddadhāno na lobhena na caṇḍāya samarpitam // 7.2,27.66 //
gandhamālyādi yaccānyattatrāpyeṣa samo vidhiḥ /
na tu tatra śivosmīti buddhiṃ kuryādvicakṣaṇaḥ // 7.2,27.67 //
bhuktvācamya śivaṃ dhyātvā hṛdaye mūlamuccaret /
kālaśeṣaṃ nayedyogyaiḥ śivaśāstrakathādibhiḥ // 7.2,27.68 //
rātrau vyatīte pūrvāṃśe kṛtvā pūjāṃ manoharām /
śivayoḥ śayanaṃ tvekaṃ kalpayedatiśobhanam // 7.2,27.69 //
bhakṣyabhojyāṃbarālepapuṣpamālādikaṃ tathā /
manasā karmaṇā vāpi kṛtvā sarvaṃ manoharam // 7.2,27.70 //
tato devasya devyāśca pādamūle śucissvapet /
gṛhastho bhāryayā sārdhaṃ tadanye 'pi tu kevalāḥ // 7.2,27.71 //
pratyūṣasamayaṃ buddhvā mātrāmādyāmudīrayet /
praṇamya manasāṃ devaṃ sāṃbaṃ sagaṇamavyayam // 7.2,27.72 //
deśakālocitaṃ kṛtvā śaucādyamapi śaktitaḥ /
śaṃkhādininadairdivyairdevaṃ devīṃ ca bodhayet // 7.2,27.73 //
tatastatsamayonnidraiḥ puṣpairatisugaṃdhibhiḥ /
nirvartya śivayoḥ pūjāṃ prārabheta puroditam // 7.2,27.74 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe agnikāryavarṇanaṃ nāma saptaviṃśo 'dhyāyaḥ
upamanyuruvāca /
ataḥ paraṃ pravakṣyāmi śivāśramaniṣeviṇām /
śivaśāstroktamārgeṇa naimittikavidhikramam // 7.2,28.1 //
sarveṣvapi ca māseṣu pakṣayorubhayorapi /
aṣṭābhyāṃ ca caturdaśyāṃ tathā parvāṇi ca kramāt // 7.2,28.2 //
ayane viṣuve caiva grahaṇeṣu viśeṣataḥ /
kartavyā mahatī pūjā hyadhikā vāpi śaktitaḥ // 7.2,28.3 //
māsimāsi yathānyāyaṃ brahmakūrcaṃ prasādhya tu /
snāpayitvā śivaṃ tena pibeccheṣamupoṣitaḥ // 7.2,28.4 //
brahmahatyādidoṣāṇāmatīva mahatāmapi /
niṣkṛtirbrahmakūrcasya pānānnānyā viśiṣyate // 7.2,28.5 //
pauṣe puṣyanakṣatre kuryānnīrājanaṃ vibhoḥ /
māghe maghākhye nakṣatre pradadyād ghṛtakaṃbalam // 7.2,28.6 //
phālgune cottarānte vai prārabheta mahotsavam /
caitre citrāpaurṇamāsyāṃ dolāṃ kuryādyathāvidhi // 7.2,28.7 //
vaiśākhyāṃ tu viśākhāyāṃ kuryātpuṣpamahālayam /
jyeṣṭhe mūlākhyanakṣatre śītakumbhaṃ pradāpayet // 7.2,28.8 //
āṣāḍhe cottarāṣāḍhe pavitrāropaṇaṃ tathā /
śrāvaṇe prākṛtānyāpi maṇḍalāni prakalpayet // 7.2,28.9 //
śraviṣṭhākhye tu nakṣatre prauṣṭhapadyāṃ tataḥ param /
prokṣayecca jalakrīḍāṃ pūrvāṣāḍhāśraye dine // 7.2,28.10 //
āśvayujyāṃ tato dadyātpāyasaṃ ca navodanam /
agnikāryaṃ ca tenaiva kuryācchatabhiṣagdine // 7.2,28.11 //
kārtikyāṃ kṛtikāyoge dadyāddīpasahasrakam /
mārgaśīrṣe tathārdrāyāṃ ghṛtena snāpayecchivam // 7.2,28.12 //
aśaktasteṣu kāleṣu kuryādutsavameva vā /
āsthānaṃ vā mahāpūjāmadhikaṃ vā samarcanam // 7.2,28.13 //
āvṛtte 'pi ca kalyāṇe praśasteṣvapi karmasu /
daurmanasye durācāre duḥsvapne duṣṭadarśane // 7.2,28.14 //
utpāte vāśubhenyasminroge vā prabale 'tha vā /
snānapūjājapadhyānahomadānādikāḥ kriyaḥ // 7.2,28.15 //
nirmitānuguṇāḥ kāryāḥ puraścaraṇapūrvikāḥ /
śivānale ca vihate punassandhānamācaret // 7.2,28.16 //
ya evaṃ śarvadharmiṣṭho vartate nityamudyataḥ /
tasyaikajanmanā muktiṃ prayacchati maheśvaraḥ // 7.2,28.17 //
etadyathottaraṃ kuryānnityanaimittikeṣu yaḥ /
divyaṃ śrīkaṃṭhanāthasya sthānamādyaṃ sa gacchati // 7.2,28.18 //
tatra bhuktvā mahābhogānkalpakoṭiśatannaraḥ /
kālāṃtarecyutastasmādaumaṃ kaumārameva ca // 7.2,28.19 //
saṃprāpya vaiṣṇavaṃ brāhmaṃ rudralokaṃ viśeṣataḥ /
tatroṣitvā ciraṃ kālaṃ bhuktvā bhogānyathoditān // 7.2,28.20 //
punaścordhvaṃ gatastasmādatītya sthānapañcakam /
śrīkaṇṭhājjñānamāsādya tasmācchaivapuraṃ vrajet // 7.2,28.21 //
ardhacaryārataścāpi dvirāvṛttyaivameva tu /
paścājjñānaṃ samāsādya śivasāyujyamāpnuyāt // 7.2,28.22 //
ardhārdhacarito yastu dehī dehakṣayātparam /
aṃḍāṃtaṃ vordhvamavyaktamatītya bhuvanadvayam // 7.2,28.23 //
saṃprāpya pauruṣaṃ raudrasthānamadrīndrajāpateḥ /
anekayugasāhasraṃ bhuktvā bhogānanekadhā // 7.2,28.24 //
puṇyakṣaye kṣitiṃ prāpya kule mahati jāyate /
tatrāpi pūrvasaṃskāravaśena sa mahādyutiḥ // 7.2,28.25 //
paśudharmānparityajya śivadharmarato bhavet /
taddharmagauravādeva dhyātvā śivapuraṃ vrajet // 7.2,28.26 //
bhogāṃśca vividhānbhuktvā vidyeśvarapadaṃ vrajet /
tatra vidyeśvaraissārdhaṃ bhuktvā bhogānbahūnkramāt // 7.2,28.27 //
aṇḍasyāṃtarbahirvātha sakṛdāvartate punaḥ /
tato labdhvā śivajñānaṃ parāṃ bhaktimavāpya ca // 7.2,28.28 //
śivasādharmyamāsādya na bhūyo vinivartate /
yaścātīva śive bhakto viṣayāsaktacittavat // 7.2,28.29 //
śivadarmānaso kurvannakurvanvāpi mucyate /
ekāvṛtto dvirāvṛttastrirāvṛtto nivartakaḥ // 7.2,28.30 //
na punaścakravartī syācchivadharmādhikāravān /
tasmāccchivāśrito bhūtvā yena kenāpi hetunā // 7.2,28.31 //
śivadharme matiṃ kuryācchreyase cetkṛtodyamaḥ /
nātra nirbaṃdhayiṣyāmo vayaṃ kecana kenacit // 7.2,28.32 //
nirbandhebhyo 'tivādebhyaḥ prakṛtyaitanna rocate /
rocate vā parebhyastu puṇyasaṃskāragauravāt // 7.2,28.33 //
saṃsārakāraṇaṃ yeṣāṃ na praroḍhumalaṃ bhavet /
prakṛtyanuguṇaṃ tasmādvimṛśyaitadaśeṣataḥ // 7.2,28.34 //
śivadharme 'dhikurvīta yadīcchecchivamātmanaḥ /
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe nityanaimittikavidhivarṇanaṃ nāmāṣṭāviṃśo 'dhyāyaḥ
śrīkṛṣṇa uvāca /
bhagavaṃstvanmukhādeva śrutaṃ śrutisamaṃ mayā /
svāśritānāṃ śivaproktaṃ nityanaimittikaṃ tathā // 7.2,29.1 //
idānīṃ śrotumicchāmi śivadharmādhikāriṇām /
kāmyamapyasti cetkarma vaktumarhasi sāmpratam // 7.2,29.2 //
upamanyuruvāca /
astyaihikaphalaṃ kiñcidāmuṣmikaphalaṃ tathā /
aihikāmuṣmikañcāpi tacca pañcavidhaṃ punaḥ // 7.2,29.3 //
kiṃcitkriyāmayaṃ karma kiṃcitkarma tapo mayam /
japadhyānamayaṃ kiṃcitkiṃcitsarvamayaṃ tathā /
kriyāmayaṃ tathā bhinnaṃ homadānārcanakramāt // 7.2,29.5 //
sarvaśaktimatāmeva nānyeṣāṃ saphalaṃ bhavet /
śaktiścājñā madeśasya śivasya paramātmanaḥ // 7.2,29.6 //
tasmātkāmyāni karmāṇi kuryādājñādharodvijaḥ /
atha vakṣyāmi kāmyaṃ hi cehāmutra phalapradam // 7.2,29.7 //
śaivairmāheśvaraiścaiva kāryamaṃtarbahiḥ kramāt /
śivo maheśvaraśceti nātyaṃtamiha bhidyate // 7.2,29.8 //
yathā tathā na bhidyaṃte śaivā māheśvarā api /
śivāśritā hi te śaivā jñānayajñaratā narāḥ // 7.2,29.9 //
māheśvarāssamākhyātā karmayajñaratā bhuvi /
tasmādābhyantare kuryuḥ śaivā māheśvarā vahiḥ // 7.2,29.10 //
na tu prayogo bhidyeta vakṣyamāṇasya karmaṇaḥ /
parīkṣya bhūmiṃ vidhivadgaṃdhavarṇarasādibhiḥ // 7.2,29.11 //
manobhilaṣite tatra vitānavitatāṃbare /
supralipte mahīpṛṣṭhe darpaṇodarasaṃnibhe // 7.2,29.12 //
prācīmutpādayetpūrvaṃ śāstradṛṣṭena vartmanā /
ekahastaṃ dvihastaṃ vā maṇḍalaṃ parikalpayet // 7.2,29.13 //
ālikhedvimalaṃ padmamaṣṭapatraṃ sakarṇikam /
ratnahemādibhiścūrṇairyathāsaṃbhavasaṃbhṛtaiḥ // 7.2,29.14 //
pañcāvaraṇasaṃyuktaṃ bahuśobhāsamanvitam /
daleṣu siddhayaḥ kalpyāḥ kesareṣu saśaktikāḥ // 7.2,29.15 //
rudrā vāmādayastvaṣṭau pūrvādidalataḥ kramāt /
karṇikāyāṃ ca vairāgyaṃ bījeṣu nava śaktayaḥ // 7.2,29.16 //
skande śivātmako dharmo nāle jñānaṃ śivāśrayam /
karṇikopari cāgneyaṃ maṃḍalaṃ sauramaindavam // 7.2,29.17 //
śivavidyātmatattvākhyaṃ tattvatrayamataḥ param /
sarvāsanopari sukhaṃ vicitrakusumānvitam // 7.2,29.18 //
pañcāvaraṇasaṃyuktaṃ pūjayedaṃbayā saha /
śuddhasphaṭikasaṃkāśaṃ prasannaṃ śītaladyutim // 7.2,29.19 //
vidyudvalayasaṃkāśajaṭāmukuṭabhūṣitam /
śārdūlacarmavasanaṃ kiñcitsmitamukhāṃbujam // 7.2,29.20 //
raktapadmadalaprakhyapādapāṇitalādharam /
sarvalakṣaṇasaṃpannaṃ sarvābharaṇabhūṣitam // 7.2,29.21 //
divyāyudhavarairyuktaṃ divyagaṃdhānulepanam /
pañcavaktraṃ daśabhujaṃ candrakhaṇḍaśikhāmaṇim // 7.2,29.22 //
asya pūrvamukhaṃ saumyaṃ bālārkasadṛśaprabham /
trilocanāraviṃdāḍhyaṃ kṛtabāleṃduśekharam // 7.2,29.23 //
dakṣiṇaṃ nīlajīmūtasamānaruciraprabham /
bhrukuṭīkuṭilaṃ ghoraṃ raktavṛttekṣaṇatrayam // 7.2,29.24 //
daṃṣṭrākarālaṃ durdharṣaṃ sphuritādharapallavam /
uttaraṃ vidrumaprakhyaṃ nīlālakavibhūṣitam // 7.2,29.25 //
savilāsaṃ trinayanaṃ candrābharaṇaśekharam /
paścimaṃ pūrṇacandrābhaṃ locanatritayojjvalam // 7.2,29.26 //
candrarekhādharaṃ saumyaṃ maṃdasmitamanoharam /
pañcamaṃ sphaṭikaprakhyamiṃdurekhāsamujjvalam // 7.2,29.27 //
atīva saumyamutphullalocanatritayojjvalam /
dakṣiṇe śūlaparaśuvajrakhaḍgānalojjvalam // 7.2,29.28 //
savye ca nāganārācaghaṇṭāpāśāṃkuśojjvalam /
nivṛttyājānusaṃbaddhamānābheśca pratiṣṭhayā // 7.2,29.29 //
ākaṃṭhaṃ vidyayā tadvadālalāṭaṃ tu śāṃtayā /
tadūrdhvaṃ śāṃtyatītākhyakalayā parayā tathā // 7.2,29.30 //
pañcādhvavyāpinaṃ sākṣātkalāpañcakavigraham /
īśānamukuṭaṃ devaṃ puruṣākhyaṃ purātanam // 7.2,29.31 //
aghorahṛdayaṃ tadvadvāmaguhyaṃ maheśvaram /
sadyapādaṃ ca tanmūrtimaṣṭatriṃśatkalāmayam // 7.2,29.32 //
mātṛkāmayamīśānaṃ pañcabrahmamayaṃ tathā /
oṃkārākhyamayaṃ caiva haṃsaśaktyā samanvitam // 7.2,29.33 //
tathecchātmikayā śaktyā samārūḍhāṃkamaṃḍalam /
jñānākhyayā dakṣiṇato vāmataśca kriyākhyayā // 7.2,29.34 //
tattvatrayamayaṃ sākṣādvidyāmūrtiṃ sadāśivam /
mūrtimūlena saṃkalpya sakalīkṛtya ca kramāt // 7.2,29.35 //
saṃpūjya ca yathānyāyamarghāntaṃ mūlavidyayā /
mūrtimantaṃ śivaṃ sākṣācchaktyā paramayā saha // 7.2,29.36 //
tatrāvāhya mahādevaṃ sadasadvyaktivarjitam /
pañcopakaraṇaṃ kṛtvā pūjayetparameśvaram // 7.2,29.37 //
brahmabhiśca ṣaḍaṅgaiśca tato mātṛkayā saha /
praṇavena śivenaiva śaktiyuktena ca kramāt // 7.2,29.38 //
śāṃtena vā tathānyaiśca vedamantraiśca kṛtsnaśaḥ /
pūjayetparamaṃ devaṃ kevalena śivena vā // 7.2,29.39 //
pādyādimukhavāsāṃtaṃ kṛtvā prasthāpanaṃ vinā /
pañcāvaraṇapūjāṃ tu hyārabheta yathākramam // 7.2,29.40 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe kāmyakarmavarṇanaṃ nāmaikonatriṃśattamo 'dhyāyaḥ
tatrādau śivayoḥ pārśve dakṣiṇe vāmataḥ kramāt /
gaṃdhādyairarcayetpūrvaṃ devau heraṃbaṣaṇmukhau // 7.2,30.1 //
tato brahmāṇi parita īśānādi yathākramam /
saśaktikāni sadyāṃtaṃ prathamāvaraṇe yajet // 7.2,30.2 //
ṣaḍaṃgānyapi tatraiva hṛdayādīnyanukramāt /
śivasya ca śivāyāśca vāhneyādi samarcayet // 7.2,30.3 //
tatra vāmādikānrudrānaṣṭau vāmādiśaktibhiḥ /
arcayedvā na vā paścātpūrvādiparitaḥ kramāt // 7.2,30.4 //
prathamāvaraṇaṃ proktaṃ mayā te yadunaṃdana /
dvitīyāvaraṇaṃ prītyā procyate śraddhayā śṛṇu // 7.2,30.5 //
anaṃtaṃ pūrvādikpatre tacchaktiṃ tasya vāmataḥ /
sūkṣmaṃ dakṣiṇadikpatre saha śaktyā samarcayet // 7.2,30.6 //
tataḥ paścimadikpatre saha śaktyā śivottamam /
tathaivottaradikpatre caikanetraṃ samarcayet // 7.2,30.7 //
ekarudraṃ ca tacchaktiṃ paścādīśadale 'rcayet /
trimūrtiṃ tasya śaktiṃ ca pūjayedagnidigdale // 7.2,30.8 //
śrīkaṇṭhaṃ nairṛte patre tacchaktiṃ tasya vāmataḥ /
tathaiva mārute patre śikhaṃḍīśaṃ samarcayet // 7.2,30.9 //
dvitīyāvaraṇe cejyāssarvartaścakravartinaḥ /
tṛtīyāvaraṇe pūjyāḥ śaktibhiścāṣṭamūrtayaḥ // 7.2,30.10 //
aṣṭasu kramaśo dikṣu pūrvādiparitaḥ kramāt /
bhavaḥ śarvastatheśāno rudraḥ paśupatistataḥ // 7.2,30.11 //
ugro bhīmo mahādeva ityaṣṭau mūrtayaḥ kramāt /
anaṃtaraṃ tataścaiva mahādevādayaḥ kramāt /
śaktibhissaha saṃpūjyāstatraikādaśamūrtayaḥ // 7.2,30.12 //
mahādevaḥ śivo rudraḥ śaṃkaro nīlalohitaḥ /
īśāno vijayo bhīmo devadevo bhavodbhavaḥ // 7.2,30.13 //
kapardīśaśca kathyaṃte tathaikādaśaśaktayaḥ /
tatrāṣṭau prathamaṃ pūjyāḥ vāhneyādi yathākramam // 7.2,30.14 //
devadevaḥ pūrvapatre īśānaṃ cāgnigocare /
bhavodbhavastayormadhye kapālīśastataḥ param // 7.2,30.15 //
tasminnāvaraṇe bhūyo vṛṣendraṃ purato yajet /
naṃdinaṃ dakṣiṇe tasya mahākālaṃ tathottare // 7.2,30.16 //
śāstāraṃ vahnidikpatre mātḥrdakṣiṇadigdale /
gajāsyaṃ nairṛte patre ṣaṇmukhaṃ vāruṇe punaḥ // 7.2,30.17 //
jyeṣṭhāṃ vāyudale gaurīmuttare caṃḍamaiśvare /
śāstṛnandīśayormadhye munīndraṃ vṛṣabhaṃ yajet // 7.2,30.18 //
mahākālasyottarataḥ piṃgalaṃ tu samarcayet /
śāstṛmātṛsamūhasya madhye bhṛṃgīśvaraṃ tataḥ // 7.2,30.19 //
mātṛvighneśamadhye tu vīrabhadraṃ samarcayet /
skandavighneśayormadhye yajeddevīṃ sarasvatīm // 7.2,30.20 //
jyeṣṭhākumārayormadhye śriyaṃ śivapadārcitām /
jyeṣṭhāgaṇāmbayormadhye mahāmoṭīṃ samarcayet // 7.2,30.21 //
gaṇāmbācaṇḍayormadhye devīṃ durgāṃ prapūjayet /
atraivāvaraṇe bhūyaḥ śivānucarasaṃhatim // 7.2,30.22 //
rudraprathamabhūtākhyāṃ vividhāṃ ca saśaktikām /
śivāyāśca sakhīvargaṃ japeddhyātvā samāhitaḥ // 7.2,30.23 //
evaṃ tṛtīyāvaraṇe vitate pūjite sati /
caturthāvaraṇaṃ dhyātvā bahistasya samarcayet // 7.2,30.24 //
bhānuḥ pūrvadale pūjyo dakṣiṇe caturānanaḥ /
rudro varuṇadikpatre viṣṇuruttaradigdale // 7.2,30.25 //
caturṇāmapi devānāṃ pṛthagāvaraṇānyatha /
tasyāṃgāni ṣaḍevādau dīptādyābhiśca śaktibhiḥ // 7.2,30.26 //
dīptā sūkṣmā jayā bhadrā vibhūtirvimalā kramāt /
amoghā vidyutā caiva pūrvādi paritaḥ sthitāḥ // 7.2,30.27 //
dvitīyāvaraṇe pūjyāścatasro mūrtayaḥ kramāt /
pūrvādyuttaraparyaṃtāḥ śaktayaśca tataḥ param // 7.2,30.28 //
ādityo bhāskaro bhānū raviścetyanupūrvaśaḥ /
arko brahmā tathā rudro viṣṇuścaite vivasvataḥ // 7.2,30.29 //
vistārā pūrvadigbhāge sutarāṃ dakṣiṇe sthitāḥ /
bodhanī paścime bhāge āpyāyinyuttare punaḥ // 7.2,30.30 //
uṣāṃ prabhāṃ tathā prājñāṃ sandhyāmapi tataḥ param /
aiśānādiṣu vinyasya dvitīyāvaraṇe yajet // 7.2,30.31 //
somamaṃgārakaṃ caiva budhaṃ buddhimatāṃ varam /
bṛhaspatiṃ bṛhadbuddhiṃ bhārgavaṃ tejasāṃ nidhim // 7.2,30.32 //
śanaiścaraṃ tathā rāhuṃ ketuṃ dhūmraṃ bhayaṃkaram /
samaṃtato yajedetāṃstṛtīyāvaraṇe kramāt // 7.2,30.33 //
athavā dvādaśādityā dvitīyāvaraṇe yajet /
tṛtīyāvaraṇe caiva rāśīndvādaśa pūjayet // 7.2,30.34 //
saptasapta gaṇāṃścaiva bahistasya samaṃtataḥ /
ṛṣīndevāṃśca gaṃdharvānpannagānapsarogaṇān // 7.2,30.35 //
grāmaṇyaśca tathā yakṣānyātudhānāṃstathā hayān /
saptacchaṃdomayāṃścaiva vālakhilyāṃśca pūjayet // 7.2,30.36 //
evaṃ tṛtīyāvaraṇe samabhyarcya divākaram /
brahmāṇamarcayetpaścāttribhirāvaraṇaiḥ sahaḥ // 7.2,30.37 //
hiraṇyagarbhaṃ pūrvasyāṃ virājaṃ dakṣiṇe tataḥ /
kālaṃ paścimadigbhāge puruṣaṃ cottare yajet // 7.2,30.38 //
hiraṇyagarbhaḥ prathamo brahmā kamalasannibhaḥ /
kālo jātyaṃjanaprakhyaḥ puruṣaḥ sphaṭikopamaḥ // 7.2,30.39 //
triguṇo rājasaścaiva tāmasaḥ sāttvikastathā /
catvāra ete kramaśaḥ prathamāvaraṇe sthitāḥ // 7.2,30.40 //
dvitīyāvaraṇe pūjyāḥ pūrvādiparitaḥ kramāt /
sanatkumāraḥ sanakaḥ sanaṃdaśca sanātanaḥ // 7.2,30.41 //
tṛtīyāvaraṇe paścādarcayecca prajāpatīn /
aṣṭau pūrvāṃśca pūrvādau trīnprākpaścādanukramāt // 7.2,30.42 //
dakṣo rucirbhṛguścaiva marīciśca tathāṃgirāḥ /
pulastyaḥ pulahaścaiva kraturatriśca kaśyapaḥ // 7.2,30.43 //
vasiṣṭhaśceti vikhyātāḥ prajānāṃ patayastvime /
teṣāṃ bhāryāśca taissārdhaṃ pūjanīyā yathākramam // 7.2,30.44 //
prasūtiśca tathā ' 'kūtiḥ khyātiḥ sambhūtireva ca /
dhṛtiḥ smṛtiḥ kṣamā caiva sannatiścānasūyakā // 7.2,30.45 //
devamātārundhatī ca sarvāḥ khalu pativratāḥ /
śivārcanarato nityaṃ śrīmatyaḥ priyadarśanāḥ // 7.2,30.46 //
prathamāvaraṇe vedāṃścaturo vā prapūjayet /
itihāsapurāṇāni dvitīyāvaraṇe punaḥ // 7.2,30.47 //
tṛtīyāvaraṇe paścāddharmaśāstrapurassarāḥ /
vaidikyo nikhilā vidyāḥ pūjyā eva samaṃtataḥ // 7.2,30.48 //
pūrvādipurato vedāstadanye tu yathāruci /
aṣṭadhā vā caturdhā vā kṛtvā pūjāṃ samaṃtataḥ // 7.2,30.49 //
evaṃ brahmāṇamabhyarcya tribhirāvaraṇairyutam /
dakṣiṇe paścime paścādrudraṃ sāvaraṇaṃ yajet // 7.2,30.50 //
tasya brahmaṣaḍaṃgāni prathamāvaraṇaṃ smṛtam /
dvitīyāvaraṇe caiva vidyeśvaramayaṃ tathā // 7.2,30.51 //
tṛtīyāvaraṇe bhedo vidyate sa tu kathyate /
catasro mūrtayastasya pūjyāḥ pūrvāditaḥ kramāt // 7.2,30.52 //
triguṇāssakalo devaḥ purastācchivasaṃjñakaḥ /
rājaso dakṣiṇe brahmā sṛṣṭikṛtpūjyate bhavaḥ // 7.2,30.53 //
tāmasaḥ paścime cāgniḥ pūjyassaṃhārako haraḥ /
sāttvikassukhakṛtsaumye viṣṇurviśvapatirmṛḍaḥ // 7.2,30.54 //
evaṃ paścimadigbhāge śambhoḥ ṣaḍviṃśakaṃ śivam /
samabhyarcyottare pārśve tato vaikuṃṭhamarcayet // 7.2,30.55 //
vāsudevaṃ puraskṛtvā prathamāvaraṇe yajet /
aniruddhaṃ dakṣiṇataḥ pradyumnaṃ paścime tataḥ // 7.2,30.56 //
saumye saṃkarṣaṇaṃ paścādvyatyastau vā yajedimau /
prathamāvaraṇaṃ proktaṃ dvitīyāvaraṇaṃ śubham // 7.2,30.57 //
matsyaḥ kūrmo varāhaśca narasiṃhotha vāmanaḥ /
rāmaścānyatamaḥ kṛṣṇo bhavānaśvamukhopi ca // 7.2,30.58 //
tṛtīyāvaraṇe cakruḥ pūrvabhāge samarcayet /
nārāyaṇākhyāṃ yāmyestraṃ kvacidavyāhataṃ yajet // 7.2,30.59 //
paścime pāṃcajanyaṃ ca śārṅgaṃdhanurathottare /
evaṃ tryāvaraṇaiḥ sākṣādviśvākhyāṃ paramaṃ harim // 7.2,30.60 //
mahāviṣṇuṃ sadāviṣṇuṃ mūrtīkṛtya samarcayet /
itthaṃ viṣṇoścaturvyūhakramānmūrticatuṣṭayam /
pūjayitvā ca tacchaktīścatasraḥ pujayetkramāt // 7.2,30.61 //
prabhāmāgneyadigbhāge nairṛte tu sarasvatīm /
gaṇāṃbikā ca vāyavye lakṣmīṃ raudre samarcayet // 7.2,30.62 //
evaṃ bhānvādimūrtīnāṃ tacchaktīnāmanaṃtaram /
pūjāṃ vidhāya lokeśāṃstatraivāvaraṇe yajet // 7.2,30.63 //
indramagniṃ yamaṃ caiva nirṛtiṃ varuṇaṃ tathā /
vāyuṃ somaṃ kuberaṃ ca paścādīśānamarcayet // 7.2,30.64 //
evaṃ caturthāvaraṇaṃ pūjayitvā vidhānataḥ /
āyudhāni maheśasya paścādbāṃhyaṃ samarcayet // 7.2,30.65 //
śrīmantriśūlamaiśāne vajraṃ māhendradiṅmukhe /
paraśuṃ vahnidigbhāge yāmye sāyakamarcayet // 7.2,30.66 //
nairṛte tu yajetkhaḍgaṃ pāśaṃ vāruṇagocare /
aṃkuśaṃ mārute bhāge pinākaṃ cottare yajet // 7.2,30.67 //
paścimābhimukhaṃ raudraṃ kṣetrapālaṃ samarcayet /
pañcamāvaraṇaṃ caiva sampūjyānantaraṃ bahiḥ // 7.2,30.68 //
sarvāvaraṇadevānāṃ bahirvā pañcame 'thavā /
pañcame mātṛbhissārdhaṃ mahokṣa purato yajet // 7.2,30.69 //
tataḥ samaṃtataḥ pūjyāssarvā vai devayonayaḥ /
khecarā ṛṣayassiddhā daityā yakṣāśca rākṣasāḥ // 7.2,30.70 //
anaṃtādyāśca nāgeṃdrā nāgaistattatkulodbhavaiḥ /
ḍākinībhūtavetālapretabhairavanāyakāḥ // 7.2,30.71 //
pātālavāsinaścānye nānāyonisamudbhavāḥ /
nadyassamudrā girayaḥ kānanāni sarāṃsi ca // 7.2,30.72 //
paśavaḥ pakṣiṇo vṛkṣāḥ kīṭādyāḥ kṣudrayonayaḥ /
narāśca vividhākārā mṛgāśca kṣudrayonayaḥ // 7.2,30.73 //
bhuvanānyantaraṇḍasya tato brahmāṇḍakoṭayaḥ /
bahiraṃḍānyasaṃkhyāni bhuvanāni sahādhipaiḥ // 7.2,30.74 //
brahmāṃḍādhārakā rudrā daśadikṣu vyavasthitāḥ /
yadgauḍa yacca māmeyaṃ yadvā śāktaṃ tataḥ param // 7.2,30.75 //
yatkiñcidasti śabdasya vācyaṃ cidacidātmakam /
tatsarvaṃ śivayoḥ pārśve buddhvā sāmānyato yajet // 7.2,30.76 //
kṛtāṃjalipuṭāḥ sarve 'ciṃtyāḥ smitamukhāstathā /
prītyā saṃprekṣamāṇāśca devaṃ devīṃ ca sarvadā // 7.2,30.77 //
itthamāvaraṇābhyarcāṃ kṛtvāvikṣepaśāṃtaye /
punarabhyarcya deveśaṃ paktvākṣaramudīrayet // 7.2,30.78 //
nivedayettataḥ paścācchivayoramṛtopamam /
suvyañjanasamāyuktaṃ śuddhaṃ cāru mahācarum // 7.2,30.79 //
dvātriṃśadāḍhakairmukhyamadhamaṃ tvāḍhakāvaram /
sādhayitvā yathāsaṃpacchraddhayā vinivedayet // 7.2,30.80 //
tato nivedya pānīyaṃ tāṃbūlaṃ copadaṃśakaiḥ /
nīrājanādikaṃ kṛtvā pūjāśeṣaṃ samāpayet // 7.2,30.81 //
bhogopayogyadravyāṇi viśiṣṭānyeva sādhayet /
vittaśāṭhyaṃ na kurvīta bhaktimānvibhave sati // 7.2,30.82 //
śaṭhasyopekṣakasyāpi vyaṃgyaṃ caivānutiṣṭhataḥ /
na phalaṃtyeva karmāṇi kāmyānīti satāṃ kathā // 7.2,30.83 //
tasmātsamyagupekṣāṃ ca tyaktvā sarvāṃgayogataḥ /
kuryātkāmyāni karmāṇi phalasiddhiṃ yadīcchati // 7.2,30.84 //
itthaṃ pūjāṃ samāpyātha devaṃ devīṃ praṇamya ca /
bhaktyā manassamādhāya paścātstotramudīrayet // 7.2,30.85 //
tataḥ stotramupāsyānte tvaṣṭottaraśatāvarām /
japetpañcākṣarīṃ vidyāṃ sahasrottaramutsukaḥ // 7.2,30.86 //
vidyāpūjāṃ guroḥ pūjāṃ kṛtvā paścādyathākramam /
yathodayaṃ yathāśrāddhaṃ sadasyānapi pūjayet // 7.2,30.87 //
tataḥ udvāsya deveśaṃ sarvairāvaraṇaiḥ saha /
maṇḍalaṃ gurave dadyādyāgopakaraṇaissaha // 7.2,30.88 //
śivāśritebhyo vā dadyātsarvamevānupūrvaśaḥ /
athavā tacchivāyaiva śivakṣetre samarpayet // 7.2,30.89 //
śivāgnau vā yajeddevaṃ homadravyaiśca saptabhiḥ /
samabhyarcya yathānyāyaṃ sarvāvaraṇadevatāḥ // 7.2,30.90 //
eṣa yogeśvaro nāma triṣu lokeṣu viśrutaḥ /
na tasmādadhikaḥ kaścidyāgo 'sti bhuvane kvacit // 7.2,30.91 //
na tadasti jagatyasminnasadhyaṃ yadanena tu /
aihikaṃ vā phalaṃ kiṃcidāmuṣmikaphalaṃ tu vā // 7.2,30.92 //
idamasya phalaṃ nedamiti naiva niyamyate /
śreyorūpasya kṛtsnasya tadidaṃ śreṣṭasādhanam // 7.2,30.93 //
idaṃ na śakyate vaktuṃ puruṣeṇa yadarcyate /
ciṃtāmaṇerivaitasmāttattena prāpyate phalam // 7.2,30.94 //
tathāpi kṣudramuddiśya phalaṃ naitatprayojayet /
laghvarthī mahato yasmātsvayaṃ laghutaro bhavet // 7.2,30.95 //
mahadvā phalamalpaṃ vā kṛtaṃ cetkarma sidhyati /
mahādevaṃ samuddiśya kṛtaṃ karma prayujyatām // 7.2,30.96 //
tasmādananyalabhyeṣu śatrumṛtyuṃjayādiṣu /
phaleṣu dṛṣṭādṛṣṭeṣu kuryādetadvicakṣaṇaḥ // 7.2,30.97 //
mahatsvapi ca pāteṣu mahārāgabhayādiṣu /
durbhikṣādiṣu śāṃtyarthaṃ śāṃtiṃ kuryādanena tu // 7.2,30.98 //
bahunā kiṃ pralāpena mahāvyāpannivārakam /
ātmīyamastraṃ śaivānāmidamāha maheśvaraḥ // 7.2,30.99 //
tasmāditaḥ paraṃ nāsti paritrāṇamihātmanaḥ /
iti matvā prayuṃjānaḥ karmedaṃ śubhamaśnute // 7.2,30.100 //
stotramātraṃ śucirbhūtvā yaḥ paṭhetsusamāhitaḥ /
sopyabhīṣṭatamādarthādaṣṭāṃśaphalamāpnuyāt // 7.2,30.101 //
arthaṃ tasyānusandhāya parvaṇyanaśanaḥ paṭhet /
aṣṭābhyāṃ vā caturdaśyāṃ phalamardhaṃ samāpnuyāt // 7.2,30.102 //
yastvarthamanusaṃdhāya parvādiṣu tathā vratī /
māsamekaṃ japetstotraṃ sa kṛtsnaṃ phalamāpnuyāt // 7.2,30.103 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śaivānāṃ kāmyakavarṇanaṃ nāma triṃśo 'dhyāyaḥ
upamanyuruvāca /
stotraṃ vakṣyāmi te kṛṣṇa pañcāvaraṇamārgataḥ /
yogeśvaramidaṃ puṇyaṃ karma yena samāpyate // 7.2,31.1 //
jaya jaya jagadekanātha śaṃbho prakṛtimanohara nityacitsvabhāva /
atigatakaluṣaprapañcavācāmapi manasāṃ padavīmatītatattvam // 7.2,31.2 //
svabhāvanirmalābhoga jaya sundaraceṣṭita /
svātmatulyamahāśakte jaya śuddhaguṇārṇava // 7.2,31.3 //
anantakāṃtisaṃpanna jayāsadṛśavigraha /
atarkyamahimādhāra jayānākulamaṃgala // 7.2,31.4 //
niraṃjana nirādhāra jaya niṣkāraṇodaya /
nirantaraparānanda jaya nirvṛtikāraṇa // 7.2,31.5 //
jayātiparamaiśvarya jayātikaruṇāspada /
jaya svataṃtrasarvasva jayāsadṛśavaibhava // 7.2,31.6 //
jayāvṛtamahāviśva jayānāvṛta kenacit /
jayottara samastasya jayātyantaniruttara // 7.2,31.7 //
jayādbhuta jayākṣudra jayākṣata jayāvyaya /
jayāmeya jayāmāya jayābhāva jayāmala // 7.2,31.8 //
mahābhuja mahāsāra mahāguṇa mahākatha /
mahābala mahāmāya mahārasa mahāratha // 7.2,31.9 //
namaḥ paramadevāya namaḥ paramahetave /
namaśśivāya śāṃtāya namaśśivatarāya te // 7.2,31.10 //
tvadadhīnamidaṃ kṛtsnaṃ jagaddhi sasurāsuram /
atastvadvihitāmājñāṃ kṣamate ko 'tivartitum /
ayaṃ punarjano nityaṃ bhavadekasamāśrayaḥ /
bhavānato 'nugṛhyāsmai prārthitaṃ saṃprayacchatu // 7.2,31.13 //
jayāṃbike jaganmātarjaya sarvajaganmayi /
jayānavadhikaiśvarye jayānupamavigrahe // 7.2,31.14 //
jaya vāṅmanasātīte jayāciddhvāṃtabhaṃjike /
jaya janmajarāhīne jaya kālottarottare // 7.2,31.15 //
jayānekavidhānasthe jaya viśveśvarapriye /
jaya viśvasurārādhye jaya viśvavijṛṃbhiṇi // 7.2,31.16 //
jaya maṃgaladivyāṃgi jaya maṃgaladīpike /
jaya maṃgalacāritre jaya maṃgaladāyini // 7.2,31.17 //
namaḥ paramakalyāṇaguṇasaṃcayamūrtaye /
tvattaḥ khalu samutpannaṃ jagattvayyeva līyate // 7.2,31.18 //
tvadvinātaḥ phalaṃ dātumīśvaropi na śaknuyāt /
janmaprabhṛti deveśi janoyaṃ tvadupāśritaḥ // 7.2,31.19 //
ato 'sya tava bhaktasya nirvartaya manoratham /
pañcavaktro daśabhujaḥ śuddhasphaṭikasannibhaḥ // 7.2,31.20 //
varṇabrahmakalādeho devassakalaniṣkalaḥ /
śivabhaktisamārūḍhaḥ śāṃtyatītassadāśivaḥ /
bhaktyā mayārcito mahyaṃ prārthitaṃ śaṃ prayacchatu // 7.2,31.21 //
sadāśivāṃkamārūḍhā śaktiricchā śivāhvayā /
jananī sarvalokānāṃ prayacchatu manoratham // 7.2,31.22 //
śivayordayitā putrau devau heraṃbaṣaṇmukhau /
śivānubhāvau sarvajñau śivajñānāmṛtāśinau // 7.2,31.23 //
tṛptau parasparaṃ snigdhau śivābhyāṃ nityasatkṛtau /
satkṛtau ca sadā devau brahmādyaistridaśairapi // 7.2,31.24 //
sarvalokaparitrāṇaṃ kartumabhyuditau sadā /
svecchāvatāraṃ kurvaṃtau svāṃśabhedairanekaśaḥ // 7.2,31.25 //
tāvimau śivayoḥ pārśve nityamitthaṃ mayārcitau /
tayorājñāṃ puraskṛtya prārthitaṃ me prayacchatām // 7.2,31.26 //
śuddhasphaṭikasaṃkāśamīśānākhyaṃ sadāśivam /
mūrdhābhimāninī mūrtiḥ śivasya paramātmanaḥ // 7.2,31.27 //
śivārcanarataṃ śāṃtaṃ śāṃtyatītaṃ makhāsthitam /
pañcākṣarāṃtimaṃ bījaṃ kalābhiḥ pañcabhiryutam // 7.2,31.28 //
prathamāvaraṇe pūrvaṃ śaktyā saha samarcitam /
pavitraṃ paramaṃ brahma prārthitaṃ me prayacchatu // 7.2,31.29 //
bālasūryapratīkāśaṃ puruṣākhyaṃ purātanam /
pūrvavaktrābhimānaṃ ca śivasya parameṣṭhinaḥ // 7.2,31.30 //
śāṃtyātmakaṃ marutsaṃsthaṃ śambhoḥ pādārcane ratam /
prathamaṃ śivabījeṣu kalāsu ca catuṣkalam // 7.2,31.31 //
pūrvabhāge mayā bhaktyā śaktyā saha samarcitam /
pavitraṃ paramaṃ brahma prārthitaṃ me prayacchatu // 7.2,31.32 //
añjanādipratīkāśamaghoraṃ ghoravigraham /
devasya dakṣiṇaṃ vaktraṃ devadevapadārcakam // 7.2,31.33 //
vidyāpādaṃ samārūḍhaṃ vahnimaṇḍalamadhyagam /
dvitīyaṃ śivabījeṣu kalāsvaṣṭakalānvitam // 7.2,31.34 //
śaṃbhordakṣiṇadigbhāge śaktyā saha samarcitam /
pavitraṃ madhyamaṃ brahma prārthitaṃ me prayacchatu // 7.2,31.35 //
kuṃkumakṣodasaṃkāśaṃ vāmākhyaṃ varaveṣadhṛk /
vaktramuttaramīśasya pratiṣṭhāyāṃ pratiṣṭhitam // 7.2,31.36 //
vārimaṃḍalamadhyasthaṃ mahādevārcane ratam /
turīyaṃ śivabījeṣu trayodaśakalānvitam // 7.2,31.37 //
devasyottaradigbhāge śaktyā saha samarcitam /
pavitraṃ paramaṃ brahma prārthitaṃ me prayacchatu // 7.2,31.38 //
śaṃkhakuṃdeṃdudhavalaṃ saṃdhyākhyaṃ saumyalakṣaṇam /
śivasya paścimaṃ vaktraṃ śivapādārcane ratam // 7.2,31.39 //
nivṛttipadaniṣṭhaṃ ca pṛthivyāṃ samavasthitam /
tṛtīyaṃ śivabījeṣu kalābhiścāṣṭabhiryutam // 7.2,31.40 //
devasya paścime bhāge śaktyā saha samarcitam /
pavitraṃ paramaṃ brahma prārthitaṃ me prayacchatu // 7.2,31.41 //
śivasya tu śivāyāśca hṛnmūrtiśivabhāvite /
tayorājñāṃ puraskṛtya te me kāmaṃ prayacchatām // 7.2,31.42 //
śivasya ca śivāyāśca śikhāmūrtiśivāśrite /
satkṛtya śivayorājñāṃ te me kāmaṃ prayacchatām // 7.2,31.43 //
śivasya ca śivāyāśca varmaṇā śivabhāvite /
satkṛtya śivayorājñāṃ te me kāmaṃ prayacchatām // 7.2,31.44 //
śivasya ca śivāyāśca netramūrtiśivāśrite /
satkṛtya śivayorājñāṃ te me kāmaṃ prayacchatām // 7.2,31.45 //
astramūrtī ca śivayornityamarcanatatpare /
satkṛtya śivayorājñāṃ te me kāmaṃ prayacchatām // 7.2,31.46 //
vāmau jyeṣṭhastathā rudraḥ kālo vikaraṇastathā /
balo vikaraṇaścaiva balapramathanaḥ paraḥ // 7.2,31.47 //
sarvabhūtasya damanastādṛśāścāṣṭaśaktayaḥ /
prārthitaṃ me prayacchaṃtu śivayoreva śāsanāt // 7.2,31.48 //
athānaṃtaśca sūkṣmaśca śivaścāpyekanetrakaḥ /
eka rudrākhyamartiśca śrīkaṇṭhaśca śikhaṃḍakaḥ // 7.2,31.49 //
tathāṣṭau śaktayasteṣāṃ dvitīyāvaraṇe 'rcitāḥ /
te me kāmaṃ prayacchaṃtu śivayoreva śāsanāt // 7.2,31.50 //
bhavādyā mūrtayaścāṣṭau tāsāmapi ca śaktayaḥ /
mahādevādayaścānye tathaikādaśamūrtayaḥ // 7.2,31.51 //
śaktibhissahitāssarve tṛtīyāvaraṇe sthitāḥ /
satkṛtya śivayorājñāṃ diśaṃtu phalamīpsitam // 7.2,31.52 //
vṛkṣarājo mahātejā mahāmeghasamasvanaḥ /
merumaṃdarakailāsahimādriśikharopamaḥ // 7.2,31.53 //
sitābhraśikharākāraḥ kakudā pariśobhitaḥ /
mahābhogīṃdrakalpena vālena ca virājitaḥ // 7.2,31.54 //
raktāsyaśṛṃgacaraṇau raktaprāyavilocanaḥ /
pīvaronnatasarvāṃgassucārugamanojjvalaḥ // 7.2,31.55 //
praśastalakṣaṇaḥ śrīmānprajvalanmaṇibhūṣaṇaḥ /
śivapriyaḥ śivāsaktaḥ śivayordhvajavāhanaḥ // 7.2,31.56 //
tathā taccaraṇanyāsapāvitāparavigrahaḥ /
gorājapuruṣaḥ śrīmāñchrīmacchūlavarāyudhaḥ /
tayorājñāṃ puraskṛtya sa me kāmaṃ prayacchatu // 7.2,31.57 //
nandīśvaro mahātejā nagendratanayātmajaḥ /
sanārāyaṇakairdevairnityamabhyarcya vaṃditaḥ // 7.2,31.58 //
śarvasyāṃtaḥpuradvāri sārdhaṃ parijanaiḥ sthitaḥ /
sarveśvarasamaprakhyassarvāsuravimardanaḥ // 7.2,31.59 //
sarveṣāṃ śivadharmāṇāmadhyakṣatve 'bhiṣecitaḥ /
śivapriyaśśivāsaktaśśrīmacchūlavarāyudhaḥ // 7.2,31.60 //
śivāśriteṣu saṃsaktastvanuraktaśca tairapi /
satkṛtya śivayorājñāṃ sa me kāmaṃ prayacchatu // 7.2,31.61 //
mahākālo mahābāhurmahādeva ivāparaḥ /
mahādevāśritānāṃ tu nityamevābhirakṣatu // 7.2,31.62 //
śivapriyaḥ śivāsaktaśśivayorarcakassadā /
satkṛtya śivayorājñāṃ sa me diśatu kāṃkṣitam // 7.2,31.63 //
sarvaśāstrārthatattvajñaḥ śāstā viṣnoḥ parā tanuḥ /
mahāmohātmatanayo madhumāṃsāsavapriyaḥ /
tayorājñāṃ puraskṛtya sa me kāmaṃ prayacchatu // 7.2,31.64 //
brahmāṇī caiva māheśī kaumārī vaiṣṇavī tathā /
vārāhī caiva māheṃdrī cāmuṃḍā caṃḍavikramā // 7.2,31.65 //
etā vai mātaraḥ sapta sarvalokasya mātaraḥ /
prārthitaṃ me prayacchaṃtu parameśvaraśāsanāt // 7.2,31.66 //
mattamātaṃgavadano gaṃgomāśaṃkarātmajaḥ /
ākāśadeho digbāhussomasūryāgnilocanaḥ // 7.2,31.67 //
airāvatādibhirdivyairdiggajairnityamarcitaḥ /
śivajñānamadodbhinnarstridaśānāmavighnakṛt // 7.2,31.68 //
vighnakṛccāsurādīnāṃ vighneśaḥ śivabhāvitaḥ /
satkṛtya śivayorājñāṃ sa me diśatu kāṃkṣitam // 7.2,31.69 //
ṣaṇmukhaśśivasambhūtaḥ śaktivajradharaḥ prabhuḥ /
agneśca tanayo devo hyaparṇātanayaḥ punaḥ // 7.2,31.70 //
gaṃgāyāśca gaṇāṃbāyāḥ kṛttikānāṃ tathaiva ca /
viśākhena ca śākhena naigameyena cāvṛtaḥ // 7.2,31.71 //
iṃdrajiccaṃdrasenānīstārakāsurajittathā /
śailānāṃ merumukhyānāṃ vedhakaśca svatejasā // 7.2,31.72 //
taptacāmīkaraprakhyaḥ śatapatradalekṣaṇaḥ /
kumārassukumārāṇāṃ rūpodāharaṇaṃ mahat // 7.2,31.73 //
śivapriyaḥ śivāsaktaḥ śivapadārcakassadā /
satkṛtya śivayorājñāṃ sa me diśatu kāṃkṣitam // 7.2,31.74 //
jyeṣṭhā variṣṭhā varadā śivayoryajaneratā /
tayorājñāṃ puraskṛtya sā me diśatu kāṃkṣitam // 7.2,31.75 //
trailokyavaṃditā sākṣādulkākārā gaṇāṃbikā /
jagatsṛṣṭivivṛddhyarthaṃ brahmaṇā 'bhyarthitā śivāt // 7.2,31.76 //
śivāyāḥ pravibhaktāyā bhruvorantaranissṛtāḥ /
dakṣāyaṇī satī menā tathā haimavatī hyumā // 7.2,31.77 //
kauśikyāścaiva jananī bhadrakālyāstathaiva ca /
aparṇāyāśca jananī pāṭalāyāstathaiva ca // 7.2,31.78 //
śivārcanaratā nityaṃ rudrāṇī rudravallabhā /
satkṛṭya śivayorājñāṃ sā me diśatu kāṃkṣitam // 7.2,31.79 //
caṃḍaḥ sarvagaṇeśānaḥ śaṃbhorvadanasaṃbhavaḥ /
satkṛtya śivayorājñāṃ sa me diśatu kāṃkṣitam // 7.2,31.80 //
piṃgalo gaṇapaḥ śrīmāñchivāsaktaḥ śivapriyaḥ /
ājñayā śivayoreva sa me kāmaṃ prayacchatu // 7.2,31.81 //
bhṛṃgīśo nāma gaṇapaḥ śivarādhanatatparaḥ /
prayacchatu sa me kāmaṃ patyurājñā puraḥsaram // 7.2,31.82 //
vīrabhadro mahātejā himakuṃdeṃdusannibhaḥ /
bhadrakālīpriyo nityaṃ mātḥṇāṃ cābhirakṣitā // 7.2,31.83 //
yajñasya ca śirohartā dakṣasya ca durātmanaḥ /
upeṃdreṃdrayamādīnāṃ devānāmaṃgatakṣakaḥ // 7.2,31.84 //
śivasyānucaraḥ śrīmāñchivaśāsanapālakaḥ /
śivayoḥ śāsanādeva sa me diśatu kāṃkṣitam // 7.2,31.85 //
sarasvatī maheśasya vāksarojasamudbhavā /
śivayoḥ pūjane saktā sa me diśatu kāṃkṣitam // 7.2,31.86 //
viṣṇorvakṣaḥsthitā lakṣmīḥ śivayoḥ pūjane ratā /
śivayoḥ śāsanādeva sā me diśatu kāṃkṣitam // 7.2,31.87 //
mahāmoṭī mahādevyāḥ pādapūjāparāyaṇā /
tasyā eva niyogena sā me diśatu kāṃkṣitam // 7.2,31.88 //
kauśikī siṃhamārūḍhā pārvatyāḥ paramā sutā /
viṣṇornidrāmahāmāyā mahāmahiṣamardinī // 7.2,31.89 //
niśaṃbhaśuṃbhasaṃhatrī madhumāṃsāsavapriyā /
satkṛtya śāsanaṃ mātussā me diśatu kāṃkṣitam // 7.2,31.90 //
rudrā rudrasamaprakhyāḥ prathamāḥ prathitaujasaḥ /
bhūtākhyāśca mahāvīryā mahādevasamaprabhāḥ // 7.2,31.91 //
nityamuktā nirupamā nirdvandvā nirupaplavāḥ /
saśaktayassānucarāssarvalokanamaskṛtāḥ // 7.2,31.92 //
sarveṣāmeva lokānāṃ sṛṣṭisaṃharaṇakṣamāḥ /
parasparānuraktāśca parasparamanuvratāḥ // 7.2,31.93 //
parasparamatisnigdhāḥ parasparanamaskṛtāḥ /
śivapriyatamā nityaṃ śivalakṣaṇalakṣitāḥ // 7.2,31.94 //
saumyādhārāstathā miśrāścāṃtarāladvayātmikāḥ /
virūpāśca surūpāśca nānārūpadharāstathā // 7.2,31.95 //
satkṛtya śivayorājñāṃ te me kāmaṃ diśaṃtu vai /
devyā priyasakhīvargo devīlakṣaṇalakṣitaḥ // 7.2,31.96 //
sahito rudrakanyābhiḥ śaktibhiścāpyanekaśaḥ /
tṛtīyāvaraṇe śaṃbhorbhaktyā nityaṃ samarcitaḥ // 7.2,31.97 //
satkṛtya śivayorājñāṃ sa me diśatu maṃgalam /
divākaro maheśasya mūrtirdīptisumaṃḍalaḥ // 7.2,31.98 //
nirguṇo guṇasaṃkīrṇastathaiva guṇakevalaḥ /
avikārātmakaścādya ekassāmānyavikriyaḥ // 7.2,31.99 //
asādhāraṇakarmā ca sṛṣṭisthitilayakramāt /
evaṃ tridhā caturdhā ca vibhaktāḥ pañcadhā punaḥ // 7.2,31.100 //
caturthāvaraṇe śaṃbhoḥ pūjitaścānugaiḥ saha /
śivapriyaḥ śivāsaktaḥ śivapādārcane rataḥ // 7.2,31.101 //
satkṛtya śivayorājñāṃ sa me diśatu maṃgalam /
divākaraṣaḍaṃgāni dīptādyāścāṣṭaśaktayaḥ // 7.2,31.102 //
ādityo bhāskaro bhānū raviścetyanupūrvaśaḥ /
arko brahmā tathā rudro viṣnuścādityamūrtayaḥ // 7.2,31.103 //
vistarāsutarābodhinyāpyāyinyaparāḥ punaḥ /
uṣā prabhā tathā prājñā saṃdhyā cetyapi śaktayaḥ // 7.2,31.104 //
somādiketuparyaṃtā grahāśca śivabhāvitāḥ /
śivayorājñayānunnā maṃgalaṃ pradiśaṃtu me // 7.2,31.105 //
athavā dvādaśādityāstathā dvādaśa śaktayaḥ /
ṛṣayo devagaṃdharvāḥ pannagāpsarasāṃ gaṇāḥ // 7.2,31.106 //
grāmaṇyaśca tathā yakṣā rākṣasāścāsurāstathā /
saptasaptagaṇāścaite saptacchaṃdomayā hayāḥ // 7.2,31.107 //
vālakhilyā dayaścaiva sarve śivapadārcakāḥ /
satkṛtyaśivayorājñāṃ maṃgalaṃ pradiśaṃtu me // 7.2,31.108 //
brahmātha devadevasya mūrtirbhūmaṇḍalādhipaḥ /
catuḥṣaṣṭiguṇaiśvaryo buddhitattve pratiṣṭhitaḥ // 7.2,31.109 //
nirguṇo guṇasaṃkīrṇastathaiva guṇakevalaḥ /
avikārātmako devastatassādhāraṇaḥ puraḥ // 7.2,31.110 //
asādhāraṇakarmā ca sṛṣṭisthitilayakramāt /
bhuvaṃ tridhā caturdhā ca vibhaktaḥ pañcadhā punaḥ // 7.2,31.111 //
caturthāvaraṇe śaṃbho pūjitaśca sahānugaiḥ /
śivapriyaḥ śivāsaktaśśivapādārcane rataḥ // 7.2,31.112 //
satkṛtya śivayorājñāṃ sa me diśatu maṃgalam /
hiraṇyagarbho lokeśo virāṭ kālaśca pūruṣaḥ // 7.2,31.113 //
sanatkumāraḥ sanakaḥ sanaṃdaśca sanātanaḥ /
prajānāṃ patayaścaiva dakṣādyā brahmasūnavaḥ // 7.2,31.114 //
ekādaśa sapatnīkā dharmassaṃkalpa eva ca /
śivārcanaratāścaite śivabhaktiparāyaṇāḥ // 7.2,31.115 //
śivājñāvaśagāssarve diśaṃtu mama maṃgalam /
catvāraśca tathā vedāssetihāsapurāṇakāḥ // 7.2,31.116 //
dharmaśāstrāṇi vidyābhirvaidikībhissamanvitāḥ /
parasparaviruddhārthāḥ śivaprakṛtipādakāḥ // 7.2,31.117 //
satkṛtya śivayorājñāṃ maṃgalaṃ pradiśaṃtu me /
atha rudro mahādevaḥ śaṃbhormūrtirgarīyasī // 7.2,31.118 //
vāhneyamaṇḍalādhīśaḥ pauruṣaiśvaryavānprabhuḥ /
śivābhimānasaṃpanno nirguṇastriguṇātmakaḥ // 7.2,31.119 //
kevalaṃ sāttvikaścāpi rājasaścaiva tāmasaḥ /
avikārarataḥ pūrvaṃ tatastu samavikriyaḥ // 7.2,31.120 //
asādhāraṇakarmā ca sṛṣṭyādikaraṇātpṛthak /
brahmaṇopi śiraśchettā janakastasya tatsutaḥ // 7.2,31.121 //
janakastanayaścāpi viṣṇorapi niyāmakaḥ /
bodhakaśca tayornityamanugrahakaraḥ prabhuḥ // 7.2,31.122 //
aṃḍasyāṃtarbahirvartī rudro lokadvayādhipaḥ /
śivapriyaḥ śivāsaktaḥ śivapādārcane rataḥ // 7.2,31.123 //
śivasyājñāṃ puraskṛtya sa me diśatu maṃgalam /
tasya brahma ṣaḍaṃgāni vidyeśāṃtaṃ tathāṣṭakam // 7.2,31.124 //
catvāro mūrtibhedāśca śivapūrvāḥ śivārcakāḥ /
śivo bhavo haraścaiva mṛḍaścaiva tathāparaḥ // 7.2,31.125 //
śivasyājñāṃ puraskṛtya maṃgalaṃ pradiśaṃtu me // śivp_7.2,31.125ef/atha viṣṇurmaheśasya śivasyaiva parā tanuḥ /
vāritattvādhipaḥ sākṣādavyaktapadasaṃsthitaḥ // 7.2,31.126 //
nirguṇassattvabahulastathaiva guṇakevalaḥ /
avikārābhimānī ca trisādhāraṇavikriyaḥ // 7.2,31.127 //
asādhāraṇakarmā ca sṛṣṭyādikaraṇātpṛthak /
dakṣiṇāṃgabhavenāpi spardhamānaḥ svayaṃbhuvā // 7.2,31.128 //
ādyena brahmaṇā sākṣātsṛṣṭaḥ sraṣṭā ca tasya tu /
aṃḍasyāṃtarbahirvartī viṣṇurlokadvayādhipaḥ // 7.2,31.129 //
asurāṃtakaraścakrī śakrasyāpi tathānujaḥ /
prādurbhūtaśca daśadhā bhṛguśāpacchalādiha // 7.2,31.130 //
bhūbhāranigrahārthāya svecchayāvātarakṣitau /
aprameyabalo māyī māyayā mohayañjagat // 7.2,31.131 //
mūrtiṃ kṛtvā mahāviṣṇuṃ sadāśiṣṇumathāpi vā /
vaiṣṇavaiḥ pūjito nityaṃ mūrtitrayamayāsane // 7.2,31.132 //
śivapriyaḥ śivāsaktaḥ śivapādārcane rataḥ /
śivasyājñāṃ puraskṛtya sa me diśatu maṃgalam // 7.2,31.133 //
vāsudevo 'niruddhaśca pradyumnaśca tataḥ paraḥ /
saṃkarṣaṇassamākhyātāścatasro mūrtayo hareḥ // 7.2,31.134 //
matsyaḥ kūrmo varāhaśca nārasiṃho 'tha vāmanaḥ /
rāmatrayaṃ tathā kṛṣṇo viṣṇusturagavaktrakaḥ // 7.2,31.135 //
cakraṃ nārāyaṇasyāstraṃ pāṃcajanyaṃ ca śārṅgakam /
satkṛtya śivayorājñāṃ maṃgalaṃ pradiśaṃtu me // 7.2,31.136 //
prabhā sarasvatī gaurī lakṣmīśca śivabhāvitā /
śivayoḥ śāsanādetā maṃgalaṃ pradiśaṃtu me // 7.2,31.137 //
indro 'gniśca yamaścaiva nirṛtirvaruṇastathā /
vāyuḥ somaḥ kuberaśca tatheśānastriśūladhṛk // 7.2,31.138 //
sarve śivārcanaratāḥ śivasadbhāvabhāvitāḥ /
satkṛtya śivayorājñāṃ maṃgalaṃ pradiśaṃtu me // 7.2,31.139 //
triśūlamatha vajraṃ ca tathā paraśusāyakau /
khaḍgapāśāṃkuśāścaiva pinākaścāyudhottamaḥ // 7.2,31.140 //
divyāyudhāni devasya devyāścaitāni nityaśaḥ /
satkṛtya śivayorājñāṃ rakṣāṃ kurvaṃtu me sadā // 7.2,31.141 //
vṛṣarūpadharo devaḥ saurabheyo mahābalaḥ /
vaḍavākhyānalaspardhāṃ pañcagomātṛbhirvṛtaḥ // 7.2,31.142 //
vāhanatvamanuprāptastapasā parameśayoḥ /
tayorājñāṃ puraskṛtya sa me kāmaṃ prayacchatu // 7.2,31.143 //
naṃdā sunaṃdā surabhiḥ suśīlā sumanāstathā /
pañcagomātarastvetāśśivaloke vyavasthitāḥ // 7.2,31.144 //
śivabhaktiparā nityaṃ śivārcanaparāyaṇāḥ /
śivayoḥ śāsanādeva diśaṃtu mama vāṃchitam // 7.2,31.145 //
kṣetrapālo mahātejā nīla jīmūtasannibhaḥ /
daṃṣṭrākarālavadanaḥ sphuradraktādharojjvalaḥ // 7.2,31.146 //
raktordhvamūrdhajaḥ śrīmānbhrukuṭīkuṭilekṣaṇaḥ /
raktavṛttatrinayanaḥ śaśipannagabhūṣaṇaḥ // 7.2,31.147 //
nagnastriśūlapāśāsikapālodyatapāṇikaḥ /
bhairavo bhairavaiḥ siddhairyoginībhiśca saṃvṛtaḥ // 7.2,31.148 //
kṣetrekṣetre samāsīnaḥ sthito yo rakṣakassatām /
śivapraṇāmaparamaḥ śivasadbhāvabhāvitaḥ // 7.2,31.149 //
śivaśritānviśeṣeṇa rakṣanputrānivaurasān /
satkṛtya śivayorājñāṃ sa me diśatu maṅgalam // 7.2,31.150 //
tālajaṅghādayastasya prathamāvaraṇercitāḥ /
satkṛtya śivayorājñāṃ catvāraḥ samavantu mām // 7.2,31.151 //
bhairavādyāśca ye cānye samaṃtāttasya veṣṭitāḥ /
te 'pi māmanugṛhṇaṃtu śivaśāsanagauravāt // 7.2,31.152 //
nāradādyāśca munayo divyā devaiśca pūjitāḥ /
sādhyā māgāśca ye devā janalokanivāsinaḥ // 7.2,31.153 //
vinivṛttādhikārāśca maharlokanivāsinaḥ /
saptarṣayastathānye vai vaimānikaguṇaissaha // 7.2,31.154 //
sarve śivārcanaratāḥ śivājñāvaśavartinaḥ /
śivayorājñayā mahyaṃ diśaṃtu mama kāṃkṣitam // 7.2,31.155 //
gaṃdharvādyāḥ piśācāṃtāścatasro devayonayaḥ /
siddhā vidyādharādyāśca ye 'pi cānye nabhaścarāḥ // 7.2,31.156 //
asurā rākṣasāścaiva pātālatalavāsinaḥ /
anaṃtādyāśca nāgendrā vainateyādayo dvijāḥ // 7.2,31.157 //
kūṣmāṃḍāḥ pretavetālā grahā bhūtagaṇāḥ pare /
ḍākinyaścāpi yoginyaḥ śākinyaścāpi tādṛśāḥ // 7.2,31.158 //
kṣetrārāmagṛhādīni tīrthānyāyatanāni ca /
dvīpāḥ samudrā nadyaśca nadāścānye sarāṃsi ca // 7.2,31.159 //
girayaśca sumervādyāḥ kananāni samaṃtataḥ /
paśavaḥ pakṣiṇo vṛkṣāḥ kṛmikīṭādayo mṛgāḥ // 7.2,31.160 //
bhuvanānyapi sarvāṇi bhuvanānāmadhīśvaraḥ /
aṇḍānyāvaraṇaissārdhaṃ māsāśca daśa diggajāḥ // 7.2,31.161 //
varṇāḥ padāni maṃtrāśca tattvānyapi sahādhipaiḥ /
brahmāṃḍadhārakā rudrā rudrāścānye saśaktikāḥ // 7.2,31.162 //
yacca kiṃcijjagatyasmindṛṣṭaṃ cānumitaṃ śrutam /
sarve kāmaṃ prayacchantu śivayoreva śāsanāt // 7.2,31.163 //
atha vidyā parā śaivī paśupāśavimocinī /
pañcārthasaṃjñitā divyā paśuvidyābahiṣkṛtā // 7.2,31.164 //
śāstraṃ ca śivadharmākhyaṃ dharmākhyaṃ ca taduttaram /
śaivākhyaṃ śivadharmākhyaṃ purāṇaṃ śrutisaṃmitam // 7.2,31.165 //
śaivāgamāśca ye cānye kāmikādyāścaturvidhāḥ /
śivābhyāmaviśeṣeṇa satkṛtyeha samarcitāḥ // 7.2,31.166 //
tābhyāmeva samājñātā mamābhipretasiddhaye /
karmedamanumanyaṃtāṃ saphalaṃ sādhvanuṣṭhitam // 7.2,31.167 //
śvetādyā nakulīśāṃtāḥ saśiṣyāścāpi deśikāḥ /
tatsaṃtatīyā guravo viśeṣādguravo mama // 7.2,31.168 //
śaivā māheśvarāścaiva jñānakarmaparāyaṇāḥ /
karmedamanumanyaṃtāṃ saphalaṃ sādhvanuṣṭhitam // 7.2,31.169 //
laukikā brāhmaṇāssarve kṣatriyāśca viśaḥ kramāt /
vedavedāṃgatattvajñāḥ sarvaśāstraviśāradāḥ // 7.2,31.170 //
sāṃkhyā vaiśeṣikāścaiva yaugā naiyāyikā narāḥ /
saurā brahmāstathā raudrā vaiṣṇavāścāpare narāḥ // 7.2,31.171 //
śiṣṭāḥ sarve viśiṣṭā ca śivaśāsanayaṃtritāḥ /
karmedamanumanyaṃtāṃ mamābhipretasādhakam // 7.2,31.172 //
śaivāḥ siddhāṃtamārgasthāḥ śaivāḥ pāśupatāstathā /
śaivā mahāvratadharāḥ śaivāḥ kāpālikāḥ pare // 7.2,31.173 //
śivājñāpālakāḥ pūjyā mamāpi śivaśāsanāt /
sarve mamānugṛhṇaṃtu śaṃsaṃtu saphalakriyām // 7.2,31.174 //
dakṣiṇajñānaniṣṭhāśca dakṣiṇottaramārgagāḥ /
avirodhena vartaṃtāṃ maṃtraśreyo 'rthino mama // 7.2,31.175 //
nāstikāśca śaṭhāścaiva kṛtaghnāścaiva tāmasāḥ /
pāṣaṃḍāścātipāpāśca vartaṃtāṃ dūrato mama // 7.2,31.176 //
bahubhiḥ kiṃ stutairatra ye 'pi ke 'picidāstikāḥ /
sarve māmanugṛhṇaṃtu saṃtaḥ śaṃsaṃtu maṃgalam // 7.2,31.177 //
namaśśivāya sāṃbāya sasutāyādihetave /
pañcāvaraṇarūpeṇa prapañcenāvṛtāya te // 7.2,31.178 //
ityuktvā daṃḍavadbhūmau praṇipatya śivaṃ śivām /
japetpañcākṣarīṃ vidyāmaṣṭottaraśatāvarām // 7.2,31.179 //
tathaiva śaktividyāṃ ca japitvā tatsamarpaṇam /
kṛtvā taṃ kṣamayitveśaṃ pūjāśeṣaṃ samāpayet // 7.2,31.180 //
etatpuṇyatamaṃ stotraṃ śivayorhṛdayaṃgamam /
sarvābhīṣṭapradaṃ sākṣādbhuktimuktyaikasādhanam // 7.2,31.181 //
ya idaṃ kīrtayennityaṃ śṛṇuyādvā samāhitaḥ /
sa vidhūyāśu pāpāni śivasāyujyamāpnuyāt // 7.2,31.182 //
goghnaścaiva kṛtaghnaśca vīrahā bhrūṇahāpi vā /
śaraṇāgataghātī ca mitraviśraṃbhaghātakaḥ // 7.2,31.183 //
duṣṭapāpasamācāro mātṛhā pitṛhāpi vā /
stavenānena japtena tattatpāpātpramucyate // 7.2,31.184 //
duḥsvapnādimahānarthasūcakeṣu bhayeṣu ca /
yadi saṃkīrtayedetanna tato nārthabhāgbhavet // 7.2,31.185 //
āyurārogyamaiśvaryaṃ yaccānyadapi vāñchitam /
stotrasyāsya jape tiṣṭhaṃstatsarvaṃ labhate naraḥ // 7.2,31.186 //
asaṃpūjya śivastotraṃ japātphalamudāhṛtam /
saṃpūjya ca jape tasya phalaṃ vaktuṃ na śakyate // 7.2,31.187 //
āstāmiyaṃ phalāvāptirasminsaṃkīrtite sati /
sārdhamaṃbikayā devaḥ śrutyaivaṃ divi tiṣṭhati // 7.2,31.188 //
tasmānnabhasi saṃpūjya devaṃ devaṃ sahomayā /
kṛtāṃjalipuṭastiṣṭhaṃstotrametadudīrayet // 7.2,31.189 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śivamahāstotravarṇanaṃ nāmaikatriṃśo 'dhyāyaḥ
upamanyuruvāca /
etatte kathitaṃ kṛṣṇa karmehāmutra siddhidam /
kriyātapojapadhyānasamuccayamayaṃ param // 7.2,32.1 //
atha vakṣyāmi śaivānāmihaiva phaladaṃ nṛṇām /
pūjāhomajapadhyānatapodānamayaṃ mahat // 7.2,32.2 //
tatra saṃsādhayetpūrvaṃ mantraṃ mantrārthavittamaḥ /
dṛṣṭasiddhikaraṃ karma nānyathā phaladaṃ yataḥ // 7.2,32.3 //
siddhamantro 'pyadṛṣṭena prabalena tu kenacit /
pratibandhaphalaṃ karma na kuryātsahasā budhaḥ // 7.2,32.4 //
tasya tu pratibandhasya kartuṃ śakyeha niṣkṛtiḥ /
parīkṣya śakunādyaistadādau niṣkṛtimācaret // 7.2,32.5 //
yo 'nyathā kurute mohātkarmaihikaphalaṃ naraḥ /
na tena phalabhāksa syātprāpnuyāccopahāsyatām // 7.2,32.6 //
abisrabdho na kurvīta karma dṛṣṭaphalaṃ kvacit /
sa khalvaśraddhadhānaḥ syānnāśraddhaḥ phalamṛcchati // 7.2,32.7 //
nāparādhosti devasya karmaṇyapi tu niṣphale /
yathoktakāriṇāṃ puṃsāmihaiva phaladarśanāt // 7.2,32.8 //
sādhakaḥ siddhamaṃtraśca nirastapratibaṃdhakaḥ /
viśvastaḥ śraddhadhānaśca kurvannāpnoti tatphalam // 7.2,32.9 //
athavā tatphalāvāptyai brahmacaryarato bhavet /
rātrau haviṣyamaśnīyātpāyasaṃ vā phalāni vā // 7.2,32.10 //
hiṃsādi yanniṣiddhaṃ syānna kuryānmanasāpi tat /
sadā bhasmānuliptāṃ gassuveṣaśca śucirbhavet // 7.2,32.11 //
itthamācāravānbhūtvā svānukūle śubhe 'hani /
pūrvoktalakṣaṇe deśe puṣpadāmādyalaṃkṛte // 7.2,32.12 //
ālipya śakṛtā bhūmiṃ hastamānāvarāṃ yathā /
vilikhetkamale bhadre dīpyamānaṃ svatejasā // 7.2,32.13 //
taptajāṃbūnadamayamaṣṭapatraṃ sakesaram /
madhye karṇikayā yuktaṃ sarvaratnairalaṃkṛtam // 7.2,32.14 //
svākārasadṛśenaiva nālena ca samanvitam /
tādṛśe svarṇanirmāṇe kaṃde samyagvidhānataḥ // 7.2,32.15 //
tatrāṇimādikaṃ sarvaṃ saṃkalpya manasā punaḥ /
ratnajaṃ vātha sauvarṇaṃ sphaṭikaṃ vā salakṣaṇam /
liṅgaṃ savedikaṃ caiva sthāpayitvā vidhānataḥ // 7.2,32.16 //
tatrāvāhya yajeddevaṃ sāṃbaṃ sagaṇamavyayam /
tatra māheśvarī kalpyā mūrtirmūrtimataḥ prabhoḥ // 7.2,32.17 //
caturbhujā caturvaktrā sarvābharaṇabhūṣitā /
śārdūlacarmavasanā kiṃcidvihasitānanā // 7.2,32.18 //
varadābhayahastā ca mṛgaṭaṃkadharā tathā /
atha vāṣṭabhujā ciṃtyā ciṃtakasya yathāruci // 7.2,32.19 //
tadā triśūlaparaśukhaḍgavajrāṇi dakṣiṇe /
vāme pāśāṃkuśau tadvatkheṭaṃ nāgaṃ ca bibhratī // 7.2,32.20 //
bālārkasadṛśaprakhyā prativaktraṃ trilocanā /
tasyāḥ pūrvamukhaṃ saumyaṃ svākārasadṛśaprabham // 7.2,32.21 //
dakṣiṇaṃ nīlajīmūtasadṛśaṃ ghoradarśanam /
uttaraṃ vidrumaprakhyaṃ nīlālakavibhūṣitam // 7.2,32.22 //
paścimaṃ pūrṇacaṃdrābhaṃ saumyamiṃdukalādharam /
tadaṃkamaṃḍalārūḍhā śaktirmāheśvarī parā // 7.2,32.23 //
mahālakṣmīriti khyātā śyāmā sarvamanoharā /
mūrtiṃ kṛtvaivamākārāṃ sakalīkṛtya ca kramāt // 7.2,32.24 //
mūrtimaṃtamathāvāhya yajetparamakāraṇam /
snānārthe kalpayettatra pañcagavyaṃ tu kāpilam // 7.2,32.25 //
pañcāmṛtaṃ ca pūrṇāni bījāni ca viśeṣataḥ /
purastānmaṇḍalaṃ kṛtvā ratnacūrṇādyalaṃkṛtam // 7.2,32.26 //
karṇikāyāṃ pravinyasyedīśānakalaśaṃ punaḥ /
sadyādikalaśānpaścātparitastasya kalpayet // 7.2,32.27 //
tato vidyeśakalaśānaṣṭau pūrvādivatkramāt /
tīrthāmbupūritānkṛtvā sūtreṇāveṣṭya pūrvavat // 7.2,32.28 //
puṇyadravyāṇi nikṣipya samantraṃ savidhānakam /
dukūlādyena vastreṇa samācchādya samaṃtataḥ // 7.2,32.29 //
sarvatra maṃtraṃ vinyasya tattanmaṃtrapurassaram /
snānakāle tu saṃprāpte sarvamaṅgalanisvanaiḥ // 7.2,32.30 //
pañcagavyādibhiścaiva snāpayetparameśvaram /
tataḥ kuśodakādyāni svarṇaratnodakānyapi // 7.2,32.31 //
gaṃdhapuṣpādisiddhāni mantrasiddhāni ca kramāt /
uddhṛtyoddhṛtya mantreṇa taistaissnāpya maheśvaram // 7.2,32.32 //
gaṃdhaṃ puṣpādidīpāṃśca pūjākarma samācaret /
palāvaraḥ syādālepa ekādaśapalottaraḥ // 7.2,32.33 //
suvarṇaratnapuṣpāṇi śubhāni surabhīṇi ca /
nīlotpalādyutpalāni bilvapatrāṇyanekaśaḥ // 7.2,32.34 //
kamalāni ca raktāni śvetānyapi ca śaṃbhave /
kṛṣṇāgurūdbhavo dhūpaḥ sakarpūrājyaguggulaḥ // 7.2,32.35 //
kapilāghṛtasaṃsiddhā dīpāḥ karpūravartijāḥ /
pañcabrahmaṣaḍaṃgāni pūjyānyāvaraṇāni ca // 7.2,32.36 //
naivedyaḥ payasā siddhaḥ sa guḍājyo mahācaruḥ /
pāṭalotpalapadmādyaiḥ pānīyaṃ ca sugandhitam // 7.2,32.37 //
pañcasaugaṃdhikopetaṃ tāṃbūlaṃ ca susaṃskṛtam /
suvarṇaratnasiddhāni bhūṣaṇāni viśeṣataḥ // 7.2,32.38 //
vāsāṃsi ca vicitrāṇi sūkṣmāṇi ca navāni ca /
darśanīyāni deyāni gānavādyādibhissaha // 7.2,32.39 //
japaśca mūlamaṃtrasya lakṣaḥ paramasaṃkhyayā /
ekāvarā tryuttarā ca pūjā phalavaśādiha // 7.2,32.40 //
daśasaṃkhyāvaro homaḥ pratidravyaṃ śatottaraḥ /
ghorarūpaśśivaściṃtyo māraṇoccāṭanādiṣu // 7.2,32.41 //
śivaliṃge śivāgnau ca hyanyāsu pratimāsu ca /
ciṃtyassaumyatanuśśaṃbhuḥ kārye śāṃtikapauṣṭike // 7.2,32.42 //
āyasau sruksruvau kāryau māraṇādiṣu karmasu /
tadanyatra tu sauvarṇau śāṃtikādyeṣu kṛtsnaśaḥ // 7.2,32.43 //
dūrvayā ghṛtagokṣīramiśrayā madhunā tathā /
caruṇā saghṛtenaiva kevalaṃ payasāpi vā // 7.2,32.44 //
juhuyānmṛtyuvijaye tilai rogopaśāṃtaye /
ghṛtena payasā caiva kamalairvātha kevalaiḥ // 7.2,32.45 //
samṛddhikāmo juhuyānmahādāridryaśāṃtaye /
jātīpuṣpeṇa vaśyārthī juhuyātsaghṛtena tu // 7.2,32.46 //
ghṛtena karavīraiśca kuryādākarṣaṇaṃ dvijaḥ /
tailenoccāṭanaṃ kuryātstaṃbhanaṃ madhunā punaḥ // 7.2,32.47 //
staṃbhanaṃ sarṣapeṇāpi laśunena tu pātanam /
tāḍanaṃ rudhireṇa syātkharasyoṣṭrasya cobhayoḥ // 7.2,32.48 //
māraṇoccāṭane kuryādrohibījaistilānvitaiḥ /
vidveṣaṇaṃ ca tailena kuryāllāṃgalakasya tu // 7.2,32.49 //
baṃdhanaṃ rohibījena senāstaṃbhanameva ca /
raktasarṣapasaṃmiśrairhomadravyairaśeṣataḥ // 7.2,32.50 //
hastayaṃtrodbhavaistailairjuhuyādābhicārike /
kaṭukītuṣasaṃyuktaiḥ kārpāsāsthibhireva ca // 7.2,32.51 //
sarṣapaistailasaṃmiśrairjuhuyādābhicārike /
jvaropaśāṃtidaṃ kṣīraṃ saubhāgyaphaladaṃ tathā // 7.2,32.52 //
sarvasiddhikaro homaḥ kṣaudrājyadadhibhiryutaiḥ /
kṣīreṇa taṃdulaiścaiva caruṇā kevalena vā // 7.2,32.53 //
śāṃtikaṃ pauṣṭikaṃ vāpi saptabhiḥ samidādibhiḥ /
dravyairviśeṣato home vaśyamākarṣaṇaṃ tathā // 7.2,32.54 //
vaśyamākarṣaṇaṃ caiva śrīpadaṃ ca viśeṣataḥ /
bilvapatraistu havanaṃ śatrorvijayadaṃ tathā // 7.2,32.55 //
samidhaḥ śāṃtikāryeṣu pālāśakhadirādikāḥ /
karavīrārkajāḥ kraurye kaṇṭakinyaśca vigrahe // 7.2,32.56 //
praśāṃtaḥ śāṃtikaṃ kuryātpauṣṭikaṃ ca viśeṣataḥ /
nirghṛṇaḥ kruddhacittastu prakuryādābhicārikam // 7.2,32.57 //
atīvaduravasthāyāṃ pratīkārāṃtaraṃ na cet /
ātatāyinamuddiśya prakuryādābhicārikam // 7.2,32.58 //
svarāṣṭrapatimuddiśya na kuryādābhicārikam /
yadyāstikassudharmiṣṭho mānyo vā yo 'pi kopi vā // 7.2,32.59 //
tamuddiśyāpi no kuryādātatāyinamapyuta /
manasā karmaṇā vācā yo 'pi kopi śivāśritaḥ // 7.2,32.60 //
svarāṣṭrapatimuddiśya śivā śritamathāpi vā /
kṛtvābhicārikaṃ karma sadyo vinipatennaraḥ // 7.2,32.61 //
svarāṣṭrapālakaṃ tasmācchivabhaktaṃ ca kañcana /
na hiṃsyādabhicārādyairyadīcchetsukhamātmanaḥ // 7.2,32.62 //
anyaṃ kamapi coddiśya kṛtvā vai māraṇādikam /
paścāttāpena saṃyuktaḥ prāyaścittaṃ samācaret // 7.2,32.63 //
bāṇaliṃge 'pi vā kuryānnirdhano dhanavānapi /
svayaṃbhūte 'tha vā liṃge ārṣake vaidike 'pi vā // 7.2,32.64 //
abhāve hemaratnānāmaśaktau ca tadarjane /
manasaivācaredetaddravyairvā pratirūpakaiḥ // 7.2,32.65 //
kvacidaṃśe tu yaḥ śaktastvaśaktaḥ kvacidaṃśake /
so 'pi śaktyanusāreṇa kurvaṃścetphalamṛcchati // 7.2,32.66 //
karmaṇyanuṣṭhite 'pyasminphalaṃ yatra na dṛśyate /
dvistrirvāvartayettatra sarvathā dṛśyate phalam // 7.2,32.67 //
pūjopayuktaṃ yaddravyaṃ hemaratnādyanuttamam /
tatsarvaṃ gurave dadyāddakṣiṇāṃ ca tataḥ pṛthak // 7.2,32.68 //
sa cennecchati tatsarvaṃ śivāya vinivedayet /
athavā śivabhaktebhyo nānyebhyastu pradīyate // 7.2,32.69 //
yaḥ svayaṃ sādhayecchaktyā gurvādinirapekṣayā /
so 'pyevamācaredatra na gṛhṇīyātsvayaṃ punaḥ // 7.2,32.70 //
svayaṃ gṛhṇāti yo lobhātpūjāṃgadravyamuttamam /
kāṃkṣitaṃ na labhenmūḍho nātra kāryā vicāraṇā // 7.2,32.71 //
arcitaṃ yattu talliṃgaṃ gṛhṇīyādvā navā svayam /
gṛhṇīyādyadi tannityaṃ svayaṃ vānyo 'pi vārcayet // 7.2,32.72 //
yathoktameva karmaitadācaredyo 'napāyataḥ /
phalaṃ vyabhicarennaivamityataḥ kiṃ prarocakam // 7.2,32.73 //
tathāpyuddeśato vakṣye karmaṇaḥ siddhimuttamam /
api śatrubhirākrāṃto vyādhibhirvāpyanekaśaḥ // 7.2,32.74 //
mṛtyorāsyagataścāpi mucyate nirapāyataḥ /
pūjāyate 'tikṛpaṇo rikto vaiśravaṇāyate // 7.2,32.75 //
kāmāyate virūpo 'pi vṛddho 'pi taruṇāyate /
śatrurmitrāyate sadyo virodhī kiṃkarāyate // 7.2,32.76 //
viṣāyate yadamṛtaṃ viṣamapyamṛtāyate /
sthalāyate samudro 'pi sthalamapyarṇavāyate // 7.2,32.77 //
mahīdharāyate śvabhraṃ sa ca śvabhrāyate giriḥ /
padmākarāyate vahniḥ saro vaiśvānarāyate // 7.2,32.78 //
vanāyate yadudyānaṃ tadudyānāyate vanam /
siṃhāyate mṛgaḥ kṣudraḥ siṃhaḥ krīḍāmṛgāyate // 7.2,32.79 //
striyo 'bhisārikāyante lakṣmīḥ sucaritāyate /
svairapreṣyāyate vāṇī kīrtistu gaṇikāyate // 7.2,32.80 //
svairācārāyate medhā vajrasūcīyate manaḥ /
mahāvātāyate śaktirbalaṃ mattagajāyate // 7.2,32.81 //
stambhāyate samudyogaiḥ śatrupakṣe sthitā kriyā /
śatrupakṣāyate 'rīṇāṃ sarva eva suhṛjjanaḥ // 7.2,32.82 //
śatravaḥ kuṇapāyante jīvantopi sabāṃdhavāḥ /
āpanno 'pi gatāriṣṭaḥ svayaṃ khalvamṛtāyate // 7.2,32.83 //
rasāya nāyate nityamapathyamapi sevitam /
aniśaṃ kriyamāṇāpi ratistvabhinavāyate // 7.2,32.84 //
anāgatādikaṃ sarvaṃ karasthāmalakāyate /
yādṛcchikaphalāyante siddhayo 'pyaṇimādayaḥ // 7.2,32.85 //
bahunātra kimuktena sarvakāmārthasiddhiṣu /
asminkarmaṇi nirvṛtte tvanavāpyaṃ na vidyate // 7.2,32.86 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe aihikasiddhikarmavarṇanaṃ nāma dvātriṃśo 'dhyāyaḥ
upamanyuruvāca /
ataḥ paraṃ pravakṣyāmi kevalāmuṣmikaṃ vidhim /
naitena sadṛśaṃ kiṃcitkarmāsti bhuvanatraye // 7.2,33.1 //
puṇyātiśayasaṃyuktaḥ sarvairdevairanuṣṭhitaḥ /
brahmaṇā viṣṇunā caiva rudreṇa ca viśeṣataḥ // 7.2,33.2 //
iṃdrādilokapāraiśca sūryādyairnavabhirgrahaiḥ /
viśvāmitravasiṣṭhādyairbrahmavidbhirmaharṣibhiḥ // 7.2,33.3 //
śvetāgastyadadhīcādyairasmābhiśca śivāśritaiḥ /
naṃdīśvaramahākālabhṛṃgīśādyairgaṇeśvaraiḥ // 7.2,33.4 //
pātālavāsibhirdaityaiḥ śeṣādyaiśca mahoragaiḥ /
siddhairyakṣaiśca gaṃdharvai rakṣobhūtapiśācakaiḥ // 7.2,33.5 //
svaṃsvaṃ padamanuprāptaṃ sarvairayamanuṣṭhitaḥ /
anena vidhinā sarve devā devatvamāgatāḥ // 7.2,33.6 //
brahmā brahmatvamāpanno viṣṇurviṣṇutvamāgataḥ /
rudro rudratvamāpanna iṃdraścendratvamāgataḥ // 7.2,33.7 //
gaṇeśaśca gaṇeśatvamanena vidhinā gataḥ /
sitacaṃdanatoyena liṃgaṃ snāpya śivaṃ śivām /
śvetairvikasitaiḥ padmaiḥ saṃpūjya praṇipatya ca // 7.2,33.8 //
tatra padmāsanaṃ ramyaṃ kṛtvā lakṣaṇasaṃyutam /
vibhave sati hemādyai ratnādyairvā svaśaktitaḥ // 7.2,33.9 //
madhye kesarajālāsya sthāpya liṃgaṃ kanīyasam /
aṃguṣṭhapratimaṃ ramyaṃ sarvagandhamayaṃ śubham // 7.2,33.10 //
dakṣiṇe sthāpayitvā tu bilvapatraiḥ samarcayet /
aguruṃ dakṣiṇe pārśve paścime tu manaḥśilām // 7.2,33.11 //
uttare caṃdanaṃ dadyāddharitālaṃ tu pūrvataḥ /
sugandhaiḥ kusumai ramyairvicitraiścāpi pūjayet // 7.2,33.12 //
dhūpaṃ kṛṣṇāguruṃ dadyātsarvataśca saguggulam /
vāsāṃsi cātisūkṣmāṇi vikāśāni nivedayet // 7.2,33.13 //
pāyasaṃ ghṛtasaṃmiśraṃ ghṛtadīpāṃśca dāpayet /
sarvaṃ nivedya mantreṇa tato gacchetpradakṣiṇām // 7.2,33.14 //
praṇamya bhaktyā deveśaṃ stutvā cānte kṣamāpayet /
sarvopahārasaṃmiśraṃ tato liṃgaṃ nivedayet // 7.2,33.15 //
śivāya śivamantreṇa dakṣiṇāmūrtimāśritaḥ /
evaṃ yo 'rcayate nityaṃ pañcagandhamayaṃ śubham // 7.2,33.16 //
sarvapāpavinirmuktaḥ śivaloke mahīyate /
etadvratottamaṃ guhyaṃ śivaliṃgamahāvratam // 7.2,33.17 //
bhaktasya te samākhyātaṃ na deyaṃ yasya kasyacit /
deyaṃ ca śivabhaktebhyaḥ śivena kathitaṃ purā // 7.2,33.18 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe āmuṣmikakarmavidhivarṇanaṃ nāma trayastriṃśo 'dhyāyaḥ
upamanyuruvāca /
nityanaimittikātkāmyādyā siddhiriha kīrtitā /
sā sarvā labhyeta sadyo liṃgaberapratiṣṭhayā // 7.2,34.1 //
sarvo liṃgamayo lokassarvaṃ liṃge pratiṣṭhitam /
tasmātpratiṣṭhite liṃge bhavetsarvaṃ patiṣṭhitam // 7.2,34.2 //
brahmaṇā viṣṇunā vāpi rudreṇānyena kena vā /
liṃgapratiṣṭhāmutsṛjya kriyate svapadasthitiḥ // 7.2,34.3 //
kimanyadiha vaktavyaṃ pratiṣṭhāṃ prati kāraṇam /
partiṣṭhitaṃ śivenāpi liṃgaṃ vaiśveśvaraṃ yataḥ // 7.2,34.4 //
tasmātsarvaprayatnena paratreha ca śarmaṇe /
sthāpayetparameśasya liṃgaṃ beramathāpi vā // 7.2,34.5 //
śrīkṛṣṇa uvāca /
kimidaṃ liṃgamākhyātaṃ kathaṃ liṃgī maheśvaraḥ /
kathaṃ ca liṃgabhāvo 'sya kasmādasmiñchivo 'rcyate // 7.2,34.6 //
upamanyuruvāca /
avyaktaṃ liṃgamākhyātaṃ triguṇaprabhavāpyayam /
anādyanaṃtaṃ viśvasya yadupādānakāraṇam // 7.2,34.7 //
tadeva mūlaprakṛtirmāyā ca gaganātmikā /
tata eva samutpannaṃ jagadetaccarācaram // 7.2,34.8 //
aśuddhaṃ caiva śuddhaṃ yacchuddhāśuddhaṃ ca tattridhā /
tataḥ śivo maheśaśca rudro viṣṇuḥ pitāmahaḥ // 7.2,34.9 //
bhūtāni cendriyairjātā līyante 'tra śivājñayā /
ata eva śivo liṃgo liṃgamājñāpayedyataḥ // 7.2,34.10 //
yato na tadanājñātaṃ kāryāya prabhavetsvataḥ /
tato jātasya viśvasya tatraiva vilayo yataḥ // 7.2,34.11 //
anena liṃgatāṃ tasya bhavennānyena kenacit /
liṃgaṃ ca śivayordehastābhyāṃ yasmādadhiṣṭhitam // 7.2,34.12 //
atastatra śivaḥ sāmbo nityameva samarcayet /
liṃgavedī mahādevī liṃgaṃ sākṣānmaheśvaraḥ // 7.2,34.13 //
tayoḥ saṃpūjanādeva sa ca sā ca samarcitau /
na tayorliṃgadehatvaṃ vidyate paramārthataḥ // 7.2,34.14 //
yatastvetau viśuddhau tau dehastadupacārataḥ /
tadeva paramā śaktiḥ śivasya paramātmanaḥ // 7.2,34.15 //
śaktirājñāṃ yadādatte prasūte taccarācaram /
na tasya mahimā śakyo vaktuṃ varṣaśatairapi // 7.2,34.16 //
yenādau mohitau syātāṃ brahmanārāyaṇāvapi /
purā tribhuvanasyāsya pralaye samupasthite // 7.2,34.17 //
vāriśayyāgato viṣṇuḥ suṣvāpānākulaḥ sukham /
yadṛcchayā gatastatra brahmā lokapitāmahaḥ // 7.2,34.18 //
dadarśa puṇḍarīkākṣaṃ svapantaṃ tamanākulam /
māyayā mohitaḥ śambhorviṣṇumāha pitāmahaḥ // 7.2,34.19 //
kastvaṃ vadetyamarṣeṇa prahṛtyotthāpya mādhavam /
sa tu hastaprahāreṇa tīvreṇābhihataḥ kṣaṇāt // 7.2,34.20 //
prabuddhotthāya śayanāddadarśa parameṣṭhinam /
tamāha cāṃtassaṃkruddhaḥ svayamakruddhavaddhariḥ // 7.2,34.21 //
kutastvamāgato vatsa kasmāttvaṃ vyākulo vada /
iti viṣṇuvacaḥ śrutvā prabhutvaguṇasūcakam // 7.2,34.22 //
rajasā baddhavairastaṃ brahmā punarabhāṣata /
vatseti māṃ kuto brūṣe guruḥ śiṣyamivātmanaḥ // 7.2,34.23 //
māṃ na jānāsi kiṃ nāthaṃ prapañco yasya me kṛtiḥ /
tridhātmānaṃ vibhajyedaṃ sṛṣṭvātha paripālyate // 7.2,34.24 //
saṃharāmi name kaścitsraṣṭā jagati vidyate /
ityukte sati so 'pyāha brahmāṇaṃ viṣṇuravyayaḥ // 7.2,34.25 //
ahamevādikartāsya hartā ca paripālakaḥ /
bhavānapi mamaivāṃgādavatīrṇaḥ purāvyayāt // 7.2,34.26 //
manniyogāttvamātmānaṃ tridhā kṛtvā jagattrayam /
sṛjasyavasi cāṃte tatpunaḥ pratisṛjasyapi // 7.2,34.27 //
vismṛtosi jagannāthaṃ nārāyaṇamanāmayam /
tavāpi janakaṃ sākṣānmāmevamavamanyase // 7.2,34.28 //
tavāparādho nāstyatra bhrāṃtosi mama māyayā /
matprasādādiyaṃ bhrāṃtirapaiṣyati tavācirāt // 7.2,34.29 //
śṛṇu satyaṃ caturvaktra sarvadeveśvaro hyaham /
kartā bhartā ca hartā ca na mayāsti samo vibhuḥ // 7.2,34.30 //
evameva vivādobhūdbrahmaviṣṇvoḥ parasparam /
abhavacca mahāyuddhaṃ bhairavaṃ romaharṣaṇam // 7.2,34.31 //
muṣṭibhirnnighnatostīvraṃ rajasā baddhavairayoḥ /
tayordarpāpahārāya prabodhāya ca devayoḥ // 7.2,34.32 //
madhye samāvirabhavalliṃgamaiśvaramadbhutam /
jvālāmālāsahasrāḍhyamaprameyamanaupamam // 7.2,34.33 //
kṣayavṛddhivinirmuktamādimadhyāṃtavarjitam /
tasya jvālāsahasreṇa brahmaviṣṇū vimohitau // 7.2,34.34 //
visṛjya yuddhaṃ kiṃ tvetadityaciṃtayatāṃ tadā /
na tayostasya yāthātmyaṃ prabuddhamabhavadyadā // 7.2,34.35 //
tadā samudyatau syātāṃ tasyādyaṃtaṃ parīkṣitum /
tatra haṃsākṛtirbrahmā viśvataḥ pakṣasaṃyutaḥ /
manonilajavo bhūtvā gatastūrdhvaṃ prayatnataḥ // 7.2,34.37 //
nārāyaṇopi viśvātmā līlāñjanacayopamam /
vārāhamamitaṃ rūpamasthāya gatavānadhaḥ // 7.2,34.38 //
evaṃ varṣasahasraṃ tu tvaran viṣṇuradhogataḥ /
nāpaśyadalpamapyasya mūlaṃ liṃgasya sūkaraḥ // 7.2,34.39 //
tāvatkālaṃ gataścordhvaṃ tasyāṃtaṃ jñātumicchayā /
śrāṃtotyaṃtamadṛṣṭvāṃtaṃ pāpatādhaḥ pitāmahaḥ // 7.2,34.40 //
tathaiva bhagavān viṣṇuḥ śrāṃtaḥ saṃvignalocanaḥ /
kleśena mahatā tūrṇamadhastādutthito 'bhavat // 7.2,34.41 //
samāgatāvathānyonyaṃ vismayasmeravīkṣaṇau /
māyayā mohitau śaṃbhoḥ kṛtyākṛtyaṃ na jagmatuḥ // 7.2,34.42 //
pṛṣṭhataḥ pārśvatastasya cāgrataśca sthitāvubhau /
praṇipatya kimātmedamityaciṃtayatāṃ tadā // 7.2,34.43 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe harividhimohavarṇanaṃ nāma catustriṃśo 'dhyāyaḥ
upamanyuruvāca /
athāvirabhavattatra sanādaṃ śabdalakṣaṇam /
omityekākṣaraṃ brahma brahmaṇaḥ pratipādakam // 7.2,35.1 //
tadapyaviditaṃ tāvadbrahmaṇā viṣṇunā tathā /
rajasā tamasā cittaṃ tayoryasmāttiraskṛtam // 7.2,35.2 //
tadā vibhaktamabhavaccaturdhaikaṃ tadakṣaram /
a u meti trimātrābhiḥ parastāccārdhamātrayā // 7.2,35.3 //
tatrākāraḥ śrito bhāge jvalalliṃgasya dakṣiṇe /
ukāraścottare tadvanmakārastasya madhyataḥ // 7.2,35.4 //
ardhamātrātmako nādaḥ śrūyate liṃgamūrdhani /
vibhakte 'pi tadā tasminpraṇave paramākṣare // 7.2,35.5 //
vibhāvārthaṃ ca tau devau na kiṃcidavajagmatuḥ /
vedātmanā tadāvyaktaḥ praṇavo vikṛtiṃ gataḥ // 7.2,35.6 //
tatrākāro ṛgabhavadukāro yajuravyayaḥ /
makārassāma saṃjāto nādastvātharvaṇī śrutiḥ // 7.2,35.7 //
ṛgayaṃ sthāpayāmāsa samāsāttvarthamātmanaḥ /
rajoguṇeṣu brahmāṇaṃ mūrtiṣvādyaṃ kriyāsvapi // 7.2,35.8 //
sṛṣṭiṃ lokeṣu pṛthivīṃ tattveṣvātmānamavyayam /
kalādhvani nivṛttiṃ ca sadyaṃ brahmasu pañcasu // 7.2,35.9 //
liṃgabhāgeṣvadhobhāgaṃ bījākhyaṃ kāraṇatraye /
catuḥṣaṣṭiguṇaiśvaryaṃ bauddhaṃ yadaṇimādiṣu // 7.2,35.10 //
taditthamarthairdaśabhirvyāptaṃ viśvamṛcā jagat /
athopasthāpayāmāsa svārthaṃ daśavidhaṃ yajuḥ // 7.2,35.11 //
sattvaṃ guṇeṣu viṣṇuṃ ca mūrtiṣvādyaṃ kriyāsvapi /
sthitiṃ lokeṣvaṃtarikṣaṃ vidyāṃ tattveṣu ca triṣu // 7.2,35.12 //
kalādhvasu pratiṣṭhāṃ ca vāmaṃ brahmasu pañcasu /
madhyaṃ tu liṃgabhāgeṣu yoniṃ ca triṣu hetuṣu // 7.2,35.13 //
prākṛtaṃ ca yathaiśvaryaṃ tasmādviśvaṃ yajurmayam /
tatopasthāpayāmāsa sāmārthaṃ daśadhātmanaḥ // 7.2,35.14 //
tamoguṇeṣvatho rudraṃ mūrtiṣvādyaṃ kriyāsu ca /
saṃhṛtiṃ triṣu lokeṣu tattveṣu śivamuttamam // 7.2,35.15 //
vidyākalāsvaghoraṃ ca tathā brahmasu pañcasu /
liṃgabhāgeṣu pīṭhordhvaṃ bījinaṃ kāraṇatraye // 7.2,35.16 //
pauruṣaṃ ca tathaiśvaryamitthaṃ sāmnā tataṃ jagat /
athātharvāha nairguṇyamarthaṃ prathamamātmanaḥ // 7.2,35.17 //
tato maheśvaraṃ sākṣānmūrtiṣvapi sadāśivam /
kriyāsu niṣkriyasyāpi śivasya paramātmanaḥ // 7.2,35.18 //
bhūtānugrahaṇaṃ caiva mucyaṃte yena jaṃtavaḥ /
lokeṣvapi yato vāco nivṛttā manasā saha // 7.2,35.19 //
tadūrdhvamunmanā lokātsomalokamalaukikam /
somassahomayā yatra nityaṃ nivasatīśvaraḥ // 7.2,35.20 //
tadūrdhvamunmanā lokādyaṃ prāpto na nivartate /
śāṃtiṃ ca śāṃtyatītāṃ ca vyāpikāṃ cai kalāsvapi // 7.2,35.21 //
tatpūruṣaṃ tatheśānaṃ brahma brahmasu pañcasu /
mūrdhānamapi liṃgasya nādabhāgeṣvanuttamam // 7.2,35.22 //
yatrāvāhya samārādhyaḥ kevalo niṣkalaḥ śivaḥ /
tatteṣvapi tadā biṃdornādācchaktestataḥ parāt // 7.2,35.23 //
tattvādapi paraṃ tattvamatattvaṃ paramārthataḥ /
kāraṇeṣu trayātītānmāyāvikṣobhakāraṇāt // 7.2,35.24 //
anaṃtācchuddhavidyāyāḥ parastācca maheśvarāt /
sarvavidyeśvarādhīśānna parācca sadāśivāt // 7.2,35.25 //
sarvamaṃtratanordevācchaktitrayasamanvitāt /
pañcavaktrāddaśabhujātsākṣātsakalaniṣkalāt // 7.2,35.26 //
tasmādapi parādbiṃdorardhedośca tataḥ parāt /
tataḥ parānniśādhīśānnādākhyācca tataḥ parāt // 7.2,35.27 //
tataḥ parātsuṣumneśādbrahmaraṃdhreśvarādapi /
tataḥ parasmācchakteśca parastācchivatattvataḥ // 7.2,35.28 //
paramaṃ kāraṇaṃ sākṣātsvayaṃ niṣkāraṇaṃ śivam /
kāraṇānāṃ ca dhātāraṃ dhyātārāṃ dhyeyamavyayam // 7.2,35.29 //
paramākāśamadhyasthaṃ paramātmopari sthitaṃ /
sarvaiśvaryeṇa saṃpannaṃ sarveśvaramanīśvaram // 7.2,35.30 //
aiśvaryāccāpi māyeyādaśuddhānmānuṣādikāt /
aparācca parāttyājyādadhiśuddhādhvagocarāt // 7.2,35.31 //
tatparācchuddhavidyādyādunmanāṃtātparātparāt /
paramaṃ paramaiśvaryamunmanādyamanādi ca // 7.2,35.32 //
apāramaparādhīnaṃ nirastātiśayaṃ sthiram /
itthamarthairdaśavidhairiyamātharvaṇī śrutiḥ // 7.2,35.33 //
yasmādgarīyasī tasmādviśvaṃ vyāptamatharvaṇāt /
ṛgvedaḥ punarāhedaṃ jāgradrūpaṃ mayocyate // 7.2,35.34 //
yenāhamātmatattvasya nityamasmyabhidhāyakaḥ /
yajurvedo 'vadattadvatsvapnāvasthā mayocyate // 7.2,35.35 //
bhogyātmanā pariṇatā vidyāvedyā yato mayi /
sāma cāha suṣuptyākhyamevaṃ sarvaṃ mayocyate // 7.2,35.36 //
mamārthena śivenedaṃ tāmasenābhidhīyate /
atharvāha turāyākhyaṃ turīyātītameva ca // 7.2,35.37 //
mayābhidhīyate tasmādadhvātītapadosmyaham /
adhvātmakaṃ tu tritayaṃ śivavidyātmasaṃjñitam // 7.2,35.38 //
tattraiguṇyaṃ trayīsādhyaṃ saṃśodhyaṃ ca padaiṣiṇā /
adhvātītaṃ turīyākhyaṃ nirvāṇaṃ paramaṃ padam // 7.2,35.39 //
tadatītaṃ ca nairguṇyādadhvanosya viśodhakam /
dvayoḥ pramāpako nādo nadāṃtaśca madātmakaḥ // 7.2,35.40 //
tasmānmamārthasvātaṃtryātpradhānaḥ parameśvaraḥ /
yadasti vastu tatsarvaṃ guṇapradhānyayogataḥ // 7.2,35.41 //
samastaṃ vyastamapi ca praṇavārthaṃ pracakṣate /
savārthavācakaṃ tasmādekaṃ brahmaitadakṣaram // 7.2,35.42 //
tenomiti jagatkṛtsnaṃ kurute prathamaṃ śivaḥ /
śivo hi praṇavo hyeṣa praṇavo hi śivaḥ smṛtaḥ // 7.2,35.43 //
vācyavācakayorbhedo nātyaṃtaṃ vidyate yataḥ /
ciṃtayā rahito rudro vācoyanmanasā saha // 7.2,35.44 //
aprāpya tannivartaṃte vācyastvekākṣareṇa saḥ /
ekākṣarādakārākhyādātmā brahmābhidhīyate // 7.2,35.45 //
ekākṣarādukārākhyāddvidhā viṣṇurudīryate /
ekākṣarānmakārākhyācchivo rudra udāhṛtaḥ // 7.2,35.46 //
dakṣiṇāṃgānmaheśasya jāto brahmātmasaṃjñikaḥ /
vāmāṃgādabhavadviṣṇustato vidyeti saṃjñitaḥ // 7.2,35.47 //
hṛdayānnīlarudro bhūcchivasya śivasaṃjñikaḥ /
sṛṣṭeḥ pravartako brahmā sthiterviṣṇurvimohakaḥ // 7.2,35.48 //
saṃhārasya tathā rudrastayornityaṃ niyāmakaḥ /
tasmāttrayaste kathyaṃte jagataḥ kāraṇāni ca /
kāraṇatrayahetuśca śivaḥ paramakāraṇam // 7.2,35.50 //
arthametamavijñāya rajasā baddhavairayoḥ /
yuvayoḥ pratibodhāya madhye liṃgamupasthitam // 7.2,35.51 //
evamomiti māṃ prāhuryadihoktamatharvaṇā /
ṛco yajūṃṣi sāmāni śākhāścānyāḥ sahasraśaḥ // 7.2,35.52 //
vedeṣvevaṃ svayaṃ vaktrairvyaktamityavadatsvapi /
svapnānubhūtamiva tattābhyāṃ nādhyavasīyate // 7.2,35.53 //
tayostatra prabodhāya tamopanayanāya ca /
liṃgepi mudritaṃ sarvaṃ yathā vedairudāhṛtam // 7.2,35.54 //
taddṛṣṭvā mudritaṃ liṃge prasādālliṃginastadā /
praśāṃtamanasau devau prabuddhau saṃbabhūvatuḥ // 7.2,35.55 //
utpattiṃ vilayaṃ caiva yathātmyaṃ ca ṣaḍadhvanām /
tataḥ parataraṃ dhāma dhāmavaṃtaṃ ca pūruṣam // 7.2,35.56 //
niruttarataraṃ brahma niṣkalaṃ śivamīśvaram /
paśupāśamayasyāsya prapañcasya sadā patim // 7.2,35.57 //
akutobhayamatyaṃtamavṛddhikṣayamavyayam /
vāhyamābhyaṃtaraṃ vyāptaṃ vāhyābhyaṃtaravarjitam // 7.2,35.58 //
nirastātiśayaṃ śaśvadviśvalokavilakṣaṇam /
alakṣaṇamanirdeśyamavāṅmanasagocaram // 7.2,35.59 //
prakāśaikarasaṃ śāṃtaṃ prasannaṃ satatoditam /
sarvakalyāṇanilayaṃ śaktyā tādṛśayānvitam // 7.2,35.60 //
jñātvā devaṃ virūpākṣaṃ brahmanārāyaṇau tadā /
racayitvāṃjaliṃ mūrdhni bhītau tau vācamūcatuḥ // 7.2,35.61 //
brahmovāca ajño vāhamabhijño vā tvayādau deva nirmitaḥ /
īdṛśīṃ bhrāṃtimāpanna iti ko 'trāparādhyati // 7.2,35.62 //
āstāṃ mamedamajñānaṃ tvayi sannihate prabho /
nirbhayaḥ ko 'bhibhāṣeta kṛtyaṃ svasya parasya vā // 7.2,35.63 //
āvayordevadevasya vivādo 'pi hi śobhanaḥ /
pādapraṇāmaphalado nāthasya bhavato yataḥ // 7.2,35.64 //
viṣṇuruvāca /
stotuṃ deva na vāgasti mahimnaḥ sadṛśī tava /
prabhoragre vidheyānāṃ tūṣṇīṃbhāvo vyatikramaḥ // 7.2,35.65 //
kimatra saṃghaṭetkṛtyamityevāvasarocitam /
ajānannapi yatkiṃcitpralapya tvāṃ nato 'smyaham // 7.2,35.66 //
kāraṇatvaṃ tvayā dattaṃ vismṛtaṃ tava māyayā /
mohito 'haṃkṛtaścāpi punarevāsmi śāsitaḥ // 7.2,35.67 //
vijñāpitaiḥ kiṃ bahubhirbhītosmi bhṛśamīśvara /
yato 'hamaparicchedyaṃ tvāṃ paricchettumudyataḥ // 7.2,35.68 //
tvāmuśaṃti mahādevaṃ bhītānāmārtināśanam /
ato vyatikramaṃ me 'dya kṣaṃtumarhasi śaṃkara // 7.2,35.69 //
iti vijñāpitastābhyām īśvarābhyāṃ maheśvaraḥ /
prīto 'nugṛhya tau devau smitapūrvamabhāṣata // 7.2,35.70 //
īśvara uvāca /
vatsavatsa vidhe viṣṇo māyayā mama mohitau /
yuvāṃ prabhutve 'haṃkṛtya buddhavairo parasparam // 7.2,35.71 //
vivādaṃ yuddhaparyaṃtaṃ kṛtvā noparatau kila /
tataścchinnā prajāsṛṣṭirjagatkāraṇabhūtayoḥ // 7.2,35.72 //
ajñānamānaprabhavādvaimatyādyuvayorapi /
tannivartayituṃ yuṣmaddarpamohau mayaiva tu // 7.2,35.73 //
evaṃ nivāritāvadyaliṃgāvirbhāvalīlayā /
tasmādbhūyo vivādaṃ ca vrīḍāṃ cotsṛjya kṛtsnaśaḥ // 7.2,35.74 //
yathāsvaṃ karma kuryātāṃ bhavaṃtau vītamatsarau /
purā mamājñayā sārdhaṃ samastajñānasaṃhitāḥ // 7.2,35.75 //
yuvābhyāṃ hi mayā dattā kāraṇatvaprasiddhaye /
maṃtraratnaṃ ca sūtrākhyaṃ pañcākṣaramayaṃ param // 7.2,35.76 //
mayopadiṣṭaṃ sarvaṃ tadyuvayoradya vismṛtam /
dadāmi ca punaḥ sarvaṃ yathāpūrvaṃ mamājñayā // 7.2,35.77 //
yato vinā yuvāṃ tena na kṣamau sṛṣṭirakṣaṇe /
evamuktvā mahādevo nārāyaṇapitāmahau // 7.2,35.78 //
maṃtrarājaṃ dadau tābhyāṃ jñānasaṃhitayā saha /
tau labdhvā mahatīṃ divyāmājñāṃ māheśvarīṃ parām // 7.2,35.79 //
mahārthaṃ maṃtraratnaṃ ca tathaiva sakalāḥ kalāḥ /
daṃḍavatpraṇatiṃ kṛtvā devadevasya pādayoḥ // 7.2,35.80 //
atiṣṭhatāṃ vītabhayāvānaṃdāstimitau tadā /
etasminnaṃtare citramiṃdrajālavadaiśvaram // 7.2,35.81 //
liṃgaṃ kvāpi tirobhūtaṃ na tābhyāmupalabhyate /
tato vilapya hāheti sadyaḥpraṇayabhaṃgataḥ // 7.2,35.82 //
kimasatyamidaṃ vṛttamiti coktvā parasparam /
aciṃtyavaibhavaṃ śaṃbhorviciṃtya ca gatavyathau // 7.2,35.83 //
abhyupetya parāṃ maitrīmāliṃgya ca parasparam /
jagadvyāpāramuddiśya jagmaturdevapuṃgavau // 7.2,35.84 //
tataḥ prabhṛti śakrādyāḥ sarva eva surāsurāḥ /
ṛṣayaśca narā nāgā nāryaścāpi vidhānataḥ /
liṃgapratiṣṭhā kurvaṃti liṃge taṃ pūjayaṃti ca // 7.2,35.85 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe harividhimohanivāraṇaṃ nāma pañcatriṃśo 'dhyāyaḥ
śrīkṛṣṇa uvāca /
bhagavañchrotumicchāmi pratiṣṭhāvidhimuttamam /
liṃgasyāpi ca berasya śivena vihitaṃ yathā // 7.2,36.1 //
upamanyuruvāca /
anātmapratikūle tu divase śuklapakṣake /
śivaśāstroktamārgeṇa kuryālliṃgaṃ pramāṇavat // 7.2,36.2 //
svīkṛtyātha śubhasthānaṃ bhūparīkṣāṃ vidhāya ca /
daśopacārānkurvīta lakṣaṇoddhārapūrvakān // 7.2,36.3 //
teṣāṃ daśopacārāṇāṃ pūrvaṃ pūjya vināyakam /
sthānaśuddhyādikaṃ kṛtvāliṃgaṃ snānālayaṃ nayet // 7.2,36.4 //
śalākayā kāṃcanayā kuṃkumādirasāktayā /
lakṣitaṃ lakṣaṇaṃ śilpaśāstreṇa vilikhettataḥ // 7.2,36.5 //
aṣṭamṛtsalilairvātha pañcamṛtsalilaistathā /
liṅgaṃ piṃḍikayā sārdhaṃ pañcagavyaiśca śodhayet // 7.2,36.6 //
savedikaṃ samabhyarcya divyādyaṃ tu jalāśayam /
nītvādhivāsayettatra liṃgaṃ piṃḍikayā saha // 7.2,36.7 //
adhivāsālaye śuddhe sarvaśobhāsamanvite /
satoraṇe sāvaraṇe darbhamālāsamāvṛte // 7.2,36.8 //
diggajāṣṭakasaṃpanne dikpālāṣṭaghaṭānvite /
aṣṭamaṃgalakairyukte kṛtadikpālakārcite // 7.2,36.9 //
tejasaṃ dāravaṃ vāpi kṛtvā padmāsanāṃkitam /
vinyasenmadhyatastatra vipulaṃ pīṭhakālayam // 7.2,36.10 //
dvārapālānsamabhyarcya bhadrādīṃścaturaḥkramāt /
samudraśca vibhadraśca sunaṃdaśca vinaṃdakaḥ // 7.2,36.11 //
snāpayitvā samabhyarcya liṃgaṃ vedikayā saha /
sakūrcābhyāṃ tu vastrābhyāṃ samāveṣṭyaṃ samaṃtataḥ // 7.2,36.12 //
prāpayya śanakaistoyaṃ pīṭhikopari śāyayet /
prākśiraskamadhaḥsūtraṃ piṃḍikāṃ cāsya paścime // 7.2,36.13 //
sarvamaṃgalasaṃyuktaṃ liṃgaṃ tatrādhivāsayet /
pañcarātraṃ trirātraṃ vāpyekarātramathāpi vā // 7.2,36.14 //
visṛjya pūjitaṃ tatra śodhayitvā ca pūrvavat /
saṃpūjyotsavamārgeṇa śayanālayamānayet // 7.2,36.15 //
tatrāpi śayanasthānaṃ kuryānmaṃḍalamadhyataḥ /
śuddhairjalaiḥ snāpayitvā liṃgamabhyarcayetkramāt // 7.2,36.16 //
aiśānyāṃ padmamālikhya śuddhalipte mahītale /
śivakuṃbhaṃ śodhayitvā tatrāvāhya śivaṃ yajet // 7.2,36.17 //
vedīmadhye sitaṃ padmaṃ parikalpya vidhānataḥ /
tasya paścimataścāpi caṃḍikāpadmamālikhet // 7.2,36.18 //
kṣaumādyairvāhatairvastraiḥ puṣpairdarbhairathāpi vā /
prakalpya śayanaṃ tasminhemapuṣpaṃ vinikṣipet // 7.2,36.19 //
tatra liṃgaṃ samānīya sarvamaṃgalaniḥsvanaiḥ /
raktena vastrayugmena sakūrcena samaṃtataḥ // 7.2,36.20 //
saha piṃḍikayāveṣṭya śāyayecca yathā purā /
purastātpadmamālikhya taddaleṣu yathākramam // 7.2,36.21 //
vidyeśakalaśānnyasyenmadhye śaivīṃ ca vardhanīm /
parītya padmatritayaṃ juhuyurdvijasattamāḥ // 7.2,36.22 //
te cāṣṭamūrtayaḥ kalpyāḥ pūrvādiparitaḥ sthitāḥ /
catvāraścātha vā dikṣu svadhyetārassajāpakāḥ // 7.2,36.23 //
juhuyuste viraṃcyādyāścatasro mūrtayaḥ smṛtāḥ /
daiśikaḥ prathamaṃ teṣāmaiśānyāṃ paścime 'tha vā // 7.2,36.24 //
pradhānahomaṃ kurvīta saptadravyairyathākramam /
ācāryātpādamardhaṃ vā juhuyuścāpare dvijāḥ // 7.2,36.25 //
pradhānamekamevātra juhuyādatha vā guruḥ /
pūrvaṃ pūrṇāhutiṃ hutvā ghṛtenāṣṭottaraṃ śatam // 7.2,36.26 //
mūrdhni mūlena liṃgasya śivahastaṃ pravinyaset /
śatamardhaṃ tadardhaṃ vā kramāddravyaiśca saptabhiḥ // 7.2,36.27 //
hutvāhutvā spṛśelliṃgaṃ vedikāṃ ca punaḥ punaḥ /
pūrṇāhutiṃ tato hutvā kramāddadyācca dakṣiṇām // 7.2,36.28 //
ācāryātpādamardhaṃ vā hotḥṇāṃ sthapaterapi /
tadardhaṃ deyamanyebhyaḥ sadasyebhyaśca śaktitaḥ // 7.2,36.29 //
tataḥ śvabhre vṛṣaṃ haimaṃ kūrcaṃ vāpi niveśya ca /
mṛdaṃbhasā pañcagavyaiḥ punaḥ śuddhajalena ca // 7.2,36.30 //
śodhitāṃ caṃdanāliptāṃ śvabhre brahmaśilāṃ kṣipet /
karanyāsaṃ tataḥ kṛtvā navabhiḥ śaktināmabhiḥ // 7.2,36.31 //
haritālādidhātūṃśca bījagaṃdhauṣadhairapi /
śivaśāstroktavidhinā kṣipedbrahmaśilopari // 7.2,36.32 //
pratiliṃgaṃ tu saṃsthāpya kṣīraṃ vṛkṣasamudbhavam /
sthitaṃ buddhvā tadutsṛjya liṃgaṃ brahmaśilopari // 7.2,36.33 //
prāgudakpravarāṃ kiṃcitsthāpayenmūlavidyayā /
piṃḍikāṃ cātha saṃyojya śāktaṃ mūlamanusmaran // 7.2,36.34 //
bandhanaṃ baṃdhakadravyaiḥ kṛtvā sthānaṃ viśodhya ca /
dattvā cārghyaṃ ca puṣpāṇi kuryuryavanikāṃ punaḥ // 7.2,36.35 //
yathāyogyaṃ niṣekādi liṃgasya puratastadā /
ānīya śayanasthānātkalaśānvinyasetkramāt // 7.2,36.36 //
mahāpūjāmathārabhya saṃpūjya kalaśāndaśa /
śivamaṃtramanusmṛtya śivakuṃbhajalāṃtare // 7.2,36.37 //
aṃguṣṭhānāmikāyogādādāya tamudīrayet /
nyasedīśānabhāgasya madhye liṃgasya maṃtravit // 7.2,36.38 //
śaktiṃ nyasettathā vidyāṃ vidyeśāṃśca yathākramam /
liṅgamūle śivajalaistato liṃgaṃ niṣecayet // 7.2,36.39 //
vardhanyāṃ piṃḍikāliṃgaṃ vidyeśakalaśaiḥ punaḥ /
abhiṣicyāsanaṃ paścādādhārādyaṃ prakalpayet // 7.2,36.40 //
kṛtvā pañcakalānyāsaṃ dīptaṃ liṃgamanusmaret /
āvāhayecchivau sākṣātprāñjaliḥ prāgudaṅmukhaḥ // 7.2,36.41 //
vṛṣādhirājamāruhya vimānaṃ vā nabhastalāt /
alaṃkṛtaṃ sahāyāṃtaṃ devyā devamanusmaran /
sarvābharaṇaśobhāḍhyaṃ sarvamaṃgalanisvanaiḥ // 7.2,36.42 //
brahmaviṣṇumaheśārkaśakrādyairdevadānavaiḥ /
ānaṃdaklinnasarvāṃgairvinyastāṃjalimastakaiḥ // 7.2,36.43 //
stuvadbhireva nṛtyadbhirnāmadbhirabhito vṛtam /
tataḥ pañcopacārāṃśca kṛtvā pūjāṃ samāpayet // 7.2,36.44 //
nātaḥ parataraḥ kaścidvidhiḥ pañcopacārakāt /
pratiṣṭhāṃ liṃgavatkuryātpratimāsvapi sarvataḥ // 7.2,36.45 //
lakṣaṇoddhārasamaye kāryaṃ nayanamocanam /
jalādhivāse śayane śāyayettāntvadhomukhīm // 7.2,36.46 //
kumbhodaśāyitāṃ maṃtrairhṛdi tāṃ sanniyojayet /
kṛtālayāṃ parāmāhuḥ pratiṣṭhāmakṛtālayāt // 7.2,36.47 //
śaktaḥ kṛtālayaḥ paścātpratiṣṭhāvidhimācaret /
aśaktaścetpratiṣṭhāpya liṃgaṃ beramathāpi vā // 7.2,36.48 //
śakteranuguṇaṃ paścātprakurvīta śivālayam /
gṛhārcāṃ ca punarvakṣye pratiṣṭhāvidhimuttamam // 7.2,36.49 //
kṛtvā kanīyasaṃberaṃ liṃgaṃ vā lakṣaṇānvitam /
ayane cottare prāpte śuklapakśe śubhe dine // 7.2,36.50 //
devīṃ kṛtvā śubhe deśe tatrābjaṃ pūrvavallikhet /
vikīrya patrapuṣpādyairmadhye kuṃbhaṃ nidhāya ca // 7.2,36.51 //
paritastasya caturaḥ kalaśān dikṣu vinyaset /
pañca brahmāṇi tadbījaisteṣu pañcasu pañcabhiḥ // 7.2,36.52 //
nyasya saṃpūjya mudrādi darśayitvābhirakṣya ca /
viśodhya liṃgaṃ beraṃ vā mṛttoyādyairyathā purā // 7.2,36.53 //
sthāpayetpuṣpasaṃchannamuttarasthe varāsane /
nidhāya puṣpaṃ śirasi prokṣayetprokṣaṇījalaiḥ // 7.2,36.54 //
samabhyarcya punaḥ puṣpairjayaśabdādipūrvakam /
kumbhairīśānavidyāṃtaiḥ snāpayenmūlavidyayā // 7.2,36.55 //
tataḥ pañcakalānyāsaṃ kṛtvā pūjāṃ ca pūrvavat /
nityamārādhayettatra devyā devaṃ trilocanam // 7.2,36.56 //
ekamevātha vā kuṃbhaṃ mūrtimantrasamanvitam /
nyasya padmāṃtare sarvaṃ śeṣaṃ pūrvavadācaret // 7.2,36.57 //
atyaṃtopahataṃ liṃgaṃ viśodhya sthāpayetpunaḥ /
saṃprokṣayedupahatamanāgupahataṃ yajet // 7.2,36.58 //
liṃgāni bāṇasaṃjñāni sthāpanīyāni vā na vā /
tāni pūrvaṃ śivenaiva saṃskṛtāni yatastataḥ // 7.2,36.59 //
śeṣāṇi sthāpanīyāni yāni dṛṣṭāni bāṇavat /
svayamudbhūtaliṃge ca divye cārṣe tathaiva ca // 7.2,36.60 //
apīṭhe pīṭhamāveśya kṛtvā saṃprokṣaṇaṃ vidhim /
yajettatra śivaṃ teṣāṃ pratiṣṭhā na vidhīyate // 7.2,36.61 //
dagdhaṃ ślathaṃ kṣatāṃgaṃ ca kṣipelliṃgaṃ jalāśaye /
saṃdhānayogyaṃ saṃdhāya pratiṣṭhāvidhimācaret // 7.2,36.62 //
berādvā vikalālliṃgāddevapūjāpurassaram /
udvāsya hṛdi saṃdhānaṃ tyāgaṃ vā yuktamācaret // 7.2,36.63 //
ekāhapūjāvihatau kuryāddviguṇamarcanam /
dvirātre ca mahāpūjāṃ saṃprokṣaṇamataḥ param // 7.2,36.64 //
māsādūrdhvamanekāhaṃ pūjā yadi vihanyate /
pratiṣṭhā procyate kaiścitkaiścitsaṃprokṣaṇakramaḥ // 7.2,36.65 //
saṃprokṣaṇe tu liṃgāderdevamudvāsya pūrvavat /
aṣṭapañcakrameṇaiva snāpayitvā mṛdaṃbhasā // 7.2,36.66 //
gavāṃ rasaiśca saṃsnāpya darbhatoyairviśodhya ca /
prokṣayetprokṣaṇītoyairmūlenāṣṭottaraṃ śatam // 7.2,36.67 //
sapuṣpaṃ sakuśaṃ pāṇiṃ nyasya liṃgasya mastake /
pañcavāraṃ japenmūlamaṣṭottaraśataṃ tataḥ // 7.2,36.68 //
tato mūlena mūrdhādipīṭhāṃtaṃ saṃspṛśedapi /
pūjāṃ ca mahatīṃ kuryāddevamāvāhya pūrvavat // 7.2,36.69 //
alabdhe sthāpite liṃge śivasthāne jale 'tha vā /
vahnau ravau tathā vyomni bhagavaṃtaṃ śivaṃ yajet // 7.2,36.70 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe ptatiṣṭhāvidhivarṇanaṃ nāma ṣaṭtriṃśo 'dhyāyaḥ
śīkṛṣṇa uvāca /
jñāne kriyāyāṃ caryāyāṃ sāramuddhṛtya saṃgrahāt /
uktaṃ bhagavatā sarvaṃ śrutaṃ śrutisamaṃ mayā // 7.2,37.1 //
idānīṃ śrotumicchāmi yogaṃ paramadurlabham /
sādhikāraṃ ca sāṃgaṃ ca savidhiṃ saprayojanam // 7.2,37.2 //
yadyasti maraṇaṃ pūrvaṃ yogādyanupamardataḥ /
sadyaḥ sādhayituṃ śakyaṃ yena syānnātmahā naraḥ // 7.2,37.3 //
tacca tatkāraṇaṃ caiva tatkālakaraṇāni ca /
tadbhedatāratamyaṃ ca vaktumarhasi tattvataḥ // 7.2,37.4 //
upamanyuruvāca /
sthāne pṛṣṭaṃ tvayā kṛṣṇa sarvapraśnārthavedinā /
tataḥ krameṇa tatsarvaṃ vakṣye śṛṇu samāhitaḥ // 7.2,37.5 //
niruddhavṛttyaṃtarasyaṃ śive cittasya niścalā /
yā vṛttiḥ sa samāsena yogaḥ sa khalu pañcadhā // 7.2,37.6 //
maṃtrayogaḥsparśayogo bhāvayogastathāparaḥ /
abhāvayogassarvebhyo mahāyogaḥ paro mataḥ // 7.2,37.7 //
maṃtrābhyāsavaśenaiva maṃtravācyārthagocaraḥ /
avyākṣepā manovṛttirmaṃtrayoga udāhṛtaḥ // 7.2,37.8 //
prāṇāyāmamukhā saiva sparśe yogobhidhīyate /
sa maṃtrasparśanirmukto bhāvayogaḥ prakīrtitaḥ // 7.2,37.9 //
vilīnāvayavaṃ viśvaṃ rūpaṃ saṃbhāvyate yataḥ /
abhāvayogaḥ saṃprokto 'nābhāsādvastunaḥ sataḥ // 7.2,37.10 //
śivasvabhāva evaikaściṃtyate nirupādhikaḥ /
yathā śaivamanovṛttirmahāyoga ihocyate // 7.2,37.11 //
dṛṣṭe tathānuśravike viraktaṃ viṣaye manaḥ /
yasya tasyādhikārosti yoge nānyasya kasyacit // 7.2,37.12 //
viṣayadvayadoṣāṇāṃ guṇānāmīśvarasya ca /
darśanādeva satataṃ viraktaṃ jāyate manaḥ // 7.2,37.13 //
aṣṭāṃgo vā ṣaḍaṃgo vā sarvayogaḥ samāsataḥ /
yamaśca niyamaścaiva svastikādyaṃ tathāsanam // 7.2,37.14 //
prāṇāyāmaḥ pratyāhāro dhāraṇā dhyānameva ca /
samādhiriti yogāṃgānyaṣṭāvuktāni sūribhiḥ // 7.2,37.15 //
āsanaṃ prāṇasaṃrodhaḥ pratyāhārotha dhāraṇā /
dhyānaṃ samādhiryogasya ṣaḍaṃgāni samāsataḥ // 7.2,37.16 //
pṛthaglakṣaṇameteṣāṃ śivaśāstre samīritam /
śivāgameṣu cānyeṣu viśeṣātkāmikādiṣu // 7.2,37.17 //
yogaśāstreṣvapi tathā purāṇeṣvapi keṣu ca /
ahiṃsā satyamasteyaṃ brahmacaryāparigrahaḥ /
yama ityucyate sadbhiḥ pañcāvayavayogataḥ // 7.2,37.18 //
śaucaṃ tuṣṭistapaścaiva japaḥ praṇidhireva ca /
iti pañcaprabhedassyānniyamaḥ svāṃśabhedataḥ // 7.2,37.19 //
svastikaṃ padmamadhyeṃduṃ vīraṃ yogaṃ prasādhitam /
paryaṃkaṃ ca yatheṣṭaṃ ca proktamāsanamaṣṭadhā // 7.2,37.20 //
prāṇaḥ svadehajo vāyustasyāyāmo nirodhanam /
tadrocakaṃ pūrakaṃ ca kuṃbhakaṃ ca tridhocyate // 7.2,37.21 //
nāsikāpuṭamaṃgulyā pīḍyaikamapareṇa tu /
audaraṃ recayedvāyuṃ tathāyaṃ recakaḥ smṛtaḥ // 7.2,37.22 //
bāhyena marutā dehaṃ dṛtivatparipūrayet /
nāsāpuṭenāpareṇa pūraṇātpūrakaṃ matam // 7.2,37.23 //
na muṃcati na gṛhṇāti vāyumaṃtarbahiḥ sthitam /
saṃpūrṇaṃ kuṃbhavattiṣṭhedacalaḥ sa tu kuṃbhaka // 7.2,37.24 //
recakādyaṃ trayamidaṃ na drutaṃ na vilaṃbitam /
tadyataḥ kramayogena tvabhyasedyogasādhakaḥ // 7.2,37.25 //
recakādiṣu yobhyāso nāḍīśodhanapūrvakaḥ /
svecchotkramaṇaparyaṃtaḥ prokto yogānuśāsane // 7.2,37.26 //
kanyakādikramavaśātprāṇāyāmanirodhanam /
taccaturdhopadiṣṭaṃ syānmātrāguṇavibhāgataḥ // 7.2,37.27 //
kanyakastu caturdhā syātsa ca dvādaśamātrakaḥ /
madhyamastu dviruddhātaścaturviṃśatimātrakaḥ // 7.2,37.28 //
uttamastu triruddhātaḥ ṣaḍviṃśanmātrakaḥ paraḥ /
svedakaṃpādijanakaḥ prāṇāyāmastaduttaraḥ // 7.2,37.29 //
ānaṃdodbhavaromāṃcanetrāśrūṇāṃ vimocanam /
jalpabhramaṇamūrchādyaṃ jāyate yoginaḥ param // 7.2,37.30 //
jānuṃ pradakṣiṇīkṛtya na drutaṃ na vilaṃbitam /
aṃgulīsphoṭanaṃ kuryātsā mātreti prakīrtitā // 7.2,37.31 //
mātrākrameṇa vijñeyāścodvātakramayogataḥ /
nāḍīviśuddhipūrvaṃ tu prāṇāyāmaṃ samācaret // 7.2,37.32 //
agarbhaśca sagarbhaśca prāṇāyāmo dvidhā smṛtaḥ /
japaṃ dhyānaṃ vināgarbhaḥ sagarbhastatsamanvayāt // 7.2,37.33 //
agarbhādgarbhasaṃyuktaḥ prāṇāyāmaḥśatādhikaḥ /
tasmātsagarbhaṃ kurvanti yoginaḥ prāṇasaṃyamam // 7.2,37.34 //
prāṇasya vijayādeva jīyaṃte deha 1vāyavaḥ /
prāṇo 'pānaḥ samānaśca hyudāno vyāna eva ca // 7.2,37.35 //
nāgaḥ kūrmaśca kṛkalo devadatto dhanaṃjayaḥ /
prayāṇaṃ kurute yasmāttasmātprāṇo 'bhidhīyate // 7.2,37.36 //
avāṅnayatyapānākhyo yadāhārādi bhujyate /
vyāno vyānaśayatyaṃgānyaśeṣāṇi vivardhayan // 7.2,37.37 //
udvejayati marmāṇītyudāno vāyurīritaḥ /
samaṃ nayati sarvāṃgaṃ samānastena gīyate // 7.2,37.38 //
udgāre nāga ākhyātaḥ kūrma unmīlane sthitaḥ /
kṛkalaḥ kṣavathau jñeyo devadatto vijṛṃbhaṇe // 7.2,37.39 //
na jahāti mṛtaṃ cāpi sarvavyāpī dhanaṃjayaḥ /
krameṇābhyasyamānoyaṃ prāṇāyāmapramāṇavān // 7.2,37.40 //
nirdahatyakhilaṃ doṣaṃ karturdehaṃ ca rakṣati /
prāṇe tu vijite samyak taccihnānyupalakṣayet // 7.2,37.41 //
viṇmūtraśleṣmaṇāṃ tāvadalpabhāvaḥ prajāyate /
bahubhojanasāmarthyaṃ cirāducchvāsanaṃ tathā // 7.2,37.42 //
laghutvaṃ śīghragāmitvamutsāhaḥ svarasauṣṭhavam /
sarvarogakṣayaścaiva balaṃ tejaḥ surūpatā // 7.2,37.43 //
dhṛtirmedhā yuvatvaṃ ca sthiratā ca prasannatā /
tapāṃsi pāpakṣayatā yajñadānavratādayaḥ // 7.2,37.44 //
prāṇāyāmasya tasyaite kalāṃ nārhanti ṣoḍaśīm /
indriyāṇi prasaktāni yathāsvaṃ viṣayeṣviha // 7.2,37.45 //
āhatya yannigṛhṇāti sa pratyāhāra ucyate /
namaḥpūrvāṇīṃdriyāṇi svargaṃ narakameva ca // 7.2,37.46 //
nigṛhītanisṛṣṭāni svargāya narakāya ca /
tasmātsukhārthī matimāñjñānavairāgyamāsthitaḥ // 7.2,37.47 //
iṃdriyāśvānnigṛhyāśu svātmanātmānamuddharet /
dhāraṇā nāma cittasya sthānabandhassamāsataḥ // 7.2,37.48 //
sthānaṃ ca śiva evaiko nānyaddoṣatrayaṃ yataḥ /
kālaṃ kaṃcāvadhīkṛtya sthāne 'vasthāpitaṃ manaḥ // 7.2,37.49 //
na tu pracyavate lakṣyāddhāraṇā syānna cānyathā /
manasaḥ prathamaṃ sthairyaṃ dhāraṇātaḥ prajāyate // 7.2,37.50 //
tasmāddhīraṃ manaḥ kuryāddhāraṇābhyāsayogataḥ /
dhyai ciṃtāyāṃ smṛto dhātuḥ śivaciṃtā muhurmuhuḥ // 7.2,37.51 //
avyākṣiptena manasā dhyānaṃ nāma taducyate /
dhyeyāvasthitacittasya sadṛśaḥ pratyayaśca yaḥ // 7.2,37.52 //
pratyayāntaranirmuktaḥ pravāho dhyānamucyate /
sarvamanyatparityajya śiva eva śivaṃkaraḥ // 7.2,37.53 //
paro dhyeyo 'dhideveśaḥ samāptātharvaṇī śrutiḥ /
tathā śivā parā dhyeyā sarvabhūtagatau śivau // 7.2,37.54 //
tau śrutau smṛtiśāstrebhyaḥ sarvagau sarvadoditau /
sarvajñau satataṃ dhyeyau nānārūpavibhedataḥ // 7.2,37.55 //
vimuktiḥ pratyayaḥ pūrvaḥ pratyayaścāṇimādikam /
ityetaddvividhaṃ jñeyaṃ dhyānasyāsya prayojanam // 7.2,37.56 //
dhyātā dhyānaṃ tathā dhyeyaṃ yacca dhyānaprayojanam /
etaccatuṣṭayaṃ jñātvā yogaṃ yuñjīta yogavit // 7.2,37.57 //
jñānavairāgyasaṃpannaḥ śraddadhānaḥ kṣamānvitaḥ /
nirmamaśca sadotsāhī dhyātetthaṃ puruṣaḥ smṛtaḥ // 7.2,37.58 //
japācchrāṃtaḥ punardhyāyeddhyānācchrāṃtaḥ punarjapet /
japadhyanābhiyuktasya kṣipraṃ yogaḥ prasiddhyati // 7.2,37.59 //
dhāraṇā dvādaśāyāmā dhyānaṃ dvādaśadhāraṇam /
dhyānadvādaśakaṃ yāvatsamādhirabhidhīyate // 7.2,37.60 //
samādhirnnāma yogāṃgamantimaṃ parikīrtitam /
samādhinā ca sarvatra prajñālokaḥ pravartate // 7.2,37.61 //
yadarthamātranirbhāsaṃ stimito dadhivatsthitam /
svarūpaśūnyavadbhānaṃ samādhirabhidhīyate // 7.2,37.62 //
dhyeye manaḥ samāveśya paśyedapi ca susthiram /
nirvāṇānalavadyogī samādhisthaḥ pragīyate // 7.2,37.63 //
na śṛṇoti na cāghrāti na jalpati na paśyati /
na ca sparśaṃ vijānāti na saṃkalpayate manaḥ // 7.2,37.64 //
navābhimanyate kiṃcidbadhyate na ca kāṣṭavat /
evaṃ śive vilīnātmā samādhistha ihocyate // 7.2,37.65 //
yathā dīpo nivātasthaḥ spandate na kadācana /
tathā samādhiniṣṭho 'pi tasmānna vicaletsudhīḥ // 7.2,37.66 //
evamabhyasataścāraṃ yogino yogamuttamam /
tadantarāyā naśyaṃti vighnāḥ sarve śanaiḥśanaiḥ // 7.2,37.67 //
||oṃ iti śrīśivamahāpurāṇe saptamyāṃ vāyavīyasaṃhitāyāṃ vāyunaimiṣeyarṣisaṃvāde uttarakhaṇḍe yogagativarṇanaṃ nāma saptatriṃśo 'dhyāyaḥ
upamanyuruvāca /
ālasyaṃ vyādhayastīvrāḥ pramādaḥ sthānasaṃśayaḥ /
anavasthitacittatvamaśraddhā bhrāṃtidarśanam // 7.2,38.1 //
duḥkhāni daurmanasyaṃ ca viṣayeṣu ca lolatā /
daśaite yuñjatāṃ puṃsāmantarāyāḥ prakīrtitāḥ // 7.2,38.2 //
ālasyamalasattvaṃ tu yogināṃ dehacetanoḥ /
dhātuvaiṣamyajā doṣā vyādhayaḥ karmadoṣajāḥ // 7.2,38.3 //
pramādo nāma yogasya sādhanā nāma bhāvanā /
idaṃ vetyubhayākrāntaṃ vijñānaṃ sthānasaṃśayaḥ // 7.2,38.4 //
apratiṣṭhā hi manasastvanavasthitirucyate /
aśraddhā bhāvarahitā vṛttirvai yogavartmani // 7.2,38.5 //
viparyastā matiryā sā bhrāṃtirityabhidhīyate /
duḥkhamajñānajaṃ puṃsāṃ cittasyādhyātmikaṃ viduḥ // 7.2,38.6 //
ādhibhautikamaṃgotthaṃ yacca duḥkhaṃ purā kṛtaiḥ /
ādhidaivikamākhyātamaśanyastraviṣādikam // 7.2,38.7 //
icchāvighātajaṃ mokṣaṃ daurmanasyaṃ pracakṣate /
viṣayeṣu vicitreṣu vibhramastatra lolatā // 7.2,38.8 //
śānteṣveteṣu vighneṣu yogāsaktasya yoginaḥ /
upasargāḥ pravartaṃte divyāste siddhisūcakāḥ // 7.2,38.9 //
pratibhā śravaṇaṃ vārtā darśanāsvādavedanāḥ /
upasargāḥ ṣaḍityete vyaye yogasya siddhayaḥ // 7.2,38.10 //
sūkṣme vyavahite 'tīte viprakṛṣṭe tvanāgate /
pratibhā kathyate yo 'rthe pratibhāso yathātatham // 7.2,38.11 //
śravaṇaṃ sarvaśabdānāṃ śravaṇe cāprayatnataḥ /
vārttā vārttāsu vijñānaṃ sarveṣāmeva dehinām // 7.2,38.12 //
darśanaṃ nāma divyānāṃ darśanaṃ cāprayatnataḥ /
tathāsvādaśca divyeṣu raseṣvāsvāda ucyate // 7.2,38.13 //
sparśanādhigamastadvadvedanā nāma viśrutā /
gandhādīnāṃ ca divyānāmābrahmabhuvanādhipāḥ // 7.2,38.14 //
saṃtiṣṭhante ca ratnāni prayacchaṃti bahūni ca /
svacchandamadhurā vāṇī vividhāsyātpravartate // 7.2,38.15 //
rasāyanāni sarvāṇi divyāścauṣadhayastathā /
sidhyaṃti praṇipatyainaṃ diśaṃti surayoṣitaḥ // 7.2,38.16 //
yogasiddhyaikadeśe 'pi dṛṣṭe mokṣe bhavenmatiḥ /
dṛṣṭametanmayā yadvattadvanmokṣo bhavediti // 7.2,38.17 //
kṛśatā sthūlatā bālyaṃ vārdhakyaṃ caiva yauvanam /
nānācātisvarūpaṃ ca caturṇāṃ dehadhāraṇam // 7.2,38.18 //
pārthivāṃśaṃ vinā nityaṃ surabhirgandhasaṃgrahaḥ /
evamaṣṭaguṇaṃ prāhuḥ paiśācaṃ pārthivaṃ padam // 7.2,38.19 //
jale nivasanaṃ caiva bhūmyāmevaṃ vinirgamaḥ /
icchecchaktaḥ svayaṃ pātuṃ samudramapi nāturaḥ // 7.2,38.20 //
yatrecchati jagatyasmiṃstatraiva jaladarśanam /
vinā kumbhādikaṃ pāṇau jalasañcayadhāraṇam // 7.2,38.21 //
yadvastu virasañcāpi bhoktumicchati tatkṣaṇāt /
rasādikaṃ bhaveccānyattrayāṇāṃ dehadhāraṇam // 7.2,38.22 //
nirvraṇatvaṃ śarīrasya pārthivaiśca samanvitam /
tadidaṃ ṣoḍaśaguṇamāpyamaiśvaryamadbhutam // 7.2,38.23 //
śarīrādagninirmāṇaṃ tattāpabhayavarjanam /
śaktirjagadidaṃ dagdhuṃ yadīcchedaprayatnataḥ // 7.2,38.24 //
sthāpanaṃ vānalasyā 'psu pāṇau pāvakadhāraṇam /
dagdhe sarge yathāpūrvaṃ mukhe cānnādipācanam /
dvābhyāṃ dehavinirmāṇamāpyaiśvaryasamanvitam // 7.2,38.25 //
etaccaturviṃśatidhā taijasaṃ paricakṣate /
manojavatvaṃ bhūtānāṃ kṣaṇādantaḥpraveśanam // 7.2,38.26 //
parvatādimahābhāradhāraṇañcāprayatnataḥ /
gurutvañca laghutvañca pāṇāvaniladhāraṇam // 7.2,38.27 //
aṃgulyagranipātādyairbhūmerapi ca kampanam /
ekena dehaniṣpattiryuktaṃ bhogaiśca taijasaiḥ // 7.2,38.28 //
dvātriṃśadguṇamaiśvaryaṃ mārutaṃ kavayo viduḥ /
chāyāhīnaviniṣpattirindriyāṇāmadarśanam // 7.2,38.29 //
khecaratvaṃ yathākāmamindriyārthasamanvayaḥ /
ākāśalaṃghanaṃ caiva svadehe tanniveśanam // 7.2,38.30 //
ākāśapiṇḍīkaraṇamaśarīratvameva ca /
anilaiśvaryasaṃyuktaṃ catvāriṃśadguṇaṃ mahat // 7.2,38.31 //
aindramaiśvaryamākhyātamāmbaraṃ tatpracakṣate /
yathākāmopalabdhiśca yathākāmavinirgamaḥ // 7.2,38.32 //
sarvasyābhibhavaścaiva sarvaguhyārthadarśanam /
karmānurūpanirmāṇaṃ vaśitvaṃ priyadarśanam // 7.2,38.33 //
saṃsāradarśanaṃ caiva bhogairaindraissamanvitam /
etaccāṃdramasaiśvaryaṃ mānasaṃ guṇato 'dhikam // 7.2,38.34 //
chedanaṃ tāḍanaṃ caiva baṃdhanaṃ mocanaṃ tathā /
grahaṇaṃ sarvabhūtānāṃ saṃsāravaśavartinām // 7.2,38.35 //
prasādaścāpi sarveṣāṃ mṛtyukālajayastathā /
ābhimānikamaiśvaryaṃ prājāpatyaṃ pracakṣate // 7.2,38.36 //
etaccāndramasairbhogaiḥ ṣaṭpañcāśadguṇaṃ mahat /
sargaḥ saṃkalpamātreṇa trāṇaṃ saṃharaṇaṃ tathā // 7.2,38.37 //
svādhikāraśca sarveṣāṃ bhūtacittapravartanam /
asādṛśyaṃ ca sarvasya nirmāṇaṃ jagataḥ pṛthak // 7.2,38.38 //
śubhāśubhasya karaṇaṃ prājāpatyaiśca saṃyutam /
catuṣṣaṣṭhiguṇaṃ brāhmamaiśvaryaṃ ca pracakṣate // 7.2,38.39 //
bauddhādasmātparaṃ gauṇamaiśvaryaṃ prākṛtaṃ viduḥ /
vaiṣṇavaṃ tatsamākhyātaṃ tasyaiva bhuvanasthitiḥ /
brahmaṇā tatpadaṃ sarvaṃ vaktumanyairna śakyate // 7.2,38.40 //
tatpauruṣaṃ ca gauṇaṃ ca gaṇeśaṃ padamaiśvaram /
viṣṇunā tatpadaṃ kiṃcijjñātumanyairna śakyate // 7.2,38.41 //
vijñānasiddhayaścaiva sarvā evaupasargikāḥ /
niroddhavyā prayatnena varrāgyeṇa pareṇa tu // 7.2,38.42 //
pratibhāseṣvaśuddheṣu guṇeṣvāsaktacetasaḥ /
na sidhyetparamaiśvaryamabhayaṃ sārvakāmikam // 7.2,38.43 //
tasmādguṇāṃśca bhogāṃśca devāsuramahībhṛtām /
tṛṇavadyastyajettasya yogasiddhiḥ parā bhavet // 7.2,38.44 //
athavānugrahecchāyāṃ jagato vicarenmuniḥ /
yathākāmaṃguṇānbhogānbhuktvā muktiṃ prayāsyati // 7.2,38.45 //
atha prayogaṃ yogasya vakṣye śṛṇu samāhitaḥ /
śubhe kāle śubhe deśe śivakṣetrādike punaḥ /
vijane jaṃturahite niḥśabde bādhavarjite // 7.2,38.46 //
supralipte sthale saumye gandhadhūpādivāsite /
muktapuṣpasamākīrṇe vitānādi vicitrite // 7.2,38.47 //
kuśapuṣpasamittoyaphalamūlasamanvite /
nāgnyabhyāśe jalābhyāśe śuṣkaparṇacaye 'pi vā // 7.2,38.48 //
na daṃśamaśakākīrṇe sarpaśvāpadasaṃkule /
na ca duṣṭamṛgākīrṇe na bhaye durjanāvṛte // 7.2,38.49 //
śmaśāne caityavalmīke jīrṇāgāre catuṣpathe /
nadīnadasamudrāṇāṃ tīre rathyāṃtare 'pi vā // 7.2,38.50 //
na jīrṇodyānagoṣṭhādau nāniṣṭe na ca niṃdite /
nājīrṇāmlarasodgāre na ca viṇmūtradūṣite // 7.2,38.51 //
nacchardyāmātisāre vā nātibhuktau śramānvite /
na cāticiṃtākulito na cātikṣutpipāsitaḥ // 7.2,38.52 //
nāpi svagurukarmādau prasakto yogamācaret /
yuktāhāravihāraśca yuktaceṣṭaśca karmasu // 7.2,38.53 //
yuktanidrāprabodhaśca sarvāyāsavivarjitaḥ /
āsanaṃ mṛdulaṃ ramyaṃ vipulaṃ susamaṃ śuci // 7.2,38.54 //
padmakasvastikādīnāmabhyasedāsaneṣu ca /
abhivaṃdya svagurvaṃtānabhivādyānanukramāt // 7.2,38.55 //
ṛjugrīvaśirovakṣā nātiṣṭhecchiṣṭalocanaḥ /
kiṃcidunnāmitaśirā daṃtairdaṃtānna saṃspṛśet // 7.2,38.56 //
daṃtāgrasaṃsthitā jihvāmacalāṃ sanniveśya ca /
pārṣṇibhyāṃ vṛṣaṇau rakṣaṃstathā prajananaṃ punaḥ // 7.2,38.57 //
ūrvorupari saṃsthāpya bāhū tiryagayatnataḥ /
dakṣiṇaṃ karapṛṣṭhaṃ tu nyasya vāmatalopari // 7.2,38.58 //
unnāmya śanakaiḥ pṛṣṭhamuro viṣṭabhya cāgrataḥ /
saṃprekṣya nāsikāgraṃ svaṃ diśaścānavalokayan // 7.2,38.59 //
saṃbhṛtaprāṇasaṃcāraḥ pāṣāṇa iva niścalaḥ /
svadehāyatanasyāṃtarviciṃtya śivamaṃbayā // 7.2,38.60 //
hṛtpadmapīṭhikāmadhye dhyānayajñena pūjayet /
mūle nāsāgrato nābhau kaṃṭhe vā tāluraṃdhrayoḥ // 7.2,38.61 //
bhrūmadhye dvāradeśe vā lalāṭe mūrdhni vā smaret /
parikalpya yathānyāyaṃ śivayoḥ paramāsanam // 7.2,38.62 //
tatra sāvaraṇaṃ vāpi nirāvaraṇameva vā /
dvidaleṣoḍaśāre vā dvādaśāre yathāvidhi // 7.2,38.63 //
daśāre vā ṣaḍasre vā caturasre śivaṃ smaret /
bhruvoraṃtarataḥ padmaṃ dvidalaṃ taḍidujjvalam // 7.2,38.64 //
bhrūmadhyasthāravindasya kramādvai dakṣiṇottare /
vidyutsamānavarṇe ca parṇe varṇāvasānake // 7.2,38.65 //
ṣoḍaśārasya patrāṇi svarāḥ ṣoḍaśa tāni vai /
pūrvādīni kramādetatpadmaṃ kandasya mūlataḥ // 7.2,38.66 //
kakārādiṭakārāṃtā varṇāḥ parṇānyanukramāt /
bhānuvarṇasya padmasya dhyeyaṃ tad 1dhṛdayāntare // 7.2,38.67 //
gokṣīradhavalasyoktā ḍādiphāntā yathākramam /
adho dalasyāmbujasya etasya ca dalāni ṣaṭ // 7.2,38.68 //
vidhūmāṃgāravarṇasya varṇā vādyāśca lāntimāḥ /
mūlādhārāraviṃdasya hemābhasya yathākramam /
vakārādisakārāntā varṇāḥ parṇamayāḥ sthitāḥ // 7.2,38.69 //
eteṣvathāraviṃdeṣu yatraivābhirataṃ manaḥ /
tatraiva devaṃ devīṃ ca ciṃtayeddhīrayā dhiyā // 7.2,38.70 //
aṃguṣṭhamātramamalaṃ dīpyamānaṃ samaṃtataḥ /
śuddhadīpaśikhākāraṃ svaśaktyā pūrṇamaṇḍitam // 7.2,38.71 //
indurekhāsamākāraṃ tārārūpamathāpi vā /
nīvāraśūkassadṛśaṃ bisasutrābhameva vā // 7.2,38.72 //
kadambagolakākāraṃ tuṣārakaṇikopamam /
kṣityāditattvavijayaṃ dhyātā yadyapi vāñchati // 7.2,38.73 //
tattattattvādhipāmeva mūrtiṃ sthūlāṃ viciṃtayet /
sadāśivāṃtā brahmādyabhavādyāścāṣṭamūrtayaḥ // 7.2,38.74 //
śivasya mūrtayaḥ sthūlāḥ śivaśāstre viniścitāḥ /
ghorā miśrā praśāntāśca mūrtayastā munīśvaraiḥ // 7.2,38.75 //
phalābhilāṣarahitaiścintyāścintāviśāradaiḥ /
ghorāścecciṃtitāḥ kuryuḥ pāparogaparikṣayam // 7.2,38.76 //
cireṇa miśre saumye tu na sadyo na cirādapi /
saumye muktirviśeṣeṇa śāṃtiḥ prajñā prasidhyati // 7.2,38.77 //
sidhyaṃti siddhayaścātra kramaśo nātra saṃśayaḥ /
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe yogagatau vighnotpattivarṇanaṃ nāmāṣṭatriṃśo 'dhyāyaḥ
upamanyuruvāca /
śrīkaṃṭhanāthaṃ smaratāṃ sadyaḥ sarvārthasiddhayaḥ /
prasidhyaṃtīti matvaike taṃ vai dhyāyaṃti yoginaḥ // 7.2,39.1 //
sthityarthaṃ manasaḥ kecitsthūladhyānaṃ prakurvate /
sthūlaṃ tu niścalaṃ ceto bhavetsūkṣme tu tatsthiram // 7.2,39.2 //
śive tu ciṃtite sākṣātsarvāḥ sidhyanti siddhayaḥ /
mūrtyaṃtareṣu dhyāteṣu śivarūpaṃ viciṃtayet // 7.2,39.3 //
lakṣayenmanasaḥ sthairyaṃ tattaddhyāyetpunaḥ punaḥ /
dhyānamādau saviṣayaṃ tato nirviṣayaṃ jaguḥ // 7.2,39.4 //
tatra nirviṣayaṃ dhyānaṃ nāstītyeva satāṃ matam /
buddherhi santatiḥ kāciddhyānamityabhidhīyate // 7.2,39.5 //
tena nirviṣayā buddhiḥ kevaleha pravartate /
tasmātsaviṣayaṃ dhyānaṃ bālārkakiraṇāśrayam // 7.2,39.6 //
sūkṣmāśrayaṃ nirviṣayaṃ nāparaṃ paramārthataḥ /
yadvā saviṣayaṃ dhyānaṃ tatsākārasamāśrayam // 7.2,39.7 //
nirākārātmasaṃvittirdhyānaṃ nirviṣayaṃ matam /
nirbījaṃ ca sabījaṃ ca tadeva dhyānamucyate // 7.2,39.8 //
nirākāraśrayatvena sākārāśrayatastathā /
tasmātsaviṣayaṃ dhyānamādau kṛtvā sabījakam // 7.2,39.9 //
aṃte nirviṣayaṃ kuryānnirbījaṃ sarvasiddhaye /
prāṇāyāmena sidhyaṃti devyāḥ śāṃtyādayaḥ kramāt // 7.2,39.10 //
śāṃtiḥ praśāṃtirdīptiśca prasādaśca tataḥ param /
śamaḥ sarvāpadāṃ caiva śāṃtirityabhidhīyate // 7.2,39.11 //
tamaso 'ntabahirnāśaḥ praśāntiḥ parigīyate /
bahirantaḥprakāśo yo dīptirityabhidhīyate // 7.2,39.12 //
svasthatā yā tu sā buddhaḥ prasādaḥ parikīrtitaḥ /
kāraṇāni ca sarvāṇi sabāhyābhyaṃtarāṇi ca // 7.2,39.13 //
buddheḥ prasādataḥ kṣipraṃ prasannāni bhavantyuta /
dhyātā dhyānaṃ tathā dhyeyaṃ yadvā dhyānaprayojanam /
etaccatuṣṭayaṃ jñātvā dhyātā dhyānaṃ samācaret // 7.2,39.14 //
jñānavairāgyasaṃpanno nityamavyagramānasaḥ /
śraddadhānaḥ prasannātmā dhyātā sadbhirudāhṛtaḥ // 7.2,39.15 //
dhyai ciṃtāyāṃ smṛto dhātuḥ śivaciṃtā muhurmuhuḥ /
yogābhyāsastathālpe 'pi yathā pāpaṃ vināśayet /
dhyāyataḥ kṣaṇamātraṃ vā śraddhayā parameśvaram // 7.2,39.17 //
avyākṣiptena manasā dhyānamityabhidhīyate /
buddhipravāharūpasya dhyānasyāsyāvalaṃbanam /
dhyeyamityucyate sadbhistacca sāṃbaḥ svayaṃ śivaḥ // 7.2,39.19 //
vimuktipratyayaṃ pūrṇamaiśvaryaṃ cāṇimādikam /
śivadhyānasya pūrṇasya sākṣāduktaṃ prayojanam // 7.2,39.20 //
yasmātsaukhyaṃ ca mokṣaṃ ca dhyānādabhayamāpnuyāt /
tasmātsarvaṃ parityajya dhyānayukto bhavennaraḥ // 7.2,39.21 //
nāsti dhyānaṃ vinā jñānaṃ nāsti dhyānamayoginaḥ /
dhyānaṃ jñānaṃ ca yasyāsti tīrṇastena bhavārṇavaḥ // 7.2,39.22 //
jñānaṃ prasannamekāgramaśeṣopādhivarjitam /
yogābhyāsena yuktasya yoginastveva sidhyati // 7.2,39.23 //
prakṣīṇāśeṣapāpānāṃ jñāne dhyāne bhavenmatiḥ /
pāpopahatabuddhīnāṃ tadvārtāpi sudurlabhā // 7.2,39.24 //
yathāvahnirmahādīptaḥ śuṣkamārdraṃ ca nirdahet /
tathā śubhāśubhaṃ karma dhyānāgnirdahate kṣaṇāt // 7.2,39.25 //
atyalpo 'pi yathā dīpaḥ sumahannāśayettamaḥ /
yogābhyāsastathālpo 'pi mahāpāpaṃ vināśayet // 7.2,39.26 //
dhyāyataḥ kṣaṇamātraṃ vā śraddhayā parameśvaram /
yadbhavetsumahacchreyastasyāṃto naiva vidyate // 7.2,39.27 //
nāsti dhyānasamaṃ tīrthaṃ nāsti dhyānasamaṃ tapaḥ /
nāsti dhyānasamo yajñastasmāddhyānaṃ samācaret // 7.2,39.28 //
tīrthāni toyapūrṇāni devānpāṣāṇamṛnmayān /
yogino na prapadyaṃte svātmapratyayakāraṇāt // 7.2,39.29 //
yogināṃ ca vapuḥ sūkṣmaṃ bhavetpratyakṣamaiśvaram /
yathā sthūlamayuktānāṃ mṛtkāṣṭhādyaiḥ prakalpitam // 7.2,39.30 //
yathehāṃtaścarā rājñaḥ priyāḥ syurna bahiścarāḥ /
tathāṃtardhyānaniratāḥ priyāśśaṃbhorna karmiṇaḥ // 7.2,39.31 //
bahiskarā yathā loke nātīva phalabhoginaḥ /
dṛṣṭvā narendrabhavane tadvadatrāpi karmiṇaḥ // 7.2,39.32 //
yadyaṃtarā vipadyaṃte jñānayogārthamudyataḥ /
yogasyodyogamātreṇa rudralokaṃ gamiṣyati // 7.2,39.33 //
anubhūya sukhaṃ tatra sa jāto yogināṃ kule /
jñānayogaṃ punarlabdhvā saṃsāramativartate // 7.2,39.34 //
jijñāsurapi yogasya yāṃ gatiṃ labhate naraḥ /
na tāṃ gatimavāpnoti sarvairapi mahāmakhaiḥ // 7.2,39.35 //
dvijānāṃ vedaviduṣāṃ koṭiṃ saṃpūjya yatphalam /
bhikṣāmātrapradānena tatphalaṃ śivayogine // 7.2,39.36 //
yajñāgnihotradānena tīrthahomeṣu yatphalam /
yogināmannadānena tatsamastaṃ phalaṃ labhet // 7.2,39.37 //
ye cāpavādaṃ kurvaṃti vimūḍhāśśivayoginām /
śrotṛbhiste prapadyante narakeṣvāmahīkṣayāt // 7.2,39.38 //
sati śrotari vaktāsyādapavādasya yoginām /
tasmācchrotā ca pāpīyāndaṇḍyassumahatāṃ mataḥ /
ye punaḥ satataṃ bhaktyā bhajaṃti śavayoginaḥ // 7.2,39.39 //
te vidaṃti mahābhogānaṃte yogaṃ ca śāṃkaram /
bhogārthibhirnaraistasmātsaṃpūjyāḥ śivayoginaḥ // 7.2,39.40 //
pratiśrayānnapānādyaiḥ śayyāprāvaraṇādibhiḥ /
yogadharmaḥ sasāratvādabhedyaḥ pāpamudgaraiḥ // 7.2,39.41 //
vajrataṃdulavajjñeyaṃ tathā pāpena yoginaḥ /
na lipyaṃte ca tāpaughaiḥ padmapatraṃ yathāṃbhasā // 7.2,39.42 //
yasmindeśe vasennityaṃ śivayogarato muniḥ /
so 'pi deśo bhavetpūtaḥ sapūta iti kiṃ punaḥ // 7.2,39.43 //
tasmātsarvaṃ parityajya kṛtyamanyadvicakṣaṇaḥ /
sarvaduḥkhaprahāṇāya śivayogaṃ samabhyaset // 7.2,39.44 //
siddhayogaphalo yogī lokānāṃ hitakāmyayā /
bhogānbhuktvā yathākāmaṃ viharedvātra vartatām // 7.2,39.45 //
athavā kṣudramityeva matvā vaiṣayikaṃ sukham /
tyaktvā virāgayogena svecchayā karma mucyatām // 7.2,39.46 //
yastvāsannāṃ mṛtiṃ martyo dṛṣṭāriṣṭaṃ ca bhūyasā /
sa yogārambhanirataḥ śivakṣetraṃ samāśrayet // 7.2,39.47 //
sa tatra nivasanneva yadi dhīramanā naraḥ /
prāṇānvināpi rogādyaiḥ svayameva parityajet // 7.2,39.48 //
kṛtvāpyanaśanaṃ caiva hutvā cāṃgaṃ śivānale /
kṣiptvā vā śivatīrtheṣu svadehamavagāhanāt // 7.2,39.49 //
śivaśāstroktavidhivatprāṇānyastu parityajet /
sadya eva vimucyeta nātra kāryā vicāraṇā // 7.2,39.50 //
rogādyairvātha vivaśaḥ śivakṣetraṃ samāśritaḥ /
mriyate yadi sopyevaṃ mucyate nātra saṃśayaḥ // 7.2,39.51 //
yathā hi maraṇaṃ śreṣṭhamuśaṃtyanaśanādibhiḥ /
śāstraviśraṃbhadhīreṇa manasā kriyate yataḥ // 7.2,39.52 //
śivanindārataṃ hatvā pīḍitaḥ svayameva vā /
yastyajeddustyajānprāṇānna sa bhūyaḥ prajāyate // 7.2,39.53 //
śivanindārataṃ haṃtumaśakto yaḥ svayaṃ mṛtaḥ /
sadya eva pramucyeta triḥ saptakulasaṃyutaḥ // 7.2,39.54 //
śivārthe yastyajetprāṇāñchivabhaktārthameva vā /
na tena sadṛśaḥ kaścinmuktimārgasthito naraḥ // 7.2,39.55 //
tasmācchīghratarā muktistasya saṃsāramaṃḍalāt /
eteṣvanyatamopāyaṃ kathamapyavalambya vā // 7.2,39.56 //
ṣaḍadhvaśuddhiṃ vidhivatprāpto vā mriyate yadi /
paśūnāmiva tasyeha na kuryādaurdhvadaihikam // 7.2,39.57 //
naivāśaucaṃ prapadyeta tatputrādiviśeṣataḥ /
śivacārārthamathavā śivavidyārthameva vā /
khanedvā bhuvi taddehaṃ dahedvā śucināgninā // 7.2,39.58 //
kṣipedvāpsu śivāsveva tyajedvā kāṣṭhaloṣṭavat /
athainamapi coddiśya karma cetkartumīpsitam // 7.2,39.59 //
kalyāṇameva kurvīta śaktyā bhaktāṃśca tarpayet /
dhanaṃ tasya bhajecchaivaḥ śaivī cetasya santatiḥ // 7.2,39.60 //
nāsti cettacchive dadyānnadadyātpaśusantatiḥ // śivp_7.2,39. 60ef/
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe śaivayogavarṇanaṃ nāmaikonacatvāriṃśo 'dhyāyaḥ
śrīsūta uvāca /
iti sa vijitamanyoryādavenopamanyoradhigatamabhidhāya jñānayogaṃ munibhyaḥ /
praṇatimupagatebhyastebhya udbhāvitātmā sapadi viyati vāyuḥ sāyamantarhito 'bhūt // 7.2,40.1 //
tataḥ prabhātasamaye naimiṣīyāstapodhanāḥ /
satrānte 'vabhṛthaṃ kartuṃ sarva eva samudyayuḥ // 7.2,40.2 //
tadā brahmasamādeśāddevī sākṣātsarasvatī /
prasannā svādusalilā prāvartata nadīśubhā // 7.2,40.3 //
sarasvatīṃ nadīṃ dṛṣṭvā munayo hṛṣṭamānasāḥ /
samāpya satraṃ prārabdhaṃ cakrustatrāvagāhanam // 7.2,40.4 //
atha saṃtarpya devādīṃstadīyaiḥ salilaiḥ śivaiḥ /
smarantaḥ pūrvavṛttāntaṃ yayurvārāṇasīṃ prati // 7.2,40.5 //
tadā te himavatpādātpaṃtatīṃ dakṣiṇāmukhīm /
dṛṣṭvā bhāgīrathī tatra snātvā tattīrato yayuḥ // 7.2,40.6 //
tato vārāṇasīṃ prāpya muditāssarva eva te /
tadottarapravāhāyāṃ gaṃgāyāmavagāhya ca // 7.2,40.7 //
avimukteśvaraṃ liṃgaṃ dṛṣṭvābhyarcya vidhānataḥ /
prayātumudyatāstatra dadṛśurdivi bhāsvaram // 7.2,40.8 //
sūryakoṭipratīkāśaṃ tejodivyaṃ mahādbhutam /
ātmaprabhāvitānena vyāptasarvadigantaram // 7.2,40.9 //
atha pāśupatāḥ siddhāḥ bhasmasañchannavigrahāḥ /
munayo 'bhyetya śataśo līnāḥ syustatra tejasi // 7.2,40.10 //
tathā vilīyamāneṣu tapasviṣu mahātmasu /
sadyastirodadhe tejastadadbhutamivābhavat // 7.2,40.11 //
taddṛṣṭvā mahadāścaryaṃ naimiṣīyā maharṣayaḥ /
kimetadityajānanto yayurbrahmavanaṃ prati // 7.2,40.12 //
prāgevaiṣāṃ tu gamanātpavano lokapāvanaḥ /
darśanaṃ naimiṣīyāṇāṃ saṃvādastairmahātmanaḥ // 7.2,40.13 //
śaddhāṃ buddhiṃ tatasteṣāṃ sāṃbe sānucare śive /
samāptiṃ cāpi satrasya dīrghapūrvasya satriṇām // 7.2,40.14 //
vijñāpya jagatāṃ dhātre brahmaṇe brahmayonaye /
svakārye tadanujñāto jagāma svapuraṃ prati // 7.2,40.15 //
atha sthānagato brahmā tumburornāradasya ca /
paraspara spardhitayorgāne vivadamānayoḥ // 7.2,40.16 //
tadudbhāvitagānottharasairmādhyasthamācaran /
gandharvairapsarobhiśca sukhamāste niṣevitaḥ // 7.2,40.17 //
tadānavasarādeva dvāḥsthairdvāri nivāritāḥ /
munayo brahmabhavanādbahiḥ pārśvamupāviśan // 7.2,40.18 //
atha tumburuṇā gāne samatāṃ prāpya nāradaḥ /
sāhacaryeṣvanujñāto brahmaṇā parameṣṭhinā // 7.2,40.19 //
tyaktvā parasparaspardhāṃ maitrīṃ ca paramāṃ gataḥ /
saha tenāpsarobhiśca gandharvaiśca samāvṛtaḥ // 7.2,40.20 //
upavīṇayituṃ devaṃ nakulīśvaramīśvaram /
bhavanānniryayau dhāturjaladādaṃśumāniva // 7.2,40.21 //
taṃ dṛṣṭvā ṣaṭkulīyāste nāradaṃ munigovṛṣam /
praṇamyāvasaraṃ śaṃbhoḥ papracchuḥ paramādarāt // 7.2,40.22 //
sa cāvasara evāyamitoṃtargamyatāmiti /
vadanyayāvanyaparastvarayā parayā yutaḥ // 7.2,40.23 //
tato dvāri sthitā ye vai brahmaṇe tānnyavedayan /
tena te viviśurveśma piṃḍībhūyāṃḍajanmanaḥ // 7.2,40.24 //
praviśya dūrato devaṃ praṇamya bhuvi daṃḍavat /
samīpe tadanujñātāḥ parivṛtyopatasthire // 7.2,40.25 //
tāṃstatrāvasthitān pṛṣṭvā kuśalaṃ kamalāsanaḥ /
vṛttāṃtaṃ vo mayā jñātaṃ vāyurevāha no yataḥ // 7.2,40.26 //
bhavadbhiḥ kiṃ kṛtaṃ paścānmāruteṃtarhite sati /
ityuktavati deveśe munayo 'vabhṛthātparam // 7.2,40.27 //
gaṃgātīrthesya gamanaṃ yātrāṃ vārāṇasīṃ prati /
darśanaṃ tatra liṃgānāṃ sthāpitānāṃ sureśvaraiḥ // 7.2,40.28 //
avimukteśvarasyāpi liṃgasyābhyarcanaṃ sakṛt /
ākāśe mahatastasya tejorāśeśca darśanam // 7.2,40.29 //
munīnāṃ vilayaṃ tatra nirodhaṃ tejasastataḥ /
yāthātmyavedanaṃ tasya ciṃtitasyāpi cātmabhiḥ // 7.2,40.30 //
sarvaṃ savistaraṃ tasmai praṇamyāhurmuhurmuhuḥ /
munibhiḥ kathitaṃ śrutvā viśvakarmā caturmukhaḥ // 7.2,40.31 //
kaṃpayitvā śiraḥ kiṃcitprāha gaṃbhīrayā girā /
pratyāsīdati yuṣmākaṃ siddhirāmuṣmikī parā // 7.2,40.32 //
bhavadbhirdīrghasatreṇa ciramārādhitaḥ prabhuḥ /
prasādābhimukho bhūta iti bhutārthasūcitam // 7.2,40.33 //
vārāṇasyāṃ tu yuṣmābhiryaddṛṣṭaṃ divi dīptimat /
talliṃgasaṃjñitaṃ sākṣāttejo māheśvaraṃ param // 7.2,40.34 //
tatra līnāśca munayaḥ śrautapāśupatavratāḥ /
muktā babhūvuḥ svasthāśca naiṣṭhikā dagdhakilbiṣāḥ // 7.2,40.35 //
prāpyānena yathā muktiracirādbhavatāmapi /
sa cāyamarthaḥ sūcyeta yuṣmaddṛṣṭena tejasā // 7.2,40.36 //
tatra vaḥ kāla evaiṣa daivādupanataḥ svayam /
prayāta dakṣiṇaṃ meroḥ śikharaṃ devasevitam // 7.2,40.37 //
sanatkumāro yatrāste mama putraḥ paro muniḥ /
pratīkṣyāgamanaṃ sākṣādbhūtanāthasya naṃdinaḥ // 7.2,40.38 //
purā sanatkumāropi dṛṣṭvāpi parameśvaram /
ajñānātsarvayogīndramānī vinayadūṣitaḥ // 7.2,40.39 //
abhyutthānādikaṃ yuktamakurvannatinirbhayaḥ /
tato 'parādhātkruddhena mahoṣṭro naṃdinā kṛtaḥ // 7.2,40.40 //
atha kālena mahatā tadarthe śocatā mayā /
upāsya devaṃ devīñca naṃdinaṃ cānunīya vai // 7.2,40.41 //
kathaṃciduṣṭratā tasya prayatnena nivāritā /
prāpito hi yathāpūrvaṃ sanatpūrvāṃ kumāratām // 7.2,40.42 //
tadāha ca mahādevaḥ smayanniva gaṇādhipam /
avajñāya hi māmeva tathāhaṃkṛtavānmuniḥ // 7.2,40.43 //
atastvameva yāthātmyaṃ mamāsmai kathayānagha /
brahmaṇaḥ pūrvajaḥ putro māṃ mūḍha iva saṃsmaran // 7.2,40.44 //
mayaiva śiṣyate datto mama jñānapravartakaḥ /
dharmādhyakṣābhiṣekaṃ ca tava nirvartayiṣyati // 7.2,40.45 //
sa evaṃ vyāhṛto bhūyassarvabhūtagaṇāgraṇīḥ /
yatparājñāpanaṃ mūrdhnā prātaḥ pratigṛhītavān // 7.2,40.46 //
tathā sanatkumāro 'pi merau madanuśāsanāt /
prasādārthaṃ gaṇasyāsya tapaścarati duścaram // 7.2,40.47 //
draṣṭavyaśceti yuṣmābhiḥ prāggaṇeśasamāgamāt /
tatprasādārthamacirānnaṃdī tatrāgamiṣyati // 7.2,40.48 //
iti satvaramādiśya preṣitā viśvayoginā /
kumāraśikharaṃ merordakṣiṇaṃ munayo yayuḥ // 7.2,40.49 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe naimiṣarṣiyātrāvarṇanaṃ nāma catvāriṃśo 'dhyāyaḥ
sūta uvāca /
tatra skaṃdasaro nāma sarassāgarasannibham /
amṛtasvāduśiśirasvacchā gādhalaghūdakam // 7.2,41.1 //
samaṃtataḥ saṃghaṭitaṃ sphaṭiko palasaṃcayaiḥ /
sarvartukusumaiḥ phullaiśchāditākhiladiṅmukham // 7.2,41.2 //
śaivalairutpalaiḥ padmaiḥ kumudaistārakopamaiḥ /
taraṃgairabhrasaṃkāśairākāśamiva bhūmigam // 7.2,41.3 //
sukhāvataraṇārohaiḥ sthalairnīlaśilāmayaiḥ /
sopānamārgau ruciraiśśobhamānāṣṭadiṅmukham // 7.2,41.4 //
tatrāvatīrṇaiśca yathā tatrottīrṇaśca bhūyasā /
snātaiḥ sitopavītaiśca śuklākaupīnavalkalaiḥ // 7.2,41.5 //
jaṭāśikhāyanairmuṃḍaistripuṃḍrakṛtamaṃḍanaiḥ /
virāgavivaśasmeramukhairmunikumārakaiḥ // 7.2,41.6 //
ghaṭaiḥ kamalinīpatrapuṭaiśca kalaśaiḥ śivaiḥ /
kamaṇḍalubhiranyaiśca tādṛśaiḥ karakādibhiḥ // 7.2,41.7 //
ātmārthaṃ ca parārthaṃ ca devatārthaṃ viśeṣataḥ /
ānīyamānasalilamāttapuṣpaṃ ca nityaśaḥ // 7.2,41.8 //
aṃtarjalaśilārūḍhairnīcānāṃ sparśaśaṃkayā /
ācāravadbhirmunibhiḥ kṛtabhasmāṃgadhūsaraiḥ // 7.2,41.9 //
itastato 'psu majjadbhiriṣṭaśiṣṭaiḥ śilāgataiḥ /
tilaiśca sākṣataiḥ puṣpaistyaktadarbhapavitrakaiḥ // 7.2,41.10 //
devādyamṛṣimadhyaṃ ca nirvartya pitṛtarpaṇam /
nivedayedabhijñebhyo nityasnānagatān dvijān // 7.2,41.11 //
sthānesthāne kṛtānekabalipuṣpasamīraṇaiḥ /
saurārghyapūrvaṃ kurvadbhiḥsthaṃḍalebhyarcanādikam // 7.2,41.12 //
kvacinnimajjadunmajjatprasrastagajayūthapam /
kvacicca tṛṣayāyātamṛgīmṛgaturaṃgamam // 7.2,41.13 //
kvacitpītajanottīrṇamayūravaravāraṇam /
kvacitkṛtataṭāghātavṛṣaprativṛṣojjvalam // 7.2,41.14 //
kvacitkāraṃḍavaravaiḥ kvacitsārasakūjitaiḥ /
kvacicca kokaninadaiḥ kvacidbhramaragītibhiḥ // 7.2,41.15 //
snānapānādikaraṇaiḥ svasaṃpaddrumajīvibhiḥ /
praṇayātprāṇibhistaistairbhāṣamāṇamivāsakṛt // 7.2,41.16 //
kūlaśākhiśikhālīnakokilākulakūjitaiḥ /
ātapopahatānsarvānnāmaṃtrayadivāniśam // 7.2,41.17 //
uttare tasya sarasastīre kalpataroradhaḥ /
vedyāṃ vajraśilāmayyāṃ mṛdule mṛgacarmaṇi // 7.2,41.18 //
sanatkumāramāsīnaṃ śaśvadbālavapurdharam /
tatkālamātroparataṃ samādheracalātmanaḥ // 7.2,41.19 //
upāsyamānaṃ munibhiryogīṃdrairapi pūjitam /
dadṛśurnaimiṣeyāste praṇatāścopatasthire // 7.2,41.20 //
yāvatpṛṣṭavate tasmai procuḥ svāgatakāraṇam /
tumulaḥ śuśruve tāvaddivi duṃdubhinisvanaḥ // 7.2,41.21 //
dadṛśe tatkṣaṇe tasminvimānaṃ bhānusannibham /
gaṇeśvarairasaṃkhyeyaiḥ saṃvṛtaṃ ca samaṃtataḥ // 7.2,41.22 //
apsarogaṇasaṃkīrṇaṃ rudrakanyābhirāvṛtam /
mṛdaṃgamurajodghuṣṭaṃ veṇuvīṇāravānvitam // 7.2,41.23 //
citraratnavitānāḍhyaṃ muktādāmavirājitam /
munibhissiddhagaṃdharvairyakṣacāraṇakinnaraiḥ // 7.2,41.24 //
nṛtyadbhiścaiva gāyadbhirvādayadbhiśca saṃvṛtam /
vīragovṛṣacihnena vidramadrumayaṣṭinā // 7.2,41.25 //
kṛtagopurasatkāraṃ ketunā mānyahetunā /
tasya madhye vimānasya cāmaradvitayāṃtare // 7.2,41.26 //
chattrasya maṇidaṃḍasya caṃdrasyeva śuceradhaḥ /
divyasiṃhāsanārūḍhaṃ devyā suyaśayā saha // 7.2,41.27 //
śriyā ca vapuṣā caiva tribhiścāpi vilocanaiḥ /
prākārairabhikṛtyānāṃ pratyabhijñāpakaṃ prabhoḥ // 7.2,41.28 //
avilaṃghya jagatkarturājñāpanamivāgatam /
sarvānugrahaṇaṃ śaṃbhoḥ sākṣādiva puraḥsthitam // 7.2,41.29 //
śilādatanayaṃ sākṣācchrīmacchūlavarāyudham /
viśveśvaragaṇādhyakṣaṃ viśveśvaramivāparam // 7.2,41.30 //
viśvasyāpi vidhātḥṇāṃ nigrahānugrahakṣamam /
caturbāhumudārāṃgaṃ candrarekhāvibhūṣitam // 7.2,41.31 //
kaṃṭhe nāgena maulau ca śaśāṃkenāpyalaṃkṛtam /
savigrahamivaiśvaryaṃ sāmarthyamiva sakriyam // 7.2,41.32 //
samāptamiva nirvāṇaṃ sarvajñamiva saṃgatam /
dṛṣṭvā prahṛṣṭavadano brahmaputraḥ saharṣibhiḥ // 7.2,41.33 //
tasthau prāñjalirutthāya tasyātmānamivārpayan /
atha tatrāṃtare tasminvimāne cāvaniṃ gate // 7.2,41.34 //
praṇamya daṇḍavaddevaṃ stutvā vyajñāpayanmunīm /
ṣaṭkulīyā ime dīrghaṃ naimiṣe satram āsthitāḥ /
āgatā brahmaṇādiṣṭāḥ pūrvamevābhikāṃkṣayā // 7.2,41.35 //
śrutvā vākyaṃ brahmaputrasya naṃdīchittvā pāśāndṛṣṭipātena sadyaḥ /
śaivaṃ dharmaṃ caiśvaraṃ jñānayogaṃ dattvā bhūyo devapārśvaṃ jagāma // 7.2,41.36 //
sanatkumāreṇa ca tatsamastaṃ vyāsāya sākṣādgurave mamoktam /
vyāsena coktaṃ mahitena mahyaṃ mayā ca tadvaḥ kathitaṃ samāsāt // 7.2,41.37 //
nāvedavidbhyaḥ kathanīyametatpurāṇaratnaṃ puraśāsanasya /
nābhaktaśiṣyāya ca nāstikebhyo dattaṃ hi mohānnirayaṃ dadāti // 7.2,41.38 //
mārgeṇa sevānugatena yaistaddattaṃ gṛhītaṃ paṭhitaṃ śrutaṃ vā /
tebhyaḥ sukhaṃ dharmamukhaṃ trivargaṃ nirvāṇamaṃte niyataṃ dadāti // 7.2,41.39 //
parasparasyopakṛtaṃ bhavadbhirmayā ca paurāṇikamārgayogāt /
ato gamiṣye 'hamavāptakāmaḥ samastamevāstu śivaṃ sadā naḥ // 7.2,41.40 //
sūte kṛtāśiṣi gate munayaḥ suvṛttā yāge ca paryavasite mahati prayoge /
kāle kalau ca viṣayaiḥ kaluṣāyamāṇe vārāṇasīparisare vasatiṃ vinetuḥ // 7.2,41.41 //
atha ca te paśupāśamumukṣayākhilatayā kṛtapāśupatavratāḥ /
adhikṛtākhilabodhasamādhayaḥ paramanirvṛtimāpuraniṃditāḥ // 7.2,41.42 //
vyāsa uvāca /
etacchivapurāṇaṃ hi samāptaṃ hitamādarāt /
paṭhitavyaṃ prayatnena śrotavyaṃ ca tathaiva hi // 7.2,41.43 //
nāstikāya na vaktavyamaśraddhāya śaṭhāya ca /
abhaktāya maheśasya tathā dharmadhvajāya ca // 7.2,41.44 //
etacchrutyā hyekavāraṃ bhavetpāpaṃ hi bhasmasāt /
abhakto bhaktimāpnoti bhakto bhaktisamṛddhibhāk // 7.2,41.45 //
punaḥ śrute ca sadbhaktirmuktissyācca śruteḥ punaḥ /
tasmātpunaḥpunaścaiva śrotavyaṃ hi mumukṣubhiḥ // 7.2,41.46 //
pañcāvṛttiḥ prakartavyā purāṇasyāsya saddhiyā /
paraṃ phalaṃ samuddiśya tatprāpnoti na saṃśayaḥ // 7.2,41.47 //
purātanāśca rājāno viprā vaiśyāśca sattamāḥ /
saptakṛtvastadāvṛttyālabhanta śivadarśanam // 7.2,41.48 //
śroṣyatyathāpi yaścedaṃ mānavo bhaktitatparaḥ /
iha bhuktvākhilānbhogānaṃte muktiṃ labhecca saḥ // 7.2,41.49 //
etacchivapurāṇaṃ hi śivasyātipriyaṃ param /
bhuktimuktipradaṃ brahmasaṃmitaṃ bhaktivardhanam // 7.2,41.50 //
etacchivapurāṇasya vaktuḥ śrotuśca sarvadā /
sagaṇassasutassāṃbaśśaṃ karotu sa śaṃkaraḥ // 7.2,41.51 //
||oṃ iti śrīśivamahāpurāṇe saptamyāṃ vāyavīyasaṃhitāyāmuttarakhaṇḍe vyāsopadeśaśrīśivamahāpurāṇamāhātmyavarṇanaṃ nāmaikacatvāriṃśo 'dhyāyaḥ samāpto 'yaṃ granthaḥ
