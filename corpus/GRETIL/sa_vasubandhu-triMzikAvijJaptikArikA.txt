#Author:Vasubandhu
#Text:Triṃśikāvijñaptikārikā
#Data entry:Members of the Digital Sanskrit Buddhist Canon Input Project


ātmadharmopacāro hi vividho yaḥ pravartate /
vijñānapariṇāme 'sau pariṇāmaḥ sa ca tridhā // 1 //
vipāko mananākhyaśca vijñaptirviṣayasya ca /
tatrālayākhyaṃ vijñānaṃ vipākaḥ sarvabījakam // 2 //
asaṃviditakopādisthānavijñaptikaṃ ca tat /
sadā sparśamanaskāravitsañjñācetanānvitam // 3 //
upekṣā vedanā tatrānivṛtāvyākṛtaṃ ca tat /
tathā sparśādayastacca vartate srotasaughavat // 4 //
tasya vyāvṛtirarhatve tadāśritya pravartate /
tadālambaṃ manonāma vijñānaṃ mananātmakam // 5 //
kleśaiścaturbhiḥ sahitaṃ nivṛtāvyākṛtaiḥ sadā /
ātmaduṣṭyātmamohātmamānātmasnehasañjñitaiḥ // 6 //
yatrajastanmayairanyaiḥ sparśādyaiścārhato na tat /
na nirodhasamāpattau mārge lokottare na ca // 7 //
dvitīyaḥ pariṇāmo 'yaṃ tṛtīyaḥ ṣaḍvidhasya yā /
viṣayasyopalabdhiḥ sā kuśalākuśalādvayā // 8 //
sarvatragairviniyataiḥ kuśalaiścaitasairasau /
samprayuktā tathā kleśairūpakleśaistrivedanā // 9 //
ādyāḥ sparśādayaśchandādhimokṣasmṛtayaḥ saha /
samādhidhībhyāṃ niyatāḥ śraddhātha hrirapatrapā // 10 //
alobhādi trayaṃ vīryaṃ praśrabdhiḥ sāpramādikā /
ahiṃsā kuśalāḥ kleśā rāgapratighamūḍhayaḥ // 11 //
mānadṛgvicikitsāśca krodhopanahane punaḥ /
mrakṣaḥ pradāśa īrṣyārtha mātsaryaṃ saha māyayā // 12 //
śāṭhyaṃ mado 'vihiṃsāhrīratrapā styānamuddhavaḥ /
āśraddhamatha kausīdyaṃ pramādo muṣitā smṛtiḥ // 13 //
vikṣepo 'samprajanyaṃ ca kaukṛtyaṃ middhameva ca /
vitarkaśca vicāraścetyupakleśā dvaye dvidhā // 14 //
pañcānāṃ mūlavijñāne yathāpratyayamudbhavaḥ /
vijñānānāṃ saha na vā taraṅgāṇāṃ yathā jale // 15 //
manovijñānasambhūtiḥ sarvadāsañjñikādṛte /
samāpattidvayānmiddhānmūrchanādapyacittakāt // 16 //
vijñānapariṇāmo 'yaṃ vikalpo yadvikalpyate /
tena tannāsti tenedaṃ sarvaṃ vijñaptimātrakam // 17 //
sarvabījaṃ hi vijñānaṃ pariṇāmastathā tathā /
yātyanyonyavaśād yena vikalpaḥ sa sa jāyate // 18 //
karmaṇo vāsanā grāhadvayavāsanayā saha /
kṣīṇe pūrvavipāke 'nyadvipākaṃ janayanti tat // 19 //
yena yena vikalpena yadyad vastu vikalpyate /
parikalpita evāsau svabhāvo na sa vidyate // 20 //
paratantrasvabhāvastu vikalpaḥ pratyayodbhavaḥ /
niṣpannastasya pūrveṇa sadā rahitatā tu yā // 21 //
ata eva sa naivānyo nānanyaḥ paratantrataḥ /
anityatādivad vācyo nādṛṣṭe 'smin sa dṛśyate // 22 //
trividhasya svabhāvasya trividhāṃ niḥsvabhāvatām /
sandhāya sarvadharmāṇāṃ deśitā niḥsvabhāvatā // 23 //
prathamo lakṣaṇenaiva niḥsvabhāvo 'paraḥ punaḥ /
na svayambhāva etasyetyaparā niḥsvabhāvatā // 24 //
dharmāṇāṃ paramārthaśca sa yatastathatāpi saḥ /
sarvakālaṃ tathābhāvāt saiva vijñaptimātratā // 25 //
yāvadvijñaptimātratve vijñānaṃ nāvatiṣṭhati /
grāhadvayasyānuśayastāvanna vinivartate // 26 //
vijñaptimātramevedamityapi hayupalambhataḥ /
sthāpayannagrataḥ kiñcit tanmātre nāvatiṣṭhate // 27 //
yadālambanaṃ vijñānaṃ naivopalabhate tadā /
sthitaṃ vijñānamātratve grāhyābhāve tadagrahāt // 28 //
acitto 'nupalambho 'sau jñānaṃ lokottaraṃ ca tat /
āśrayasya parāvṛttirdvidhā dauṣṭhulyahānitaḥ // 29 //
sa evānasravo dhāturacintyaḥ kuśalo dhruvaḥ /
sukho vimuktikāyo 'sau dharmākhyo 'yaṃ mahāmuneḥ // 30 //
triṃśikāvijñaptikārikāḥ samāptāḥ /

kṛtiriyamācāryavasubandhoḥ /
