#Author:Nīlakaṇṭhadīkṣita
#Text:Kaliviḍambana
#Data entry:Somadeva Vasudeva
#Edition:PIFI 36 , Pondichery 1967; 5 Nīl 1 (Trivandrum ed.); 5 misc 34 NSP ed.; Vani Vilas Press, Srirangaṃ; ed. Sankararama Sastri, Balamanorama Series 35, Madras 1942; ed. Kalyanasundara Sastri, Sastra Sanjeevinee Press Madras 1920; ed. Vaidika Vardhini Press Kumbakonam; L = lithograph Bod. 5.D.8, ed. by Keralavarma, Trivandrum 1886.



na bhetavyaṃ na boddhavyaṃ na śrāvyaṃ vādino vacaḥ  /
jhaṭiti prativaktavyaṃ sabhāsu vijigīṣubhiḥ // 1 //
asaṃbhramo vilajjatvam avajñā prativādini  /
hāso rājñaḥ stavaś ceti pañcaite jayahetavas // 2 //
uccair udghoṣya jetavyaṃ madhyasthaś ced apaṇḍitas  /
paṇḍito yadi tatraiva pakṣapāto 'dhiropyatām // 3 //
lobho hetur dhanaṃ sādhyaṃ dṛṣṭāntas tu purohitas  /
ātmotkarṣo nigamanam anumāneṣv ayaṃ vidhis // 4 //
abhyāsyaṃ lajjamānena tattvaṃ jijñāsunā ciram  /
jigīṣunā hriyaṃ tyaktvā kāryaḥ kolāhalo mahān // 5 //
pāṭhanair granthanirmāṇaiḥ pratiṣṭhā tāvad āpyate  /
evam ca tathyavyutpattir āyuṣo 'nte bhaven na vā // 6 //
stotāraḥ ke bhaviṣyanti mūrkhasya jagatītale  /
na stauti cet svayaṃ ca svaṃ kadā tasyāstu nirvṛtis // 7 //
vācyatāṃ samayo 'tītaḥ spaṣṭam agre bhaviṣyati  /
iti pāṭhayatāṃ granthe kāṭhinyaṃ kutra vartate // 8 //
agatitvam atiśraddhā jñānābhāsena tṛptatā  /
trayaḥ śiṣyaguṇā hy ete mūrkhācāryasya bhāgyajās // 9 //
yadi na kvāpi vidyāyāṃ sarvathā kramate matis  /
māntrikās tu bhaviṣyāmo yogino yatayo 'pi vā // 10 //
avilambena saṃsiddhau māntrikair āpyate yaśas  /
vilambe karmabāhulyaṃ vikhyāpyāvāpyate dhanam // 11 //
sukhaṃ sukhiṣu duḥkhe 'pi jīvanaṃ duḥkhaśāliṣu  /
anugrahāyate yeṣāṃ te dhanyāḥ khalu māntrikās // 12 //
yāvad ajñānato maunam ācāro vā vilakṣaṇas  /
tāvan māhātmyarūpeṇa paryavasyati māntrike // 13 //
cārān vicārya daivajñair vaktavyaṃ bhūbhujāṃ phalam  /
grahacāraparijñānaṃ teṣām āvaśyakaṃ yatas // 14 //
putra ity eva pitari kanyakety eva mātari  /
garbhapraśneṣu kathayan daivajño vijayī bhavet // 15 //
āyuspraśne dīrgham āyur vācyaṃ mauhūrtikair janais  /
jīvanto bahumanyante mṛtāḥ prakṣyanti kaṃ punas // 16 //
sarvaṃ koṭidvayopetaṃ sarvaṃ kāladvayāvadhi  /
sarvaṃ vyāmiśram iva ca vaktavyaṃ daivacintakais // 17 //
nirdhanānāṃ dhanāvāptiṃ dhaninām adhikaṃ dhanam  /
bruvāṇāḥ sarvathā grāhyā lokair jyautiṣikā janās // 18 //
śatasya lābhe tāmbūlaṃ sahasrasya tu bhojanam  /
daivajñānām upālambho nityaḥ kāryaviparyaye // 19 //
api sāgaraparyantā vicetavyā vasuṃdharā  /
deśo hy aratnimātre 'pi nāsti daivajñavarjitas // 20 //
vārān ke cid grahān ke cit ke cid ṛkṣāṇi jānate  /
tritayaṃ ye vijānanti te vācaspatayaḥ svayam // 21 //
naimittikāḥ svapnadṛśo devatānām [[amī trayaḥ]]  /
nisargaśatravaḥ sṛṣṭā daivajñānām amī trayas // 22 //
svasthair asādhyarogaiś ca jantubhir nāsti kiṃ cana  /
kātarā dīrgharogāś ca bhiṣajāṃ bhāgyahetavas // 23 //
nātidhairyaṃ pradātavyaṃ nātibhītiś ca rogiṇi  /
naiścintyān nādime dānaṃ nairāśyād eva nāntime // 24 //
bhaiṣajyaṃ tu yathākāmaṃ pathyaṃ tu kaṭhinaṃ vadet  /
ārogyaṃ vaidyamāhātmyād anyathātvam apathyatas // 25 //
nidānaṃ roganāmāni sātmyāsātmye cikitsitam  /
sarvam apy upadekṣyanti rogiṇaḥ sadane striyas // 26 //
jṛmbhamāṇeṣu rogeṣu mriyamāṇeṣu jantuṣu  /
rogatattveṣu śanakair vyutpadyante cikitsakās // 27 //
pravartanārtham ārambhe madhye tv auṣadhahetave  /
bahumānārtham ante ca jihīrṣanti cikitsakās // 28 //
lipsamāneṣu vaidyeṣu cirād āsādya rogiṇam  /
dāyādāḥ saṃprarohanti daivajñā māntrikā api // 29 //
rogasyopakrame sāntvaṃ madhye kiṃ cid dhanavyayas  /
śanair anādaras śāntau snāto vaidyaṃ na paśyati // 30 //
daivajñatvaṃ māntrikatā bhaiṣajyaṃ cāṭukauśalam  /
ekaikam arthalābhāya dvitriyogas tu durlabhas // 31 //
anṛtaṃ cāṭuvādaś ca dhanayogo mahān ayam  /
satyaṃ vaiduṣyam ity eṣa yogo dāridryakārakas // 32 //
kātaryaṃ durvinītatvaṃ kārpaṇyam avivekatām  /
sarvaṃ mārjanti kavayaḥ śālīnāṃ muṣṭikiṃkarās // 33 //
na kāraṇam apekṣante kavayaḥ stotum udyatās  /
kiṃ cid astuvatām teṣāṃ jihvā phuraphurāyate // 34 //
stutaṃ stuvanti kavayo na svato guṇadarśinas  /
kītaḥ kaś cid alir nāma kiyatī tatra varṇanā // 35 //
ekaiva kavitā puṃsāṃ grāmāyāśvāya hastine  /
antato 'nnāya vastrāya tāmbūlāya ca kalpate // 36 //
śabdākhyam aparaṃ brahma saṃdarbheṇa pariṣkṛtam  /
vikrīyate katipayair vṛthānyair viniyujyate // 37 //
varṇayanti narābhāsān vāṇīṃ labdhvāpi ye janās  /
labdhvāpi kāmadhenuṃ te lāṅgale viniyuñjate // 38 //
praśaṃsanto narābhāsān pralapanto 'nyathānyathā  /
kathaṃ tarantu kavayaḥ kāmapāramyavādinas // 39 //
yat sandarbhe yad ullekhe yad vyaṅgye nibhṛtaṃ manas  /
samādher api taj jyāyāḥ śaṃkaro yadi varṇyate // 40 //
||bandhavaḥ
gṛhiṇī bhaginī tasyāḥ śvaśurau śyāla ity api  /
prāṇinām kalinā sṛṣṭāḥ pañca prāṇā ime 'pare // 41 //
jāmātaro bhāgineyā mātulā dārabāndhavās  /
ajñātā eva gṛhiṇāṃ bhakṣayanty ākhuvad gṛhe // 42 //
mātulasya balaṃ mātā jāmātur duhitā balam  /
śvaśurasya balaṃ bhāryā svayam evātither balam // 43 //
jāmātur vakratā tāvad yāvac chyālasya bālatā  /
prabudhyamāne sāralyaṃ prabuddhe 'smin palāyanam // 44 //
bhāryā jyeṣṭhā śiśuḥ śyālaḥ śvaśrūḥ svātantryavartinī  /
śvaśuras tu pravāsīti jāmātur bhāgyadhoraṇī // 45 //
bhūṣaṇair vāsanaiḥ pātraiḥ putrāṇām upalālanais  /
sakṛd āgatya gacchantī kanyā nirmārṣṭi mandiram // 46 //
gṛhiṇī svajanaṃ vakti śuṣkāhāraṃ mitāśanam  /
patipakṣyāṃs tu bahvāśān kṣīrapāṃs taskarān api // 47 //
bhārye dve putraśālinyau bhaginī pativarjitā  /
aśrāntakalaho nāma yogo 'yaṃ gṛhamedhinām // 48 //
bhārye dve bahavaḥ putrā dāridryaṃ rogasaṃbhavas  /
jīrṇau ca mātāpitarāv ekaikaṃ narakādhikam // 49 //
||uttamaṛṇāḥ
smṛte sīdanti gātrāṇi dṛṣṭe prajñā vinaśyati  /
aho mahad idaṃ bhūtam uttamarṇābhiśābdhitam // 50 //
antako 'pi hi jantūnām antakālam apekṣate  /
na kālaniyamaḥ kaś cid uttamārṇasya vidyate // 51 //
na paśyāmo mukhe daṃṣṭrāṃ na pāśaṃ vā karāñjale  /
uttamārṇam avekṣyaiva tathāpy udvejite manas // 52 //
||dāridryam
śatrau sāntvaṃ pratīkāraḥ sarvarogeṣu bheṣajam  /
mṛtyau mṛtyuñjayadhyānaṃ dāridrye tu na kiṃ cana // 53 //
śaktiṃ karoti saṃcāre śītoṣṇe marṣayaty api  /
dīpayaty udare vahniṃ dāridryaṃ paramauṣadham // 54 //
giraṃ skhalantīṃ mīlantīṃ dṛṣṭiṃ pādau visaṃsthulau  /
protsāhayati yācñāyāṃ rājājñeva daridratā // 55 //
jīryanti rājavidveṣā jīryanty avihitāny api  /
ākiṃcanyabalāḍhyānām antato 'śmāpi jīryati // 56 //
nāsya corā na piśunā na dāyādā na pārthivās  /
dainyaṃ rājyād api jyāyo yadi tattvaṃ prabudhyate // 57 //
||dhaninaḥ
prakāśayaty ahaṃkāraṃ pravartayati taskarān  /
protsāhayati dāyādāṃl lākṣmīḥ kiṃ cid upasthitā // 58 //
viḍambayanti ye nityaṃ vidagdhān dhanino janās  /
ta eva tu viḍambyante śriyā kimcidupekṣitās // 59 //
prāmāṇyabuddhiḥ stotreṣu devatābuddhir ātmani  /
kīṭabuddhir manuṣyeṣu nūtanāyāḥ śriyaḥ phalam // 60 //
śṛṇvanta eva pṛcchanti paśyanto 'pi na jānate  /
viḍambanāni dhanikāḥ stotrāṇīty eva manvate // 61 //
āvṛtya śrīmadenāndhān anyonyakṛtasaṃvidas  /
svairaṃ hasanti+pārśvasthā bālonmattapiśācavat // 62 //
stotavyaiḥ stūyante nityaṃ sevanīyaiś ca sevyate  /
na bibheti na jihreti tathāpi dhaniko janas // 63 //
kṣaṇamātraṃ grahāveśo yāmamātraṃ surāmadas  /
lakṣmīmadas tu mūrkhāṇām ādeham anuvartate // 64 //
śrīr māsam ardhamāsaṃ vā ceṣṭitvā vinivartate  /
vikāras tu tadārabdho nityaṃ laśunagandhavat // 65 //
kaṇṭḥe madaḥ kodravajo hṛdi tāmbūlajo madas  /
lakṣmīmadas tu sarvāṅge putradāramukheṣv api // 66 //
yatrāsīd asti vā lakṣmīs tatronmadaḥ pravartatām  /
kule 'py avataraty eṣa kuṣṭhāpasmāravat katham // 67 //
adhyāpayanti śāstrāṇi tṛṇīkurvanti paṇḍitān  /
vismārayanti jātiṃ svāṃ varāṭāḥ pañcaṣā kare // 68 //
bibhartu bhṛtyān dhaniko dattāṃ vā deyam arthiṣu  /
yāvad yācakasādharmyaṃ tāval loko na mṛṣyati // 69 //
||piśunāḥ
dhanabhāro hi lokasya piśunair eva dhāryate  /
kathaṃ te taṃ laghūkartuṃ yatante 'parathā svatas // 70 //
śramānurūpaṃ piśune kim upakriyate nṛpais  /
dviguṇaṃ triguṇaṃ caiva kṛtānto lālayiṣyati // 71 //
gokarṇe bhadrakarṇe ca japo duṣkarmanāśanas  /
rājakarṇe japaḥ sadyaḥ sarvakarmavināśanas // 72 //
na svārthaṃ kimcid icchanti na preryante ca kena cit  /
parārtheṣu pravartante śaṭhāḥ santaś ca tulyavat // 73 //
kālāntare hy anarthāya gṛdhro gehopari sthitas  /
khalo gṛhasamīpasthaḥ sadyo 'narthāya dehinām // 74 //
||lobhinaḥ
śuṣkopavāso dharmeṣu bhaiṣajyeṣu ca laṅghanam  /
japayajñaś ca yajñeṣu rocate lobhaśālinām // 75 //
kiṃ vakṣyatīva dhanikād yāvad udvijate 'dhanas  /
kiṃ prakṣyatīti lubdho 'pi tāvad udvijate tatas // 76 //
sarvam ātithyaśāstrārthaṃ sākṣāt kurvanti lobhinas  /
bhikṣākabalam ekaikaṃ ye hi paśyanti meruvat // 77 //
dhanapālaḥ piśāco hi datte svāminy upasthite  /
dhanalubdhaḥ piśācas tu na kasmai cana ditsate // 78 //
dātāro 'rthibhir arthyante dātṛbhiḥ puno 'rthinas  /
kartṛkarmavyatīhārād aho nimnonnataṃ kiyat // 79 //
svasminn asati nārthasya rakṣakaḥ saṃbhaved iti  /
niścityaivaṃ svayam api bhuṅkte lubdhaḥ kathaṃ cana // 80 //
prasthāsyamānaḥ praviśet pratiṣṭheta dine dine  /
vicitrān ullikhed vighnāṃs tiṣṭhāsur atithiś ciram // 81 //
||dhārmikāḥ
pradīyate viduṣy ekaṃ kavau daśa naṭe śatam  /
sahasraṃ dāmbhike loke śrotriye tu na kimcana // 82 //
ghaṭakaṃ samyagārādhya vairāgyaṃ paramaṃ vahet  /
tāvad arthāḥ prasiddhyanti yāvac cāpalam āvṛtam // 83 //
ekataḥ sarvaśāstrāṇi tulasīkāṣṭham ekatas  /
vaktavyaṃ kiṃ cid ity uktaṃ vastutas tulasī parā // 84 //
vismṛtaṃ vāhaṭenedaṃ tulasyāḥ paṭhatā guṇan  /
viśvasaṃmohinī vittadāyinīti guṇadvayam // 85 //
kaupīnaṃ bhasitālepo darbhā+rudrākṣamālikā  /
maunam ekāsikā ceti mūrkhasaṃjīvanāni ṣaṭ // 86 //
vāsaḥ puṇyeṣu tīrtheṣu prasiddhaś ca mṛto gurus  /
adhyāpanāvṛttayaś ca kīrtanīyā dhanārthibhis // 87 //
mantrabhraṃśe saṃpradāyaḥ prayogaś cyutasaṃkṛtau  /
deśadharmas tv anācāre pṛcchatāṃ siddham uttaram // 88 //
yathā jānanti bahavo yathā vakṣyanti dātari  /
tathā dharmaṃ caret sarvaṃ na vṛthā kiṃ cid ācaret // 89 //
sadā japapaṭo haste madhye madhye 'kṣimīlanam  /
sarvaṃ brahmeti vādaś ca sadyaspratyayahetavas // 90 //
āmadhyāhnaṃ nadīvāsaḥ samāje devatārcanam  /
satataṃ śuciveṣaś cety etad dambhasya jīvitam // 91 //
tāvad dīrghaṃ nityakarma yāvat syād draṣṭṛmelanam  /
tāvatsaṃkṣipyate sarvaṃ yāvad draṣṭā na vidyate // 92 //
ānandabāṣparomāñcau yasya svecchāvaśaṃvadau  /
kiṃ tasya sādhanair anyaiḥ kiṃkarāḥ sarvapārthivās // 93 //
||durjanāḥ
daṇḍyamānā vikurvanti lālyamānās tatas tarām  /
durjanānām ato nyāyyaṃ dūrād eva visarjanam // 94 //
adānam īṣaddānaṃ ca kimcitkopāya durdhiyām  /
saṃpūrṇadānaṃ prakṛtir virāmo vairakāraṇam // 95 //
jyāyān asaṃstavo duṣṭair īrṣyāyai saṃstavaḥ punas  /
apatyasaṃbandhavidhiḥ svānarthāyaiva kevalam // 96 //
jñāteyaṃ jñānahīnatvaṃ piśunatvaṃ daridratā  /
milanti yadi catvāri tad diśe 'pi namo namas // 97 //
parachidreṣu hṛdayaṃ paravārtāsu ca śravas  /
paramarmāsu vācaṃ ca khalānām asṛjad vidhis // 98 //
viṣeṇa pucchalagnena vṛścikaḥ prāṇinām iva  /
kalinā daśamāṃśena sarvaḥ kālo 'pi dāruṇas // 99 //
yatra bhāryāgiro vedā yatra dharmo 'rthasādhanam  /
yatra svapratibhā mānaṃ tasmai śrīkalaye namas // 100 //
kāmam astu jagat sarvaṃ kālasyāsya vaśaṃvadam  /
kālakālaṃ prapannānāṃ kālaḥ kiṃ naḥ kariṣyati? // 101 //
kavinā nīlakaṇṭhena kaler etad viḍambanam  /
racitaṃ viduṣāṃ prītyai rājāsthānānumodanam // 102 //
||iti nīlakaṇṭha-viracitaṃ kaliviḍambanaṃ saṃpūrṇam
