#Author:Vallabhadeva
#Text:Subhāṣitāvali
#Part:1-1040
#Edition:P. Peterson, Bombay 1886 (Bombay Sanskrit Series ; 31).


tāṃ bhavānīṃ bhavānītakleśanāśaviśāradām /
śāradāṃ śāradām bhodasitaṃsihāsanāṃ numaḥ // 1 //
anapekṣitaguruvacanā sarvāngranthīnvibhedayati samyak /
prakaṭayati pararahasyaṃ vimarśaśaktirnijā jayati // 2 //
dikkālādyanavacchinnānantacinmātramūrtaye /
svānubhūtyekamānāya namaḥ śāntāya tejase // 3 //
jagatsisṛkṣāpralayakriyāvidhau prayatnamunmeṣanimeṣavibhramam /
vadanti yasyekṣaṇalolapakṣmaṇāṃ parāya tasmai parameṣṭhine namaḥ // 4 //
namastribhuvanotpattisthitisaṃhārahetave /
viṣṇavepārasaṃsārapārottaraṇasetave // 5 //
surāsuraśiroratnakāntivicchuritāṅghraye /
namastribhuvaneśāya haraye siṃharūpiṇe // 6 //
namastasmai varāhāya helayoddharate mahīm /
khuramadhyagato yasya meruḥ khurakhurāyate // 7 //
namastuṅgaśiraścumbicandracāmaracārave /
trailokyanagarārambhamūlastambhāya śaṃbhave // 8 //
abhipretārthasiddhyarthaṃ pūjito yaḥ surairapi /
sarvavighnacchide tasmai gaṇādhipataye namaḥ // 9 //
nitambālasagāminyaḥ pīnonnatapayodharāḥ /
manmathāya namastasmai yasyāyatanamaṅganāḥ // 10 //
anantamāmadheyāya sarvākaravidhāyine /
samastamantravācyāya viśvaikapataye namaḥ // 11 //
oṃ namaḥ paramārthaikarūpāya paramātmane /
svecchāvabhāsitāsatyabhedabhinnāya śaṃbhave // 12 //
kulaśailadalaṃ pūrṇasuvarṇagirikarṇikam /
namodhitiṣṭhatenantanālaṃ kamalaviṣṭaram // 13 //
karṇikādiṣviva svarṇamarṇavādiṣvivodakam /
bhediṣvabhedi yattasmai parasmai mahase namaḥ // 14 //
namo vāṅmanasātītamahimne parameṣṭhine /
triguṇāṣṭaguṇānantaguṇannirguṇamūrtaye // 15 //
namaḥ śivāya niḥśeṣakleśapraśamaśāline /
triguṇagranthidurbhedabhavabandhavibhedine // 16 //
samastalakṣaṇāyoga eva yasyopalakṣaṇam /
tasmai namostu devāya kasmaicidapi śaṃbhave // 17 //
saṃsāraikanimittāya saṃsāraikavirodhine /
namaḥ saṃsārarūpāya niḥsaṃsārāya śaṃbhave // 18 //
yathā tathāpi yaḥ pūjyo yatra tatrāpi yorcitaḥ /
yopi vā sopi vā yosau devastasmai namostu te // 19 //
sadasattvena bhāvānāṃ yuktā yā dvitayī sthitiḥ /
tāmullaṅghya tṛtīyasmai namaścitrāya śaṃbhave // 20 //
namaḥ svatantracicchaktimudritasvavibhūtaye /
avyaktavyaktarūpāya kasmaicinmantramūrtaye // 21 //
āsannāya sudūrāya guptāya prakaṭātmane /
sulabhāyātidurgāya namaścitrāya śaṃbhave // 22 //
carācarajagatsphārasphurattāmātradharmiṇe /
durvijñeyarahasyāya yuktairapyātmane namaḥ // 23 //
viṣṇurvā tripurāntako bhavatu vā brahmā surendrothavā bhānurvā śaśalakṣaṇotha bhagavānbuddhotha siddhothavā /
rāgadveṣaviṣārtimoharahitaḥ sattvānukampodyato yaḥ sarvaiḥ saha saṃskṛto guṇaguṇaistasmai namaḥ sarvadā // 24 //
ślokoyaṃ svāmidattasya tatsmṛtyai kāvyalakṣitaḥ /
yokarotkavināmāṅkaṃ cakrapāṇiyayābhidham // 25 //
bhavabījāṅkurajaladā rāgādyāḥ kṣayamupāgatā yasya /
brahmā vā viṣṇurvā haro jino vā namastasmai // 26 //
kastūrītilakaṃ lalāṭaphalake vakṣaḥsthale kaustubhaṃ nāsāgre navamauktikaṃ karatale veṇuṃ kare kaṅkaṇam /
sarvāṅge haricandanaṃ suvimalaṃ kaṇṭhe ca muktāvalīṃ bibhratstrīpariveṣṭito vijayate gopālacūḍāmaṇiḥ // 27 //
aviratāmbujasaṃgatisaṃgaladbahalakesarasaṃvaliteva vaḥ /
lalitavastuvidhānasukhollasattanuruhā tanurātmabhuvovatāt // 28 //
lakṣmīkapolasaṃkrāntakāntapattralatojjvalāḥ /
dordrumāḥ pāntu vaḥ śaurerghanacchāyā mahāphalāḥ // 29 //
pātu vo medinīdolā balendudyutitaskarī /
daṃṣṭrā mahāvarāhasya pātalagṛhadīpakā // 30 //
madamayamadamayaduragaṃ yamunāmavatīrya vīryaśālī yaḥ /
mama ratimamaratiraskṛtiśamanapuraḥ sa kriyātkṛṣṇaḥ // 31 //
sa pātu vo yasya hatāvaśeṣās tattulyavarṇāñjanarañjiteṣu /
vālaṇyayukteṣvapi vitrasanti daityāḥ svakāntānayanotpaleṣu // 32 //
caṇḍacāṇūradordaṇḍamaṇḍalīkhaṇḍamaṇḍitam /
avyādvo bālaveṣasya viṣṇorgopatanorvapuḥ // 33 //
govardhanoddharaṇahṛṣṭasamastagopanānāstutiśravaṇalajjitamānasasya /
smṛtvā varāhavapurindukalāprakāśadaṃṣṭroddhṛtakṣiti hareravatu smitaṃ vaḥ // 34 //
manthakṣmādharaghūrṇitārṇavapayaḥ pūrāntarālollasallakṣmīkandalakomalāṅgadalanaprādurbhavatsaṃbhramāḥ /
harṣotkaṇṭakitatvaco madhuripordevāsurākarṣaṇavyāpāroparamāya pāntu jagatīmābaddhavīpsā giraḥ // 35 //
pṛṣṭhabhrāmyadamandamandaragirigrāvāgrakaṇḍūyanānnidrāloḥ kamaṭhākṛterbhagavataḥ śvāsānilāḥ pāntu vaḥ /
yatsaṃskārakalānuvartanavaśādvelānibhenāmbhaso yātāyātamatandritaṃ jalanidhernādyāpi viśrāmyati // 36 //
kiṃcitkuñcitalocanasya pibataḥ paryāptamekaṃ stenaṃ sadyaḥprasrutadughavindumaparaṃ hastena saṃmārjataḥ /
mātraikāṅgulilālitasya cibuke smerānanasyānanācchaureḥ kṣīrakaṇāvalīva patitā dantadyutiḥ pātu vaḥ // 37 //
kālindīpulinodareṣu musalī yāvadgataḥ krīḍituṃ tāvatkarburikāpayaḥ piba hare vardhiṣyate te śikhā /
itthaṃ bālatayā pratāraṇaparāḥ śrutvā yaśodāgiraḥ pāyādvaḥ svaśikhāṃ spṛśanpramuditaḥ kṣīrerdhapīte hariḥ // 38 //
ānandena yaśodayā samadanaṃ gopāṅganābhiściraṃ sāśaṅkaṃ balavidviṣā sakusumaṃ siddhaiḥ pṛthivyākulam /
serṣyaṃ gopakumārakaiḥ sakaruṇaṃ pauraiḥ suraiḥ sasmitaṃ yo dṛṣṭaḥ sa punātu vo madhuripuḥ protkṣipragovardhanaḥ // 39 //
kṛṣṇenāmba gatena rantumadhunā mṛdbhakṣitā svecchayā satyaṃ kṛṣṇa ka evamāha musalī mithyāmba paśyānanam /
vyādehīti vikāsitetha vadane mātā samastaṃ jagaddṛṣṭvā yasya jagāma vismayavaśaṃ pāyātsa vaḥ keśavaḥ // 40 //
kiṃ yuktaṃ bata māmananyamanasaṃ vakṣaḥsthalasthāyinīṃ bhaktāmapyavadhūya kartum adhunā kāntāsahasraṃ tava /
ityuktvā phaṇabhṛtphaṇāmaṇigatāṃ svāmeva matvā tanuṃ nidrāchedakaraṃ hareravatu vo lakṣmyā vilakṣasmitam // 41 //
svaprāsāditadarśanāmanunayanprāneśvarīmādarādaṃsesminpatitairapāṅgavalitairyadbodhitopyaśrubhiḥ /
pratyāyyastvamato mayā nanu hare koyaṃ kramavyatyayaḥ pātu tvāṃ vrajayoṣitetyabhihitaṃ lajjākar śārṅgiṇaḥ // 42 //
bhaktiprahvavilokanapraṇayiṇī nīlotpalaspardhinī dhyānālambanatāṃ samādhiniratairnīte hitaprāptaye /
lāvaṇyasya mahānidhī rasikatāṃ lakṣmīdṛśostanvatī yuṣmākaṃ kurutāṃ bhavārtiharaṇaṃ netre tanurvā hareḥ // 43 //
yena dhvastamanobhavena balijitkāyaḥ purāstrīkṛto yaścodvṛttabhujaṃgarahāravalayo gaṅgāṃ ca yodhārayat /
yasyāhuḥ śaśimacchiro hara iti stutyaṃ ca nāmāmarāḥ pāpātsa svayamandhakakṣayakarastvāṃ sarvadomādhavaḥ // 44 //
kiṃcinnirmucyamāne gagana iva mukhe nāṭyanidrāpayodairnyakkurvāṇe svabhāsā phaṇipatiśirasāṃ ratnadīpāṃśujālam /
pāyāstāṃ vo muroreḥ śaśitapanamaye locane yadvibhāsā lakṣmyā kastasthamardhaṃ vikasati kamalasyārdhamabhyeti nidrām // 45 //
mallaiḥ śailendrakalpaḥ śiśurakhilajanaiḥ puṣpacāpoṅganābhirgopaistu prākṛtātmā divi kuliśabhṛtā viśvakāyoprameyaḥ /
kruddhaḥ kaṃsena kālo bhayacakitadṛśā yogibhirdhyeyamūrtirdṛṣṭo raṅgāvatāre hariramarajanānandakṛtpātu yuṣmān // 46 //
bhindannarātihṛdayāni hareḥ punātu niḥśvāsavātamukharīkṛtakoṭaro vaḥ /
saṃkrāntakukṣikuharāspadasaptasindhusaṃghaṭṭaghorataraghoṣa ivāśu śaṅkhaḥ // 47 //
pāyātsa vaḥ kumudakundamṛṇālagauraḥ śaṅkho hareḥ karatalāmbarapūrṇacandraḥ /
nādena yasya suraśatruvilāsinīnāṃ kāñcyo bhavanti śithilā jaghanasthalīṣu // 48 //
dṛṣṭasya yasya hariṇā raṇamūrdhni mūrtirudbhūtaduḥsahamahaḥprasarā samantāt /
tallocanasthitaravipratibimbagarbhevābhāti cakramaricakranudestu tadvaḥ // 49 //
udvṛttadaityapṛtanāpatikaṇṭhapīṭhacchedocchaladbahalaśoṇitaśoṇadhāram /
cakraṃ kriyādabhimatāni harerudāradigdāhadāruṇanabhaḥśriyamudvahadvaḥ // 50 //
yasyodyadbāṇavāhudrumagahanavanacchedagoṣṭhīkuṭhāraṃ cakraṃ niṣkrāntatīvrānalabahalakaṇākīrṇadhāraṃ vicintya /
jātagrāsāvasāyo divasakṛtisalanmāṃsalāṃśupravāhe muhyatyadyāpi rāhuḥ sa dahatu duritānyāśu daityāntako vaḥ // 51 //
daityāsthipañjaravidāraṇalabdharandhraraktāmbunirjarasariddhanajātapaṅkāḥ /
bālendukoṭikuṭilāḥ śukacañcubhāso rakṣantu siṃhavapuṣo nakharā harervaḥ // 52 //
ādityāḥ kiṃ daśaite pralayabhayakṛtaḥ svīkṛtākāśadeśāḥ kiṃ volkāmaṇḍalāni tribhuvanadahanāyodyatānīti bhītaiḥ /
pāyāsurnārasiṃhaṃ vapuramaragaṇairbibhrataḥ śārṅgapāṇerdṛṣṭvā dṛptāsurorastaladaraṇagaladraktaraktā nakhā vaḥ // 53 //
merūrukesaramudāradigantapattramāmūlalambicalaśeṣaśarīranālam /
yenoddhṛtaṃ kuvalayaṃ salilātsalīlamuttaṃsakārthamiva pātu sa vo varāhaḥ // 54 //
na mṛdnīyānmṛdvī kathamiva mahī potranikaṣairmukhāgnijvālābhiḥ kanakagirirīyānna vilayam /
na śuṣyeyuḥ śvāsaiḥ salilanidhayaḥ sapta ca kathaṃ varāho vaḥ pāyāditi vipulacintāparikaraḥ // 55 //
svāmī sanbhuvanatrayasya vikṛtiṃ nītosi kiṃ yācñayā yadvā viśvasṛjā tvayaiva na kṛtaṃ taddīyatāṃ te kutaḥ /
dānaṃ śreṣṭhatamāya tubhyamatulaṃ bandhāya no muktaye vijñapto balinā niruttaratayā hrīto hariḥ pātu vaḥ // 56 //
līne śrotraikadeśe nabhasi nayanayostejasi kvāpi yāte śvāsagrāsopayukte maruti jalanidhau pāyurandhrārdhapīte /
potraprāntaikaromāntaravivaragatāṃ mṛgyataḥ śārṅgapāṇeḥ kroḍākārasya pṛthvīmakalitaviṣayaṃ vaibhavaṃ vaḥ punātu // 57 //
kvedānīṃ darpitāste ghanamadamadirāmodino digdhipendrā he mero mandarāndre malaya himagire sādhu vaḥ kṣmādharatvam /
śeṣa ślāghyosi dīrghaiḥ pṛthubhuvanabharoccaṇḍaśauṇḍaiḥ śirobhiḥ śaṃsansotprāsamuccairiti dharaṇibhṛtaḥ pātu yuṣmānvarāhaḥ // 58 //
āvyādvo vāmano yasya kaustubhapratibimbitā /
kautukālokinī jātā jāṭharīva jagattrayī // 59 //
ekasthaṃ jīviteśe tvayi sakalajagatsāramālokayāmaḥ śyāme cakṣustavāsminvapuṣi niviśate nālpapuṇyasya puṃsaḥ /
kasyānyatrāmṛtesminratirativipulā dṛṣṭirevāmṛtaṃ te daityairityucyamāno munibhirapi hariḥ straiṇarūpovatādvaḥ // 60 //
bhrāmyanmahāgirinigharṣaṇalabdhapṛṣṭhakaṇḍūyanakṣaṇasukhāyitagāḍhanidraḥ /
suṣvāpa dīrghataraghargharaghoraghoṣaḥ śvāsābhibhūtajaladhiḥ kamaṭhaḥ sa vovyātu // 61 //
sa dhūrjaṭijaṭājūṭo jāyatāṃ vijayāya vaḥ /
yasyaikapalitabhrāntiṃ karotpadyāpi jāhnavī // 62 //
sa pātu vo yasya jaṭākalāpe sthitaḥ śaśāṅkaḥ sphuṭahāragauraḥ /
nīlotpalānāmiva nālapuñje nidrāyamāṇaḥ śaradīva haṃsaḥ // 63 //
diśyātsa śītakiraṇābharaṇaḥ śivaṃ vo yasyottamāṅgabhuvi visphuradūrmipakṣā /
haṃsīva nirmalaśaśāṅkakalāmṛṇālakandārthinī surasarinnabhasaḥ papāta // 64 //
śreyāṃsi vo diśatu yasya sitābhraśubhrā vibhrājate surasaridvaramaulimālā /
ūrdhvekṣaṇajvalanatāpavilīyamānacandrāmṛtapravitatāmṛtavāhinīva // 65 //
cyutāmindorlekhāṃ ratikalahabhagnaṃ ca valayaṃ śanairekīkṛtya prahasitamukhī śailatanayā /
avocadyaṃ paśyotyavatu sa śivaḥ sā ca girijā sa ca krīḍācandro daśanakiraṇāpūritatanuḥ // 66 //
eṣā te hara kā sugātri katamā mūrdhni sthitā kiṃ jaṭā haṃsaḥ kiṃ bhajate jaṭāṃ nahi śaśī candro jalaṃ sevate /
mugdho bhūtiriyaṃ kutotra salilaṃ bhūtistaraṅgāyate evaṃ yo vinigūhate tripathagāṃ pāyātsa vaḥ śaṃkaraḥ // 67 //
āśleṣādharavimbacumbanasukhālāpasmitānyāsatāṃ dūre tāvadidaṃ mitho na sulabhaṃ jātaṃ mukhālokanam /
itthaṃ vyarthakṛtaikadehaghaṭanopanyāsayorāvayoḥ keyaṃ premaviḍambanetyavatu vaḥ smerordhanārīśvaraḥ // 68 //
mātarjīva kimetadañjalipuṭe tātena gopāyyate vatsa svādu phalaṃ prayacchati na me gatvā gṛhāṇa svayam /
mātraivaṃ prahite gṛhe vighaṭayatyākṛṣya saṃdhyāñjaliṃ śaṃbhorbhinnasamādhiruddharabhaso hāsodgamaḥ pātu vaḥ // 69 //
ekaṃ cantacchadasya sphurati japavaśādardhamanyatprakopādekaḥ pāṇiḥ praṇantuṃ śirasi kṛtapadaḥ kṣeptumanyastameva /
ekaṃ dhyānānnimīlatyaparamaviṣahaṃ vīkṣituṃ cakṣuritthaṃ tulyānicchāpi vāmā tanuravatu sa vo yasya saṃdhyāvasāne // 70 //
śailarājatanayāstanayagmavyāpṛtāsyayugalasya gṛhasya /
śeṣavakrakamalāni malaṃ vo dugdhapānavidhurāṇi harantu // 71 //
karajālamapūrvaceṣṭitaṃ vastadabhīṣṭapradamastu tigmabhāsaaḥ /
kriyate bhavabandhanādvimuktiḥ praṇatānāmupasevitena yena // 72 //
yuṣmākamambaramaṇe prathame mayūkhāste maṅgalaṃ vidadhatūdayarāgabhājaḥ /
kurvanti ye divasajanmamahotsaveṣu sindūrapāṭalamukhīriva dikpuraṃdhrīḥ // 73 //
ābāhūdgatamaṇḍalāgrarucayaḥ saṃnaddhavakṣaḥsthalāḥ soṣmāṇo vraṇino vipakṣahṛdaypronmāthinaḥ karkaśāḥ /
utsṛṣṭāmbaradṛṣṭavigrahabharā yasya smarāgresarā yodhā vāravadhūstanāśca na dadhuḥ kṣobhaṃ sa vovyājjinaḥ // 74 //
kiṃ syādbhāsvānna bhānoramṛtaghanarasasyandinaḥ santi pādāḥ kiṃ vā rākāśaśāṅko nahi tuhinaruciḥ kutracinniṣkalaṅkaḥ /
sākṣāccintāmaṇiḥ kiṃ vipulaphalamaṇeḥ saukumāryaṃ kutastyaṃ saṃdehānmugdhadhībhiḥ prathamamiti muneḥ pātu dṛṣṭaṃ vapurvaḥ // 75 //
ciramāviṣkṛtaprītibhītayaḥ pāntu vo dviṣām /
valayajyāravonmiśrāścaṇḍyāḥ kodaṇḍakṛṣṭayaḥ // 76 //
diśyānmahāsuraśiraḥsarasīpsitāni preṅkhannakhāvalimayūkhamṛṇālanālam /
caṇḍyāścalaccaṭulanūpuracañcarīkajhāṃkārahāri caraṇāmburuhadvayam vaḥ // 77 //
savrīḍā dayitānane sakaruṇā mātaṅgacarmāmbare satrāsā bhujage savismayarasā candremṛtasyandini /
serṣyā jahnusutāvalokanavidhau dīnā kapālodare pārvatyā navasaṃgamapraṇayinī dṛṣṭiḥ śivāyastu vaḥ // 78 //
uttiṣṭhantyā ratānte bharamuragapatau pāṇinaikena kṛtvā dhṛtvā cānyena vāso vigalitakabarībhāramaṃsaṃ vahantyāḥ /
bhūyastatkālakāntidviguṇitasurataprītinā śauriṇā vaḥ śayyāmāliṅgya nītaṃ vapuralasalasadbāhu lakṣmyāḥ punātu // 79 //
pāyādgajendravadanaḥ sa imāṃ trilokīṃ yasyodgatena gagane mahatā kareṇa /
mūlāvalagnasitadantabisāṅkureṇa nālāyitaṃ tapanabimbasaroruhasya // 80 //
sānandaṃ nandihastāhatamurajaravāhvatakaumārabarhitrāsānnāsāgrarandhraṃ viśati phaṇipatau bhogasaṃkocabhāji /
gaṇḍoḍḍīnālimālāmukharitakakubhastāṇḍave śūlapāṇervaināyakyaściraṃ vo vadanavidhutayaḥ pāntu sītkāravatyaḥ // 81 //
dhanurmālā maurvī kvaṇadalikulaṃ lakṣyamabalā mano bhedyaṃ śabdaprabhṛtaya ime pañca viśikhāḥ /
iyāñjetuṃ yasya tribhuvanamadehasya vibhavaḥ sa kāmaḥ kāmānvo diśatu dayitāpāṅgavasatiḥ // 82 //
brahmā dakṣaḥ kubero yamavaruṇamarudvahnicandrendrarudrāḥ śailā nadyaḥ samudrā grahagaṇamanujā daityagandharvanāgāḥ /
dvīḥā nakṣatratārāravivasumunayo vyoma bhūraścinau ca saṃlīnā yasya sarve vapuṣi sa bhagavāpātu vo viśvarūpaḥ // 83 //
mugdhe muñca viṣādamatra balajitkampo gurustyajyatāṃ sadbhāvaṃ bhaja puṇḍarīkanayane mānyānimānmānaya /
lakṣmīṃ bodhayataḥ svayaṃvaravidhau dhanvantarervākchalādanyatra pratiṣedhamātmani vidhiṃ śṛṇvanhariḥ pātu vaḥ // 84 //
diśyātsukhaṃ naraharirbhuvanaikavīro yasyāhave ditisutoddalanodyatasya /
krodhoddhataṃ mukhamavekṣitumakṣamatvaṃ jānebhavannijanakheṣvapi yannatāste // 85 //
svasti svāgatamarthyahaṃ vada vibho kiṃ dīyatāṃ medinī kā mātrā mama vikramatrayapadaṃ dattaṃ gṛhītāṃ mayā /
mā dehītyuśanāḥ kuto harirayaṃ pātraṃ kimasmātparaṃ yo hītthaṃ balinārcito makhamukhe pāyātsa vo vāmanaḥ // 86 //
cakra brūhi vibho gade jaya hare kambo samājñāpaya bho bho nandaka jīva pannagariyo kiṃ nātha bhinno mayā /
ko daityaḥ katamo hiraṇyakaśipuḥ satyaṃ bhavadbhyaḥ śape kenāstreṇa nakhairiti pravadato viṣṇormukhaṃ pātu vaḥ // 87 //
cintācakriṇi hanta cakriṇi bhiyā kubjāsanebjāsane naśyaddhāmani tigmadhāmani dhṛtāśaṅke śaśāṅke bhṛśam /
bhraśyaccetasi ca pracetasi śucā tānte kṛtānte ca yo vyagrobhūtkaṭukālakūṭakavalīkārāya pāyātsa vaḥ // 88 //
nityaṃ narāvṛti nijānubhavaikamānamānandadhāma jagadaṅkurabījamekam /
digdeśakālakalanādisamastahastamardāsahaṃ diśatu śarma mahanmaho vaḥ // 89 //
vyomnīva nīradabharaḥ sarasīva vīcivyūhaḥ sahasramahasīva sudhāṃśudhām /
yasminnidaṃ jagadudeti ca līyate ca tacchāmbhavaṃ bhavatu vaibhavamṛrddhaye vaḥ // 90 //
lokatrayasthitilayodayakelikāraḥ kāryeṇa yo hariharadruhiṇatvameti /
devaḥ sa viśvajanavāṅmanasātivṛttiśaktiḥ śivaṃ diśatu śaśvadanaśvaraṃ vaḥ // 91 //
sarvaḥ kilāyamavaśaḥ puruṣāṇukarmakāyādikāraṇagaṇo yadanugraheṇa /
viśva prapañcaracanācaturatvameti sa trāyatāṃ tribhuvanaikamaheśvaro vaḥ // 92 //
yaḥ kandukairiva puraṃdara padmasadmapadmāpatiprabhṛtibhiḥ prabhuraprameyaḥ /
khelatyalaṅghyamahimā sa himādrikanyākāntaḥ kṛtāntadalano laghayatvadhaṃ vaḥ // 93 //
muktirhi nāma paramaḥ puruṣārtha ekastāmantarāyamavayanti yadantarajñāḥ /
kiṃ bhūyasā bhavatu saiva sudhāmayūkhalekhāśikhābharaṇabhaktirabhaṅgurā vaḥ // 94 //
śrīkaṇṭhasya sakṛttikārtabharaṇī mūrtiḥ sadārohiṇī jyeṣṭhā bhadrapadā punarvasuyutā citrā viśākhānvitā /
diśyādakṣatahastamūlaghaṭitāṣāḍhā maghālaṅkṛtā śreyo vaiśravaṇānvitā bhagavato nakṣatrapālīva vaḥ // 95 //
trātā bhītibhṛtāṃ patiścidacitāṃ kleśaṃ sataṃ śaṃsatāṃ hantā bhaktimatāṃ satāṃ svasamatāṃ kartāpakartāsatām /
devaḥ sevakabhuktimuktiracanābhūrbhūrbhuvaḥsvastrayīnirmāṇasthitisaṃhṛtiprakaṭitakrīḍo mṛḍaḥ pātu vaḥ // 96 //
rājā rājārcitāṅghreranupacitakalo yasya cūḍāmaṇitvaṃ nāgā gāgātmajārdhaṃ na bhasitadhavalaṃ yadvapurbhūṣayanti /
mā rāmārāgiṇī bhūnmatiriti yamināṃ yena vodāhi māraḥ sa ptāḥ saptāśvanunnāruṇakiraṇanibhāḥ pātu bibhrattrinetraḥ // 97 //
rādhāmohanamandiraṃ jagamiṣoścandrāvalīmandirādrādho kṣemamiti priyasya vacanaṃ śrutvāha candrāvalī /
kṣemaṃ kaṃsa tataḥ priyaḥ prakupitaḥ kaṃsaḥ kva dṛṣṭastvayā rādhā kveti tayoḥ prisannamanasorhāsodgamaḥ pātu vaḥ // 98 //
ākṛṣṭe yudhi kārmuke samavadadvāmaḥ karo dakṣiṇaṃ re re dakṣiṇahasta bhojanamahādānādi te kurvataḥ /
paścādgantumayuktamityatha punaḥ sopyabravīdadravaṃ praṣṭuṃ rāghavamāśu rāvaṇaśirovṛndāni bhindāni kim // 99 //
dṛṣṭaḥ kvāpi sa keśavo vrajavadhūmādāya kāṃcidgataḥ sarvā eva hi vañcitāḥ khula vayaṃ sonveṣaṇīyo yadi /
dve dve gacchata ityudīrya sahasā rādhāṃ gṛhītvā kare gopīveṣadharo nikuñjabhavanaṃ prāpto hariḥ pātu vaḥ // 100 //
mātastarṇakarakṣaṇāya yamunākacchaṃ na gacchāmyahaṃ kasmādvatsa pinaṣṭi pīvarakucadvandvena gopījanaḥ /
bhrūbhaṅgairvinivāritopi bahuśo jalpanyaśodāgrato gopībhiḥ karapadmamudritamukhaḥ pāyātsa vaḥ keśavaḥ // 101 //
saṃdhyāṃ yatpraṇipatya lokapurato baddhāñjaliryācase dhatse yacca nadīṃ vilajja śirasā tannāma soḍhaṃ mayā /
śrīryātāmṛtamanthane yadi hariṃ kasmādviṣaṃ bhakṣitaṃ mā strīlaṃpaṭa māṃ spṛśeti gadito gauryā haraḥ pātu vaḥ // 102 //
kastvaṃ śūlī mṛgaya bhiṣajaṃ nīlakaṇṭhaḥ priyehaṃ kekāmekāṃ vada paśupatirnaiva dṛśye viṣāṇe /
mugdhe sthāṇuḥ sa carati kathaṃ jīviteśaḥ śivāyā gacchāṭavyāmiti hatavacāḥ pātu vaścandracūḍaḥ // 103 //
koyaṃ dvāri hariḥ prayāhyupavanaḥ śākhāmṛgasyātra kiṃ kṛṣṇohaṃ dayite bibhemi sutarāṃ kṛṣṇādahaṃ vānarāt /
mugdhehaṃ madhusūdanaḥ piba latāṃ tāmeva tanmīvale itthaṃ nirvacanīkṛto dayitayā hrīto hariḥ pātu vaḥ // 104 //
nirlajja hare kimidaṃ pramadānugataḥ sadā paribhramasi /
mugdhe tvatsaṃparkātpramado bhavatīti kiṃ citram // 105 //
śaṭha varṇayāmi bhavato nārīṇāmuparibhūyasī prītiḥ /
pralapasi kimasaṃbaddhaṃ kasyāriṣu vidyate prema // 106 //
vyāmohayasi kimevaṃ rāmāsaktiṃ bravīmi bhavadīyām /
jyeṣṭhe bhrātari rāme na kriyatāṃ kathamivāsaktiḥ // 107 //
kiṃ māmevaṃ bhramayasi śocāmi vyasanameva bhavadīyam /
niṣkāraṇakupitāyāṃ tvayi kathaya kimalpakaṃ vyasanam // 108 //
vakravacanairamībhirgopavadhūmiti naruttarīkṛtya /
maṇḍalitagurupayodharamupagūḍhaṃ pātu vaḥ śaureḥ // 109 //
ayi saṃprasīda pārvati śivopi tava pādayornipatitoham /
śiva iti kathaṃ hi jalpasi sarudhiragajacarmasaṃvītaḥ // 110 //
śiva iti yadi tava gadite dviguṇo roṣo bhavāmyahaṃ sthāṇuḥ /
sthānurasi satyametaccetasi bhavato na kiṃcidapi // 111 //
tyaja ruṣamavehi mānini māmīśvaramarcitaḥ tribhuvanasya /
tryambaka yadīśvarastvaṃ nagnaḥ kiṃ dhūlidhūsaritaḥ // 112 //
saṃprati kimatra vakṣyasi paśupatireṣosmi pāṇḍurakapole /
paśupatireva na gaṇayasi yuktāyuktāni yasmāttvam // 113 //
mugdhe bhramasi kimevaṃ satyamimaṃ māṃ bhavaṃ vijānīhi /
satyaṃ bhavosi śaṭha he yenātivicitrarūposi // 114 //
paṇḍitabādastava yadi lokehaṃ tryambako vidita eṣaḥ /
ambā hyekāpi na te prajalpasi tvaṃ kutastisraḥ // 115 //
vādo mahānihaiva hi tathā vijānīhyanaṅgadahanaṃ mām /
dagdhamidamaṅgamaṅgaṃ tvayā mamaivedṛśaiścaritaiḥ // 116 //
saṃdhyāpraṇāmadoṣādyonunayati taṃ vijitya pārvatyā /
āliṅgitaśca sarabhasamurasā vai haratu duritaṃ vaḥ // 117 //
bhava niḥsnehastvaṃ me na bhavāmyevaṃ yathā tvayā gaditam /
niḥsnehatābhilāṣastava devi kutaḥ samutpannaḥ // 118 //
kusṛtibhiralametābhiḥ kimarthamuparisthitā nadīyaṃ te /
kā narakapālamālā mamoparisthā gṛhāṇaitāḥ // 119 //
janamanurāgiṇamevaṃ saṃtāpayasi vyalīkakaraṇena /
tava narakapālapaṅktibhiravaśyamevopari stheyam // 120 //
kiṃ kupitosi tyaja ruṣamapanayatāṃ vigrahaṃ mayā hi bhavān /
saha vigraho bhavatyā na jātu vighāṭiṣyatesmākam // 121 //
gaṅgāvigrahakaluṣāmiti śivavacanairniruttarāṃ gaurīm /
parihāsya yonuninye sa karotu śivaḥ śivaṃ bhavatām // 122 //
vijaye kuśalastryakṣo na krīḍitumahamanena saha śaktā /
vijaye kuśalosmi na tu tryakṣokṣadvayamidaṃ pāṇau // 123 //
kiṃ me durodareṇa prayātu yadi gaṇapatirna tebhimataḥ /
kaḥ pradveṣṭi vināyakamahilokaḥ kiṃ na jānāsi // 124 //
vasurahitena krīḍā bhavatā saha kīdṛśī na jihreṣi /
kiṃ vasubhinnamatomūnsurāsurāneva paśya puraḥ // 125 //
candragrahaṇena vinā nāsmi rame kiṃ pravartayasyevam /
devyai yadi rucitamidaṃ nandinnāhvayatāṃ rāhuḥ // 126 //
hā rāhau nikaṭasthe sitadaṃṣṭre bhayakṛti ratiḥ kasya /
yadi necchasi tattyaktaḥ saṃpratyevaiṣa hārāhiḥ // 127 //
āropayasi mudhā kiṃ nāhamabhijñā tvadaṅkasya /
divyaṃ varṣasahasraṃ sthitvaivaṃ yuktamabhidhātum // 128 //
itthaṃ paśupatipeśalapāśakalīlāprayuktavakrokteḥ /
harṣavaśataralatārakamānanamavyādbhavānyā vaḥ // 129 //
aṅgulyā kaḥ kavāṭe praharati kuṭilo mādhavaḥ kiṃ vasanto no cakrī kiṃ kulālo nahi dharaṇidharaḥ kiṃ praṇīndro dvijihvaḥ /
mugdhe ghorāhimāthī kimuta khagapatirno hariḥ kiṃ kapīndra itthaṃ lakṣmyā kṛtosau pratihatavacanaḥ pātulakṣmīdhavo vaḥ // 130 //
khedaḥ kiṃ khalu dayite na vetsi ravimaṇḍalaṃ jagadviditam /
na krodhaḥ kartavyo jalacaramūrdhvaṃ na jātu paśyāmaḥ // 131 //
kopastyaktuṃ yogyo yasya pipāsā na saṃbhavati /
saṃtyaja mānini mānaṃ kiṃ mānenādhunā mamānena // 132 //
kiṃ tena kila kāvyena mṛdyamānasya yasya tāḥ /
udadheriva nāyānti rasāmṛtaparamparāḥ // 133 //
kiṃ kavestasya kāvyena kiṃ kāṇḍena dhanuṣmataḥ /
parasya hṛdaye lagnaṃ na ghūrṇayati yacchiraḥ // 134 //
apragalbhapadanyāsā jananīrāgahetavaḥ /
santyeke bahulālāpāḥ kavayo bālakā iva // 135 //
kiṃ tena kāvyamadhunā plāvitā rasanirjharaiḥ /
jaḍātmānopi no yasya bhavantyaṅkuritān tarāḥ // 136 //
navortho jātiragrāmyā śleṣokliṣṭaḥ sphuto rasaḥ /
vikaṭākṣarabandhaśca kṛtsnamekatra duṣkaram // 137 //
mukhamātreṇa kāvyasya karotyahṛdayo janaḥ /
chāyāmachāmapi śyāmāṃ rāhustārāpateriva // 138 //
boddhāromatsaragrastā vibhavaḥ smayadūṣitāḥ /
abodhopahatāścānye jīrnamaṅge subhāṣitam // 139 //
padadvayasya saṃdhānaṃ kartumapratibhāḥ khalāḥ /
tathāpi parakāvyeṣu duṣkareṣvapyasaṃbhramāḥ // 140 //
kva doṣotra mayā labhya iti saṃcintya cetasā /
khalaḥ kāvyeṣu sādhūnāṃ śravaṇāya pravartate // 141 //
upapattibhiramlānā nopadeśaiḥ kadarthitāḥ /
svasaṃvedanasaṃvedyasārāḥ sahṛdayoktayaḥ // 142 //
keṣāṃcidvāci śukavatpareṣāṃ hṛdi mūkavat /
kasyāpyā hṛdayādvaktre valgu valganti sūktayaḥ // 143 //
bahūni naraśīrṣāṇi lomaśāni bṛhanti ca /
grīvāsu pratibaddhāni kiṃcitteṣu sakarṇakam // 144 //
sādhvīva bhāratī bhāti sūktisadvratacāriṇī /
grāmyārthavastusaṃsparśabahiraṅgā mahākaveḥ // 145 //
te vandyāste mahātmānasteṣāṃ loke sthiraṃ yaśaḥ /
yairnibaddhāni kāvyānī ye vā kāvyeṣu kīrtitāḥ // 146 //
prasannāḥ kāntihāriṇyo nānāśleṣavicakṣaṇāḥ /
bhavanti kasyacitpuṇyairmukhe vāco gṛhe striyaḥ // 147 //
kavīnāṃ mahatāṃ sūktairgūḍhārthāntarasūcibhiḥ /
vidhyamānaśrutermā bhūhurjanasya kathaṃ vyathā // 148 //
yāsyati sajjanahastaṃ ramayiṣyati taṃ bhavecca nirdoṣā /
utpāditayāpi kavistāmyati kathayā duhitreva // 149 //
avasarapaṭhitaṃ sarvaṃ subhāṣitatvaṃ prayātpasūktamapi /
kṣudhi kadaśanamapi nitarāṃ bhoktuḥ saṃpadyate svādu // 150 //
durjanahutāśataptaṃ kāvyasuvarṇaṃ viśuddhimupayāti /
darśayitavyaṃ tasmānmatsarimanasaḥ prayatnena // 151 //
gaṇayanti nāpaśabdaṃ na vṛttabhaṅgaṃ kṣatiṃ na cārthasya /
rasikatvenākulitā veśyāpatayaḥ kukavayaśca // 152 //
vipulahṛdayābhiyogye khidyati kāvye jaḍo na maurkhye sve /
nindati kañcukameva prāyaḥ śuṣkastanā nārī // 153 //
khyātiṃ gamayati sujanaḥ sukavirvidadhāti kevalaṃ kāvyam /
puṣṇāti kamalamambho lakṣmyā tu ravirniyojayati // 154 //
vyākhyātumeva kecitkuśalāḥ śāstraṃ prayoktumalamanye /
upanāmayati karonnaṃ rasāṃstu jihbaiva jānāti // 155 //
jivita iva kaṇṭhagate sūkte duḥkhāsikā kavestāvat /
nayanavikāsavidhāyī sacetanābhyāgamo yāvat // 156 //
pratīyamānaṃ punaranyadeva vastvasti vāṇīṣu mahākavīnām /
yattatprasiddhāvayavātiriktamābhāti lāvaṇyamivāṅganāsu // 157 //
kaverabhiprāyamaśabdagocaraṃ sphurantamārdreṣu padeṣu kevalam /
vadadbhiraṅgaiḥ kṛtaromavikriyairjanasya tūṣṇīṃbhavatoyamañjaliḥ // 158 //
sahṛdayāḥ kavigumphanikāsu ye katipayāsta ime na viśṛṅkhalāḥ /
rasamayīṣu latāsviva ṣaṭpadā hṛdayasārajuṣo na mukhaspṛśaḥ // 159 //
khyātā narādhipatayaḥ kavisaṃśrayeṇa rājāśrayeṇa ca gatāḥ kavayaḥ prasiddhim /
rājñā samosti na kaveḥ paramopakārī rājño na cāsti kavinā sadṛśaḥ sahāyaḥ // 160 //
cetaḥprasādajananaḥ vibuddhottamānāmānandi sarvarasayuktamatiprasannam /
kāvyaṃ khalasya na karoti hṛdi pratiṣṭhāṃ pīyūṣapānamiva vaktravivarti rāhoḥ // 161 //
baddhā yadarpaṇarasena vimardapūrvamarthānkathaṃ jhaṭiti tānprakṛtānna dadyuḥ /
caurā ivātimṛdavo mahatāṃ kavīnāmarthāntarāṇyapi haṭhādvitaranti śabdāḥ // 162 //
tatkiṃ kāvyamanalpapītamadhuvatkuryānna yaddhṛdgataṃ mātsaryāvṛtacetasāṃ rasavaśādapyudgatiṃ lomasu /
kampaṃ mūrdhni kapolayugmamaruṇaṃ bāṣpāvile locane adhyāropitavastukīrtanaparaṃ vācaḥ karālambanam // 163 //
ye tāvatsvaguṇopabṛṃhitadhiyasteṣāmaraṇyaṃ jagadyepyete kṛtamatsarāḥ paraguṇaṃ svapnepi necchanti te /
anyeṣāmanurāgiṇāṃ kvacidapi snigdhaṃ mano nirvṛtāvitthaṃ yāntu tapovanāni mahatāṃ sūktāni manyedhunā // 164 //
yā sādhūniva sādhuvādamukharānmātsaryamūkānapi proccairno kurute satāṃ matimatāṃ dṛṣṭirna sā vāstavī /
yā yātāḥ śrutigocaraṃ ca sahasā harṣollasatkaṃdharāstiryañcopi na muktaśaṣpakavalāstāḥ kiṃ kavīnāṃ giraḥ // 165 //
svecchābhaṅgurabhāgyameghataḍitaḥ śakyā na roddhuṃ śriyaḥ prāṇānāṃ satataṃ prayāṇapaṭahaśraddhā na viśrāmyati /
trāṇaṃ yetra yaśomaye vapuṣi vaḥ kurvanti kāvyāmṛtaistānārādhyapade vidhatta sukavīnnirgarvamurvīśvarāḥ // 166 //
he rājānastyajata sukavipremabandhe virodhaṃ śuddhā kīrtiḥ sphurati bhavatāṃ nūnametatprasādāt /
tuṣṭairbaddhaṃ tadalaghu raghusvāminaḥ saccaritraṃ ruṣṭairnītastribhuvanajayī hāsyamārgaṃ daśāsyaḥ // 167 //
namo namaḥ kāvyarasāya tasmai niṣiktamantaḥ pṛṣatāpi yasya /
suvarṇatāṃ vaktramupaiti sādhordurvarṇatāṃ yāti ca durjanasya // 168 //
ajñātapāṇḍityarahasyamudrā ye kāvyamārge dadhatebhimānam /
te gāruḍīyānanadhītya mantrānhālāhalāsvādanamārabhante // 169 //
sarasvatīmāturabhūcciraṃ na yaḥ kavitvapāṇḍityaghanastanaṃdhayaḥ /
kathaṃ sa sarvāṅgamanāptasauṣṭhavo dināddinaṃ prauḍhiviśeṣamaśnute // 170 //
vitīrṇaśikṣā iva hṛtpadasthasarasvatīvāhanarājahaṃsaiḥ /
ye kṣīranīrapravibhāgadakṣā vivekinaste kavayo jayanti // 171 //
kāvyāmṛtaṃ durjanarāhunītaṃ prāpyaṃ bhavenno sumonajanasya /
saccakramavyājavirājamānataikṣṇyaprakarṣaṃ yadi nāma na syāt // 172 //
vinā na sāhityavidāparatra guṇaḥ kathaṃcitprathate kavīnām /
ālambate tatkṣaṇamambhasīva vistāramanyatra na tailabinduḥ // 173 //
atyarthavakratvamanarthakaṃ yā śūnyā tu sarvānyaguṇairvyanakti /
aspṛśyatādūṣitayā tayā kiṃ tucchaśvapucchacchaṭayeva vācā // 174 //
nīcastanotvaśru nitāntakārṣṇyaṃ puṣṇātu sādharmyabhṛdañjanena /
vinā tu jāyeta kathaṃ tadīyakṣodena sārasvatadṛkprasādaḥ // 175 //
arthosticenna padaśuddhirathāsti sāpi no rītirasti yadi sā ghaṭanā kutastyā /
sāpyasti cenna navavakragatistadetadvyarthaṃ vinā rasamaho gahanaṃ kavitvam // 176 //
ślāghyaiva vakrimagatirghanadārḍhyabandhostasyāḥ kavipravarasūktidhanurlatāyāḥ /
karṇāntikapraṇayabhāji guṇe yadīye cetāṃsi matsaravatāṃ jhaṭiti truṭanti // 177 //
yātāste rasasārasaṃgrahavidhiṃ niṣpīḍya niṣpīḍya ye vāktatvekṣulatāṃ purā katipaye tattvaspṛśaścakrire /
jāyantedya yathāyathaṃ tu kavayaste tatra saṃtanvate yenuprāsakaṭhoracitrayamakaśleṣādiśalkoccayam // 178 //
paraślokānstokānanudivasamabhyasya nanu ye catuṣpādīṃ kuryurbahava iha te santi kavayaḥ /
avicchinnodgacchajjaladhilaharīrītisuhṛdaḥ suhṛdyā vaiśadyaṃ dadhati kila keṣāmcana giraḥ // 179 //
hemno bhāraśatāni vā madamucāṃ vṛndāni vā dantināṃ śrīharṣeṇa samarpitāni guṇine bāṇāya kutrādya tat /
yā bāṇena tu tasya sūktivisarairuṭṭaṅkitāḥ kīrtayastāḥ kalpapralayepi yānti na manāṅmanye parimlānatām // 180 //
dhanyāḥ śūcīni surabhīṇi guṇombhitāni vāgvīrudhaḥ svavadanopavanodgatāyāḥ /
uccitya sūktikusumāni satāṃviviktavarṇāni karṇapulineṣvavataṃsayanti // 181 //
tenantavāṅmayamahārṇavadṛṣṭapārāḥ sāṃyātrikā iva mahākavayo jayanti /
yatsūktipelavalavaṅgalavairvaimi santaḥ sadaḥ suvadanānyadhivāsayanti // 182 //
trailokyabhūṣaṇamaṇirguṇivargabandhurekaścakāsti kavitā savitā dvitīyaḥ /
śaṃsanti yasya mahimātiśayaṃ śirobhiḥ pādagrahaṃ vidadhataḥ pṛthivībhṛtopi // 183 //
śabdārthamātramapi ye na vidanti tepi yāṃ mūrchanāmiva mṛgāḥ śravaṇaiḥ pibantaḥ /
saṃruddhasarvakaraṇaprasarā bhavanti citrasthitā iva kavīndragiraṃ numastām // 184 //
asthāne gamitā layaṃ hatadhiyāṃ vāgdevatā kalpate dhikkārāya parābhavāya mahate tāpāya pāpāya vā /
sthāne tu vyayitā satāṃ prabhavati prakhyātaye bhūtaye cetonirvṛtaye paropakṛtaye prānte śivāvāptaye // 185 //
valmīkaprabhaveṇa rāmanṛpatirvyāsena dharmātmajo vyākhyātaḥ kila kālidāsakavinā śrīvikramāṅko nṛpaḥ /
bhojaścittapabihlaṇaprabhṛtibhiḥ karṇopi vidyāpateḥ khyātiṃ yānti nireśvarāḥ kavivaraiḥ sphārairna bherīravaiḥ // 186 //
bhujataruvanacchāyāṃ yesāṃ niṣevya mahaujasāṃ jaladhiraśanā medinyāsīdasāvakutobhayā /
smṛtimapi na te yānti kṣmāpā vinā yadanugrahaṃ prakṛtimahate kurmastasmai namaḥ kavikarmaṇe // 187 //
yepyāsannibhakumbhaśāyitapadā yepi śriyaṃ lebhire yeṣāmapyavasanpurā yuvatayo geheṣvahaścandrikāḥ /
tāṃllokoyamavaiti lokatilakānsvapnepyajātāniva bhrātaḥ satkavikṛtya kiṃ stutiśatairandhaṃ jagattvāṃ vinā // 188 //
sphāreṇa saurabhabhareṇa kimeṇanābhestaddhānasāramapi sāramasārameva /
sraksaumanasyapi na puṣyati saumanasyaṃ prasyandate yadi madhudravamuktidevī // 189 //
prayacchati camatkṛtiṃ viracanāvidhau cetasaḥ sabhāsu paṭhito bhavatyasamasādhuvādāptaye /
prathāmupagatastanotyatitarāmudāraṃ yaśo na puṣyati manorathaṃ kamiva kāvyacintāmaṇiḥ // 190 //
yaḥ satpadasthamiva kāvyamadhu prasannaṃ muṣṇanparasya tanute nijapadmamadhye /
asthānadoṣajaniteva pipīlakālī kālī vibhāti likhitākṣarapaṅktirasya // 191 //
yaḥ syātkevalalakṣyalakṣaṇarato no tarkasaṃparkabhṛnnālaṃkāravicāracārudhiṣaṇaḥ kāvyajñaśikṣojjhitaḥ /
tasmāccedrasaśāli kāvyamudayedekāntataḥ sundaraṃ prāsādo dhavalastadā kṣitipateḥ kākasya kārṣṇyādbhavet // 192 //
svaprajñayā kuñcikayeva kaṃcitsārasvataṃ vakrimabhaṅgibhājam /
kavīśvaraḥ kopi padārthakośamuddhāṭya viśvābharaṇaṃ karoti // 193 //
daivīrgiraḥ kepi kṛtārthayanti tāḥ kuṇṭhayantyeva punarvimūḍhāḥ /
yā vipruṣaḥ śuktimukheṣu daivyastā eva muktā na tu cātakeṣu // 194 //
pariśramajñaṃ janamantareṇa maunavrataṃ bibhrati vāgminopi /
vācaṃyamāḥ santi vinā vasantaḥ puṃskokilāḥ pañcamacañcavopi // 195 //
vyālāśca rāhuśca sudhāprasādājjihvāśironigrahamugramāpuḥ /
itīva bhītāḥ piśunā bhavanti parāṅmukhāḥ kāvyarasāmṛteṣu // 196 //
sākūtaṃ nijasaṃvidekaviṣayaṃ tattvaṃ sacetā bruvannagre nūnamabodhamohitadhiyāṃ hāsyatvamāyāsyati /
tadyuktaṃ viduṣo janasya jaḍavajjoṣaṃ nu nāmāsituṃ jātyandhaṃ pratirūpavarṇanavidhau koyaṃ vṛthaivodyamaḥ // 197 //
jayanti jitamatsarāḥ parahitārthamabhyudyatāḥ parābhyudayasusthitāḥ paravipattikhedākulāḥ /
mahāpuruṣasatkathāśravaṇajātakautūhalāḥ samastaduritārṇavaprakaṭasetavaḥ sādhavaḥ // 198 //
paraparivāde mūkaḥ paranārīdarśanepi jātyandhaḥ /
paṅguḥ paradhanaharaṇe sa jayati loke mahāpuruṣaḥ // 199 //
saṃpatsu mahatāṃ ceto bhavatyutpalakomalam /
āpatsu ca mahāśailaśilāsaṃghātakarkaśam // 200 //
kusumastabakasyeva dvayī mṛttirmanasvinaḥ /
mūrdhni vā sarvalokasya śīryate vana eva vā // 201 //
upakāreṇa dūyante na sahantenukampitām /
āpatsvapi durārādhyā nityaduḥkhā manasvinaḥ // 202 //
jalasekena vardhante taravo nāśmasaṃcayāḥ /
bhavyo hi dravyatāmeti kriyāṃ prāpya tathāvidhām // 203 //
avṛttibhayamantyānāṃ madhyānāṃ maraṇādbhayam /
uttamānāṃ tu sattvānāmavamānātparaṃ bhayam // 204 //
tāpaṃ hanti sukhaṃ sūte jīvayatyujjvalaṃ yaśaḥ /
amṛtasya prakāroyaṃ durlabhaḥ sādhusaṃgamaḥ // 205 //
rasāyanamayī śītā paramānandadāyinī /
nānandayati kaṃ nāma sādhusaṃgaticandrikā // 206 //
sādhusaṅgatarorjātaṃ vivekakusumaṃ śubham /
rakṣanti ye mahātmāno bhājanaṃ te phalaśriyaḥ // 207 //
śūnyamākīrṇatāmeti mṛtyurapyutsavāyate /
āpatsaṃpadivābhāti vidvajjanasamāgame // 208 //
himamāpatsarojinyā mohanīhāramārutaḥ /
jayatyeko jagatyasminsādhuḥ sādhusamāgamaḥ // 209 //
paraṃ vivardhanaṃ buddherajñānataruśātanam /
samutsāraṇamādhīnāṃ viddhi sādhusamāgamam // 210 //
yaḥ snātaḥ śītasitayā sādhusaṃgatigaṅgayā /
kiṃ tasya dānaiḥ kiṃ tīrthaiḥ kiṃ tapobhiḥ kimadhvaraiḥ // 211 //
hṛdayāni satāmeva kaṭhinānīti me matiḥ /
khalavāgviśikhaistīkṣṇairbhidyante na manāgyataḥ // 212 //
āḥ kimarthamidaṃ cetaḥ satāmambhodhidurbharam /
iti krudheva durvedhāḥ paraduḥkhairapūrayat // 213 //
kāco maṇirmaṇiḥ kāco yeṣāṃ tenye hi dehinaḥ /
santi te sudhiyo yeṣāṃ kācaḥ kāco maṇirmaṇiḥ // 214 //
doṣānapi guṇīkartuṃ doṣīkartuṃ guṇānapi /
śakto vādī na tattathyaṃ doṣā guṇā guṇāḥ // 215 //
guṇarāśimahābhāranirbharāpūritāntarāḥ /
santo gauravamāyānti yadi tatra kimadbhutam // 216 //
svātmanyeva layaṃ yātu tādṛśo guṇināṃ guṇaḥ /
svayaṃ prakhyāpyamānopi yastṛṇāya na manyate // 217 //
guṇavajjanasaṃparkādyāti svalpopi gauravam /
puṣpamālānuṣaṅgeṇa tṛṇaṃ śirasi dhāryate // 218 //
suvṛttasyaikarūpasya paraprītyai dhṛtonnateḥ /
sādhoḥ stanayugasyeva patanaṃ kasya tuṣṭaye // 219 //
udeti savitā rakto rakta evāstameti ca /
saṃpatau ca vipatau ca mahatāmekarūpatā // 220 //
pātena kanduka ivotpatatyāryaḥ patannapi /
tathā tvanāryaḥ patati mṛtpiṇḍapatanaṃ yathā // 221 //
pātitopi karāghātairutpatatyeva kandukaḥ /
prāyeṇa hi suvṛttānāmasthāyinyo vipattayaḥ // 222 //
ghyutopyudgacchati punaḥ prajñāvānna tu mūḍhadhīḥ /
kandukaḥ patanotthāyī na tu kāntākucadvayī // 223 //
apekṣante na ca snehaṃ na pātraṃ na daśāntaram /
sadā lokahite yuktā ratnadīpā ivottamāḥ // 224 //
nirguṇeṣvapi sattveṣu dayāṃ kurvanti sādhavaḥ /
nahi saṃharate jyotsnāṃ candraścaṇḍālaveśmani // 225 //
nālokaḥ kriyate sūrye bhūḥ pratīpaṃ na dhāryate /
nahi pratyupakārāṇāmapekṣā satsu vidyate // 226 //
apakurvannapi prāyaḥ prāpnoti mahataḥ śubham /
dahantamapyaurvamagniṃ saṃtarapayati vāridhiḥ // 227-3 kasyāpi //
satpakṣā ṛjavaḥ śuddhāḥ saphalā guṇasevinaḥ dṛṣṭvāpi dṛśyate dṛśyaṃ śrutvāpi śrūyate punaḥ /
satyaṃ na sādhuvṛttasya dṛśyate punaruktatā // 227 //
satpakṣā ṛjavaḥ śuddhāḥ saphalā guṇasevinaḥ /
tulyairapi guṇaiścitraṃ santaḥ santaḥ śarāḥ śarāḥ // 229 //
lābhapraṇayino nīcā mānakāmā manasvinaḥ /
madguḥ sarasi matsyārthī haṃsasyeṣṭā prasannatā // 230 //
paraduḥkhaṃ samākarṇya svabhāvasaralo janaḥ /
upakārāsamarthatvātprāpnoti hṛdaye vyathām // 231 //
te vandyāste kṛtinaḥ ślāghyā teṣāṃ hi janmanotpattiḥ /
yairujjhitātmakāryaiḥ suhṛdāmarthā hi sādhyante // 232 //
aśaṭhamalolamajihmaṃ tyāginamanurāgiṇaṃ viśeṣajñam /
yadi nāśrayati naraṃ śrīḥ śrīreva hi vañcitā tatra // 233 //
ārogyaṃ vidvattā sajjanamaittrī mahākule janma /
svādhīnatā ca puṃsāṃ mahadaiśvaryaṃ vināpyarthaiḥ // 234 //
svalpāpi sādhusaṃpadbhogyā mahatāṃ na pṛthvyapi khalaśrīḥ /
sārasameva payastṛṣamapaharati na vāridherjātu // 235 //
na bhavati bhavati ca na ciraṃ bhavati ciraṃ celphalo visaṃvadati /
manyuḥ satpuruṣāṇāṃ tulyaḥ snehena nīcānām // 236 //
doṣo guṇāya guṇināṃ mahadapi doṣāya doṣiṇāṃ sukṛtam /
tṛṇamiva dugdhāya gavāṃ dugdhamiva viṣāya sarpāṇām // 237 //
viṣamagatā api na budhāḥ paribhavamiśrāṃ śriyaṃ hi vāñchanti /
na pibanti bhaumamambhaḥ sarajasamiti cātakā ete // 238 //
yogyatayaiva vināśaṃ prāyonāryeṣu yānti guṇavantaḥ /
sphuṭavacanā eva śukāḥ pañjarabandhaṃ niṣevante // 239 //
sakṛdapi dṛṣṭvā puruṣaṃ prājñāstulayanti sāraphalgutvam /
hastatulayāpi nipuṇāḥ palaparimāṇaṃ vijānanti // 240 //
sujano na yāti vairaṃ parahitanirato vināśakālepi /
chedepi candanataruḥ surabhayati mukhaṃ kuṭhārasya // 241 //
nirguṇamapyanuraktaṃ prāyo na samāśritaṃ jahati santaḥ /
sahavṛddhikṣayabhājaṃ vahati śaśāṅkaḥ kalaṅkamapi // 242 //
antyāvasthopi budhaḥ svaguṇaṃ na jahāti jātiśuddhatayā /
na śvetabhāvamujjhati śaṅkhaḥ śikhibhuktamuktopi // 243 //
doṣamapi guṇavati jane dṛṣṭvā guṇarāgiṇo na khidyante /
prītyaiva śaśini patitaṃ paśyati lokaḥ kalaṅkamapi // 244 //
sāptapadīnaṃ sakhyaṃ bhavetprakṛtyā viśuddhacittānām /
kimutānyonyaguṇakathāvisrambhanibaddhabhāvānām // 245 //
spṛhaṇīyāḥ kasya na te sumateḥ saralāśayā mahātmānaḥ /
trayamapi yeṣāṃ sadṛśaṃ hṛdayaṃ vacanaṃ tathācāraḥ // 246 //
guṇinaḥ samīpavartī pūjyo lokasya guṇavihīnopi /
vimalekṣaṇaprasaṅkādañjanamāpnoti kāṇākṣi // 247 //
sahasiddhamidaṃ mahatāṃ dhaneṣvanāsthā guṇeṣu kṛpaṇatvam /
paraduḥkhe kātaratā mahacca dhairyaṃ svaduḥkheṣu // 248 //
atikupitā api sujanā yogena mṛdūbhavanti na tu nīcāḥ /
hemnaḥ kaṭhinasyāpi dravaṇopāyosti na tṛṇānām // 249 //
upakṛtisāhasikatayā kṣatimapi gaṇayanti no guṇinaḥ /
janayanti hi prakāśaṃ dīpaśikhāḥ svāṅgadāhena // 250 //
raktatvaṃ kamalānāṃ satpuruṣāṇāṃ paropakāritvam /
asatāṃ ca nirdayatvaṃ svabhāvasiddhaṃ triṣu tritayam // 251 //
upakartumaprakāśaṃ kṣantuṃ nyūneṣvayācitaṃ dātum /
abhisaṃdhātuṃ ca guṇaiḥ śateṣu kecidvijānanti // 252 //
guṇini guṇajño ramate nāguṇaśīlasya guṇini paritoṣaḥ /
alireti vanātkamalaṃ na dardurastānnivāsopi // 253 //
ādau tu mandamandāni madhye samarasāni ca /
ante snehāyamānāni saṃgatāni budhaiḥ saha // 254 //
iyamunnatasattvaśālināṃ mahatāṃ kāpi kaṭhoracittatā /
upakṛtya bhavanti dūrataḥ parataḥ pratyupakāraśaṅkayā // 255 //
upakāriṇi vītamatsare vā sadayatvaṃ yadi tatra kotirekaḥ /
ahite sahasāparāddhalabdhe saghṛṇaṃ yasya manaḥ satāṃ sa dhuryaḥ // 256 //
ādimadhyanidhaneṣu sauhṛdaṃ sajjane bhavati netare jane /
chedatāḍananigharṣatāpanairnānyabhāvamupayāti kāñcanam // 257 //
dīpāḥ sthitaṃ vastu vibhāvayanti kulapradīpāstu bhavanti kecit /
ciravyatītānapi pūrvajānye prakāśayanti svaguṇaprakarṣāt // 258 //
tuṅgātmanāḥ tuṅgatarāḥ samarthā manorujaṃ dhvaṃsayituṃ na nīcāḥ /
dhārādharā eva dharādharāṇāṃ nidāghadāvaughaharā na nadyaḥ // 259 //
guṇā guṇajñeṣu guṇībhavanti te nirguṇaṃ prāpya bhavanti doṣāḥ /
susvādutoyaprabhavā hi nadyaḥ samudramāsādya bhavantyapeyāḥ // 260 //
tṛṇāni nonmūlayati prabhañjano mṛdūni nīcaiḥ praṇatāni sarvaśaḥ /
samucchritāneva tarūnprabādhate mahānmahatsveva karoti vikriyām // 261 //
cirāya satsaṃgamaśuddhamānaso na yātyasatsaṃgatamātmavānnaraḥ /
manoharendīvarakhaṇḍagocaro na jātu bhṛṅgaḥ kuṇape nilīyate // 262 //
api vibhavavihīnaḥ pracyuto vā svadeśānnahi khalajanasevāṃ prārthayatyunnatātmā /
tanu tṛṇamupabhuṅkte na kṣudhārtopi siṃhaḥ pibati rudhiramuṣṇaṃ prāyaśaḥ kuñjarāṇām // 263 //
vitte tyāgaḥ kṣamā śaktau duḥkhe dainyavihīnatā /
nirdambhatā sadācāre svabhāvoyaṃ mahātmanām // 264 //
sukhalavadaśāharṣaklaivye khalaḥ khalu khelate skhalati bhajate leśakleśe viṣādaviṣūcikām /
bhavati na satāṃ darpoddāmā na dainyamayī matirdurabhibhavatā gambhīrāṇāṃ sukheṣvasukheṣu ca // 265 //
svāmye peśalatā guṇe praṇayitā harṣe nirutsekatā mantre saṃvṛtatā śrute sumatitā vittodaye tyāgitā /
sādhau sādaratā khale vimukhatā pāpe paraṃ bhīrutā duḥkhe kleśasahiṣṇutā ca mahatāṃ kalyāṇamākāṅkṣati // 266 //
vipadi dhairyamathābhyudaye kṣamā sadasi vākpaṭutā yudhi vikramaḥ /
yaśasi cābhiratirvyasanaṃ śrute prakṛtisiddhamidaṃ hi mahātmanām // 267 //
idaṃ hi māhātmyaviśeṣasūcakaṃ vadanti cihnaṃ mahatāṃ manīṣiṇaḥ /
mano yadeṣāṃ sukhaduḥkhasaṃbhave prayāti no harṣaviṣādavaśyatām // 268 //
subhāṣitaiḥ prītiranunnatiḥ śriyā parārthaniṣpattipaṭīyasī kriyā /
guṇeṣvatṛptirguṇavatsu cādaro nigūḍhametaccaritaṃ mahātmanām // 269 //
satyaṃ guṇā guṇavatāṃ vidhivaiparītyādyatnārjitā api kalau viphalā bhavanti /
sāphalyamasti sutarāmidameva teṣāṃ yattāpayanti hṛdayāni punaḥ khalānām // 270 //
yadvañcanāhitamatirbahu cāṭugarbhaṃ kāryonmukhaḥ khalajanaḥ kṛtakaṃ bravīti /
tatsādhavo na na vidanti vidanti kiṃ tu kartuṃ vṛthā praṇayamasya na pārayanti // 271 //
pāpaṃ samācarati vītaghṛṇo jaghanyaḥ prāpyāpadaṃ saghṛṇa eva tu madhyabuddhiḥ /
prāṇātyayepi na tu sādhujanaḥ suvṛttaṃ velāṃ samudra iva laṅghayituṃ samarthaḥ // 272 //
śuddhiḥ sa eva kulajaśca sa eva dhīraḥ ślāghyo vipatsvapi na muñcati yaḥ svabhāvam /
taptaṃ yathā dinakarasya marīcijālairdehaṃ tyajedapi himaṃ na tu śītalatvam // 273 //
yāñcāpadaṃ maraṇaduḥkhamivānubhāvya dattena kiṃ khalu bhavatyatibhūyasāpi /
kalpadrumānparihasanta iveha santaḥ saṃkalpitairatidadatyakadarthitaṃ yat // 274 //
te sādhavo bhuvanamaṇḍalamaulibhūtā ye sādhutāṃ nirupakāriṣu darśayanti /
ātmaprayojanavaśīkṛtakhinnadehaḥ pūrvopakāriṣu khalopi hi sānukampaḥ // 275 //
nāntarvicintayati kiṃcidapi pratīpamakopitopi sujanaḥ piśunena pāpam /
arkadviṣopi hi mukhe patitāgrabhāgāstārāpateramṛtameva karāḥ kiranti // 276 //
ākopitopi kulajo na vadatyavācyaṃ niṣpīḍito madhurameva vametkilekṣuḥ /
nīco jano guṇaśatairapi sevyamāno hāseṣu tadvadati yatkalaheṣu vācyam // 277 //
nidantu nītinipuṇā athavā stuvantu lakṣmīḥ parāpatatu gacchatu vā yatheccham /
adyaiva vā maraṇamastu yugāntare vā nyāyyātpathaḥ pracalayanti padaṃ na dhīrāḥ // 278 //
hetoḥ kutopyasadṛśāḥ sujanā garīyaḥ kāryaṃ nisargaguravaḥ sphuṭamārabhante /
utthāya kiṃ kalaśatopi na sindhunāthamudvīcimālamapibadbhagavānagastyaḥ // 279 //
priyā nyāyyā vṛttirmalinamasubhaṅgepyasukaraṃ hyasanto nābhyarthyāḥ suhṛdapi na yācyokṛśadhanaḥ /
vipadyuccaiḥ stheyaṃ padamanuvidheyaṃ ca mahatāṃ satāṃ kenoddiṣṭaṃ viṣamamasidhārāvratamidam // 280 //
pradānaṃ succhannaṃ gṛhamupagate saṃbhramavidhiranutseko lakṣmyāpyanabhibhavanīyāḥ parakathāḥ /
priyaṃ kṛtvā maunaṃ sadasi kathanaṃ cāpyupakṛteḥ śrutetyantāsaktiḥ puruṣamabhijātaṃ kathayati // 281 //
kasyādeśātkṣapayati tamaḥ saptasaptiḥ prajānāṃ chāyāhetoḥ pathi viṭapināmañjaliḥ kena baddhaḥ /
abhyarthyante jalalavamucaḥ kena vā vṛṣṭihetorjātyaivaite parahitavidhau sādhavo baddhakakṣyā // 282 //
svaphalanicayaḥ śākhābhaṅgaṃ karoti vanaspatergamanamalasaṃ barhāṭopi karoti śikhaṇḍinaḥ /
caturagamano yo jātyāśvaḥ sa gauriva vāhyate guṇavati jane prāyeṇaite guṇāḥ khalu vairiṇaḥ // 283 //
khyātiṃ yatra guṇā na yānti guṇinastatrādaraḥ syātkutaḥ kiṃ kuryādbahuśikṣitopi puruṣaḥ pāṣāṇabhūte jane /
premārūḍhavilāsinīmadavaśavyāvṛttakaṇṭhasvanaḥ sītkāro hi manoharopi badhire kiṃ nāma kuryādguṇam // 284 //
kṣudrāḥ santi sahasraśaḥ svabharaṇavyāpāramātronmukhāḥ svārtho yasya parārtha eva sa pumānekaḥ satāmagraṇīḥ /
duṣpūrodarapūraṇāya pibati srotaḥpatiṃ vāḍavo jīmūtastu nidāghatāpitajagatsaṃtāpavicchittaye // 285 //
namratvenonnamantaḥ paraguṇanutibhiḥ svānguṇānkhyāpayantaḥ puṣṇantaḥ svīyamarthaṃ satatakṛtamahārambhayatnāḥ parārthe /
kṣāntyaivākṣeparūkṣākṣaramukharamukhādurmukhānduḥkhayantaḥ santaḥ sāścaryacaryā jagati bahumatāḥ kasya nābhyarthanīyāḥ // 286 //
sajjanā eva sādhūnāṃ prathayanti guṇotkaram /
puṣpāṇāṃ saurabhaṃ prāyastanvate dikṣu mārutāḥ // 287 //
sādhureva pravīṇaḥ syātsadguṇāmṛtacarvaṇe /
navacūtāṅkurāsvādakuśalaḥ kokilaḥ kila // 288 //
prāyaḥ santyupadeśārhā dhīmanto na jaḍāśayāḥ /
tilāḥ kusumasaugandhyagrāhiṇo na yavāḥ kvacit // 289 //
manasvihṛdayaṃ dhatte raukṣyeṇaiva prasannatām /
bhasmanā makuraḥ prāyaḥ prasādaṃ labhatetarām // 290 //
uttamaḥ kleśavikṣobhaṃ kṣamaḥ soḍhuṃ nahītaraḥ /
maṇireva mahāśāṇagharṣaṇaṃ na tu mṛtkaṇaḥ // 291 //
jaḍe prabhavati prāyo duḥkhaṃ bibhrati sādhavaḥ /
sitāṃśāvudite padmāḥ saṃkocātaṅkadhāriṇaḥ // 292 //
guṇānāmantaraṃ prāyastajjño jānāti netaraḥ /
mālatīmallikāmodaṃ ghrāṇaṃ vetti na locanam // 293 //
svabhāvaṃ naiva muñcanti santaḥ saṃsargatosatām /
na tyajanti rutaṃ mañju kākasaṃparkataḥ pikāḥ // 294 //
saṃpattau komalaṃ cittaṃ sādhorāpadi karkaśam /
sukumāraṃ madhau pattraṃ taroḥ syātkaṭhinaṃ śucau // 295 //
svabhāvaṃ na jahātyantaḥ sādhurāpadgatopi san /
karpūraḥ pāvakapluṣṭaḥ saurabhaṃ bhajatetarām // 296 //
apyāpatsamayaḥ sādhoḥ prayāti ślāghanīyatām /
vidhorvidhuṃtudāskandavipatkālopi sundaraḥ // 297 //
dṛṣṭadurjanadaurātmyaḥ sajjane rajyate janaḥ /
āruhya parvataṃ pānthaḥ nirvṛtimetyalam // 298 //
kṣaṇakṣayiṇi sāpāye bhoge rajyanti nottamāḥ /
saṃtyajyāmbhojakiṃjalkaṃ haṃsāḥ prāśnanti śaivalam // 299 //
adhamaṃ bādhate bhūyo duḥkhāvego na tūttamam /
pāṇipādaṃ rujatyāśu śītasparśo na cakṣuṣī // 300 //
guṇavānsucirasthāyī daivenāpi na sahyate /
tiṣṭhatyekāṃ niśāṃ candraḥ śrīmānsaṃpūrṇamaṇḍalaḥ // 301 //
sarvatra guṇavāndeśe cakāsti prathatetarām /
maṇirmūrdhni gale bāhau pādapīṭhepi śobhate // 302 //
uttamaṃ suciraṃ naiva vipadobhibhavantyalam /
rāhugrasanasaṃbhūtā kṣaṇaṃ vicchāyatā vidhoḥ // 303 //
saṃtuṣyatyuttamaḥ stutyā dhanena mahatādhamaḥ /
prasīdanti japairdevā balibhirbhūtavigrahāḥ // 304 //
na kadācitsatāṃ cetaḥ prasaratyaghakarmasu /
jaleṣu drutamapyantaḥ sarpirāśyānatāṃ vrajet // 305 //
narāḥ saṃskārārhā jagati kila kecitsukṛtinaḥ samānāyāṃ jātāvapi vayasi satyāmapi dhiyi /
ayaṃ dṛṣṭāntotra sphuṭaparicayādabhyasanataḥ śukaḥ ślokānvaktuṃ prabhavati na kākaḥ kvacidapi // 306 //
dhanamapi paradattaṃ duḥkamaucityabhājāṃ bhavati hṛdi tadevānandakārītareṣām /
malayajarasabindurbādhate netramantarjanayati ca sa evāhlādamanyatra gātre // 307 //
sadvaṃśajasya paritāpanudaḥ suvṛttaśuddhātmanaḥ sakalalokavibhūṣaṇasya /
chidraṃ prajātamapi sādhujanasya daivānmuktāmaṇeriva guṇāya bhavatyavaśyam // 308 //
gehaṃ durgatabandhurbhirgurugṛhaṃ chātrairahaṃkāribhirhaṭṭaṃ pattanavañcakairmunijanaiḥ śāponmukhairāśramān /
siṃhādyaiśca vanaṃ khalairnṛpasabhāṃ cauraurdigantānapi saṃkīrṇānyavalokya satyasaralaḥ sādhuḥ kva viśrāmyati // 309 //
sābhimānamasaṃbhāvyamaucityacyutamapriyam /
duḥkhāvamānadīnaṃ vā na vadanti guṇonnatāḥ // 310 //
bhavati subhagatvamadhikaṃ vistāritaparaguṇasya sujanasya /
vahati vikāsitakumudo dviguṇaruciṃ himakaroddyotaḥ // 311 //
guṇināmapi nijarūpapratipattiḥ parata eva saṃbhavati /
svamahimadarśanamakṣṇormakuratale jāyate yasmāt // 312 //
kotibhāraḥ samarthānāṃ kiṃ dūraṃ vyavasāyinām /
ko videśaḥ savidyānāṃ kaḥ paraḥ priyavādinām // 313 //
aśvaḥ śastraṃ śāstraṃ vīṇā vāṇī naraśca nārī ca /
puruṣaviśeṣaṃ prāptā bhavanti yogyā ayogyāśca // 314 //
utsāhasaṃpannamadīrghasūtraṃ kriyāvidhijñaṃ vyasaneṣvasaktam /
śūraṃ kṛtajñaṃ dṛḍhasauhṛdaṃ ca lakṣmīḥ svayaṃ vāñchati vāsahetoḥ // 315 //
kadarthitasyāpi mahāśayasya na śakyate sargaguṇaḥ pramārṣṭum /
adhomukhasyāpi kṛtasya vahnernādhaḥ śikhā yānti kadācideva // 316 //
nyāyaḥ khalaiḥ parihṛtaścalitaśca dharmaḥ kālaḥ kaliḥ kaluṣa eva paraṃ pravṛttaḥ /
prāyeṇa durjanajanaḥ prabhāviṣṇureva niścakrikaḥ paribhavāspadameva sādhuḥ // 317 //
vrate vivādaṃ vimatiṃ viveke satyetiśaṅkāṃ vinaye vikāram /
guṇevamānaṃ kuśale niṣedhaṃ dharme virodhaṃ na karoti sādhuḥ // 318 //
vandyaḥ sa puṃsaṃ tridaśābhinandyaḥ kāruṇyapuṇyopacayakriyābhiḥ /
saṃsārasāratvamupaitai yasya paropakārābharaṇaṃ śarīram // 319 //
abhedenopāste kumudamudare vā sthitavato vipakṣādambhojādupagatavato vā madhulihaḥ /
aparyāptaḥ kopi svaparaparicaryāparicayaprabandhaḥ sādhūnāmayamanabhisaṃdhānamadhuraḥ // 320 //
yairvātūlo bhavati purataḥ kathyamānairjanānāṃ kāmapyantarvidadhati rujaṃ yepyanudgīryamāṇāḥ /
tebhiprāyāḥ kimapi hṛdaye kaṇṭhalagnaḥ sphuranto yasyākhyeyāstamiha suhṛdaṃ puṇyavanto labhante // 321 //
udanvacchinnā bhūḥ sa ca nidhirapāṃ yojanaśataṃ sadā pānthaḥ pūṣā gaganaparimāṇaṃ kathayati /
iti prāyo bhāvāḥ sphuradavadhimudrāmukulitāḥ satāṃ prajñonmeṣaḥ punarayamasīmā vijayate // 322 //
sāgasepi na kupyanti kṛpayā copakurvate /
bodhaṃ svasyaiva necchanti te viśvoddharaṇakṣamāḥ // 323 //
pātraṃ pavitrayati naiva guṇānkṣiṇoti snehaṃ na saṃharati nāpi malaṃ prasūte /
doṣāvasānaruciraścalatāṃ na dhatte satsaṃgamaḥ sukṛtasadmani kopi dīpaḥ // 324 //
aṇurapi maṇiḥ prāṇatrāṇakṣamo viṣabhakṣiṇāṃ śiśurapi ruṣā siṃhīsūnaḥ samāhvayate gajān /
tanurapi taruskandhodbhūto dahatyanalo vanaṃ prakṛtimahatāṃ jātyaṃ tejo na mūrtimapekṣate // 325 //
namaḥ khalebhyaḥ ka ivāthavā na tānalaṃ namasyediha yo jijīviṣuḥ /
vinaiva ye doṣamṛṣiprakāṇḍavannayanti śāpena rasātalaṃ narān // 326 //
viṣadharatopyativiṣamaḥ khala iti na mṛṣā vadanti vidvāṃsaḥ /
yadayaṃ nakuladveṣī sakuladveṣī sadā piśunaḥ // 327 //
atimaline kartavye bhavati khalānāmatīva nipuṇā dhīḥ /
timire hi kauśikānāṃ rūpaṃ pratipadyate dṛṣṭiḥ // 328 //
vidhvastaparaguṇānāṃ bhavati khalānāmatīva malinatvam /
antaritaśaśirucāmapi salilamucāṃ malinimābhyadhikaḥ // 329 //
hasta iva bhūtimalino laṅghayati yathā yathā khalaḥ sūjanam /
darpaṇamiva taṃ kurute tathā tathā nirmalacchāyam // 330 //
jīvanagrahaṇe namrā gṛhītvā punarutthitāḥ /
kiṃ kaniṣṭhā uta jyeṣṭhā ghaṭīyantrasya durjanāḥ // 331 //
sadā khaṇḍanayogyāya tuṣapūrṇāśayāya ca /
namostu bahubījāya khalāyolūkhalāya ca // 332 //
jihvādūṣitasatpātraḥ piṇḍārthī kalahotkaṭaḥ /
tulyatāmaśucirnityaṃ bibharti piśunaḥ śunaḥ // 333 //
aho bata khalaḥ puṇyairmūrkhopyaśrutapaṇḍitaḥ /
svaguṇodīraṇe śeṣaḥ paranindāsu vākpatiḥ // 334 //
khalaḥ sujanapaiśunye sarvatokṣi śiromukhaḥ /
sarvataḥ śrutimāṃlloke sarvamāvṛtya tiṣṭhati // 335 //
satsādhuvāde mūrkhasya mātsaryagalarogiṇaḥ /
jihvā kaṅkamukhenāpi kṛṣṭā naiva pravartate // 336 //
māyāmayaḥ prakṛtyaiva rāgadveṣamadākulaḥ /
mahatāmapi mohāya saṃsāra iva durjanaḥ // 337 //
khacitramapi māyāvī racayatyeva līlayā /
laghuśca mahatāṃ madhye tasmātkhala iti smṛtaḥ // 338 //
khalena dhanamattena nīcena prabhaviṣṇunā /
piśunena padasthena hā praje kva gamiṣyasi // 339 //
kṛtaśatamasatsu naṣṭaṃ subhāṣitaśataṃ ca naṣṭamabudheṣu /
vacanaśatamavacanakare buddhiśatamacetane naṣṭam // 340 //
naṣṭamapātre dānaṃ naṣṭaṃ hitamaphalabuddhyavajñāne /
naṣṭo guṇoguṇajñe naṣṭaṃ dākṣiṇyamakṛtajñe // 341 //
dūrāducchritapāṇirārdranayanaḥ protsāritārdhāsano gāḍhāliṅganatatparaḥ priyakathāpraśneṣu saktottaraḥ /
antargūḍhaviṣo bahirmadhumayaścātīva māyāmayaḥ ko nāmāyamapūrvanāṭakavidhiryaḥ śikṣito durjanaiḥ // 342 //
ye śramaṃ hartumīhante mahatāṃ cirasaṃbhṛtam /
vandyāstesaralātmāno durjanāḥ sajjanā iva // 343 //
aho kuṭilabuddhīnāṃ durgrāhamasatāṃ manaḥ /
anyadvacasi kaṇṭhenyadanyadoṣṭhapuṭe sthitam // 344 //
khaleṣu satsu niryātā vayamarjayituṃ guṇān /
iyaṃ sā taskaragrāme ratnakrayaviḍambanā // 345 //
vardhete spardhayevobhau saṃpadā śataśākhayā /
aṅkurovaskarodbhūtaḥ puruṣaścākulodbhavaḥ // 346 //
dahyamānāḥ sutīkṣṇena nīcāḥ parayaśogninā /
aśaktāstatpadaṃ gantuṃ tato nindāṃ pracakrire // 347 //
yatsmṛtvaiva parāṃ yānti santaḥ saṃtāpasaṃtatim /
tadasanto hasantopi helayaiva hi kurvate // 348 //
guṇadoṣāvaśāstrajñaḥ kathaṃ vibhajate janaḥ /
kimandhasyādhikārosti rūpabhedopalabdhiṣu // 349 //
prāyaḥ prakāśatāṃ yāti malinaḥ sādhubādhayā /
nāgrasiṣyata cedarkaṃ kojñāsyatsiṃhikāsutam // 350 //
prāyaḥ paropatāpāya durjanaḥ satatodyataḥ /
avaśyakaraṇīyatvānna kāraṇamapekṣate // 351 //
stokenonnatimāyāti stokenāyātyadhogatim /
aho susadṛśī vṛttistulākoṭeḥ khalasya ca // 352 //
aho prakṛtisādṛśyaṃ śleṣmaṇo durjanasya ca /
madhuraiḥ kopamāyāti kaṭukairupaśāmyati // 353 //
yathā gajapatiḥ śrāntaśchāyārthī vṛkṣamāśritaḥ /
viśramya taṃ drumaṃ hanti tathā nīcaḥ svamāśrayam // 354 //
durjanaḥ parihartavyo vidyayālaṃkṛtopi san /
maṇinā bhūṣitaḥ sarpo bhavetkiṃ na bhayaṃkaraḥ // 355 //
cārutā paradārārthaṃ dhanaṃ lokopataptaye /
prabhūtvaṃ sādhunāśāya khale khalatarā guṇāḥ // 356 //
paropaghātavijñānamātralābhopajīvinām /
dāśānāmiva dhūrtānāṃ jālāya guṇasaṃgrahaḥ // 357 //
durjanenocyamānāni vacāṃsi madhurāṇyapi /
akālakusumānīva trāsaṃ saṃjanayanti me // 358 //
na lajjate sajjanavarjanīyayā bhujaṃgavakrakriyayāpi durjanaḥ /
dhiyaṃ kumāyāsamayābhicāriṇīṃ vidagdhatāmeva hi manyate khalaḥ // 359 //
vṛtiṃ svāṃ bahu manyate hṛdi śucaṃ dhattenukampoktibhirvyaktaṃ nindati yogyatāṃ mitamatiḥ kurvanstutīrātmanaḥ /
garhyopāyaniṣevaṇaṃ kathayati sthāsnuṃ vadanvyāpadaṃ śrutvā duḥkhamaruṃtudāṃ vitanute pīḍāṃ janaḥ prākṛtaḥ // 360 //
pākaścenna śubhasya medya tadasau prāgeva nādātkimu svārthaścenna mayāsya kiṃ na bhajate dīnānsvabandhūnayam /
matto randhrudṛśosya bhīryadi na tallubdhaḥ kimeṣa tyajedityantaḥ puruṣodhaṃaḥ kalayati prāyaḥ kṛtopakriyaḥ // 361 //
sāścaryaṃ yudhi śauryamapratihataṃ tatkaṇḍitākhaṇḍalaṃ pāñcottānakaraḥ kṛta sabhagavāndānena lakṣmīpatiḥ /
aiśvaryaṃ svakarāptasaptabhuvanaṃ labdhābdhipāraṃ yaśaḥ sarvaṃ durjanasaṃgamena sahasā spaṣṭaṃ vinaṣṭaṃ baleḥ // 362 //
śamayati yaśaḥ kleśaṃ sūte diśatyaśivāṃ gatiṃ janayati janodvegāyāsaṃ nayatyupahāsyatām /
bhramayati matiṃ mānaṃ hanti kṣiṇoti ca jīvitaṃ kṣipati sakalaṃ kalyāṇānāṃ kulaṃ khalasaṃgamaḥ // 363 //
avinayabhuvāmajñānānāṃ śamāya bhavannapi prakṛtikuṭilādvidyābhyāsaḥ khalatvavivṛddhaye /
phaṇibhayabhṛtāmastu cchedakṣamastamasāmasau viṣadharaphaṇāratnāloko bhayaṃ tu bhṛśāyate // 364 //
karoti pūjyamānopi lokavyasanadīkṣitaḥ /
darśane darśane trāsaṃ gṛhāhiriva durjanaḥ // 365 //
satyadharmacyutātpuṃsaḥ kruddhādāśīviṣādiva /
nāstikopi hyudvijate janaḥ kiṃ punarāstikaḥ // 366 //
yeṣāṃ prāṇivadhaḥ krīḍā narma marmacchido giraḥ /
kāryaṃ paropatāpitvaṃ te mṛtyorapi mṛtyavaḥ // 367 //
aho bata mahatkaṣṭaṃ viparītamidaṃ jagat /
yenāpatrpate sādhurasādhustena tuṣyati // 368 //
na tathecchantyakalyāṇāḥ pareṣāṃ vedituṃ guṇān /
yathaiṣāṃ jñātumicchanti nairguṇyaṃ pāpacetasaḥ // 369 //
varjanīyo matimatāṃ durjanaḥ sakhyavairayoḥ /
śvā bhavatyupaghāyāya laḍannapi daśannapi // 370 //
ato hāsyataraṃ loke kiṃcidanyanna vidyate /
yatra durjana ityāha durjanaḥ sajjanaṃ janam // 371 //
apakāramasaṃprāpya tuṣyetsādhurasādhutaḥ /
naiṣa lābho bhujaṃgena veṣṭito yanna daśyate // 372 //
labdhaḥ stabdhonṛjurmūrkhaḥ prabhurekāntadāruṇaḥ /
bahūneṣa khalaḥ sādhūnmārayitvā mariṣyati // 373 //
kā khalena saha spardhā sajjanasyābhimāninaḥ /
bhāṣaṇaṃ bhīṣaṇaṃ sādhudūṣaṇaṃ yasya bhūṣaṇam // 374 //
mukhenaikena vidhyanti pādamekasya kaṇṭakāḥ /
dūrānmukhasahasreṇa sarvaprāṇaharāḥ khalāḥ // 375 //
nirmāya khalajihvāgraṃ sarvaprāṇaharaṃ nṛṇām /
cakāra kiṃ vṛthā śastraviṣavahnīnprajāpatiḥ // 376 //
yathā paropakāreṣu nityaṃ jāgarti sajjanaḥ /
tathā parāpakāreṣu jāgarti satataṃ khalaḥ // 377 //
bibheti piśunānnīcaḥ prakāśanapaṭīyasaḥ /
na punarmūḍhahṛdayo nindanīyātsvakarmaṇaḥ // 378 //
vṛthājvalitakopāgneḥ paruṣākṣaravādinaḥ /
durjanasyauṣadhaṃ nāsti kiṃcidanyadanuttarāt // 379 //
khalānāṃ kaṇṭakānāṃ ca dvidhaivāsti pratikriyā /
upānanmukhabhaṅgo vā dūrato vāpi varjanam // 380 //
jīvannapi na tatkartuṃ śaknoti sujanastathā /
durjano yanmṛtaḥ kuryātparebhyohitamuttaram // 381 //
yadyadiṣṭatamaṃ tattaddeyaṃ guṇavate kila /
ata eva khalo doṣānsādhubhyaḥ saṃprayacchati // 382 //
rogoṇḍajoṅkurognirviṣamaśvataro ghuṇāḥ krimayaḥ /
prakṛtikṛtaghnaśca naraḥ svāśrayamavināśya naidhante // 383 //
na vinā paravādena ramate durjano janaḥ /
śvā hi sarvarasānbhuktvā vināmedhyaṃ na tṛpyati // 384 //
varamatyantaviphalaḥ sukhasevyo hi sajjanaḥ /
na tu prāṇaharastīkṣṇaḥ śaravatsaphalaḥ khalaḥ // 385 //
svabhāvenaiva niśitaḥ kṛtapakṣagrahopi san /
śaravadguṇanirmuktaḥ khalaḥ kasya na bhedakaḥ // 386 //
durjanaḥ sujanīkartuṃ yatnenāpi na śakyate /
saṃskāreṇāpi laśunaṃ kaḥ sugandhīkariṣyati // 387 //
nīcaḥ samutthitovaśyamanavāpya parāśrayam /
chidreṇa ratimāpnoti dṛṣṭāntotra kaṭībhavaḥ // 388 //
paravāde daśavadanaḥ pararandhranirīkṣaṇe sahasrākṣaḥ /
sadvṛttavṛttiharaṇe bāhusahasrārjuno nīcaḥ // 389 //
durjanadūṣitamanasāṃ puṃsāṃ sujanepi nāsti viśvāsaḥ /
bālaḥ pāyasadagdhodadhyapi phūtkṛtya bhakṣayati // 390 //
ādau lajjayati kṛtaṃ madhye paribhavati riktamavasāne /
khalasaṃgatasya kathayata yadi susthitamasti kiṃcidapi // 391 //
paramarmadivyadarśiṣu jātyaivocitanigūḍhavaireṣu /
kaḥ khalu khaleṣu śaṅkāṃ ślathayiṣyati dambhānirateṣu // 392 //
ajñaḥ sukhamārādhyaḥ sukhataramārādhyate viśeṣajñaḥ /
jñānalavadurvidagdhaṃ brahmāpi naraṃ na rañjayati // 393 //
asthānābhiniveśī prāyo jaḍe eva bhavati no vidvān /
bālādanyaḥ kombhasi jighṛkṣatīndoḥ sphurabimbam // 394 //
labdhodayopi hi khalaḥ prathamaṃ svajanaṃ nayati paritāpam /
udgacchandavadahano janmabhuvaṃ dāru nirdahati // 395 //
alpaśrutalava eva prāyaḥ prakaṭayati vāgvibhavamuccaiḥ /
sarvatra kunaṭa eva hi nāṭakamadhikaṃ viḍambayati // 396 //
prakhalā eva guṇāvatāmākramya dhuraṃ puraḥ prakarṣanti /
tṛṇakāṣṭhameva jaladherupariplavate na ratnāni // 397 //
mahatāṃ yadeva mūrdhasu tadeva nīcāstṛṇāya manyante /
liṅgaṃ praṇamanti budhāḥ kākaḥ punarāsanīkurate // 398 //
saha vasatāmapyasatāṃ jalaruhajalavadbhavatyasaṃśleṣaḥ /
dūrepi satāṃ vasatāṃ prītiḥ kumudenduvadbhavati // 399 //
pariśuddhāmapi vṛttiṃ samāśrito durjanaḥ parānvyathate /
pavanāśinopi bhujagāḥ paropatāpaṃ na muñcanti // 400 //
sādhayati yatprayojanamajñastattasya kākatālīyam /
daivātkathamapyakṣaramutkirati ghuṇopi kāṣṭheṣu // 401 //
prāyaḥ khalaprakṛtayo nāparibhūtā hitāya kalpante /
puṣpyatyadhikamaśoko gaṇikācaraṇaprahāreṇa // 402 //
paramarmaghaṭṭanādiṣu khalasya yatkauśalaṃ na tatkṛtye /
yatsāmarthyamupahatau viṣasya tannopakārāya // 403 //
atisatkṛtāapi śaṭhāḥ sahabhuvamujjhanti jātu na prakṛtim /
śirasā mahāśvareṇāpi nanu dhṛto vakra eva śaśī // 404 //
vāyuriva khalajanoyaṃ prāyaḥ pararūpameti saṃparkāt /
santastu ravikarā iva sadasadyogepyasaṃśliṣṭāḥ // 405 //
prerayati paramanāryaḥ śakridaridropi jagadabhidrohe /
tejayati khaṅgadhārāṃ svayamasamarthā śilā chettum // 406 //
dūrepi parasyāgasi paṭurjano nātmanaḥ samīpepi /
svaṃ vraṇamakṣi na paśyati śaśini kalaṅkaṃ nirūpayati // 407 //
sādhuṣvevātitarāmaruṃtudāḥ svāṃ vivṛṇvate vṛttim /
vyādhā nighnanti mṛgānmṛtamapi na tu siṃhamādadate // 408 //
avikāriṇamapi sajjanamaniśamanāryaḥ prabādhatetyartham /
kamalinyā kimiha kṛtaṃ himasya yattāṃ sadā dahati // 409 //
svaguṇāniva paradoṣānvaktuṃ na satopi śakruvanti budhāḥ /
svaguṇāniva paradoṣānasatopi khalāstu kathayanti // 410 //
kṛtvāpi yena lajjāmupaiti sādhuḥ paroditenāpi /
tadakṛtvaiva khalajanaḥ svayamudgiratīti dhiglaghutām // 411 //
āptvāpyātmavināśaṃ gaṇayati na khalaḥ paravyasanakaṣṭam /
prāyaḥ sahasranāśe samaramukhe nṛtyati kabandhaḥ // 412 //
prakṛtikhalatvādasatāṃ doṣa iva guṇopi bādhate lokān /
viṣakusumānāṃ gandhaḥ surabhirapi manāṃsi mohayati // 413 //
labdhocchrāyo nīcaḥ prathamataraṃ svāminaṃ parābhavati /
pathi dhūlirajo hyādāvutthāpakameva saṃvṛṇute // 414 //
mṛgamadakarpūrāgurucandanagandhādhivāsito laśunaḥ /
na tyajati gandhamaśubhaṃ prakṛtimiva sahotthitāṃ nīcaḥ // 415 //
upakṛtamanena suhṛdayamiti durjaneṣvasti na kvacidapekṣā /
hotrā saha svamāśrayamudvṛttognirdahatyeva // 416 //
upakṛtireva khalānāṃ doṣasya garīyaso bhavati hetuḥ /
anukūlācaraṇena hi kupyanti vyādhayotyartham // 417 //
na paraṃ phalati hi kiṃcitkhala evānarthamāvahati yāvat /
mārayati sapadi viṣatarurāśrayamāṇaṃ śramāpanude // 418 //
svārthanirapekṣa eva hi paropaghātosatāṃ vyasanameva /
aśanāyodanyā vā viramati phaṇino na dandaśataḥ // 419 //
ekībhāvaṃ gatayorjalapayasormittracetasośvaiva /
vyatirekakṛtau śaktirhaṃsānāṃ durjanānāṃ ca // 420 //
śalyamapi skhaladantaḥ soḍhuṃ śakyate hālahaladigdham /
dhīrairna punarakāraṇakupitakhalālīkadurvacanam // 421 //
mṛgamīnasajjanānāṃ tṛṇajalasaṃtoṣavihitavṛttīnām /
lubdhakadhīvarapiśunā niṣkāraṇavairiṇo jagati // 422 //
prārambhatotivipulaṃ bhṛśakṛśamante vibhedakṛnmalinam /
mahiṣaviṣāṇamivānṛju puruṣaṃ bhayadaṃ khalaprema // 423 //
pātramapātrīkurute dahati guṇānsnehamāśu nāśayati /
amale malaṃ prayacchati dīpajvāleva khalamaittrī // 424 //
samarpitāḥ kasya na tena doṣā haṭhādguṇā vā na hṛtāḥ khalena /
tathāpi doṣairna viyujyatesau spṛṣṭopi naikena guṇena citram // 425 //
ārādhyamāno bahubhiḥ prakārairnārādhyate nāma kimatra citram /
ayaṃ tvapūrvaḥ pratibhāviśeṣo yatsevyamāno riputāmupaiti // 426 //
vidvānupālambhamavāpya doṣānnivartatesau paritapyate ca /
jñātastu doṣo mama sarvatheti pāpo janaḥ pāpataraṃ karoti // 427 //
evameva nahi jīvyate khalāttatra kā nṛpativallabhe kathā /
pūrvameva hi suduḥsaho nalaḥ kiṃ punaḥ prabalavāyuneritaḥ // 428 //
amarairamṛtaṃ na pītamabdherna ca hālāhalamulvaṇaṃ hareṇa /
vidhinā nihitaṃ khalasya vāci dvayametadbahirekamantaranyat // 429 //
nimittamuddiśya hi yaḥ prakupyati dhruvaṃ sa tasyāpagase prasīdati /
akāraṇadveṣi mano hi yasya vai kathaṃ parastaṃ paritoṣayiṣyati // 430 //
itaradeva bahirmukhamucyate hṛdi tu yatsphuratītaradeva tat /
caritametadadhīravitārakaṃ dhuri payaḥpratibimbamivāsatām // 431 //
kva piśunasya gatiḥ pratihanyate daśati dṛṣṭamapi śrutamapyasau /
atisuduṣkaramavyatiriktadṛkchrutibhirapyatha dṛṣṭiviṣairidam // 432 //
gajaturagaśataiḥ prayāntu mūrkhā dhanarahitā vibudhāḥ prayāntu padbhyām /
giriśikhiragatāpi kākapālī pulinagatairna sameti rājahaṃsaiḥ // 433 //
hrepayati priyavacanairādaramupadarśayankhalīkurute /
utkarṣayaṃśca laghayati mūrkhasuhṛtsarvathā varjyaḥ // 434 //
prakaṭamapi na saṃvṛṇoti doṣaṃ guṇalavalampaṭa eṣa sādhuvargaḥ /
atiparuṣaruṣaṃ vināpi doṣaiḥ piśunaśunāṃ ruṣatāṃ prayāti kālaḥ // 435 //
yadā vigṛhṇāti tadā hataṃ yaśaḥ karoti maittrīmatha dūṣitā guṇāḥ /
sthitiṃ samīkṣyobhayathā parīkṣakaḥ karotyavajñopahataṃ pṛthagjanam // 436 //
iṣṭo vā sukṛtaśatopalālito vā śliṣṭo vā vyasanaśatābhirakṣito vā /
dauḥśīlyājjanayati naiva jātvasādhurvisrambhaṃ bhujaga ivāṅkamadhyasuptaḥ // 437 //
rūkṣaṃ virauti parikupyati nirnimittaṃ sparśena dūṣayati vārayati praveśam /
lajjākaraṃ daśati naiva ca tṛpyatīti kauleyakasya ca khalasya ca ko viśeṣaḥ // 438 //
pādāhatotha dṛḍhadaṇḍavighaṭṭito vā yaṃ daṃṣṭrayā daśati taṃ kila hanti sarpaḥ /
kopyanya eva piśunodya bhujaṃgadharmā karṇe paraṃ spṛśati hantyaparaṃ samūlam // 439 //
yuktaṃ yayā kila nirantaralabdhavṛtterasyābhimānatamasaḥ prasaraṃ niroddhum /
vidvattayā jagati tāmavalambya kecittanvantyahaṃkṛtimaho śataśākhamāndhyam // 440 //
nanvāśrayasthitiriyaṃ tava kālakūṭa kenottarottaraviśiṣṭapadopadiṣṭā /
prāgarṇavasya hṛdaye vṛṣalakṣmaṇotha kaṇṭhedhunā vasasi vāci punaḥ khalānām // 441 //
prāyaḥ svabhāvamalino mahatāṃ samīpe ṭiṣṭhankhalaḥ prakuruterthijanopaghātam /
śītārditaiḥ sakalalokasukhāvahopi dhūme sthite nahi sukhena niṣevyatogniḥ // 442 //
dhūmaḥ payodharapadaṃ kathamapyavāpya varṣāmbubhiḥ śamayati jvalanasya tejaḥ /
daivādavāpya kaluṣaprakṛtirmahattvaṃ prāyaḥ svabandhujanameva tiraskaroti // 443 //
ullāsitākhilakhalasya viśṛṅkhalasya prāgjātavismṛtanijādhamakarmavṛtteḥ /
daivādavāptavibhavasya guṇadviṣosya nīcasya gocaragataiḥ sukhamāsyate kaiḥ // 444 //
nāścaryametadadhunā hatadaivayogādurccaiḥsthitiryadadhamo na mahānubhāvaḥ /
rathyākalaṅkaśatasaṃkarasaṃkulopi pṛṣṭhe bhavatyavakaro na punarnidhānam // 445 //
prasahya maṇimuddharenmakaravaktradaṃṣṭrāntarātsamudramapi saṃtaretpracaladūrmimālākulam /
bhujagamapi kopitaṃ śirasi puśpavaddhārayenna tu pratiniviṣṭamūrkhajanacittamārādhayet // 446 //
labheta sikatāsu tailamapi yatnataḥ pīḍayanpibecca mṛgatṛṣṇikāsu salilaṃ pipāsārditaḥ /
kadācidapi paryaṭacchaśaviṣāṇamāsādayenna tu pratiniviṣṭamūrkhajanacittamārādhayet // 447 //
araṇyaruditaṃ kṛtaṃ śavaśarīramudvartitaṃ sthalebjamavaropitaṃ suciramūṣare varṣitam /
śvapucchamavanāmitaṃ badhirakarṇajāpaḥ kṛtaḥ kṛtāndhamukhamaṇḍanā yadabudho janaḥ secitaḥ // 448 //
vṛthā dugdhonaḍvānstanabharanatā gauriti ciraṃ pariṣvaktaḥ ṣaṇḍho yuvatirita lāvaṇyasahitā /
kṛtā vaidūryāśā vikacakiraṇe kācaśakale mayā mūḍhena tvāṃ kṛpaṇamaguṇajñaṃ praṇamatā // 449 //
svapakṣacchedaṃ vā samucitaphalabhraṃśamathavā svamūrterbhaṅgaṃ vā patanamaśucau nāśamathavā /
śaraḥ prāpnotyetānhṛdayapathasaṃsthopi dhanuṣa ṛjorvakrāśleṣādbhavati khalu suvyaktamaśubham // 450 //
guṇāṇāṃ sā śaktirvipadamanubadhnanti yadamī prasannastadvedhā mama yadi na tairyogamakarot /
viṣaṇṇaṃ daurgatyāditi guṇinamālokya viguṇaḥ karoti sve gehe dhruvamatisamṛddhyotsavamasau // 451 //
avekṣya svātmānaṃ viguṇamaparānichhati tathā phalatyetanno cedvilapati na santīha guṇinaḥ /
nimārṣṭuṃ śaptuṃ vā paribhavitumudyacchati tatopyaho nīce ramyā saguṇavijigīṣā vidhiktā // 452 //
yadi paraguṇā na kṣamyante yatasva tadarjane nahi parayaśo nindāvyājairalaṃ parimārjitum /
viramasi na cedicchādveṣaprasaktamanorathā dinakarakarānpāṇicchattrairnudacchramameṣyasi // 453 //
prakṛṣṭe saṃparke bhaṇibhujagayorjanmajanite maṇirnāherdoṣānbhajati na ca sarpo maṇiguṇān /
asādhuḥ sādhurvā bhavati nanu jātyaiva puruṣo nasaṅgāddaurjanyaṃ na ca sujanatā kasyacidapi // 454 //
na viṣamamṛtīkartuṃ śakyaṃ prayatnaśatairapi tyajati kaṭutāṃ na svāṃ nimbaḥ sthitopi payohrade /
guṇaparicitāmāryāṃ vāṇīṃ na jalpati durjanaściramapi balādhmāte lohe kutaḥ kanakākṛtiḥ // 455 //
varamahimukhe krodhāviṣṭe karau viniveśitau viṣamapi varaṃ pītvā suptaṃ kṛtāntaniveśane /
girivarataṭānmuktaścātmā varaṃ śatadhā kṛto na tu khalajanāvāptairarthaiḥ kṛtaṃ hitamātmanaḥ // 456 //
varṇasthaṃ gurulāghavaṃ na gaṇathatyāśaṅkate na kvacidrūpaṃ naiva parīkṣate na puruṣaṃ vṛtteṣu vārtā kutaḥ /
kaṣṭaṃ nāyaśaso vibheti mahato naivāpaśabdāntarānmṛtyurmūrkhakaviḥ khalaḥ kunṛpatiścauraśca tulyakriyāḥ // 457 //
siṃho vyākaraṇasya karturaharatprāṇānpriyānpāṇinermīṃāṃsākṛtamunmamātha tarasā hastī muniṃ jaiminim /
chandojñānanidhiṃ jaghāna makaro velātaṭe piṅgalamajñānāhatacetasāmatiruṣāṃ korthastiraścāṃ guṇaiḥ // 458 //
vandyānnindati duḥkhitānupahasatyābādhate bāndhavāñchūrāndveṣṭi dhanacyutānparibhavatyājñāpayatyāśritān /
guhyāni prakaṭikaroti ghaṭayanyatnena vairāśayaṃ brūte śīghramavācyamujjhati guṇāngṛhṇāti doṣānkhalaḥ // 459 //
hasati lasati harṣāttīvraduḥkhe pareṣāṃ skhalati galati mohādātmanaḥ kleśaleśe /
nadati vadati nindyaṃ mānināṃ kiṃ ca nīcaḥ paruṣavacanamalpaṃ śrāvito hantumeti // 460 //
yadi satsaṅganirato bhaviṣyasi bhaviṣyasi /
athāsajjaganoṣṭhīṣu patiṣyasi patiṣyasi // 461 //
karṇe tatkathayanti dundubhiravai rāṣṭre yaduddhoṣitaṃ tannamrāṅgatayā vadanti karuṇaṃ yasmātrapāvānbhavet /
ślāghante tadudīryate yadariṇāpyugraṃ na marmāntakṛdye kecinnanu śāvyamaugdhyanidhayaste bhūbhṛtāṃ rañjakāḥ // 462 //
bhaṇḍastāṇḍavamaṇḍape caṭukathāvīthīṣu kanthākavirgoṣṭhaśva svagṛhāṅgaṇe śikharibhūgarte khaṭākhuḥ sphuṭam /
piṇḍīśūratayā viṭaśva paṭutāṃ bhūbhṛdgṛhe gāhate gacchanti hradakṛṣṭakacchapatulāṃ citraṃ tatonyatra te // 463 //
jāḍyaṃ hrīmati gaṇyate vratarucau dambhaḥ śucau kaitavaṃ śūre nirghṛṇatā ṛjau vimatitā dainyaṃ priyālāpini /
tejasvinyavaliptatā mukharatā vaktaryaśaktiḥ sthire tatko nāma guṇo bhavedguṇavatāṃ yo durjanairnāṅkitaḥ // 464 //
ākhuḥ kailāsaśailaṃ tulayati karaṭastārkṣyamāṃsābhilāṣī babhrurlāṅgūlamūlaṃ calayati capalastakṣakāhiṃ jighāṃsuḥ /
bhekaḥ pāraṃ yiyāaurbhujagamapi mahāghasmarasyāmburāśeḥ prāyeṇāsannapātaḥ smarati samucitaṃ karma na kṣudrakarmā // 465 //
aguṇakaṇo guṇorāśirdvayamiha daivātkhalamukhe patitam /
prasarati tailamivaikaḥ salile ghṛtavajjaḍatvametyanyaḥ // 466 //
śaraṇaṃ kiṃ prapannāni viṣavanmārayanti kim /
na tyajyante na bhujyante kṛpaṇena dhanāni yat // 467 //
kṛpaṇena samo dātā na bhūto na bhaviṣyati /
aspṛśanneva vittāni yaḥ parebhyaḥ prayacchati // 468 //
yā vipattirdhanāpāye navā bhogivadānyayoḥ /
prajñāpakarṣātprāgeva prāptā hi kṛpaṇena sā // 469 //
tyāgopabhogaśūnyena dhanena dhanino yadi /
bhavāmaḥ kiṃ na tenaiva dhanena dhanino vayam // 470 //
gṛhamadhyanikhātena dhanena ramate yadi /
sa tu tenānusāreṇa ramate kiṃ na meruṇā // 471 //
kiṃśuke kiṃ śukaḥ kuryātphalitepi bubhukṣitaḥ /
adātari samṛddhepi kiṃ kuryurupajīvinaḥ // 472 //
dānopabhogabandhyā yā suhṛdhbiryā na bhujyate /
puṃsāṃ yadi hi sā lakṣmīralakṣmīḥ katama bhavet // 473 //
atisaṃcayakart ṇāṃ vittamanyasya kāraṇām /
anyaiḥ saṃcīyate yatnādanyaiśca madhu pīyate // 474 //
yaddadāsi viśiṣṭebhyo yadāśnāsi dine dine /
tatte vittamahaṃ manye śeṣaṃ kasyāpi rakṣasi // 475 //
viḍambanaiva puṃsi śrīḥ parapraṇayapāṃsule /
kāntiṃ kāmiha kurvīta kuṇau kaṭakakalpanā // 476 //
kṛtvopakāraṃ yastasmādvāñchati pratyupakriyām /
dīnastṛṣṇāvidheyatvādvāntamapyupaleḍhi saḥ // 477 //
dānaṃ bhogo nāśastisro gatayo bhavanti vittasya /
yo na dadāti na bhuṅkte tasya tṛtīyā gatirnāśaḥ // 478 //
dānaṃ bhogaṃ ca vinā dhanasattāmātrakeṇa ceddhaninaḥ /
vayamapi kimiti na dhaninistiṣṭhati naḥ kāñcano meruḥ // 479 //
dhaninopyadānabhogā gaṇyante dhuri mahādaridrāṇām /
hanti na yataḥ pipāsāmataḥ samudropi marureva // 480 //
abhyupayuktāḥ sadbhirgatāgatairaharahaḥ sunirviṇṇāḥ /
kṛpaṇajanasaṃnikarṣaṃ saṃprāpyārthāḥ svapantīva // 481 //
upabhogakātarāṇāṃ puruṣāṇāmarthasaṃcayaparāṇām /
kanyāratnamiva gṛhe tiṣṭhantyarthāḥ parasyārthe // 482 //
te mūrkhatarā loke yeṣāṃ dhanamasti nāsti ca tyāgaḥ /
kevalamarjunarakṣaṇaviyogaduḥkhānyanubhavanti // 483 //
kṛpaṇasamṛddhīnāmapi bhoktāraḥ santi kecidatinipuṇāḥ /
jalasaṃpadomburāśeryānti layaṃ śaśvadaurvāgnau // 484 //
prāptānapi na labhante bhogānbhoktuṃ svakarmabhiḥ kṛpaṇāḥ /
mukharogaḥ kila bhavati drākṣāpāke balibhujāṃ hi // 485 //
na niryiyāsanti kadaryahastāddhanāni pāṃsoriva tailaleśāḥ /
daivātkadācidviniyoktureva nirgantumicchantyasubhiḥ sahaiva // 486 //
saṃcitaṃ kratuṣu nopayujyate yācitaṃ guṇavate na dīyatye /
tatkadaryaparirakṣitaṃ dhanaṃ caurapārthivagṛheṣu gacchati // 487 //
varamamī taravo vanagocarāḥ śakunisārthaviluptaphalaśriyaḥ /
na tu dhanāḍhyagṛhāḥ kṛpaṇāḥ phaṇanihitaratnabhujaṃgamavṛttayaḥ // 488 //
susaṃvṛtairjīvitavatsurakṣitairnijepi dehe kṛtayantraṇasya ca /
tavānumārgaṃ vrajato bhavāntare śaṭhairdhanaiḥ pañcapadī na pūritā // 489 //
aho dhanānāṃ mahatī vidagdhatā sukhoṣitānāṃ kṛpaṇasya veśmani /
vrajanti na tyāgadaśāṃ na bhogyatāṃ parāṃ ca kāñcitprathayanti nirvṛtim // 490 //
na śāntāntastṛṣṇāṃ dhanalavaṇavārivyatikaraiḥ kṣatacchāyaḥ kāyaściravirasarūkṣāśanatayā /
anidrā mandāgnirnṛpasalilacaurānalabhayātkadaryāṇāṃ kaṣṭaṃ sphuṭamadhanakaṣṭādapi param // 491 //
ekaikātiśayālavaḥ paraguṇajñānaikavaijñānikāḥ santyete dhanikāḥ kalāsu sakalāsvācāryacaryācaṇāḥ /
apyete sumanogirāṃ niśamanādbibhyatyaho ślāghayā dhūte mūrdhani kuṇḍale kaṣaṇataḥ kṣīṇe bhavetāmiti // 492 //
prītiṃ na prakaṭīkaroti suhṛdi dravyavyayāśaṅkayā bhītaḥ pratyupakārakāraṇabhayānnākṛṣyate sevayā /
mithyā jalpati vittamārgaṇabhayātstutyāpi na prīyate kīnāśo vibhavavyayavyatikaratrastaḥ kathaṃ prāṇiti // 493 //
matvā sāraṃ guṇānāṃ śirasi yadi śaśī sthāpito daivayogādīśena kṣīṇabimbaṃ sakalamupacayaṃ kiṃ na nītaḥ kṣaṇena /
mithyaivaṃ khyāpayanto guṇini saralatāṃ lokabhaktyarthamuccairāḍhyāḥ kurvanti vittavyayacakitadhiyo mānamarthena śūnyam // 494 //
brahmāṇḍamaṇḍalīmātraṃ kiṃ lobhāya manasvinaḥ /
śapharīsphuritairnābdheḥ kṣubdhatā jātu jāyate // 495 //
nālpīyasi nibadhnanti padamuddāmacetasaḥ /
yeṣāṃ bhuvanalābhepi niḥsīmāno manorathāḥ // 496 //
puṃsāmunnatacittānāṃ sukhāvahamidaṃ dvayam /
sarvasaṅganivṛttirvā vibhūtirvā suvistarā // 497 //
ayaṃ bandhuḥ paro veti gaṇanā laghucetasām /
puṃsāmudāracittānāṃ vasudhaiva kuṭumbakam // 498 //
jarāmaraṇadaurgatyavyādhayastāvadāsatām /
janmaiva kiṃ na dhīrasya bhūyo bhūyastrapākaram // 499 //
parivartini saṃsāre mṛtaḥ ko vā na jāyate /
sa jāto yena jātena yāti vaṃśaḥ samunnatim // 500 //
api nāma sa dṛśyeta puruṣātiśayo bhuvi /
garvocchūnamukhā yena dhanino nāvalokitāḥ // 501 //
pṛthvī pṛthvī guṇā mānyāḥ santi bhūpā vivekinaḥ /
parābhavāpadaṃ yānti kasmādunnatabuddhayaḥ // 502 //
adṛṣṭamukhabhaṅgasya yuktamandhasya yācitum /
aho bata mahatkaṣṭaṃ cakṣuṣmānapi yācate // 503 //
dāridryānalasaṃtāpaḥ śāntaḥ saṃtoṣavāriṇā /
yācakāśāvighātāntardāhaṃ ko nāma paśyatu // 504 //
paripūrṇaguṇābhogagarimodnāra eva saḥ /
trijagatspṛhaṇīyesminna rucirdraviṇepi yat // 505 //
vidyayaiva mado yeṣāṃ kārpaṇyaṃ ca dhane sati /
teṣāṃ daivābhiśaptānāṃ salilādagnirutthitaḥ // 506 //
kiṃ tayā kriyate lakṣmyā yā vadhūriva kevalā /
yā na veśyeva sāmānyā pathikairapi bhujyate // 507 //
tyāgo guṇo vittavatāṃ vittaṃ tyāgavatāṃ guṇaḥ /
parasparaviyuktau tu vittatyāgau viḍambanā // 508 //
kusumastabakasyeva dvayī vṛttirmanasvinaḥ /
mūrdhni vā sarvalokasya śīryate vana eva vā // 509 //
nṛṇāṃ dhuri sa evaiko yaḥ kaścittyāgapāṇinā /
nirmārṣṭi prārthanāpāṃsudhūsaraṃ mukhamarthinām // 510 //
ākāramātravijñānasaṃpāditamanorathāḥ /
dhanyāste ye na śṛṇvanti dīnāḥ praṇayināṃ giraḥ // 511 //
buddhiryā sattvarahitā strītvaṃ tatkevalaṃ matam /
sattvaṃ cānayasaṃpannaṃ tatpaśutvaṃ na pauruṣam // 512 //
kāmaṃ priyānapi prāṇānvimuñcanti manasvinaḥ /
icchanti na tvamitrebhyo mahatīmapi satkriyām // 513 //
atyadbhutamimaṃ manye svabhāvamamanasvinaḥ /
yadupakriyamāṇopi prīyate na vilīyate // 514 //
pratyupakurvatpūrvaṃ kṛtopakāramapi lajjayati cetaḥ /
yastu vihitopakārādupakāraḥ sodhiko mṛtyoḥ // 515 //
pratyupakurvanbahvapi na bhavati pūrvopakāriṇā tulyaḥ /
ekonukaroti kṛtaṃ niṣkāraṇameva kurutenyaḥ // 516 //
jīvañjīvayati hi yo jñātijanaṃ parijanaṃ ca suhṛdaśca /
tasya saphalā gṛhaśrīrdhiganupajīvyāṃ dhanasamṛddhim // 517 //
yacchañjalamapi jalado vallabhatāmeti sarvalokasya /
nityaṃ prasāritakaraḥ savitāmapi bhavatyacakṣuṣyaḥ // 518 //
nāptaṃ yatkenacidapi manorathā api yato nivartante /
tadyapi na labhyatenyanmanasvinaḥ kimabhimānaphalam // 519 //
ghaṭanaṃ vighaṭanamathavā kāryāṇāṃ bhavati vidhiniyogena /
ucitenucite karmaṇi vṛttinivṛttī mamāyatte // 520 //
kalpasthāyi na jīvitamaiścaryaṃ nāpyate ca yadabhimatam /
lokastathāpyakāryaṃ kurute kāryaṃ kimuddiśya // 521 //
dhanabāhulyamahetuḥ kopi nisargeṇa muktakaraḥ /
prāvṛṣi kasyāmbumucaḥ saṃpattiḥ kimadhikāmbunidheḥ // 522 //
utpāditā svayamiyaṃ yadi tattanūjā tātena vā yadi tadā bhaginī khalu śrīḥ /
yadyanyasaṃgamavatī ca tadā parastrī tattyāgabaddhamanasaḥ sudhiyo bhavanti // 523 //
draviṇārjanajaḥ pariśramaḥ phalitopyasya janasya nīrasaḥ /
draviṇārjanamātmatuṣṭaye paramāvarjayituṃ guṇārjanam // 524 //
yaḥ praśaṃsati naro naramanyaṃ devatāsu varadāsu satīṣu /
mugdhadhīrdhanalavaspṛhayālustaṃ nṛśaṃsamahamādyamavaimi // 525 //
yathā śarīraṃ kila jīvitena vinākṛtaṃ kāṣṭhamivāvabhāti /
tathaiva lajjīvitamapyavaimi lokottareṇa sphuritena śūnyam // 526 //
santopi santaḥ kva kirantu tejaḥ kva nojjvalantu kva nu na prathantām /
vidhāya ruddhā nanu vedhasaiva brahmāṇḍakośe ghaṭadīpakalpāḥ // 527 //
kadarthitasyāpi hi dhairyavṛtterna śakyate sattvaguṇaḥ pramārṣṭum /
adhomukhasyāpi kṛtasya vahnernādhaḥ śikhā yānti kadācideva // 528 //
jātaśca nāma na vinaṅkṣyanti cetyayuktamutpāda eva niyameva vināśahetuḥ /
tulye ca nāma maraṇavyasanopatāpe mṛtyurvaraṃ parahitāvahitāśayasya // 529 //
iyatyapyetasminniravadhimahatyadhvani guṇāsta evāmī dvitrā jaraṭhajaraṭhā yānti gaṇanām /
aho grāmyo lokaḥ sa na paramamībhiḥ kṛtadhṛtiḥ smayastabdhoyāvatkalayati samagraṃ tṛṇamidam // 530 //
svacittaparicintayaiva paritāpamātmanyamī na bibhrati manāsvino yadamunā na tāvatkṣatiḥ /
aharniśamihaiva ye paramanonuvṛttyā punarvahanti vijigīṣutāṃ kimiva tenukampāspadam // 531 //
vipulahṛdayairanyaiḥ kaiścijjagajjanitaṃ purā vidhṛtamaparairdattaṃ cānyairvijitya tṛṇaṃ yathā /
iha hi bhuvanānyanye dhīrāścaturdaśa bhuñjate katipayapurasvāmye puṃsāṃ ka eṣa madajvaraḥ // 532 //
abhuktāyāṃ yasyāṃ kṣaṇamapi na yātaṃ nṛpaśatairbhuvastasyā lābhe ka iva bahumānaḥ kṣitibhujām /
tadaṃśasyāpyaṃśe tadavayavaleśepi patayo viṣāde kartavye vidadhati jaḍāḥ pratyuta mudam // 533 //
pareṣāṃ cetāṃsi pratidivasamāyāsya bahudhā prasādaṃ kiṃ netuṃ viśāsi hṛdaya kleśakalilam /
prasanne tvayyeva svayamuditacintāmaṇiguṇe viviktaḥ saṃkalpaḥ kimabhilaṣitaṃ puṣyati na te // 534 //
vināpyarthairdhīraḥ spṛśati bahumānonnatipadaṃ pariṣvaktopyarthaiḥ paribhavapadaṃ yāti kṛpaṇaḥ /
svabhāvenodbhūtāṃ guṇasamudayāvāptivipulāṃ dyutiṃ saiṃhīṃ na śvā dhṛtakanakamālopi labhate // 535 //
bhujyante svagṛhasthitā iva sukhaṃ yasyāthibhiḥ saṃpadaḥ paṭvī yasya matistamaḥprahataye dvāveva tau prāṇitaḥ /
yastvātmaṃbharirunnatepi vibhave hīnaśca vidvattayā tasyālekhyamaṇerivākṛtidhṛtaḥ sattāpyasattā nanu // 536 //
ādhārāya dharāvakāśavidhayepyākāśamālokane bhāsvānātmamahattvasādhanavidhāvanye guṇāḥ kecana /
ityasminnupakārakāriṇi sadā varge paraṃ dustyaje dainyavrīḍakalaṅkamujjhatu kathaṃ ceto mahācetasām // 537 //
nityaṃ yā gurubhṛtyabandhusujanairna svecchayā bhujyate paśyanti spṛhayālavo na ripavo yāṃ vikramāsāditām /
yasyāḥ sādhuparikṣayeṇa suhṛdāṃ nāśena vā saṃbhavo no saṃpadvipadeva sā guṇavatāṃ prītistayā kīdṛśī // 538 //
nyāyyaṃ mārgamanujjhataḥ sukṛtino daivādbhavantyāpado yāstāḥ santu balerivādipuruṣāyorvīṃ svayaṃ yacchataḥ /
śakrasyeva jugupsitaiḥ subahubhirnindyairbhṛśaṃ karmabhirdevānāmupari prabhutvamapi me mā bhūttrapākāraṇam // 539 //
śayyā śādvalamāsanaṃ śuciśilā sadma dramāṇāmadhaḥ śītaṃ nirjharavāri pānamaśanaṃ kandāḥ sahāyā mṛgāḥ /
ityprārthitasarvalabhyavibhave doṣoyameko vane duṣprāpārthini yatparārthaghaṭanāvandhyairvṛthā sthīyate // 540 //
alpīyasāmeva hi janmabhūmestyāgaḥ pramādo viduṣāṃ na sosti /
sthānādapetā maṇayo vrajanti rājñāṃ śiraḥ kākamukhāni bhekāḥ // 541 //
śūrāśca kṛtavidyāśca rūpavatyaśca yoṣitaḥ /
yatra yatra gamiṣyanti tatra tatra kṛtālayāḥ // 542 //
rudrodriṃ jaladhiṃ harirdiviṣado dūraṃ vihāyaḥ śritā bhogīndrāḥ prabalā api prathamataḥ pātālamūle sthitāḥ /
līnā padmavane sarojanilayā manyerthisārthādbhiyā dīnoddhāraparāyaṇāḥ kaliyuge satpūruṣāḥ kevalam // 543 //
prārabhyate na khalu vighnabhayena nīcaiḥ prārabhya vighnavihatā viramanti madhyāḥ /
vighnaiḥ sahasraguṇitairapi hanyamānāḥ prārabdhamuttamaguṇā na parityajanti // 544 //
prasaradbhiḥ karairyasya vikasanti na sadguṇāḥ /
tasya doṣākarasyeyaṃ kathaṃ nityāsti pūrṇatā // 545 //
kṣīṇaḥ kṣīṇaḥ samīpatvaṃ pūrṇaḥ pūrṇotidūratām /
upaiti mitrādyaccandro yuktaṃ yanmalinaḥ sadā // 546 //
kathaṃ na lajjitastādṛksavitā tejasāṃ nidhiḥ /
brahmāṇḍakhaṇḍikāṃ prāpya kurvanpādaprasārikām // 547 //
raverevodayaḥ ślāghyaḥ konyeṣāmudayagrahaḥ /
na tamāṃsi na tejāṃsi yasminnabhyudite sati // 548 //
kimanena na paryāptaṃ kāntatvaṃ śaśalakṣmaṇā /
susaṃtaptāpi nalinī yadviśvāsamupāgamat // 549 //
karānprasārya raviṇā dakṣiṇāśāvilambinā /
na kevalamanenātmā divasopi laghūkṛtaḥ // 550 //
vartate yena pātaṅgiḥ ṣaṇmāsāndvau ca vatsarau /
rāśiḥ sa eva candrasya na yāti divasatrayam // 551 //
śirasā dhāryamāṇopi somaḥ somena śaṃbhunā /
tathāpi kṛśatāṃ dhatte kaṣṭaḥ khalu parāśrayaḥ // 552 //
patatu vāriṇi yātu digantaraṃ viśatu vahnimatho vrajatu kṣitim kathaṃ sa dantarahitaḥ sūryaḥ sūribhirucyate /
yo mīnarāśiṃ bhuktvaiva meṣaṃ bhoktuṃ samudyataḥ // 552 //
patatu vāriṇi yātu digantaraṃ viśatu vahnimatho vrajatu kṣitim /
ravirasāviyatāsya guṇeṣu kā sakalalokacamatkṛtiṣu kṣatiḥ // 554 //
tattāvadeva śaśinaḥ sphuritaṃ mahīyo yāvanno tīkṣṇarucimaṇḍalamabhyupaiti /
abhyudyate sakaladhāmanidhau ca tasminnindoḥ sitābhraśakalasya ca ko viśeṣaḥ // 555 //
sadvṛttayaḥ sadasadarthavivekino ye te paśya kīdṛśamamuṃ samudāharanti /
caurāsatīprabhṛtayo bruvate yadasya tadgṛhyate yadi kṛtaṃ tadahaskareṇa // 556 //
ekaiva sāmṛtamayī sutarāmanarghā kāpyastyasau śaśadharasya kalā yayaiva /
āropito guṇavidā parameśvareṇa cūḍāmaṇau na gaṇitosya kalaṅkadoṣaḥ // 557 //
udyantyamūni subahūni mahāmahāṃsi candropyalaṃ bhuvanamaṇḍalamaṇḍanāya /
sūryādṛte na tadudeti na cāstameti yenoditena dinamastamitena rātriḥ // 558 //
lokānandādviramati na yaḥ kṣīyamāṇopi bhūyaḥ svaḥsthe tasminkila dinamukhaṃ nūtanaṃ nābhaviṣyat /
daivaṃ kīdṛkkathamapi yathā bhartumātmānameva vyagraḥ kālaṃ gamayati sakhe sopyayaṃ paśya candraḥ // 559 //
kṣīṇaścandro viśāti taraṇermaṇḍalaṃ māsi māsi labdhvā kāṃcitpunarapi kalāṃ dūradūrānuvartī /
saṃpūrṇaścetkathamapi tathā spardhayodeti bhānorno daurjanyādviramati jaḍo nāpi dainyādvyaraṃsīt // 560 //
pādanyāsaṃ kṣitidharagurormūrdhni kṛtvā sumeroḥ krāntaṃ yena kṣapitatamasā madhyamaṃ dhāma viṣṇoḥ /
soyaṃ candraḥ patati gaganādalpaśeṣairmayūkhairdūrāroho bhavati mahatāmapyupabhraṃśaniṣṭhaḥ // 
pātaḥ pūṣṇo bhavati mahate nopatāpāya yasmātkālenāstaṃ ka iva na gatā yānti yāsyanti cānye kva tattejastādṛgjvalanamahaso nāśapiśunaṃ parābhūtiḥ kvāsau visadṛśatarādrāhuśirasaḥ /
vidheryogādetatsamucitamidaṃ tu vyathayati trapāhīno mitrāttadapi gagane yadviharati // 561 //
pātaḥ pūṣṇo bhavati mahate nopatāpāya yasmātkālenāstaṃ ka iva na gatā yānti yāsyanti cānye /
etāvattu vyathayati yadālokabāhyaistamobhistasminneva prakṛtimahati vyomni labdhovakāśaḥ // 563 //
ā sargātprativāsaraṃ rasaśatairyā bodhitā poṣitā kalpāntāvasaretha saiva pṛthivī svaireva dagdhā karaiḥ /
kṛtvetthaṃ kimapi svakarma niyateḥ pūrvāparopaplutaṃ kaṣṭaṃ sopi dināntavītakiraṇastigmāṃśurastaṃ gataḥ // 564 //
yenonmathya tamāṃsi māṃsalaghanaspardhīni sarvaṃ jagaccakṣuṣmatparamārthataḥ kṛtamidaṃ devena tigmatviṣā /
tasminnastamite vivasvati kiyānkrūro jano durjano yadbadhnāti dhṛtiṃ śaśāṅkaśakalāloketha dīpethavā // 565 //
śocyastāvadumāpatiḥ prabhutayā yo mūrdhni gaṅgokṣite sacchidraṃ nṛśiraḥkapālamamalaṃ candraṃ ca dhatte samam /
candraḥ śocyatarastataḥ paribhavepyevaṃvidhe yaḥ sati jyotsnāhāsavikāsapāṇḍuravapurmukhyāṃ mudaṃ puṣyati // 566 //
pūrṇaṃ vīcibhujaiḥ svavṛddhirabhasādinnduṃ samāliṅgati kṣīṇaṃ dūrata eva muñcati pitā bhūtvā jalānāṃ nidhiḥ /
prakṣīṇasya tu yena tasya vasunā kṛtvā krameṇodayaṃ pūrṇatve ca davīyasi sthitamaho mitrāya tasmai namaḥ // 567 //
dhvāntena grathitairgrahakṣitipaterdevasya dūrasthiteḥ saccakrapramadāvahābhyuditatā kairnāma nākāṅkṣitā /
etenābhyuditena saṃprati punaḥ kaṣṭaṃ tathā ceṣṭitaṃ lokastīkṣṇakaroyamityabhimukhaṃ nainaṃ yathā prekṣate // 568 //
dṛṣṭaiva yaṃ karasahasrahṛtāndhakāraṃ bhītyāpayāntyanudinaṃ śataśaḥ piśācāḥ /
kṣīṇe vidhau harivilūnakaroti citraṃ gṛhṇāti taṃ dyumaṇimabhrapiśāca ekaḥ // 569 //
tamograstaṃ jagatsarvaṃ trātuṃ bhānuḥ sadodyataḥ /
taṃ tu trātuṃ tamograstaṃ jagatyekopi na kṣamaḥ // 570 //
rātrau guṇanidheḥ padmātkumudaṃ yadanakṣaram /
prāptā lakṣmīḥ sa mahimā rājño jaḍanidherdhruvam // 571 //
ābhāti candrarahitā na kadāpi rātriścandropi rātrirahito gatakāntireva /
kiṃ kāraṇaṃ yadanayoḥ pratimāsameko jāto nistaratayā parirambhayogaḥ // 572 //
gaganaśayanalīnāṃ rātrimutsṛjya candro vrajati dhavalapakṣe kṛṣṇapakṣe tu rātriḥ /
apasarati yadīndorvyomatalpe prasuptāttruṭati tadanayoḥ kiṃ tāvatā dampatitvam // 573 //
āśāḥ prakāśayati yastimirāṇi bhaṅktvā bodhaṃ dṛśāṃ diśati bhūriguṇeṣvabhīṣṭaḥ /
khedāya yasya na paropakṛtiṣvaṭāṭyā dhīmānnamasyati na kastaminaṃ praśasyam // 574 //
vicārastathyo vā bhavatu vitatho vā kimaparaṃ tathāpyuccairdhāmno bhavati bahujalpo janaravaḥ /
tulottīrṇasyāpi prathitamahimadhvastatamaso ravestādṛktejo na bhavati hi kanyāṃ gata iti // 575 //
uḍugaṇaparivāro nāyakopyoṣadhīnāmamṛtamayaśarīraḥ kāntiyuktopi candraḥ /
bhavati vigataraśmirmaṇḍalaṃ prāpya bhānoḥ parasadananiviṣṭaḥ ko laghutvaṃ na yāti // 576 //
uccaḥ satphalado yathāyamahamapyetādṛgetāvatā spardhāṃ manda madoddhataḥ svajanakenārkeṇa mā mā kṛthāḥ /
dūrādeva bhavādṛśosya mahasā dhvastāḥ samastāḥ svayaṃ naivecchatyayamatyayaṃ guṇisakhaḥ kasyāpi tejonidhiḥ // 577 //
tulyā sukhasthitiramuṣya mameti rājñi spardhāṃ nijepi janake janakelihetau /
mā rājanandana kṛthāḥ sa hi sarvalokadhvāntāntakṛdgiriśahastapavitritātmā // 578 //
mātsaryeṇa jahadgrahānvisadṛśe dhūmadhvaje yogyatāṃ jñātvā svāṃ vidadhattviṣaṃ dinapatirhāsyapraśāntyunmukhaḥ /
daivaṃ vetti na yaḥ śikhī sa parato nāmāstu tatsaṃbhavāḥ syurdīpā api yadvaśena jagatāṃ tigmāṃśuvismārakāḥ // 579 //
pādmā ye madanuvratā dadhati te klāntiṃ tuṣārāhatā yepyete divasā madekaśaraṇāḥ kārśyaṃ paraṃ yānti te /
gacchannitthamasau samāśritajanaprītyeva dūrāṃ diśaṃ hemante bhagavānaharpatiraho loke gataḥ sevyatām // 580 //
nābhiṣeko na saṃskāraḥ siṃhasya kriyate vane /
vikramārjitasattvasya svayameva mṛgendratā // 581 //
ekohamasahāyohaṃ kṛśohamaparicchadaḥ /
svapnepyevaṃvidhā cintā mṛgendrasya na jāyate // 582 //
mattebhakumbhanirbhedakaṭhoranakharāśaniḥ /
mṛgāririti nāmnaiva laghutvaṃ yāti kesarī // 583 //
patanti naiva mātaṅgakumbhapāṭanalampaṭāḥ /
valgatsvapi kuraṅgeṣu mṛgārernakharāḥ kharāḥ // 584 //
kiṃ kirmaḥ ka upālabhyo yatredamasamañjasam /
kākiṇyapi na siṃhasya mūlyaṃ koṭistu dantinaḥ // 585 //
līlādalitadhṛṣṭebhakumbhapīṭhasya nirbhayaiḥ /
kathaṃ kesariṇaḥ krāntaṃ suptasyāpi mṛgaiḥ padam // 586 //
mattebhakumbhanirbhedarudhirāruṇapāṇinā /
hariṇā hariṇaḥ spardhāṃ varākaḥ kurute katham // 587 //
tāvadgarjati mātaṅgo vane madabharālasaḥ /
śirovilagnalāṅgūlo yāvannāyāti kesarī // 588 //
śauryadarpabalādhmātaśvasadgaṇḍāntaśobhinaḥ /
saṭāmutpāṭya siṃhasya kiṃ narāḥ sukhamāsate // 589 //
kopodekatalāghātanipatanmattadantinaḥ /
harerhariṇayuddhesya kiyānvyākṣepavistaraḥ // 590 //
yāvadasthiṣu saṃlagnāḥ karāḥ kesariṇaḥ kṣaṇam /
yūthasya prāṇitaṃ tāvattadaraṇyanivāsinaḥ // 591 //
sagrvagarjadgajagaṇḍamaṇḍalīvikhaṇḍanoḍḍāmaravikramakramaḥ /
anantaviśrāntakuraṅgasaṃgaraprasaṅgamaṅgīkurute kathaṃ hariḥ // 592 //
siṃhaḥ śiśurapi nipatati madamalinakapolabhittiṣu gajeṣu /
prakṛtiriyaṃ sattvavatāṃ na khalu vayastejaso hetuḥ // 593 //
ekākini vanavāsinyarājalakṣmaṇyanītiśāstrejñe /
sattvocchrite mṛgapatau rājeti giraḥ pariṇamanti // 594 //
siṃhaḥ karoti vikramamalijhāṅkārāṅkite kare kariṇaḥ /
na punarnakhamukhavilikhitabhūdharakuharasthite nakule // 595 //
samadakarikumbhadāraṇamadapaṅkacchuritakesarasaṭasya /
siṃhasya ka iva vaktre karatalamādhātumutsahate // 596 //
niṣpragraheṣu karipotaśateṣu mohādvalgatsu bāliśatayā puratopyaṭatsu /
mattebhakumbhadalanocitacittavṛtteḥ siṃhasya locananimīlanameva yuktam // 597 //
dṛṣṭvaiva roṣavaśaghūrṇitakesarāṃsamāyāntamantakasamaṃ purato mṛgārim /
māṃsaṃ cikhādiṣubhiretya patatripūgairbhrāntaṃ madāndhagajayūthapamastakeṣu // 598 //
yaḥ kesarī kharanakhakrakacograpāṇinirdāritebhavarakumbhasamudbhavena /
navyena śoṇitacayena nirastatṛṣṇo nityaṃ babhūva dhigahodya tṛṇena sorthī // 599 //
visraṃ vapuḥ paravadhapravaṇā ca buddhistiryaktayaiva kathitaḥ sadasadvivekaḥ /
itthaṃ na kiṃcidapi sādhu mṛgādhipasya tejastu tatsphurati yena jagadvarākam // 600 //
siṃhostu śatrurathavādhipatirmṛgāṇāṃ śaṃsāspadaṃ tadapi na dvayameva manye /
tasya sphuratkarajavajraśirobhighātahelānipātitamataṅgajajaṅgamādreḥ // 601 //
preṅkhanmayūkhanakhapātaśikhānikhātavikhyātavāraṇagaṇasya harerguhāyām /
kroṣṭā nikṛṣṭasaramāsutadṛṣṭinaṣṭadhārṣṭyo niviṣṭa iti kaṣṭamihādya dṛṣṭam // 602 //
mattebhakumbhadalanākulalolavalgadantaḥ kvaṇatkarajavajraśikhābhighātaḥ /
kiṃ kesarī jagati mānanidhistṛṇena prāṇātyayepi kurute svaśarīrayātrām // 603 //
viśvasya sthitaye dhanurdharatayā garjantamuccaiḥ pade meghaṃ dantimadāntadurlalitadhīrmā siṃha lālaṅghiṣīḥ /
asmādvajravidāritakṣitibhṛto mā pāti varṣopalairjhampālampaṭabhāvabhāvipatanāccintyoṅgabhaṅgaḥ svayam // 604 //
kharanakharanikhātottuṅgamātaṅgakumbhasthalavigalitamuktālaṃkṛtakṣmātalasya /
harati hariṇavṛndaṃ kiṃ harervairamājau militamapi samantādekakāryeṇa kṛtsnam // 605 //
anukṛtagaṇḍaśailamadamaṇḍitagaṇḍataṭabhramadalimaṇḍalīniviḍaguṃgumaghoṣajuṣaḥ /
dalayati helayaiva harirugrakarānkariṇastrijagati teja eva guru no vikṛtākṛtitā // 606 //
śailaśreṇiguhāgṛheṣu nivasañjīvannijāḍambarairavyājorjitavikramo mṛgapatirvīrendra mā kupyatām /
asmātkuñjarakumbhasaṃbhavavasāpānaikahevākino yallabdhaṃ vyasanākulena manasā svenaiva taccintyatām // 607 //
kaśmīrāngatukāmasya mīraśāhākhyabhūpateḥ /
śāhābuddīnabhūmīndraḥ prāhiṇoditi lekhakam // 608 //
kimevamaviśāṅkitaḥ śiśukuraṅga lolakramaṃ parikramitumīhase virama naiva śūnyaṃ vanam /
sthitotra gajayṅthanāthamathanocchalacchoṇitacchaṭāpaṭalabhāsurotkaṭasaṭābharaḥ kesarī // 609 //
kaṭhoranakharāhatadviradakumbhapīṭhasthalīluṭhadrudhirarañjitollalitakesaraḥ kesarī /
gabhīraravakātarāturatarāturavyāhṛtaiḥ patanhariṇakaiḥ samaṃ samarabhūmikāṃ lajjate // 610 //
carata vṛṣabhā jālīmāṃsaṃ yathecchamabhīravaḥ pibata nalinīkaccheṣvacchaṃ punarmahiṣāḥ payaḥ /
vahata kariṇo bhūyaḥ śobhāṃ madena kapolayorasahanatayā dūrībhūto vidherta kesarī // 611 //
labdhā ḍambharamambare jaladharaṃ garjantamālokya yaddūrāducchalitosi siṃha mahatāṃ tenaiva khinnaṃ manaḥ /
yattvāsārabhayena saṃprati darīsāṃmukhyamālambase taddṛṣṭvaiva vayaṃ hriyā kimaparaṃ pātālamūlaṃ gatāḥ // 612 //
yasyānekamadāndhavāraṇaghaṭākumbhasthalībhedanavyāpāraikavinodadurlalitayā kālogamallīlayā /
udgarjajjalabhāravāmanaghanaspardhī sa evādhunā siṃhaḥ pañjarapātapuñjitatanurdhatte daśāmīdṛśīm // 613 //
kṣutkṣāmepi jarākṛśopi śithilaprāṇopi kaṣṭāṃ daśāmāpannopi vipannadhīdhṛtirapi prāṇeṣu naśyatsvapi /
darpādhmātakarīndrakumbhadalanapreṅkhannakhāgrāśaniḥ kiṃ jīrṇaṃ tṛṇamatti mānamahatāmagresaraḥ kesarī // 614 //
nāsyocchrāyavatī tanurna daśanau no dīrghadīrghaḥ karaḥ satyaṃ vāraṇa naiṣa kesariśiśustvāḍambaraiḥ spardhate /
tejobījamasahyamasya hṛdaye nyastaṃ purā vedhasā tādṛktvādṛśameva yena sutarāṃ bhojyaṃ paśuṃ manyate // 615 //
mādyanmātaṅgakumbhasthalabahalavasāvāsanāvisragandhavyāsaṅgavyaktamuktāphalaśakalalasatkesarālīkarālaḥ /
vyādhīvaidhavyavedhāḥ svabhujabalamadagrastatejasvidhāmā vibhyatsāraṅgasārthaḥ satatamasahanaḥ kesarī kena dṛṣṭaḥ // 616 //
kaḥ kaḥ kutra na ghurghurāyitaghurīghoro ghuretsūkaraḥ kaḥ kaḥ kaṃ kamalākaraṃ vikamalaṃ kartuṃ karī nodyataḥ /
ke ke kāni vanānyaraṇyamahiṣā nonmūlayeyuryataḥ siṃhīsnehavilāsabaddhavasatiḥ pañcānano vartate // 617 //
ā bālyādapi yo vidāritamadonmattebhakumbhasthalīsthālīmadhyakavoṣṇaraktarasavanmuktāpulākapriyaḥ /
hastastasya kathaṃ prasarpatu puraḥ kṛcchrepyavasthāntare gartāvartavivartamānaśaśakaprāṇāpahāre hareḥ // 618 //
raktāktayannakharakoṭinibhādibhānāṃ yūthāḥ palāśavanatopi palāyya jagmuḥ /
siṃhasya tasya jarato viṣamā daśā yadgomāyavairavayavairapi nāsti vṛttiḥ // 619 //
parjanyaṃ prati garjataḥ pratinidhīnvindhyasya vātoddhatānambhodhīniva dhāvataḥ sarabhasaṃ hatvā raṇe vāraṇān /
vṛkṣādvṛkṣamupeyuṣolpavapuṣaḥ śākhāmṛgasyopari kruddhaḥ sopi bhavānaho bata gataḥ pañcāsya hāsyāṃ daśām // 620 //
huṃkāraiḥ stanitānukāracaturairnyakkāramākāritakṣauṇībhṛcchikharaśriyo gajaghaṭā nītvā madāṭopinīḥ /
siṃhaḥ saṃhatabhāvato daśadiśaḥ kliśyatsu durvāśitairgomāyuṣvapi viśvaviśvaviditaprauḍhiḥ kimudyacchate // 621 //
karikalabha vimuñca lolatāṃ cara vinayavratamānatānanaḥ /
mṛgapatinakhakoṭibhaṅguro gururupari kṣamate na teṅkuśaḥ // 622 //
keliṃ kuruṣva paribhuṅkṣva saroruhāṇi gāhasya śailataṭanirjhariṇīpayāṃsi /
bhāvānuraktakariṇīkaralālitāṅga mātaṅga muñca mṛgarājaraṇābhilāṣam // 623 //
ucchṛṅkhalena nirapekṣatayonmadena yenākulīkṛtamidaṃ kariṇā babhūva /
dattvā padaṃ śirasi hastipakārbhakeṇa mandaḥ kathaṃ gamita eṣa vaśaṃ prasahya // 624 //
vindhyādrisānutarupuṣpapatatparāgasaṃpuñjapūjitakaraḥ kariyūthasevyaḥ /
yobhūtsa eva nṛnideśakaraḥ karīndro jātaḥ kathaṃ kimathavā prabhuratra kālaḥ // 625 //
antaḥsamutthavirahānalatīvratāpasaṃtāpitāṅga karipuṅgava muñca śokam /
dhātrā svahastalikhitāni lalāṭapaṭṭe ko vākṣarāṇi parimārjayituṃ samarthaḥ // 626 //
bho bhoḥ karīndra divasāni kiyanti tāvadasminmarau samativāhayakutracittvam /
revājalairnijakareṇukaraprayuktairbhūyaḥ śamaṃ gamayitāsi nidāghakāle // 627 //
asmiñjaḍe jagati ko nu bṛhatpramāṇakarṇaḥ karī nanu bhavedduritasya pātram /
ityāgataṃ tamapi yolinamunmamātha mātaṅga eva kimataḥ paramucyatesau // 628 //
na gṛhṇāti grāsaṃ navakamalakiṃjalkini jale na paṅkairāhlādaṃ vrajati bisabhaṅgārdhaśakalaiḥ /
lalantīṃ premārdrāmapi viṣahate nānyakariṇīṃ smarandāvabhraṣṭāṃ hṛdayadayitāṃ vāraṇapatiḥ // 629 //
latāntānnādatte śaśiśakalaśītaṃ na ca jalaṃ bhramadbhṛṅgāsaṅgāḥ pariharati kāntāḥ kamalinīḥ /
dadhadbhārākāraṃ karamapi karī jātaviraho vitanvannucchvāsānkṣaṇamapi vatānte na ramate // 630 //
nadīvaprānbhittvā kisalayavadutpāṭya ca tarūnmadonmattāñjitvā karacaraṇadantaiḥ pratigajān /
jarāṃ prāpyānāryāṃ taruṇajanavidveṣajananīṃ sa evāyaṃ nāgaḥ sahati kalabhebhyaḥ paribhavam // 631 //
varamiyamaṅkuśakṣatiralakṣitamāpatitā vinayavidhitsayā śirasi te gajayūthapate /
na punarapaścimā karajavajraśikhābhihatiḥ prasabhasamutthitasya niśitā vanakesariṇaḥ // 632 //
svādhīnāṃ pravihāya śailakaṭakaprānte kareṇa vane yatte nāgarikājane nipatitaṃ sadbhāvaśūnye manaḥ /
tasyaitaddṛḍharajjubandhanavadhavyāpārakhedātmakaṃ he mattadvipu karmaṇaḥ pariṇataṃ rāgānurūpaṃ phalam // 633 //
kvākāro girisannibhaḥ kva ca gatirvegena līlā ca sā helākuḍmalitekṣaṇāḥ kva nu dṛśastadvā kva te bṛṃhitam /
vaprāghātarasaḥ kva te kva ca karaḥ kaṣṭaṃ yadevaṃvidhaṃ tvāmāruhya śiśuḥ padā paravaśaṃ saṃcārayatyājñayā // 634 //
pādāghātavighūrṇitā vasumatī trāsālasāḥ pakṣiṇaḥ paṅkāṅkāni sarāṃsi gaṇḍakaṣaṇakṣodakṣatāḥ śākhinaḥ /
prāpyedaṃ karipotakairvidhivaśācchārdūlaśūnyaṃ vanaṃ tattannāma kṛtaṃ viśṛṅkhalatayā vaktuṃ na yatpāryate // 635 //
puṇḍrekṣūnapi bhakṣayanghṛtabhṛto māṃsaudanādīnapi prāvṛṇvanvividhāḥ kuthā api vahannakṣatramālā api /
karṇe cāmaramālikāmapi dadhaddantī tathāpi smaranvaindhyīnāṃ ghanasallakīvanabhuvāmāste sadā duḥkhitaḥ // 636 //
nīvāraprasavāgramuṣṭikavalairyo vardhitaḥ śaiśavo pītaṃ yena sarojapattrapuṭake homāvaśeṣaṃ payam /
taṃ dṛṣṭvā madamantharālivalayavyālupragaṇḍaṃ gajaṃ sotkaṇṭhaṃ sabhayaṃ ca paśyati muhurdūre sthitastāpasaḥ // 637 //
dante nyasya karaṃ pralambitaśirāḥ saṃmīlya netradvayaṃ kiṃ tvaṃ vāraṇa tapyase gaṇikayā ko nāma no vañcitaḥ /
grāsaṃ śāntamanā gṛhāṇa satataṃ śokodhunā tyajyatāṃ ye mattā avivekinaścaladhiyaste prāpnuvantyāpadam // 638 //
patyuryatkavalāvaśeṣapatitagrāsena vṛttiḥ kṛtā pītaṃ yacca karāvagāhakaluṣaṃ tatpītaśeṣaṃ payaḥ /
prāṇānpūrvataraṃ vihāya tadidaṃ prāptaṃ kariṇyā phalaṃ yadbandhārpaṇakātarasya kariṇaḥ kliṣṭaṃ na dṛṣṭaṃ mukham // 639 //
ghāsagrāsaṃ gṛhāṇa tyaja gajakalabha premabandhaṃ kariṇyāḥ pāśagranthivraṇānāmabhimatamadhunā dehi paṅkānulepam /
dūrībhūtāstavaite śabaravaravadhūvibhramodbhrāntaramyā revākulopakaṇṭadrumakusumarajo dhūsarā vindhyapādāḥ // 640 //
lāṅgūlacālanamadhaścaraṇāvapātaṃ bhūmau nipatya vadanodaradarśanaṃ ca /
śvā piṇḍadasya kurute gajapuṅgavastu dhīraṃ vilokayati cāṭuśataiśca bhuṅkte // 641 //
yadvindhyaḥ śikharī tadantarapi yatpīlupriyaḥ pippalaḥ sotkaṇṭhā rabhasāgamādabhipatadreṇuḥ kareṇuśca yat /
tatkiṃ bhadratayā smaratyapi karī daivaṃ hi sarvaṃkaṣaṃ tanmṛtyorapi duḥsahaṃ tu yadayaṃ mando dhuri sthāpitaḥ // 642 //
madhyevindhyamudūrminārmadanadīvātūlavātāvalīheloddhūlitamallikākisalayairyo vṛddhimabhyāgataḥ /
soyaṃ daivavaśādvaśāvirahitaḥ śūtkārakārī karī nirmajjadvajarajjupāśavivaśaḥ kaṣṭaṃ kimāceṣṭām // 643 //
he gandhakuñjara mahāgirikuñjarājimadyāpi mā smara salīlanimīlitākṣaḥ /
muñcābhimānamadhunā bhaja vartamānaṃ vakraṃ vidherupari śāsanamaṅkuśaṃ ca // 644 //
svacchasvādujalā vihāya sarito hartuṃ tṛṣaṃ duḥsahāṃ mā matta dviradākṣi nikṣipa śaratkṛṣṭe taḍāgāmbuni /
pītesminsakalepi gacchati na te śāntiṃ pipāsā jale grāmasyaikagateramuṣya niyataṃ syājjīvite saṃśayaḥ // 645 //
dūrvākuratṛṇāhārā dhanyāstāta vane mṛgāḥ /
vibhavonmattacittānāṃ na paśyanti mukhāni yat // 646 //
amṛtā vigataprāṇā sāntaḥśalyākṛtavraṇā /
abaddhā niścalevāste kūṭasaṃsthe mṛge mṛgī // 647 //
rajjvā diśaḥ pravitatāḥ salilaṃ viṣeṇa pāśairmahī hutabhujā jvalitā vanāntāḥ /
vyādhāḥ padānyanusaranti gṛhītabāṇāḥ kaṃ deśamāśrayati yūthapatirmṛgāṇām // 648 //
drutataramito gaccha prāṇaiḥ kuraṅga viyujyase kimiti valitagrīvaṃ sthitvā muhurmuhurīkṣase /
vidadhati hatavyādhānāṃ te manāgapi nārdratāṃ kaṭhinamanasāmeṣāmete vilocanavibhramāḥ // 649 //
sthalīnāṃ dagdhānāmupari mṛgatṛṣṇāmanusaraṃstṛṣārtaḥ sāraṅgo viramati na khinnepi manasi /
ajānānastattvaṃ na sa mṛgayatenyatra sarasīmabhūmau pratyāśā na ca phalati vighnaṃ ca kurute // 650 //
he sāraṅga tṛṇānyaśāna salilaiḥ prāṇānpuṣāṇāthavā yadvā syāḥ pavanāśanastadapi te sāviṣkṛti prāṇitam /
yeneyaṃ bhavatocchvasatkuvalayaprastāracārudyutirdṛṣṭirvittamadoddhatākṣiṇi mukhe mūrkhasya nāyāsitā // 651 //
alpīyaḥskhalanena yatra patanaṃ kṛcchreṇa yatronnatirdvāre vetralatāvitānagahane kaṣṭaḥ praveśakramaḥ /
he sāraṅga manoramā vanabhuvastyaktvā viśeṣārthinā kiṃ bhūbhṛtkaṭakasthitivyasaninā vyarthaṃ khurāḥ śātitāḥ // 652 //
naitāstā malaya kānanabhuvaḥ svacchasravannirjharāstṛṣṇā yāsu nivartate tanubhṛtāmālokamātrādapi /
rūkṣadhvāṅkṣaparigraho bharurayaṃ sphārībhavadbhrāntayastā etā mṛgatṛṣṇikā hariṇa he nedaṃ payo gamyatām // 653 //
tyaktaṃ janmavanaṃ tṛṇāṅkuravatī māteva muktā sthalī visrambhasthitihetavo na gaṇitā bandhūpamāḥ pādapāḥ /
bālāpatyaviyogaduḥkhavidhurā nāpekṣitā sā mṛgī mārgantaḥ padavīṃ tathāpyakaruṇā vyādhā na muñcantyamī // 654 //
chittvā pāśamapāsya kūṭaracanāṃ bhaṅktvā balādvāgurāṃ paryastāgniśikhākalāpajaṭilānnirgatya dūraṃ vanāt /
vyādhānāṃ śaragocarādapi javenotplutya dhāvanmṛgaḥ kūpāntaḥ patitaḥ karoti vidhure kiṃ vā vidhau pauruṣam // 655 //
svairī bhrāmyasi nātha kāmyasi paradvārāṇi nottāmyasi nādyānāmanimittakopakuṭilālāpaṃ mukhaṃ paśyasi /
muñcasyekamapi kṣaṇaṃ prakaṭitapremāṃ ca na preyasīṃ he sāraṅga tavātisundaramidaṃ kenopadiṣṭaṃ vratam // 656 //
svacchandaṃ hariṇena yā viharatā daivātsamāsāditā bhaṅgaprasrutadugdhabindubisarā śālernavā mañjarī /
niḥśvāsānaladagdhakomalatṛṇaprakhyāpitāntarvyathastāmeva prativāsaraṃ muniriva dhyāyanvane śuṣyati // 657 //
sāraṅgo na latāgṛheṣu ramate no paṃsule bhūtale no ramyāsu vanopakaṇṭhaharitacchāyāsu śītāsvapi /
tāmevāyatalocanāmanudinaṃ dhyāyanmuhuḥ preyasīṃ śailendrodarakaṃdareṣu gatadhīḥ śṛṅgāriveṣaḥ sthitaḥ // 658 //
śṛṅgeṇāṅgaṃ mṛgāṇāṃ kaṣati paricayaprāptaye niḥspṛhāṇāṃ mandasvacchandacārī pariharati bhayādālayaṃ yūthapasya /
dṛṣṭastiṣṭhatyalakṣyo jhagiti nipatitaistatkuraṅgīkaṭākṣaiḥ sāraṅgo duḥkhamāste vidhuravidhivaśādanyayūthapraviṣṭaḥ // 659 //
ādāya māṃsamakhilaṃ stanavarjamaṅgānmāṃ muñca vāgurika yāhi kuru prasādam /
adyāpi ghāsakavalagrasanānabhijño manmārgavīkṣaṇaparastanayo madīyaḥ // 660 //
puro revā pāre giriratidurārohaśikharaḥ saraḥ savye vāme davadahanadāhavyatikaraḥ /
dhanuṣpāṇiḥ paścācchabarahatako dhāvatitarāṃ na yātuṃ na sthātuṃ hariṇāśiśureṣa prabhavati // 661 //
kva krīḍati kva carati kva karoti vṛttiṃ vāri kva nāma pibati svapiti kva nāma /
itthaṃ mṛgaṃ niraparādhamabādhamānaṃ vyādhonudhāvati vadhāya dhanurdadhānaḥ // 662 //
candraḥ sudhāṃśurayamatrisuto dvijeśaḥ puṇyairavāpi śaraṇāya mayeti toṣam /
mugdhaiṇaśāva bhaja mā tyaja pāpamenaṃ mīnaṃ prabhujya sahasā kṛtameṣabhogam // 663 //
karabha yadi kadācitprabhramandaivayogānmadhukarakulatastvaṃ prāpayethā madhūni /
virama virama tebhyaḥ santi śaṣpāṇyaraṇye prathamamukharasāste śoṣayantyeva paścāt // 664 //
vikacakumudaiḥ phullāmbhojaiḥ sarobhiralaṃkṛtāṃ marakatamaṇiśyāmāṃ śaṣpairvihāya vanasthalīm /
smarati karabho yadvṛkṣāṇāṃ caranmarudhanvanāṃ paricayaratiḥ sā durvārā na sā guṇavairitā // 665 //
karabhadayite yattatpītaṃ sudurlabhamekadā madhu vanagataṃ tasyālābhe virauṣi kimutsukā /
kuru paricitaiḥ pīloḥ pattrairdhṛtiṃ marugocare jagati sakale kasyāvāptiḥ sukhasya nirantarā // 666 //
karabhadayite yosau pīlustvayā madhulubdhayā vyapagatadhanacchāyastyakto na sādaramīkṣitaḥ /
calakisalayaḥ sopīdānīṃ prarūḍhanavāṅkuraḥ karabhadayitāvṛndairanyaiḥ sukhaṃ paribhujyate // 667 //
karabha kimidaṃ dīrghocchvāsaiḥ kṣiṇoṣi śarīrakaṃ virama śaṭhe he kasyātyantaṃ sakhe sukhamāgatam /
cara kisalayaṃ svasthaḥ pīlorvimuñca madhuspṛhāṃ punarapi bhavānkalyāṇānāṃ bhaviṣyati bhājanam // 668 //
karabha rabhasātkroṣṭuṃ vāñchasyaho śravaṇajvaraḥ śaraṇamathavānṛjvī dīrghā tavaiva śirodharā /
pṛthugalabilāvṛttiśrāntoccariṣyati vāṅmukhādiyati samaye ko jānīte bhaviṣyati kasya kim // 669 //
tathā saṃtuṣṭaḥ sañjalavṛṇaśamīpīlubadaraiścaransvasthoraṇye karabhaśiśukaḥ śokarahitaḥ /
kṛto madhvāsvādapravaṇahadayo mugdhavidhinā yathā nānyadbhuṅkte na pibati na śete na ramate // 670 //
yasyāsīnnavapīlupattrabadaragrāsopi saṃtuṣṭaye dīrghādhvanyanugamyate na padavī yasya svayūthyairapi /
soyaṃ saṃprati yāti bālakarabhaḥ kṣīṇodyamaḥ kṣāmatāṃ manye nūnamanena daivahatakenāsvāditaṃ bhrāmaram // 671 //
pīlūnāṃ hi phalaṃ kaṣāyarahitaṃ romanthayitvā marau śākhāgraṃ yadakhādi cāru karabhīvaktrārpitaṃ premataḥ /
tatsmṛtvā karabhena khedavidhuraṃ dīrghaṃ tathā kūjitaṃ prāṇānāmabhavattadeva sahasā prasthānatūryaṃ yathā // 672 //
kramelakaṃ nindati komalecchuḥ kramelakaḥ kaṇṭakalampaṭastam /
prītau tayoriṣṭabhujoḥ samāyāṃ madhyasthatā naikataropahāsaḥ // 673 //
eka eva khago mānī vane vasati cātakaḥ /
pipāsito vā mriyate yācate vā puraṃdaram // 674 //
ayi cakitamugdhacātaka marubhuvi dhāvasi mudhā kimudgrīvam /
grīṣme davāgnivalitastāpicchoyaṃ na vidyutvān // 675 //
pipāsurapyeva jalaṃ śikhaṇḍī pratīkṣate prāṇasamāṃ pibantīm /
nūnaṃ priyāsnehanibaddhadṛṣṭiḥ svalpaṃ payaḥ paśyati nimnagāsu // 676 //
atyunnativyasaninaḥ śirasodhunaiṣa svasyaiva cātakaśiśuḥ praṇayaṃ vidhattām /
asyaitadicchati nahi pratatāsu dikṣu tāḥ svacchaśītamadhurāḥ kva nu nāma nāpaḥ // 677 //
kekāḥ kalā vanabhuvastilakāyamāno ramyaḥ kalāpamahimaiṣa śikhaṇḍinosya /
durlakṣaṇaṃ nanu vihāyasi vāyasādikṣuṇṇepyayaṃ caṭakatulyagatirna jātaḥ // 678 //
nīlābjapuñjarajasāruṇitānvimucya svacchānsudhādhikarasānapi vārirāśīn /
yaccātakaḥ pibati vāridharodabindūnmanye tadānatibhayācchirasobhimānī //
divyāmbupānaniyamastava mohayetkaṃ
doṣopi saṃvṛtimatāṃ bhajate guṇatvam bhūmisthamambu yadi cātaka pātumiccheḥ kaṇṭhavraṇaṃ prakaṭayestadayogyatāṃ ca //
divyāmbupānaniyamastava mohayetkaṃ doṣopi saṃvṛtimatāṃ bhajate guṇatvam // 679 //
kiṃ naiva santi navatāmarasāvataṃsā haṃsāvalīvalayino jalasanniveśāḥ /
kopi graho gururayaṃ bata cātakasya pauraṃdarīṃ yadabhivāñchati vāridhārām // 681 //
kiṃ dūreṇa payodharā upari kiṃ nānye raṭantaḥ śrutā nindyāḥ pāpatayā svakukṣiṣu gatāḥ kiṃ nāma pakṣāḥ kṣayam /
ramyaṃ vā gagane na kiṃ viharaṇaṃ kiṃ tūgrakākāvalīparyāyapratipattilāghavabhayādbhūmau sthitā barhiṇaḥ // 682 //
no tāṇḍavena nayanāmṛtanirjhareṇa kekāraveṇa na ca karṇarasāyanena /
barheṇa cāpi suracāparucā tavāyamoturna tuṣyati śikhinvadhamantareṇa // 683 //
cātaka tāta kiyadbhavatā pātakamatulamakāri /
navajaladādapi cañcupuṭe yattava na patati vāri // 684 //
jalakaṇavitaraṇarahitaḥ prakaṭitadhavalitaveṣaḥ /
cātaka raṭasi vṛthā kiṃ jaladaḥ śārada eṣaḥ // 685 //
santi kūpāḥ sphuradrūpāḥ paritaḥ saritaḥ śubhāḥ /
tathāpi cātakasyaikaḥ phalado jaladodayaḥ // 686 //
kekānibhāddhaṭayase paṭucāṭukāni cañcatkalāpamapi nṛtyasi rañjanāya /
he cātaka prayatase jaladaṃ pratītthaṃ binduṃ jalasya labhase na ca lajjase ca // 687 //
vāhatvamīśvarasutasya vidhāya barhinpramlāyitaḥ sa nijapakṣakalāpa eva /
nārādhitaḥ sa bhavatā puruṣottamaḥ kiṃ yaste tṛṣaṃ praśamayetkacameghavarṣaiḥ // 688 //
vasatotiśayaprītyā mānasocitasaṃsthiteḥ /
palvalāmbhasi haṃsasya haṃsataiva vikalpyate // 689 //
pibanti madhu padmebhyo bhṛṅgāḥ kesaradhūsarāḥ /
haṃsāḥ śaivālamaśnanti dhigdaivamasamañjasam // 690 //
yadi nāma daivayogājjagadasarojaṃ kadācidapi jātam /
avakaranikaraṃ vikirati tatkiṃ kṛkavākuriva haṃsaḥ // 691 //
kaṭu raṭati nikaṭarvatī vācāṭaṣṭiṭṭibhaḥ paṭuryatra /
apasaraṇameva śaraṇaṃ maunaṃ vā tatra haṃsasya // 692 //
astu yadyapi sarvatra nīraṃ nīrajamaṇḍitam /
ramate na marālasya mānasaṃ mānasaṃ vinā // 693 //
kṣudhitopi padmakhaṇḍe jahāti rajasāvṛtaṃ hi kiṃjalkam /
guṇini kṛtapakṣapāto bisaṃ tu bahu manyate haṃsaḥ // 694 //
taralayasi dṛśaṃ kimutsukāmakulaṣamānasavāsalālite /
avatara kalahaṃsi vāpikāṃ punarapi yāsyasi paṅkajālayam // 695 //
bhṛṅgāṅganājanamanoharahārigītarājīvareṇukraṇakīrṇapaśaṅgatoyām /
ramyāṃ himācalanadīṃ pravihāya haṃsa he he hatāśa vada kāṃ diśamutsukosi // 696 //
he haṃsa melitapayaḥsalilaṃ vivektuṃ śaktasya saṃprati matiḥ kva nu tedya yātā /
kāsāravāriṇi kalāṃ patitāṃ yadindorādātumicchasi bisāṅkuravāñchayā tvam // 697 //
śītāṃśuśekharaśiroruhasaṃśritāni puṇyāni pāvitajaganti manoramāṇi /
bhrāntvā ciraṃ surasaritsalilāni daivāllabdhāni hātumiha vāñchasi nāsi haṃsaḥ // 698 //
sthitvā ciraṃ nabhasi niścalatārakeṇa mātaṅgasaṅgakaluṣāṃ nalinīṃ nirīkṣya /
utpannamanyuparighargharaniḥsvanena haṃsena sāśru parivṛtya gataṃ na līnam // 699 //
yenojjhitaṃ sahacarīvadanopanītaṃ ramyaṃ mṛṇālaśakalaṃ himaśaṅkhaśubhram /
soyaṃ khago hatavidhe tava ceṣṭitena śevālanālalavalampaṭatāṃ vidhatte // 700 //
raṭasi kaṭu kimuccairvāyasa spardhayā me vihagahataka viṣṭhāraktavaktrāntarālaḥ /
vitatadhavalapakṣākṣepavikṣobhitāmbhāḥ kamalavanavihārī sārasohaṃ na kākaḥ // 701 //
haṃsodhvagaḥ śramamapohayituṃ dinānte kāraṇḍakākabakabhāsavanaṃ praviṣṭaḥ /
mūkoyamityupahasanti lunanti pakṣānnīcāśrayo hi mahatāmavamānabhūmiḥ // 702 //
kva kaṭhinamaho pīloḥ pattraṃ mṛduḥ kva bisāṅkuraḥ kva kaṭu lavaṇaṃ kaupaṃ cāmbhaḥ kva tāmarasāsavaḥ /
kva kusumarajo hṛdyaṃ rūkṣāḥ kva coṣarapāṃsavaḥ kva maruviṣayo dhvāṅkṣakṣetraṃ kva haṃsa bhavādṛśāḥ // 703 //
bho rājahaṃsa kimiti tvamihāgatosi yosau bakaḥ sa iha haṃsa iti pratītaḥ /
tadgamyatāṃ tvaritameva tataḥ prabhāte yāvadvadanti baka eṣa na mūḍhalokāḥ // 704 //
aye vāpīhaṃsā nijavasatisaṃkocapiśunaṃ karudhvaṃ mā ceto viyati bahato vīkṣya vihagān /
amī te sāraṅgā bhuvanamahanīyavratabhṛto nirīhāṇāmeṣāṃ tṛṇamiva bhavantyambunidhayaḥ // 705 //
tarau tīrodbhūte kvacidapi dalācchāditatanuḥ pataddhārāsārāṃ gamaya viṣamāṃ prāvṛṣamimām /
nivṛttāyāṃ tvasyāṃ sarasi sarasotphullanaline sa eva tvaṃ haṃsaḥ punarapi vilāsāsta iha te // 706 //
gataṃ tadgāmbhīryaṃ jalamapi vṛtaṃ jālakaśataiḥ sakhe haṃsottiṣṭha prathamamamuto dagdhasarasaḥ /
sa yāvatpaṅkāmbhaḥkaluṣitavapurbhūrivilapanna kāko vācāṭaścaraṇayugalaṃ mūrdhni kurute // 707 //
spṛśati na bisaṃ cañcvā bhūyastayā saha khaṇḍitaṃ pibati na jalaṃ yāti svaptuṃ na śevalajālakam /
kamalakalikābhaṅgakrīḍāṃ karoti na sārasaḥ kvaṇati karuṇaṃ śokagrastaḥ priyāvirahākulaḥ // 708 //
sarasi bahuśastārāchāyāṃ daśanparivañcataḥ kumuda viṭapānveṣī haṃso niśāsvavicakṣaṇaḥ /
daśati na punastārāśaṅkī divāpi sitotpalaṃ kuhakacakito lokaḥ satyepyapāyamapekṣate // 709 //
muktābhāni payāṃsi bhaṅgavilasaddugdhā bisagranthayaḥ sphītāstāmarasāsavā viharaṇakrīḍāsahaṃ saikatam /
santyeva pratideśamatraviṣame he haṃsa paṅkāṅkite dhṛṣṭoktruṣṭabake jaratsarasi te koyaṃ nivāsagrahaḥ // 710 //
āpūryeta punaḥ sphuracchapharikāsārormibhirvāribhirbhūyopi pravibhajyamānanalinaṃ paśyema toyāśayam /
ityāśāśatatantubaddhahṛdayo naktaṃdinaṃ dīnadhīḥ śuṣyatyātapaśoṣitasya sarasastīre jaratsārasaḥ // 711 //
tāvaddolitapaṅkajacyutarajaḥpiṅkāṅgarāgojjvalp yaḥ śṛṇvankalakūjitaṃ madhulihāṃ saṃjātaharṣotsavaḥ /
kāntācañcupuṭāpavarjitabisagrāsagrahepyakṣamaḥ soyaṃ saṃprati haṃsako marugataḥ kaṣṭaṃ tṛṇaṃ vāñchati // 712 //
yāṃ smṛtvā sahasaiva mānasasarastyaktvā viśeṣārthinastāmevotsukacetasaḥ kamalinīṃ dṛṣṭvā bakādhyāsitām /
līyante vigatābhimānalaghavastatraiva bhūyopi ye haṃsāste na bhavanti haṃsadhavalāḥ prāyo bakā eva te // 713 //
yāmāliṅgya bakā raṭanti kaṭukaṃ dīrghocchvasatkaṃdharā yasyāmaṃsataṭāvaghaṭṭitajalaṃ valgantyamī madgavaḥ /
yā śaśvanmalinātmakairapi bakairnaktaṃdinaṃ sevyate sā haṃsena manasvinā kamalinī yuktaṃ yadi tyajyate // 714 //
rūpaṃ hāri manoharā sahacarī pānāya pādmaṃ madhu krīḍā cāpsu saroruheṣu vasatisteṣāṃ rajo maṇḍanam /
vṛttiḥ sādhumatā bisena sahṛdaścārusvanāḥ ṣaṭpadāḥ sevādainyavimānanāvirahito haṃsaḥ sukhaṃ jīvati // 715 //
matsyā api hi jānanti kṣīranīravivecanam /
prasiddhaṃ rājahaṃsānāṃ yaśaḥ puṇyairavāpyate // 716 //
kruddholūkanakhaprapātavigalatpakṣā api svāśrayaṃ ye nojjhanti purīṣapuṣṭavapuṣastekecidanye dvijāḥ // 717 //
ye tu svargataraṅgiṇībisalatāleśena saṃvardhitā gaṅgānīramapi tyajanti kaluṣaṃ te rājahaṃsāḥ kutaḥ //
samudgirasi vācaḥ kiṃ puṃskokila sukomalāḥ /
śvabhresmiñjaḍapāṣāṇagurunirghoṣabhairave // 718 //
kākaiḥ saha vivṛddhasya kokilasya kalā giraḥ /
khalasaṅgepi naiṣṭhuryaṃ kalyāṇaprakṛteḥ kutaḥ //
śrotrotsavaṃ tava kalaṃ kalakaṇṭha kotra nādaṃ śṛṇoti rativigrahasaṃdhidūtam /
dāvāgnidagdhaghanapādapakoṭarāntarāvirbhavatkaṭuravāsu vanasthalīṣu // 720 //
mūkīmūya tameva kokila madhuṃ bandhuṃ pratīkṣasva he helollāsitamālatīparimalāmodānukūlānilam /
yatraitāstava sūktayaḥ saphalatāmāyāntyamī tūllasatpāṃsūttambhabhṛto nidāghadivasāḥ saṃtāpasaṃdhāyinaḥ // 721 //
bhrātaḥ kokilakūjitairalamalaṃ nārghanti yasmādguṇāstūṣṇīmāḥsva viśīrṇaparṇanicayacchannaḥ kvacitkoṭare /
udyānadrumavāṭikākaṭuraṭatkākāvalīṃsakulaḥ kāloyaṃ śiśirasya saṃprati sakhe nāyaṃ vasantotsavaḥ // 722 //
kvacijjhillīnādaḥ kvacidatulakākolakalahaḥ kvacitkaṅkārāvaḥ kvacidapi kapīnāṃ kalakalaḥ /
kvaciddhoraḥ pherudhvanirayamaho daivaghaṭanā kathaṃkāraṃ tāraṃ kvaṇatu cakitaḥ kokilayuvā // 723 //
... ... ... ... ... ... //
ketakīkusumaṃ bhṛṅgaḥ pīḍyamānopi sevate /
doṣāḥ kiṃ nāma kurvanti guṇāpahṛtacetasaḥ // 724 //
kṛtvāpi koṣapānaṃ bhramarayuvā purata eva kamalinyāḥ /
abhilaṣati bakulakalikāṃ madhulihi maline kutaḥ satyam // 725 //
madanamavalokya niṣphalamanityatāmapi ca bandhujīvānām /
gurumupagamya bhramaraḥ saṃprati jāto japāsaktaḥ // 726 //
bhramara bhramatā digantarāṇi kvacidāsāditamīkṣitaṃ śrutaṃ vā /
vada satyamapāsya pakṣapātaṃ yadi jātīkusumānukāri puṣpam // 727 //
kamalaṃ bhavanaṃ rajoṅgarāgo madhu pānaṃ madhurāḥ priyāpralāpāḥ /
śayanaṃ mṛdu kesaropadhānaṃ bhramarasyāmbhasi kā na rājalīlā // 728 //
patitamutpatitaṃ sthitamakriyaṃ sakaruṇaṃ kvaṇitaṃ gatamāgatam /
kamalinīmalinā tuhināhatāṃ nahi tadasti vilokya na yatkṛtam // 729 //
kamalinīmalinī dayitaṃ vinā na sahate saha tena niṣevitām /
tamadhunā madhunā nihitaṃ hṛdi smarati sā ratisāramaharniśam // 730 //
madaṃ na lipseta śilīmukho yadi dvipānna karṇāgranipātamāpnuyāt /
paropasarpī sukhaleśalipsayā naro bhavatyeva parābhavāspadam // 731 //
madhukara bahuśastvayā nirastāḥ kusumalatāstṛṇāvatsupuṣpitāgrāḥ /
phalamanubhava kaṇṭakāvṛtābhyastadidamapatrapa ketakīlatābhyaḥ // 732 //
pulleṣu yaḥ kamalinīkamalodareṣu cūteṣu yo vilasitaḥ kalikāntarasthaḥ /
paśyādya tasya madhupasya śaradvyapāye kṛcchreṇa veṇuvivare divasāḥ prayānti // 733 //
puṣpāsavaṃ surabhi gandhirajoṅgarāgaḥ pītvā latāsu madhupaḥ kamale niṣaṇṇaḥ /
baddhodhunā śaśikaraiḥ karuṇaṃ virauti saṃtoṣahīnamiha kaṃ na bhajantyanarthāḥ // 734 //
anyāsu tāvadupamardasahāsu bhṛṅga lolaṃ vinodaya manaḥ sumanolatāsu /
nugdhānanāmarajasaṃ kalikāmakāle bālāṃ kadarthayasi kiṃ navamālikāyāḥ // 735 //
erāvaṇānanamadāmbukaṇāvapātasaṃsaktatāmarasareṇupiśaṅgitāṅgaḥ /
caṇḍānilāhatatuṣāraviśīrṇapakṣaḥ kṣīṇaḥ kṣitau madhukaro vivaśotra śete // 736 //
sotkaḥ paribhramasi kiṃ vyavapātidhairyaḥ kūjandvirepha karuṇaṃ kusumāsavārthī /
anyāsu pādapalatāsu dhṛtiṃ badhāna bhagnā hi sā kusumitā sahakāravallī // 737 //
svāmodavāsitasamagradigantarālā raktā manoharamukhā sukumāramūrtiḥ /
sevyā sarojakalikā tu yadaiva jātā nītastadaiva vidhinā madhuponyadeśam // 738 //
jātyujjvale madhurakomalavāgnilāsau dvau puṣkare madhukarau yugapatpraviṣṭau /
ekastayormadhubharākulapūrṇadehaḥ kaṣṭe vidhau na rajasāpi yuto dvitīyaḥ // 739 //
madhukaragaṇaścūtaṃ tyaktvā gato navamālikāṃ punarapi gato raktāśokaṃ kadambataruṃ tataḥ /
tadapi suciraṃ sthitvā tebhyaḥ prayāti saroruhaṃ paricitaguṇadveṣī loko navaṃ navamīhate // 740 //
likhitakamale saundaryeṇa prakāmahṛtātmanā kimiva na kṛtaṃ tatra bhrāntvā madhuspṛhayālinā /
adhigatarasaḥ sobhūttasmānmanāgapi nālpadhīrdhuri tu likhitastṛṣṇāndhānāṃ janena vivekinā // 741 //
bhramati bakule mandaṃ kunde na vindati nirvṛtiṃ prakṛtisurabhau raktāśoke na yāti viśokatām /
surabhikusumāmodotkaṇṭhāpanītamanā vane vahati tanutāmaṅge bhṛṅgaḥ smarannavamālikām // 742 //
spṛśati śanakaiścumbannaṅgaiḥ karoti nipīḍanaṃ caraṇapatanaṃ mudrābhedaṃ vidhātumapīhate /
samayamucitaṃ cittotsukyātpratīkṣitumakṣamo madhukarayuvā puṇyairlabdhvā navāṃ navamālikām // 743 //
himotsannāṃ dṛṣṭvā hatakamalanālāṃ kamalinīṃ dvirephāḥ saṃvṛttāḥ sapadi gajagaṇḍapraṇayinaḥ /
aho dhigbhūtānāṃ prakṛtiriyamapratyayakarī na kaścitkṣīṇārthe prathamaguṇagandhaṃ gaṇayati // 744 //
kimāmodabhrāntyā bhramasi suciraṃ bhṛṅga nanu he na jānīṣe tattvaṃ pratapatitarāṃ grīṣmasamayaḥ /
sthitaṃ śūnyaṃ puṣpaiḥ prakaṭaviṭapaṃ paśya vipinaṃ gataḥ gaurabhyāḍhyaḥ prakṛtisubhagaścaitravibhavaḥ // 745 //
kenāghrātamudāramasya kusumaṃ kaiścumbitaṃ kesaraṃ pītaḥ kena rasosya kena rajasā codvellitaṃ kena vā /
he he mugdhamadhuvrata vraja javādanyāṃstarūnpuṣpitānuttāletra vṛthaiva pippalatarau kiṃ kiṃcidāsādyate // 746 //
pratyagrotra yathāsukhaṃ madhurasaḥ pātavya ityutsukastṛṣṇāvibhramavipralabdhahrdayastattvāvabodhaṃ vinā /
nirviṇṇopyaphalaśramo na viramatyālekhyapadmākare durbuddhirvyasanī tathāpi madhupastṛṣṇāśayodbhrāmyati // 747 //
yasyāḥ saṃgamavāñchayā na gaṇitā vāpyo vinidrotpalā yāmāliṅgya samutsukena manasā yātaḥ parāṃ nirvṛtim /
bhagnāṃ tāmavalokya candanalatāṃ bhṛṅgeṇa yajjīvyate dhairyaṃ nāma tadastu tasya na punaḥ snehānurūpaṃ kṛtam // 748 //
yenāmodini kesarasya mukule pītaṃ madhu svecchayā nītā yena niśā śaśāṅkadhavalā padmodare śārade /
bhrāntaṃ yena madapravāhamaline guṇḍasthale dantināṃ soyaṃ bhṛṅgayuvā karīraviṭape badhnātu tuṣṭiṃ kutaḥ // 749 //
mā bhūnnāma sahāmunaiva nidhanaṃ daivātkathaṃcitpunastṛṣṇā vā hatajīvite yadi tadā kiṃ puṣpaśūnyaṃ jagat /
yenaivonmathitaḥ sa eva dayitaḥ padmākaro nirdayaṃ dānāmbhaḥspṛhayānuyātyaliraho lolastameva dvipam // 750 //
sopūrvo rasanāviparyayavidhistatkarṇayoścāpalaṃ dṛṣṭiḥ sā madavismṛtasvaparadikkiṃ bhūyasoktena vā /
sarvaṃ niścitavānasi bhramara he yadvāraṇodyāpyasāvantaḥśūnyakaro niṣevyata iti bhrātaḥ ka eṣa grahaḥ // 751 //
re re bhṛṅga madāndhavāraṇacalatkarṇānilāndolanakleśaklāntatano mudhaiva bhavatā duḥkhaṃ kimityāsyate /
utkūjatsamadadvirephavalayapyāluptakośaśriyaḥ sāmodāḥ prakaṭāśayāḥ pratipadaṃ santyeva padmākarāḥ // 752 //
gandhāḍhyāṃ navamālikāṃ madhukarastyaktvā gato yūthikāṃ tāṃ tyaktvāpi gataḥ sa candanataruṃ tasmātsarojaṃ gataḥ /
baddhastatra niśākareṇa suciraṃ krandatyasau mandadhīḥ saṃtoṣeṇa vinā parābhavaśataṃ prāpnoti lubdho janaḥ // 753 //
rātrirgamiṣyati bhaviṣyati suprabhātaṃ bhāsvānudeṣyati hasiṣyati padminī ca /
evaṃ vicintayati koṣagate dvirephe hā hanta hanta nalinīṃ gaja unmamātha // 754 //
bhramanvanānte vanamañjarīṣu na ṣaṭpado gandhaphalīmajighrat /
sā kiṃ na ramyā sa ca kiṃ na rantā balīyasī kevalamīśvarecchā // 755 //
aṅke vṛddhimupāgataṃ śiśutayā sarvāṅgamāliṅgitaṃ matsyaḥ śrīparirambhanirbharataravyākośakoṣonmukhaiḥ /
āśāptaiḥ paripīyamānamaniśaṃ niḥspandamindindirairdūrādeva nimeṣaśūnyanayanaḥ padmaṃ samudvīkṣate // 756 //
jīvato nigiranmatsyānmunivaddṛśyate bakaḥ /
mṛnānapi na gṛdhrastu dhigākāramunīndratām // 757 //
nāleneva sthitvā pādenaikena kuñcitagrīvam /
janayati kumudabhrāntiṃ vṛddhabako bālamatsyānām // 758 //
eṣa bakaḥ sahasaiva vipannaḥ śādyamaho kva nu tadgatamasya /
sādhu kṛtāntaka kaścidapi tvāṃ vañcayitum na kutopi samarthaḥ // 759 //
nijakulocitaceṣṭitamātmano yadapahāya yiyāsasi haṃsatām /
baka cara vratameva tathāpi te phalati tattadidaṃ yatatāṃ nṛṇām // 760 //
na kolilānāmiva mañcu kūjitaṃ na kabdhalāsyāni gatāni haṃsavat /
na barhiṇānāmiva citrapakṣatā guṇastathāpyasti bake bakavratam // 761 //
tadvedagdhyaṃ samuditapayastoyatattvaṃ vivektumālāpāste sa ca mṛdupadanyāsahṛdyo vilāsaḥ /
āstāṃ tāvadbaka yadi tathā vetsi kiṃcidicchlathāśaṃ tūṣṇīmevāsitumayi sakhe tvaṃ kathaṃ me na haṃsaḥ // 762 //
kastvaṃ lohitalocanāsyacaraṇo haṃsaḥ kuto mānasātkiṃ tatrāsti suvarṇapaṅkajavanānyambhaḥ sudhāsaṃnibham /
muktāśuktirathāsti śaṅkhanicayo vaidūryarohāḥ kvacicchambūkāḥ kimu santi neti ca bakairākarṇya hīhīkṛtam // 763 //
tulyavarṇacchadaḥ kṛṣṇaḥ kokilaiḥ saha saṃgataḥ /
kena vijñāyate kākaḥ svayaṃ yadi na bhāṣate // 764 //
ātmarutādapi virutaṃ kurvāṇāḥ spardhayā saha mayūraiḥ /
kiṃ jānanti varākāḥ kākāḥ kekāravānkartum // 765 //
kṛṣṇaṃ vapurvahatu cumbatu satphalāni ramyeṣu saṃcaratu cūtavanāntareṣu /
puṃskokilasya caritāni karotu nāma kākaḥ kila dhvanividhau nanu kāka eva // 766 //
saṃprāpya kokilakulaiḥ kamanīyakāntiḥ kāntasvarairapi balātkhalu saṃnikarṣam /
vaidhuryabhāji hatavedhasi kiṃ varākaḥ kākaḥ karotvanukṛtiṃ na yayau yadeṣām // 767 //
iyaṃ pallī bhillairanucitasamārambharasikaiḥ samantādākrāntā viṣaviṣamabāṇapraṇayibhiḥ /
tarorasya skandhe gamaya samayaṃ kīra nibhṛtaṃ na vāṇī kalyāṇī tadihamukhamudraiva śaraṇam // 768 //
kaati mukhagṛhītaṃ bhuktaśeṣaṃ purīṣaṃ vilikhati caraṇāgrairdevatānāṃ śirāṃsi /
vrajati ca hatamānaḥ sādhumūrdhasvaśaṅkaḥ kimiva na kurute khaṃ prāpya kāko varākaḥ // 769 //
daurbhāgyaṃ vacasāṃ tanormalinatā ceṣṭāsvaho cāpalaṃ śaṅkāyāstadupajñataiva viditā vṛttistvavācyaiva sā /
itthaṃ dṛṣkṛtaśākhinaḥ phalamiva sphītaṃ tathāpyāturaḥ kākaḥ kokilalāñchanacchavirucā kaṣṭaṃ muhurmūrchati // 770 //
nṛtyantaḥ śikhino manoharamamī śravyaṃ paṭhantaḥ śukā vīkṣyante na ta eva khalviha ruṣā vāryanta evāthavā /
pānthastrīgṛhamiṣṭalābhakathanāllabdhānvayenāmunā saṃpratyetadanargalaṃ balibhujā māyāvinā bhujyate // 771 //
re re dhvāṅkṣa virūkṣatāstu vacasaḥ kāṇākṣitā kṣamyate laulyaṃ nāma taveti kātra gaṇanā bhāṇḍyaṃ vibhūṣaiva te /
sarvaṃ soḍhamidaṃ svabhāvavihitaṃ vahnerivauṣṇyaṃ hi te yattvevaṃ viguṇasya kāpi bhavato grīvā na tatsahyate // 772 //
kākaḥ kokilamunnamayya kurute cūte phalāsvādanaṃ bhuṅkte rājaśukaṃ nivārya kuraraḥ krīḍāparo dāḍimam /
dhūko barhiṇamasya śākhiśikhare śete sajāniḥ sukhaṃ hā jātaṃ viparītamadya vipine śyene parokṣaṃ gate // 773 //
kiṃ kekīva śikhaṇḍamaṇḍitatanuḥ kiṃ kīravatpāṭhakaḥ kiṃ puṃskokilavatsvanena madhuraḥ kiṃ haṃsavatsadgatiḥ /
kiṃ sāmānyaśakuntaśāvaka iva krīḍāvinodākaraḥ kākaḥ kena guṇena kāñcanamaye vyāpāritaḥ pañjare // 774 //
utpattirmarutāṃ prabhoryugadine prakhyāpyaviśvotsave puṇyāhaśrutiṣu prasiddhiradhikā pūrṇaṃ vayaḥ pauruṣam /
kākutsthena samaṃ sapatnakalaho daivajñatā tādṛśī kākastena guṇena kāñcanamaye vyāpāritaḥ pañjare // 775 //
ādyaḥ praveśasamayaḥ sa kaleryugasya prāptastiraskṛtabahūdakahaṃsasārthaḥ /
āhūye sādaratayā tapasontimohni kāṇo dvijaḥ pratigṛhaṃ bata yatra pūjyaḥ // 776 //
sūrydanyatra yaccandrepyarthasaṃsparśi tatkṛtam /
khadyota iti kīṭasya nāma tuṣṭena kenacit // 777 //
ghanasaṃtamasamalīmasadaśadiśi niśi yadvirājasi tadanyat /
kīṭamaṇe dinamadhunā tarāṇikarāntaritacārusitakiraṇam // 778 //
jarjaratṛṇāgramadahansarṣapakaṇamaprakāyannūnam /
kīṭatvamātmatantraḥ khadyotaḥ khyāpayanbhāti // 779 //
bhrājiṣṇavo nabhasi bhūrihṛtāndhakārasvalpaprabhāḥ svatanumātranibaddhabhāsaḥ /
khadyotakāḥ prakaṭatīvraguruprabhāvāstāvanna saptaturagaḥ samudeti yāvat // 780 //
yuṣmādṛśaḥ kṛpaṇakāḥ krimayopi yasyāṃ bhānti sma saṃtamasamayyagamanniśāsau /
sūryāṃśudīpradaśadigdivasodhunāyaṃ bhātyatra nendurapi kīṭamaṇe kimu tvam // 781 //
induḥ prayāsyati vinaṅkṣyati tārakaśrīḥ sthāsyanti līḍhatimirā na maṇipradīpāḥ /
andhaṃ samagramapi kīṭamaṇe bhaviṣyadunmeṣameṣyati bhavāniti dūrametat // 782 //
sattvāntaḥ sphuritāya vā kṛtaguṇādyāropatucchāya vā tasmai kātaramohanāya mahaso leśāya mā svasti bhūt /
yacchāyāsphuraṇāruṇena khacatā khadyotanāmnāmunā kīṭenāhitayāpi jaṅgamamaṇibhrāntyā viḍambyāmahe // 783 //
pratyagraiḥ parṇanicayaistaruryaireva śobhitaḥ /
jahāti jīrṇāṃstāneva kiṃ vā citraṃ kujanmanaḥ // 784 //
yathāpallavapuṣpāḍhyā yathāpuṣpaphalarddhayaḥ /
yathāphalarddhisvārohā hā mātaḥ kvāgamandrumāḥ // 785 //
sādhveva tadvidhāvasya vedhāḥ kliṣṭo na yanmudhā /
svarūpānanurūpeṇa candanasya phalena kim // 786 //
mayā badaralubdhena vṛkṣāṇāmanabhijñayā vane kaṇṭakasādṛśyātkhadiraḥ paryupāsitaḥ // 787 //
mahātarurvā bhavati samūlo vā vinaśyati /
nāṅkuraprakriyāmeti nyagrodhakaṇikāṅkuraḥ // 788 //
puṣpapattraphalacchāyāmūlavalkaladārubhiḥ /
dhanyā mahīruhā yeṣāṃ vimukhā yānti nārthinaḥ // 789 //
patatyaṅgāravarṣe vā vāti vā pralayānile /
tālaḥ stabdhatayārabdhastayaiva saha naśyati // 790 //
chāyāvanto gatavyālāḥ svārohāḥ phaladāyinaḥ /
mārgadrumā mahāntaśca pareṣāmeva bhūtaye // 791 //
agatīnāṃ khalīkārādduḥkhaṃ naivopajāyate /
bhavantyaśokāḥ prāyeṇa sāṅkurāḥ pādatāḍitāḥ // 792 //
yadyapi candanaviṭapī vidhinā phalakusumavarjito vihitaḥ /
nijavapuṣaiva pareṣāṃ tathāpi saṃtāpamapaharati // 793 //
prāpte vasantamāse vṛddhiṃ prāpnoti sakalavanarājinaḥ /
yanna karīre pattraṃ tatkiṃ doṣo vasantasya // 794 //
phalitaghanaviṭapavighaṭitapaṭudinakaramahasi lasati kalpatarau /
chāyārthī kaḥ paśurapi bhavati jaradvīrudhāṃ praṇayī // 795 //
phalakusumakisalayojjvalaviṭapaśatāntaritataraṇikiraṇaughe /
mārgatarau nikaṭasthe kaḥ pathikaḥ klāntimanubhavati // 796 //
dūrīkṛtasvārthalavā janasya samudyatā ye bhuvi tāpaśāntyai /
drumāsta evāgatikā na vidmaḥ prajāpaterāśayaleśamatra // 797 //
candane viṣadharānsahāmahe vastu sundaramaguptimatkutaḥ /
rakṣituṃ vada kimātmasauṣṭhavaṃ saṃcitāḥ khadira kaṇṭakāstvayā // 798 //
grathita eṣa mithaḥ kṛtaśṛṅkhaloviṣadharairadhiruhya mahājaḍaḥ /
malayajaḥ sumanobhiranāśrito yadata eva phalena na yujyate // 799 //
yatkiṃcanānucitamapyucitānubandhi kiṃ candanasya na kṛtaṃ kusumaṃ phalaṃ vā /
lajjāmahe bhṛśamapakrama eva yātustasyāntikaṃ parigṛhītabṛhatkuṭhāraḥ // 800 //
he bālacampakataro taruṇīkapolalāvaṇyacumbanasukhocitacārupuṣpa /
kiṃ puṣpitena vijahīha vikāsahāsamuddāmapāmaragaṇā marubhūmireṣā // 801 //
antaḥprataptamarusaikatadahyamānamūlasya campakataroḥ kva vikāsacintā /
prāyo bhavatyanucitasthitideśabhājāṃ śreyaḥ svajīvaparipālanamātrameva // 802 //
daurjanyamātmani paraṃ prathitaṃ vidhātrā bhūrjadrumasya viphalatvasamarpaṇena /
kiṃ carmabhirniśitaśastraśatāvakṛttairāśāṃ na pūrayati sorthiparamparāṇām //
kiṃ kaṇṭakaikarasikena phaladviṣā kiṃ vairasyasīmani kimu sthirakautukena /
chāyāvilāsavimukhena satāṃ kimaṅga chātrā khalena khadiradruma eṣa sṛṣṭaḥ // 803 //
labdhaṃ cirādamṛtavatkimamṛtyave syāddīrghaṃ rasāyanavadāyuruta pradadyāt /
etatphalaṃ yadayamadhvagaśāpadagdhaḥ stabdhaḥ phalaṃ phalati varṣaśatena tālaḥ // 805 //
he vṛkṣa śobhita mahāphalabhāralakṣmyā kṣuttāpaśāntijanakaikajagatprasiddha /
tvatto mayā kathamapīdamadho nirastamekaṃ phalaṃ śakunikhaṇḍitamalpamāptam // 806 //
atyantaśītalatayā subhagasvabhāva satyaṃ na kaścidapi te tarurasti tulyaḥ /
chāyārthināmapi punarvikaṭadvijihvasaṅgena candana viṣadrumanirviśeṣaḥ // 807 //
kathamiyati vanānte kaścideko na tādṛgvaravanataruruccaiḥ puṣpavallīphalāḍhyaḥ /
jagadasukhavidhāturdagdhadhāturniyogāddhavakhadirapalāśāḥ kevalaṃ vṛddhibhājaḥ // 808 //
śākhāsaṃtatisaṃniruddhagaganābhogasya labdhvā tarośchāyāṃ yasya bhavidbhireva śamitā gharmāpadonekaśaḥ /
bhoḥ pānthā nanu dṛśyatāṃ vidhigatistasyaiva kālakṣayaprakṣīṇasya taledya taptasikatāṅgāraivaḥ paraṃ dahyate // 809 //
citrairyasya patittribhirdaśadiśo bhrāntvā sametaiḥ sukhaṃ viśrāntaṃ śayitaṃ prabhuktamuṣitaṃ skandhe phalaiḥ praśrite /
tasyaivonmathitasya duṣṭakariṇā mārgadrumasyādhunā kārīṣāya kaṣanti śoṣaparuṣāṃ gopālabālāstvacam // 810 //
saṃtoṣaḥ kimaśaktatā kimathavā tasminnasaṃbhāvanā śobhaivātha ca kānanisthitiriyaṃ pradveṣa evāthavā /
āstāṃ khalvanurūpayā saphalayā puṣpaśriyā durvidhe saṃbandhonanurūpayāpi na kṛtaḥ kiṃ candanasya tvayā // 811 //
sanmūlaḥ prathinnatirghanalasacchāyaḥ sthitaḥ satpathe sevyaḥ sadbhiritīdamākalayatā tālodhvagenāśritaḥ /
puṃsaḥ śaktiriyatyasau sa tu phaledadyāthavā śvothavā kāle kvāpyathavā kadācidathavā netyatra vedhāḥ prabhuḥ // 812 //
yajjātosi catuṣpathe ghanalasacchāyosi kiṃ chāyayā saṃyuktaḥ phalitosi kiṃ yadi phalaiḥ pūrṇosi kiṃ saṃnataḥ /
he sadvṛkṣa sahasva saṃprati sakhe śākhāśikhākarṣaṇakṣobhāmoṭanabhañjanāni janataḥ svaireva duścoṣṭitaiḥ // 813 //
suskandhasya visārisaurabhaguṇākrāntākhilāśasya te tanvīcārupayodharāntarakṛtasparśasya gopyākṛteḥ /
doṣaḥ kopi bhujaṃgasaṃgamakṛtaḥ prodgūta eṣodhunā yena tvāṃ parihṛtya candanataro yāntyadhvagā dūrataḥ // 814 //
chinnastaptasuhṛtsa candanataruryūyaṃ palāyyāgatā bhogābhyāsasukhāsikāḥ pratidinaṃ tā vismṛtāstatra vaḥ /
daṃṣṭrākoṭiviṣolkayā pratikṛtaṃ tasya praharturna cetkiṃ tenaiva saha svayaṃ na nidhanaṃ yātāḥstha bho bhoginaḥ // 815 //
tvanmūle puruṣāyuṣaṃ gatamidaṃ kālena saṃśaṣyatāṃ ksodīyāṃsamapi kṣaṇaṃ paramataḥ śaktiḥ kutaḥ prāṇitum /
tatsvastyastu vivṛddhimehi mahatīmadyāpi kā nastvarā kalyāṇaiḥ phalitāsi tālaviṭapinputreṣu pautreṣu vā // 816 //
chāyāsyaiva ghanāsugandhirayamevāpannatāpacchidāmagresyaiva guṇagrahaḥ saguṇatā kiṃ candanasyocyatām /
ā mūlātpunareṣu baddhavṛtibhirvyālaistathā dūṣito jāne yena varaṃ dhavotha khadiropyanyothavā na tvayam // 817 //
na ślāṣyāni phalāni pallavakṛtā chāyā na vāñchāpi sā no puṣpaṃ sumanoharaṃ na vihagāḥ śabdāmṛtasyandinaḥ /
kākavrātapurīṣanirbharajaranmūrteraśuddhātmano niḥstabdhasya taroradhaḥ kathamaho sṛṣṭosi durvedhasā // 818 //
nāsya svāduphalaṃ na cāru kusumaṃ na snigdhaparṇā latā na cchāyā klamahāriṇī na ca kalakvāṇāstathā patriṇaḥ /
eṣosau khadiradumaḥ kimathavā pānthena dṛṣṭastvayā tatkiṃ pāntha kaṭhorakaṇṭakamukhairgātrakṣatārthī bhavān // 819 //
snigdhāḥ pallavinaḥ prakāmaviṭapavyāviddhacaṇḍātapā namrāḥ svāduphalā samāśritajanakṣuttāpavicchedinaḥ /
dagdhāste taravaḥ prayāntu pathikāsteṣveva mārgeṣvamī rūkṣāḥ kāṇṭakinaḥ sasarpavivarā bhūyaḥ prarūḍhā drumāḥ // 820 //
chāyā nātmana eva yā kathamasāvanyasya niṣpragrahā grīṣmoṣmāpadi śītalastalabhūvi spandonilādeḥ kutaḥ /
vārtā varṣaśate gate kila phalaṃ bhāvīti vārtaiva sā drāghimṇā muṣitāḥ kiyacciramaho tālena bālā vayam // 821 //
kastvaṃ bhoḥ kathayāmi daivahatakaṃ māṃ viddhi śāhoṭakaṃ vairāgyādiva vakṣi sādhu viditaṃ kasmādidaṃ kathyate /
vāmenātra vaṭastamadhvagajanaḥ sarvātmanā sevate na cchāyāpi paropakārakṛtaye mārgasthitasyāpi se // 822 //
āmodairmaruto mṛgāḥ kisalayairlambaistvacā tāpasāḥ puṣpaiḥ ṣaṭcaraṇāḥ phalaiḥ śakunayo gharmārditāśchāyayā /
skandhairgandhagajāśca viśramarujāḥ śaśvadvibhaktāstvayā prāptastvaṃ druma bodhisattvapadavīṃ satyaṃ kujātāḥ pare // 823 //
bhrāmyadbhṛṅgabharāvanamrakusumacyotanmadhūdgandhiṣu cchāyāvatsu taleṣu pānthanivahā viśramya geheṣviva /
nityaṃ nirjharavārivāritatṛṣastṛpyanti yeṣāṃ phalaiste nandantu phalantu yāntu ca parāmatyunnatiṃ pādapāḥ // 824 //
he he maṇḍitamārga mārgaviṭapiñjīvyāḥ samāḥ śāśvatīradyāpyāvṛṇu diktaṭāni viṭapaiḥ sālaiścucumbāmbaram /
mūle viśramaṇāśayaiva luṭhitā yanna tvayā kevalaṃ gharmārteḥ parimocitāḥ phalaśatairyāvadvayaṃ tarpitāḥ // 825 //
vṛddhiryasya tarormanorathaśatairāśāvatā prārthitā jātosau sarasaḥ pravāsiphaladaḥ sarvāśritāpāśrayaḥ /
nānādeśasamāgatairaviditairākrāntamanyaiḥ khagaistaṃ labdhāvasaropi vṛddhaśakunirdūre sthito vīkṣate // 826 //
dāvāgniploṣaduḥkhaṃ kharapavanajalakleśamarkācca tāpaṃ mātaṅgākarṣaṇāni vyasanamapi guru prāptavantopi vajrāt /
dārucchāyāphalāni tvacamapi kusumaṃ mañjarīḥ pallavānvā nārthibhyo vārayanti pratidivasamaho sādhu vṛttaṃ tarūṇām // 827 //
haṃsāḥ padmavanāśayā balibhujo gṛdhrāśca māṃsāśayā pānthāḥ svāduphalāśayā madhulihaḥ saurabhyagandhāśayā /
dūrānniṣphalaraktapuṣpanicayairniḥsāra rathyonnate re re śalmalipādapa pratidinaṃ ke na tvayā vañcitāḥ // 828 //
bhrātarbhīmamarubhramśramaśamavyāpārapāraṃgamaṃ matvā candanapādapaṃ pathika mā viśrāntaye śiśriyaḥ /
etasyāntikavartibhirghanaviṣajvālāvalībīṣaṇairāśvāsya smṛtiśeṣatāṃ viṣadharairnīṃtaḥ kiyantodhvagāḥ // 829 //
uccairyo madhupānalubdhamanasāṃ bhṛṅgāṅganānāṃ gaṇairudgīto racitālayaḥ khagakulairdeśāntarādāgataiḥ /
āsīdyaśva niṣevitodhvagaśatairgrīṣmoṣmatānticchide soyaṃ saṃprati durmadena dalitaśchāyātarurdantinā // 830 //
bhuktaṃ svāduphalaṃ kṛtaṃ ca śayanaṃ śākhāgrajaiḥ pallavaistvacchāyāpariśītalaṃ ca salilaṃ pītaṃ vinītaḥ klamaḥ /
viśrāntaṃ suciraṃ tatopi manasā prāptā parā nirvṛtistvaṃ sanmārgatarurvayaṃ ca pathikā bhūyāspunaḥ saṃgamaḥ // 831 //
astyeva bhūbhṛtāṃ mūrdhni divi vā dyotatembudaḥ /
marudbhirbhujyamānopi sa kimeti rasātalam // 832 //
ambudaḥ kṛtapado nabhastale toyapūraparipūritodadhiḥ /
goṣpadasya bharaṇepyaśaktimānityasatyamabhidīyate katham // 833 //
etadatra pathikaikajīvitaṃ paśya śuṣyati kathaṃ mahatsaraḥ /
dhiṅmudhāmbudhara ruddhasadgatirvardhitā kimiha haṭṭavāhinī // 834 //
svārthānapekṣaṃ janatāpaśāntyai nityoditāḥ santi payomucomī /
vivarṣiṇastānavagṛhṇate ye santyeva te kepi mahānubhāvāḥ // 835 //
kva dṛṣṭamandhena balāhakena ghrātuṃ gavā yanna tṛṇaṃ nighṛṣṭam /
mahātarurbandhurivādhvagānāmāyātvavaśyāyakaṇairdaridraḥ // 836 //
uttuṅgaśailaśikharāśrayaṇena keciduddāmavīcivalitāḥ sarito bhavanti /
anye punarjalakaṇāstṛṇaloṣṭapātādambhomucāṃ payasi na kṣayamānpuvanti // 837 //
yatroṣitosi cirakālamakiṃcanaḥ sannarṇaḥpratigrahadhanagrahaṇādhamarṇaḥ /
nirlajja garjasi samudrataṭepi tatra dhṛṣṭodhamastava samo ghana naiva dṛṣṭaḥ // 838 //
āsyaṃ nirasya rasitaiḥ suciraṃ vihasya gātrāntareṣu ghana varṣasi cātakasya /
taccañcukoṭikuṭilāyatakaṃdharasya prāṇātyayosya bhavataḥ parihāsamātram // 839 //
ākramyoccaiḥ śirasi vasatirbhūbhṛtāmunnatānāṃ toyādānāṃ tadapi jaladherlokasaṃtāpaśāntyai /
dīrghā chāyā prakṛtimahati vyomni cābhogabandho he he megha spṛhayati na te kaḥ kiletthaṃ vratāya // 840 //
ākramyoccaiḥ śirasi vasatirbhūbhṛtāmunnatānāṃ toyādānaṃ tadapi jaladherlokasaṃtāpaśāntyai /
dīrghā chāyā prakṛtimahati vyomni cābhogabandho he he megha spṛhayati na te kaḥ kiletthaṃ vratāya // 841 //
sādhūtpātaghanaugha sādhu sudhiyāṃ dheyaṃ dharāyāmidaṃ konyaḥ kartumalaṃ tavaiva ghaṭate karmedṛśaṃ duṣkaram /
sarvasyaupayikāni yāni katicitkṣetrāṇi tatrāśaniḥ sarvānaupayikeṣu dagdhasikatāraṇyeṣvapāṃ vṛṣṭayaḥ // 842 //
bhekaiḥ koṭaraśāyibhirmṛtamiva kṣmāntargataṃ kacchapaiḥ pāṭhīnaiḥ pṛthupaṅkakūṭaluṭhitairyasminmuhurmūrchitam /
tasmiñchuṣkasarasyakālajaladenāgatya tacceṣṭitaṃ yenā kaṇṭhanimagnavanyakariṇāṃ yūthaiḥ payaḥ pīyate // 843 //
yadbhūbhṛto laghuguṇairapi baddhamūlamāpāditāni sahasaiva tṛṇaiḥ śirāṃsi /
ambhomucaḥ pracuravarṣaviśṛṅkhalasya tacceṣṭitaṃ duravadhāragaterjalasya // 844 //
kṛchrāddatte viralaviralānvāribindūnpravṛddho garjatyekaḥ sarabhasataraṃ paśya tanmātralābhāt /
nṛtyatyanyopyatulamahimaślāghyabhūmirna jāne madhyādābhyāṃ vipulahṛdayaścātakaḥ kiṃ nu meghaḥ // 845 //
gatāste jīmūtāḥ sphuradalikulaśyāmavapuṣaḥ śriyā yeṣāṃ loke sthalajalavibhāgopyapahṛtaḥ /
vṛthā tṛṣṇāndhaḥ kiṃ bhramasi vidhuraścātakaśiśo śarajjīmūtoyaṃ kuta iha payobindurapi te // 846 //
paśyāmaḥ kimayaṃ viceṣṭata iti svalpābhrasiddhikriyairdarpāddūramupekṣitena balavatkarmeritairmantribhiḥ /
labdhātmaprasareṇa rakṣitumathāśakyena muktvāśaniṃ sphītastāvadaho ghanena ripuṇā dagdho girigrāmakaḥ // 847 //
garjitvā bahu saṃnirudhya gaganaṃ pracchādya diṅmaṇḍalaṃ saṃpādyoddalitendranīlaśakalaśyāmābhirāmaṃ vapuḥ /
prāpte vāridharāgamepi salilaṃ tattyaktamambhomucā cañcūśrātakapotakasya sakalā siktā na yena svayam // 848 //
atrotpātaghanena mantrivikale śūnyāmbaravyāpinā dhṛṣṭasvaprakṛtikriyāsamucite grāme tathā jṛmbhitam /
rathyākardamavāhināmatiśucisvacchātmanāmantaraṃ nāpyajñāyi janairyathaughapayasāṃ strotojalānāmapi // 849 //
re meghāḥ svaśarīradānaguru kiṃ bauddhaṃ yaśo na śrutaṃ yaṣmābhiḥ kimu pārijātacaritaṃ nākarṇitaṃ vā kvacit /
yenaitatsukhalabhyamambu dadatāṃ yuṣmākamudgarjatāṃ no lajjāpyabhijāyatetirabhasādvyomnyuddhataṃ dhāvatām // 850 //
sthāne varṣati naiva garjati vṛthā klāntiṃ haratyañjasā kṣetrāṇāṃ paritāpajarjararucāṃ kṣemaṃkaraḥ kṣmātale /
yadyadbhadrakasāndratāṃ hṛdi dadhātyanyatkarotyullasansanmeghoyamamoghadarśanaghanasnigdhacchavirvardhatām // 851 //
no garjatyamburāśistrijagadadhipatiprārthitārthapradānavyāpārsphītakīrtiḥ sphuradanlaśikhānargharatnaikapūrṇaḥ /
tattoyastokamātravyapahṛtavikṛtiḥ prākṛtoyaṃ prakṛtyā śūnye kṣiptvāmbu garjatyagaṇitanidhano vārivāhaḥ sagarvam // 852 //
na pālayati maryādāṃ velākhyāmambudhistathā /
tṛṣyatāṃ nopakartavyamitīmāmaparāṃ yathā // 853 //
gavādīnāṃ payonyedyuḥ sadyo vā dadhi jāyate /
kṣīrodadhestu nādyāpi mahatāṃ vikṛtiḥ kutaḥ // 854 //
yadyapi svacchabhāvena darśayatyudadhirmaṇīn /
tathāpi jānudaghnoyamiti cetasi mā kṛthāḥ // 855 //
yasyāmbukaṇikāpyāsye na patatyarthīnāṃ kvacit /
kaṣṭamambhonidhiḥ sopi nadīna iti kathyate // 856 //
yātu nāśaṃ samudrasya mahimā sa bhuvi śrutaḥ /
vāḍavaḥ kṣutpipāsārto yenaikopi na tarpitaḥ // 857 //
amṛtarasavisaraavitaraṇamaraṇottāritasure sati payodhau /
kasya sphuranti hṛdaye grīṣmataḍākā bhuvi varākāḥ // 858 //
yadayaṃ śaśiśekharo haro harirapyeṣa yadīśitā śriyaḥ /
amarā api yatsurā amī tadimāstasya vibhūtivipruṣaḥ // 859 //
kṣārataiva hi guṇastathāsti te yena na vrajati kaścidantikam /
bhīṣaṇākṛti bibharṣi yādasāṃ cakramarṇava kimarthamagrataḥ // 860 //
apāsya lakṣmīharaṇotthavairitāmacintayitvā ca tadadrimanthanam /
dadau nivāsaṃ haraye mahodadhirvimatsarā dhīradhiyāṃ hi vṛttayaḥ // 861 //
jitendubhāso nayatāṃ maṇinadhastṛṇāni mūrdhnā bibhṛtāṃ jaleśvaraḥ /
prabhorna kaścitprabhurasti tattvato ratnāni ratnāni tṛṇaṃ tṛṇaṃ punaḥ // 862 //
grīṣmaṃ dviṣantu jaladāgamarthayantāṃ te saṃkaṭaprakṛtayaḥ kṛpaṇāstaḍāgāḥ /
abdhestu mugdhaśapharīcaṭulācalendraniṣkampakukṣipayaso dvayamapyacintyam // 863 //
grāvāṇo maṇayo harirjalacaro lakṣmīḥ payomānuṣī muktaughaḥ sikatā pravālalatikāḥ śevālamambhaḥ sudhā /
tīre kalpamahīruhāḥ kimaparaṃ nāmāpi ratnākaro dūrātkarṇarasāyanaṃ nikaṭatastṛṣnāpi no śāmyati // 864 //
āstāṃ klamāpaharaṇaṃ jaladherjalena dūre davāgniparidīpitamānasānām /
etāvadastu yadi toyakaṇairna jihvā dandahyate dviguṇatāṃ ca na yāti tṛṣṇā // 865 //
ratnānyamūni makarālaya māvamaṃsthāḥ kallolavellitadṛṣatparuṣaprahāraiḥ /
kiṃ kaustubhena vihito bhavato na nāma yāñcāprasāritakaraḥ puruṣottamopi // 866 //
lajjāmahe vayamaho bhṛśamapyaneke sāṃyātrikāḥ salilarāśimamī viśānti /
skandhādhiropitatadīyataṭopakaṇṭhakauleyakāmbudṛtayo yadudīrṇatṛṣṇāḥ // 867 //
ā strīśiśuprathitayaiṣa pipāsitebhyaḥ saṃrakṣyatembudhirapeyatayaiva dūrāt /
dṛṣṭvā karālamakarālikarālitābhiḥ kiṃ bhāyayasyaparamūrmiparamparābhiḥ // 868 //
dhigdhigdhigambudhimamī nirapatrapasya yasyādhvagā marubhuvīva nitāntatāntāḥ /
tṛḍdāhaśuṣkagalanirgatadīrghajihvā dīnā vivartitadṛśonutaṭaṃ prayānti // 869 //
nirmathyate yadi surāsurasainyasaṃghairāpūryate yadi jalairjaladāpagābhiḥ /
pepīyate ca vaḍavāmukhavahninā cenna kṣubhyati sma jaladhirna tanutvameti // 870 //
mainākādibhiradribhirmaghavataḥ saṃtrasya yatrāsyate caṇḍārcirbhagavānudeti ca yato yatrāstamabhyeti ca /
śete kvāpi nilīya yasya jagatāṃ kukṣyekadeśe patirgāmbhīryaśriyamasya kastulayituṃ vārāṃ nidherarhati // 871 //
upakṛtavatā śrīratnābhyāṃ hareḥ śaśilekhayā manasijaripoḥ pīyūṣeṇāpyaśeṣadivaukasām /
kathamitarathāḥ tena stheyaṃ yaśobharamantharaṃ yadi na mathanāyāsaṃ dhīraḥ saheta payonidhiḥ // 872 //
viṣamabhimukhaṃ muktaṃ raudraṃ diśo daśa saṃśritāḥ śaśitarumaṇiprāyaiḥ prāyaḥ pralobhanamāhitam /
kimiva na kṛtaṃ nanthārambhe śaṭhena payodhinā tadapi nipuṇairnāsya kṣāntaṃ surairamṛtaṃ vinā // 873 //
yadiha bhavato gāmbhīryeṇa prayāti mahattayāpyanucitaguṇārambhaḥ kālaḥ kimetadanantaram /
ayi jalanidhe kiṃ kallolairalabdhasamāptibhirvirama saritāmetattoyaṃ na testi manāgapi // 874 //
samāśrityotsaṅgaṃ vipṛtavadanasyāsya vasataḥ kṣaṇenaikasyāntarjvalitavapuṣo yatkṣaṇamapi /
na tṛṣṇāmaurvāgnerapanayati puṣṭepi vibhave nṛśaṃsasyāmbhodhervrajatu vilayaṃ sosya mahimā // 875 //
aho bata saritpateridamanāryarūpaṃ paraṃ yadujjvalarucīnmaṇīnsuciracarcitāsthāguṇān /
jaḍairanupayogibhiḥ parata etya labdhāspadaiḥ kṣipatyaniśamūrjitairjhagiti tanmayatvaṃ gataḥ // 876 //
ihaikaścūḍālobhyajani kalaśādyasya sakalaiḥ pipāsorambhobhiśculukamapi no bhartumaśakaḥ /
svamāhātmyaślāghāgurugahanagarjābhirabhitaḥ kuṣitvā kliśnāsi śrutikuharamabdhe kimiti naḥ // 877 //
rūkṣaṃ kṣāramapeyamatra salilaṃ labdhvā paraṃ tapyate vyālagrāhabhiyāvagāhanamapi svasthena nāsādyate /
tatkiṃ pāntha payodhināmani marau tṛṣṇāvimūḍho bhavānantarnihnutināśitāmalamaṇivrāte mudhā dhāvasi // 878 //
sarvāsāṃ trijagatyapāmiyamasāvādhāratā tāvakī prollāsoyamasau tavāmbunilaye seyaṃ mahāsattvatā /
sevitvā bahubhaṅgabhīṣaṇatanuṃ tvāmeva velācalagrāvasrotasi pāpa tāpakalaho yatkvāpi nirvāpyate // 879 //
kallolairvikiratvasau girivarānvelāvilāsotthitaiḥ śabdairvā badhirīkarotu kakubho dhattāṃ ca vistīrṇatām /
pānthānāṃ ravitāpataptavapuṣāṃ tṛṣṇātirekacchidaḥ kiṃ sāmyaṃ pratanoḥ karotu sarasopyabdhiḥ kṛtāḍamabaraḥ // 880 //
dataṃ yena sudhānidhānamasamaṃ sattvādhikenārthine śrīvāsopi mahāmaṇirvidhurasau kalpadrumo gaustathā /
śāpātkṣārajalastathāpi jaladhiḥ prāptāyaśā ityaho lokoyaṃ tṛṇavadguṇaṃ vigaṇayandoṣagrahaikāgradhīḥ // 881 //
hā kaṣṭaṃ taṭavāsinopi viphalaprāgbhāramālokya māmanyatraiva vipāsavaḥ pratidinaṃ gacchantyamī jantavaḥ /
itthaṃ vyarthajalātibhāravahanaprodbhūtakhedādiva svāṃ mūrtiṃ vaḍavānale jalanidhirmanye juhotyanvaham // 882 //
maryādāparipālanena mahatāṃ kṣauṇībhṛtāṃ rakṣaṇādviśrāntyā madhusūdanasya suciraṃ yatkiṃcidāsāditam /
gāmbhīryocitamātmano jaladhinā manthavyathāsaṃbhramāddeveṣvarpayatāmṛtaṃ drutamaho sarvaṃ tadutpuṃsitam // 883 //
āścaryaṃ vaḍavānalaḥ sa bhagavānāścaryamambhonidhiryatkarmātiśayaṃ vicintya manasaḥ kampaḥ samutpadyate /
ekasyāśrayaghasmarasya pibatastṛptirna jātā jalairanyasyāpi mahātmano na vapuṣaḥ svalpopi jātaḥ śramaḥ // 884 //
nodvegaṃ yadi yāsi yadyavahitaḥ karṇaṃ dadāsi kṣaṇaṃ tvāṃ pṛcchāmi yadambudhe kimapi tanniścitya dehyuttaram /
nairāśyānuśayātimātraniśitaṃ niḥśvasya yaddṛśyase tṛṣyadbhiḥ pathikaiḥ kiyattadadhikaṃ syādaurvadāhādataḥ // 885 //
itaḥ svapiti keśavaḥ kulamitastadīyadviṣāmitaśca śaraṇārthināṃ śikhariṇāṃ guṇāḥ śerate /
itaśca vaḍavānalaḥ saha samastasaṃvartakairaho vitatamūrjitaṃ bharasahaṃ ca sindhorvapuḥ // 886 //
vaikuṇṭhāyaśriyamabhinavaṃ śītabhānuṃ bhavāya prādāduccaiḥśravasamapi vā vajriṇe tatkva gaṇyam /
tṛṣṇārtāya svamapi munaye yaddadāti sma dehaṃ konyastasmādbhavati bhuvaneṣvambudherbodhisattvaḥ // 887 //
ratnojjvalāḥ pravikirallaṃharīḥ samīrairabdhiḥ kriyeta yadi ruddhataṭābhimukhyaḥ /
doṣorthinaḥ sa khalu bhāgyaviparyayāṇāṃ dāturmanāgapi na tasya tu dātṛtāyāḥ // 888 //
antarye satataṃ luṭhantyagaṇitāstāneva pāthodharairāttānāpatatastaraṅgavalayairāliṅgya gṛhṇannasau /
vyaktaṃ mauktikaratnatāṃ jalakaṇānsaṃprāpayatyambudhiḥ prāyonyena kṛtādaro laghurapi prāptorcyate svāmibhiḥ // 889 //
svastyastu vidrumalatāsumanomaṇibhyaḥ kalyāṇinī bhavatu mauktikaśuktipaṅktiḥ /
prāptaṃ mayā sakalameva phalaṃ payodheryaddāruṇairjalacarairna vidāritosmi // 890 //
ādāya vāri paritaḥ saritāṃ mukhebhyaḥ kiṃ tāvadarjitamanena durarṇavena /
kṣārīkṛtaṃ ca vaḍavādahane hutaṃ ca pātālakukṣikuhare viniveśitaṃ ca // 891 //
kālaprāptaṃ mahāratnaṃ yo na gṛhṇātyabuddhimān /
anyahastagataṃ dṛṣṭvā paścātsa paritapyate // 892 //
bhidyatenupraviśyāntaryo yathārucyupādhinā /
viśuddhiḥ kīdṛśī tasya jaḍasya sphaṭikāśmanaḥ // 893 //
sphaṭikasya guṇo yosau sa evāyāti doṣatām /
dhatte svacchatayā chāyāṃ yastāṃ malavatāmapi // 894 //
yena pāṣāṇakhaṇḍasya mūlyamalpaṃ vasuṃdharā /
anastamitasārasya tejasastadvijṛmbhitam // 895 //
śuṣkatanutṛṇalavāgraṃ gṛhṇāti dhanāśayānyadīyaṃ yaḥ /
mūḍhāstṛṇamaṇimapi taṃ niyuñjate pādarakṣāyai // 896 //
sadvaṃśajaḥ sādhuguṇaḥ suvṛttaḥ saṃtāpabhittulyaguṇopagūḍhaḥ /
kānto dṛśaḥ paśya tathāpi hāraḥ kṣipto bahistuṅgakucadvayena // 897 //
kanakabhūṣaṇasaṃgrahaṇocito yadi maṇistrapuṇi pratibadhyate /
na sa virauti na cāpi hi śobhate bhavati yojayiturvacanīyatā // 898 //
marakatasya varaṃ malinātmatā tyajati jātu nijāṃ prakṛtiṃ na yaḥ /
amalatāṃ sphaṭikasya dhigañjasā bhajati rūpamupāntagatasya yaḥ // 899 //
asminsakhe nanu maṇitvamahāsubhikṣe cintāmaṇe tvamupalo bhava mā maṇirbhūḥ /
adyedṛśā hi maṇayaḥ prabhavanti loke yeṣāṃ tṛṇagrahaṇakauśalameva bhūṣā // 900 //
bhūmau patannapi rajaḥ paridhūsaropi jātyandhadurjanajanairavadhīritopi /
trailokyavandanamahāmahimānamantaścintāmaṇirnahi jahāti kadācideva // 901 //
cintāmaṇe bhuvi na kenacidīśvareṇa mūrdhnā dhṛtosi yadi mā sma tato viṣīdaḥ /
nāstyeva hi tvadadhiropaṇapuṇyabījaṃ saubhāgyayogyamiha kasyaciduttamāṅgam // 902 //
cintāmaṇestṛṇamaṇeśca kṛtaṃ vidhātrā kenobhayorapi maṇitvamadaḥ samānam /
naikorthitāni dadadarthijanāya khinno gṛhṇañjarattṛṇalavaṃ na tu lajjitonyaḥ // 903 //
manorathaśatairvṛto bhuvananāthacūḍocitastṛṇairalamadhaḥ kṛtaḥ kṛtapadaḥ kvacidgrāvasu /
vrajatyapi sacetasāṃ viṣayamīdṛśāṃ yo dṛśo luṭhatyacalakaṃdare vidhura eṣa cintāmaṇiḥ // 904 //
parāmṛṣati saspṛhaṃ muhurapelavaṃ vīkṣate mahatkimapi ratnamityasamasaṃmadaṃ gūhate /
kutopi parilepavacchavimavāpya kācopale vahatyatikadarthanāṃ bata varākakaḥ pāmaraḥ // 905 //
kiraṇanikarairāśācakraṃ ciraṃ paripūrayankimiha gahena bhrātarvyarthaṃ samullasito bhavān /
ka iha bhavato vettyatyantaṃ nisargamahārghatāṃ marakatamaṇe dagdhagrāme hatādarapāmare // 906 //
dūre kasyacideṣa kopyakṛtadhīrnaivāsya vettyantaraṃ mānī kopi na yācate mṛgayate kopyalpamalpāśayaḥ /
itthaṃ prārthitadānadurvyasanino naudāryarekhojjvalā jātā naipuṇadustareṣu nikaṣā sthāneṣu cintāmaṇeḥ // 907 //
ye gṛhṇanti haṭhāttṛṇāni maṇayo ye vāpyayaḥpiṇḍikāṃ te dṛṣṭāḥ pratidhāma dagdhamaṇayo vicchinnasaṃkhyāściram /
no jāne kimabhāvataḥ kimathavā daivādiha śrūyate nāmāpyatra na tādṛśasya tu maṇe ratnāni gṛhṇāti yaḥ // 908 //
yanmuktāmaṇayombudherudarataḥ kṣiptā mahāvīcibhiḥ paryanteṣu luṭhanti nirmalarucā spaṣṭāṭṭahāsā iva /
tattasyaiva parikṣayājjalanidherdvīpāntarālambināṃ ratnānāṃ tu parigrahavyasaninaḥ santyeva sāṃyātrikāḥ // 909 //
māṇikyoyaṃ mahārghaḥ kṣititalamahito dīptimānuccajanmā dṛṣṭvainaṃ nūnamārādvyapasaratitarāṃ kāpi daurgatyanītiḥ /
itthaṃ bhrāntiprapañcairvipadapahṛtaye kenacitsthāpitaḥ sannante dṛṣṭaḥ sa eva vraṇaśataparuṣaḥ kopi pāṣāṇakhaṇḍaḥ // 910 //
yāmaḥ svasti tavāstu rohaṇagire mattaḥ sthitipracyutā vartiṣyanta ime kathaṃ kathamiti svapnepi maivaṃ kṛthāḥ /
śrīmaṃste maṇayo vayaṃ yadi bhavallabdhapratiṣṭhāstadā te śṛṅgāraparāyaṇāḥ kṣitibhujo maulau kariṣyanti naḥ // 911 //
uccairuccaratu ciraṃ cīrī vartmani taruṃ samāruhya /
digvyāpini śabdaguṇe śaṅkhaḥ saṃbhāvanābhūmiḥ // 912 //
śaṅkhosthiśeṣaḥ sphuṭito mṛto yaducchvāsitenocchvasate nu satyam /
kiṃ tūccaratyeva na sosya śabdaḥ śravyo na yo yo na sadarthaśaṃsī // 913 //
prāṇānvihāya dhavalatvaguṇocitāni prāptāni yajjagativaktraviśeṣayogāt /
śaṅkhairmahāvibhavaśabdavijṛmbhitāni tajjīvitaṃ sahṛdayāḥ prabhavanti yeṣām // 914 //
dhīraḥ śrotrasukhāvahopi sadṛśaḥ satyaṃ paraṃ maṅgalaṃ kvāpi grāmasurāṅgaṇe sa tu lasansaṃdhyāsu śaṅkhadhvaniḥ /
mādyanmedurasārameyasaralagrīvāgradīrghībhavannādo nāma kṛtānukāramuditagrāmyāṭṭahāsāhataḥ // 915 //
ratnākarājjanibhuvopyapacāyamānaḥ śuṣkāsthiśeṣatanutāmapi lambamānaḥ /
śvāsaiḥ saphūtkṛtibhirapyupahanyamānaḥ śuddhāśayo vadati maṅgalameva śaṅkhaḥ // 916 //
śaṅkhāḥ santi sahasraśo jalanidhervīcicchaṭāghaṭṭitāḥ paryanteṣu luṭhanti ye dalaśataiḥ kalmāṣitakṣmātalāḥ /
ekaḥ kopi sa pāñcajanya udabhūdāścaryabhūtaḥ satāṃ yaḥ saṃvartabharakṣamairmadhuripoḥ śvāsānilaiḥ pūryate // 917 //
sarvāśāparipūri huṃkṛtamado janmāpi dugdhodadhergovindānanacumbi sunadarataraṃ pūrṇendubimbādvapuḥ /
śrīreṣā sahajā guṇāḥ kimaparaṃ bhaṇyanta ete hi yatkauṭilyaṃ hṛdi pāñcajanya bhavatastenātilajjāmahe // 918 //
varamaśrīkataivāstu netaraśrīsamānatā /
iti kairavakodbhede kamalaṃ mukulāyate // 919 //
lakṣmīsaṃparkarūpoyaṃ doṣaḥ padmasya niścitam /
yadayaṃ guṇasaṃdohadhāmanīndau parāṅmukhaḥ // 920 //
antaśchidrāṇi bhūyāṃsi kaṇṭakā bahavo bahiḥ /
kathaṃ kamalanālasya mā bhūvanbhaṅgurā guṇāḥ // 921 //
kiṃ dīrghadīrgheṣu guṇeṣu padma siteṣvavacchādanakāraṇaṃ te /
astyeva tānpaśyati cedanāryā trasteva lakṣmīrna padaṃ vidhatte // 922 //
sthalakuśeśaya saṃcinu kaṇṭakānprathaya paṅkakulodbhavatāṃ mudā /
api badhāna dhṛtiṃ jalasaṃgame vrajasi yena parāspadatāṃ śriyaḥ // 923 //
akṣeṣviyaṃ vyasanitā hṛdaye yadete rāgo ghano madhumadotkaṭamānanaṃ ca /
padmastathāpi paramāspadameva lakṣmyāstaddainyameva kila durbhagatā yadebhiḥ // 924 //
padmādayo bahuguṇā api yanniśāsu nāśaṃ na yānti viraheṇa divākarasya /
tatpaṅkasaṃkarajalāśayajanmajāḍyajyāyovijṛmbhitamidaṃ trijagatpratītam // 925 //
lakṣmīṃ viśeṣaya kuśeśaya kauśalāṅkāṃ jṛmbhā jahīhi calatāṃ ca vimuñca kiṃcit /
āśāgatānyalikulāni mudaṃ nayeha mittre vidhau sati vidhatsa yatheṣṭametat // 926 //
nityaṃ tathā śṛṇu kuśeśaya madvacāṃsi snehena yāni bhavataḥ kathayāmi kiṃcit /
kāntyānayā vimalayā bhramarairguṇairvā kiṃ yāsi ramyatamatāmuta kaṇṭakarddheḥ // 927 //
saṃkocamehi bisapuṣpa jahīhi śobhāṃ doṣākaroyamadhunā samudeti paśya /
vakrātmani prabhavati kramaśo vicintya pracchannatā guṇavatāṃ svayameva yogyā // 928 //
truṭyadguṇopi bahukaṇṭakatāṃ gatopi randhrānvitopi hatakardamasaṃbhavopi /
bhṛṅgopabhogyavibhavopi tathāpi padmo mitrodaye vikasanaṃ labhate sadaiva // 929 //
kāmaṃ bhavantu madhulampaṭaṣaṭpadaughasaṃghaṭṭaghuṃghumaghanadhvanayobjakhaṇḍāḥ /
gāyannatiśrutisukhaṃ vidhireva yatra bhṛṅgaḥ sa kopi dharaṇidharanābhipadmaḥ // 930 //
tāpāpahe sahṛdaye rucire prabuddhe mitrānurāganirate dhṛtasadguṇaughe /
svāṅgapradānaparitoṣitaṣaṭpadesminyuktaṃ taveha kamale kamale sthitiryat // 931 //
na paṅkādudbhūtirna jaḍasahavāsavyasanitā vapurdigdhaṃ kāntyā sthalanalina ratnadyutimuṣā /
vyadhāsyaddurvedhā hṛdayalaghimānaṃ yadi na te tvamevaikaṃ lakṣmyāḥ paramamabhaviṣyaḥ padamiha // 932 //
utpannā bahavastaleṣu sarasāmambhoruhāṇāṃ cayā ye yāminyadhipānukāriramaṇīvaktropamānaṃ gatāḥ /
nābhau bhaumariporajāyata mahāpadmaḥ sa kopyekako yastrailokyasamudbhavaprabhaviturjanmāvanitvaṃ gataḥ // 933 //
puṣyenyatrāvakāśo nipuṇamapahṛtaḥ saurabhālobhanābhiḥ svābhogentaḥpraveśopyaśithilaniviḍaḥ kośabhāvānna dattaḥ /
nītvā nairāśyamitthaṃ galitagatirasau mugdhabuddhiḥ pradoṣe padmena śrīmatāpi prasabhamubhayato bhraṃśitaḥ paśya bhṛṅgaḥ // 934 //
bhrātaḥ paṅkaja saṃkocaḥ kaṃcitkālaṃ viṣahyatām /
saiva prabhāte śobhā te bhāte dinakare bhavet // 935 //
adhogatiṃ ca saṃprāpya bisāḥ paṅkakalaṅkitāḥ /
guṇino nirguṇairdāśaiḥ kṛṣṭāḥ svāṅkuradarśitāḥ // 936 //
tadaṅkurāṇi padmāni guṇairyuktāni mānibhiḥ /
śirasā dhāryamāṇāni mīlitāni jaḍātmanā // 937 //
marau nāstyeva salilaṃ kṛchrādyadyapi labhyate /
tatkaṭu stokamuṣṇaṃ ca na karoti vitṛṣṇatām // 938 //
caṭulacātakacañcupuṭātpatañjalakaṇopi maroratigocaraḥ /
sa punaradya ghanāgamabandhunā jaladhareṇa jalairaparaḥ kṛtaḥ // 939 //
kiṃ pāntha nirmathanasiddhyupayogivastusaṃbhāraśālini marau sugṛhītanāmni /
saṃdṛśyatetiviparītamidaṃ hi tatra kūposti tatra ca jalaṃ yadayatnalabhyam // 940 //
asminmarau kimaparaṃ vacasāmavācyaṃ mā muñca pāntha muhurāśritavatsalo bhūḥ /
etattvayā jalalavāmiṣalālasena dṛṣṭaṃ jvalatparikaraṃ sikatāvitānam // 941 //
satpādapānvipulapallavapuṣpabhārasaṃpatparītavapuṣaḥ phalabhāranabhrān /
yo muñjuśiñjitaśakuntaśatāśritoruśākhānmarau mṛgayate na tatosti mugdhaḥ // 942 //
jalatarutṛṇaśūnyaḥ śrāmyatāmadhvagānāṃ kimapi kila batāhaṃ nopakartuṃ samarthaḥ /
iti na paramabhīkṣṇaṃ nānuśete na yāvacchaṭhamaruranṛtāmbhaḥprāptaye tānprayuṅkte // 943 //
gatamatijavādbhrāntaṃ bhrāntaṃ samutkaṣitā ca bhūścirataramatho niḥśvasyātho sadainyamavasthitam /
kimiva na kṛtaṃ pānthenetthaṃ tathāpi śaṭho maruḥ prakṛtivirasaḥ kaṣṭaṃ yāto manāgapi nārdratām // 944 //
itaḥ kākānīkaṃ pratibhayamitaḥ kauśikakṛtāditomī gṛdhrādyāḥ kulamidamitaḥ kaṅkavayasām /
śmaśānasthānesminnakhilaguṇavandhye hatatarāvapi dvitrāḥ kecinna khalu kalavācaḥ śakunayaḥ // 945 //
kimasi vimatiḥ kiṃ vobmādī kṣaṇādabhilakṣyase punarapi punaḥ prekṣāpūrvā na kācana te kriyā /
svayamajalakāṃ jānānopi praviśya marusthalīṃ śiśiramadhuraṃ vāri prāptuṃ yadadhvaga vāñchasi // 946 //
parārthe yaḥ pīḍāmanubhavati bhaṅgepi madhuro yadīyaḥ sarveṣāmiha khalu vikāropyabhimataḥ /
na saṃprāpto vṛddhiṃ yadi sa bhṛśamakṣetrapatitaḥ kimikṣordoṣosau na punaraguṇāyā marubhavaḥ // 947 //
tāpaḥ svātmani saṃśritadrumalatādoṣodhvagairvarjanaṃ satyaṃ tīvratayā tṛṣastava maro kosāvanarthodayaḥ /
nanvarthaḥ sumahānayaṃ jalalavasvāmyasmayodgarjinaḥ saṃnahyanti yatastavopakṛtaye dhārādharāḥ prākṛtāḥ // 948 //
evaṃ codvidhinā kṛtosyupakṛtau kasyāṃcidapyakṣamaḥ kāmaṃ mopakṛthāstatastava maro vācyaṃ na dhīro bhava /
kiṃ tvārānmṛgatṛṣṇayopajanayannambhomucāṃ vañcanāṃ premṇā karṣasi tarṣamūrchitadhiyopyanyānataḥ śocyase // 949 //
āmrāḥ kiṃ phalabhāranabhraśiraso ramyāḥ kimūṣmacchidaḥ sacchāyāḥ kadalīdrumāḥ surabhayaḥ kiṃ puṣpitāścampakāḥ /
etāstā niravagrahograkarabhollīḍhāvarūḍhāḥ punaḥ śamyo bhrāmyasi mūḍha nirmaruti kiṃ mithyaiva martuṃ marau // 950 //
jalāntarāṇi śvabhreṣu tiṣṭhantu kvāpi yāntu vā /
surasindhupravāhasya sṛtau ratnākarovadhiḥ // 951 //
kvāntaḥ śūnyo naḍaḥ kvekṣustathāpi sudṛśākṛtī /
vivekaśūnyamanasāṃ vipralambhāya nirmitau // 952 //
nāsya bhāragrahe śaktirna ca vāhaguṇaḥ kṛṣau /
devāgārabalīvardastathāpyaśnāti śobhanam // 953 //
nakraḥ svasthānamāsādya gajendramapi karṣati /
sa eva pracyutaḥ sthānācchunāpi paribhūyate // 954 //
varamunnatalāṅgūlātsaṭādhūnanabhīṣaṇāt /
siṃhātpādaprahāropi na sṛgālādhirohaṇam // 955 //
gandhaikasāro viphalaḥ sevyaścandanapādapaḥ /
bhujaṃgāḥ pavanāhārāḥ sevakāḥ sadṛśo vidhiḥ // 956 //
kva gato mṛgo na jīvatyanudinamaśnaṃstṛṇāni vividhāni /
svayamāhatagajabhoktuḥ siṃhasya tu durlabhā vṛttiḥ // 957 //
vakramaśayyāsaṃsthitamantaḥkoṭaramanekadurgranthi /
praguṇīkartuṃ śakto durdāru na viśvakarmāpi // 958 //
na tadanukṛtaṃ manāgapi na vā jalaṃ sucirasevitaiḥ śītam /
andhīkṛte kudīpaiḥ pratyuta dhūmena me nayane // 959 //
utsannamāpaṇamamuṃ drakṣyāmo nirmalaiḥ kadā nayanaiḥ /
cintāmaṇikācakaṇau viparītaguṇāguṇau yatra // 960 //
ujjvalacampakamukulāśaṅkitayā yaḥ pradīpakaṃ spṛśati /
kajjalakalaṅkadāhaṃ muktvānyattasya kiṃ ghaṭatām // 961 //
śikharī citaśikharaśikhaḥ sphuradaurvaśikhākadambakombunidhiḥ /
kasyāpi laṅghanīyau na tu nagarāvakaranikaroyam // 962 //
phaṇamaṇibhāsuraguratarasamarthabahumastake śeṣe /
kaḥ kṣitibharamudvoḍhuṃ prārthayate kṛpaṇakaṇikīṭān // 963 //
yatnādapi kaḥ paśyecchikhināmāhāraniḥsaraṇamārgam /
yadi jaladaninadamuditāsta eva mūḍhā na nṛtyeyuḥ // 964 //
śaradi samagraniśākarakaraśatahatatimirasaṃcayā rajanī /
jaladāntaritārkāmapi divasacchāyāṃ na pūrayati // 965 //
mṛdusubhagaparikararucopyanucitamidamekameva madanasya /
yadanena kṛtaḥ ketau makaro daṃṣṭrākarālamukhaḥ // 966 //
hemakāra sudhiyo namostu te dustareṣu bahuśaḥ parīkṣitum /
kāñcanābharaṇamaśmanā samaṃ yattvayaitadadhuropyate tulām // 967 //
vṛtte eva sa ghaṭondhakūpa yastvatprasādamapanetumakṣamaḥ /
mudritaṃ tvadhamaceṣṭitaṃ tvayā tanmukhāmbukaṇikāḥ pratīcchatā // 968 //
śatapadī sati pādaśate kṣamā yadi na goṣpadamapyativartitum /
kimiyatā dvipadasya hanūmato jaladhivikramaṇe vivadāmahe // 969 //
na guruvaṃśaparigrahaśauṇḍatā na ca mahāguṇasaṃgrahaṇādaraḥ /
phalavidhānakathāpi na mārgaṇe kimiha lubdhakabāla gṛhedhunā // 970 //
tṛṇamaṇermanujasya ca tadvataḥ kimubhayorvipulāśayatocyate /
tanu tṛṇāgralavāvayavairyayoravasite grahaṇa pratipādane // 971 //
bhrātaḥ suvarṇamayarūpakatāracitrālaṃkārayatnaghaṭanāsu suvarṇakāra /
dūrīkuru śramamihādya suvarṇapātre durvarṇayojayiturasti mahārghalābhaḥ // 972 //
tanutṛṇāgradhṛtena hṛtaściraṃ ka iha yena na mauktikaśaṅkayā /
sa jalabindurato viparītadṛgjagadidaṃ vayamatra sacetanāḥ // 973 //
re dandaśūka tadayuktamapīśvarastvāṃ vāllabhyato nayati nūpuradhāma satyam /
āvarjitālikulasatkṛtimūrchitāni kiṃ śiñjitāni bhavataḥ kṣama eṣa kartum // 974 //
suvarṇakāra śravaṇocitāni vastūni vikretumihāgatosi /
adyāpi nāśrāvi yadatra pallyāṃ pallīpatirnūnamaviddhakarṇaḥ // 975 //
tānunnatānkṣitibhṛto nanu rūpayāmaḥ pakṣakṣayavyatikare mathitaṃ tadojaḥ /
yuktaṃ kimaurvaśikhinaḥ parikopitasya tejasvinopyudadhinirmathanaṃ visoḍhum // 976 //
citraṃ kiyadyadayamambudhirambudaughasindhupravāhaparipūrṇatayā mahīyān /
tvaṃ tvarthināmupakaroṣi yadalpakūpa niṣpīḍya kukṣikuharaṃ hi mahattvametat // 977 //
dhigvāḍavaṃ dahanamarthitayā vipakṣamabhyeti yaḥ svajaṭharapratipūraṇāya /
dhigvārirāśimapi yastu tathāvidhasya śatrorjalairapi na pūrayabhilāṣam // 978 //
śāvānkulāyakagatānparipātukāmā nadyāḥ pragṛhya laghu pakṣapuṭena toyam /
dāvānalaṃ kila siṣeca muhuḥ kopotī snigdho jano na khalu cintayate svapīḍām // 979 //
kākaḥ svabhāvacapalaḥ pariśuddhavṛttirlabdhvā baliṃ svajanamāhvayate parāṃśca /
carmāsthimāṃsavati hastikalevarepi śvā dveṣṭi hanti ca parānkṛpaṇasvabhāvaḥ // 980 //
ādāyi vāri yata eva jahāti bhūyastatraiva yaḥ sa jaladaḥ prathamo jaḍānām /
vāntaṃ pratīpsati tadeva tadeva yastu strotaḥ patiḥ sa nirapatrapasārthavāhaḥ // 981 //
budhyāmahe na bahudhāpi vikalpamānāḥ kairnāmabhirvyapadiśāma mahāmatīṃstān /
yeṣāmaśeṣabhuvanābharaṇasya hemnastattvaṃ vivektumupalāḥ paramaṃ pramāṇam // 982 //
na mlānitānyakhiladhāmavatāṃ mukhāni nāstaṃ tamo na ca kṛto bhuvanopakāraḥ /
sūryātmajohamiti kena guṇena lokānpratyāpayiṣyasi śane śapathaṃ vinā tvam // 983 //
saṃrakṣituṃ kṛṣimakāri kṛṣīvalena paśyātmanaḥ pratikṛtistṛṇapūruṣoyam /
stabdhasya niṣkriyatayāstabhiyosya nūnamatsyanti gomṛgaganāḥ punareva sasyam // 984 //
kasyānimeṣavitate nayane divaukolokādṛte jagati te api vai gṛhītvā /
piṇḍe prasāritamukhena time kimetaddṛṣṭaṃ na bāliśa viśadbaḍiśaṃ tvayāntaḥ // 985 //
ā janmanaḥ kuśalamaṇvapi te kujanmanpāṃso tvayā yadi kṛtaṃ vada tattvametat /
utthāpitosyanalasārathinā yadarthaṃ duṣṭena tatkuru kalaṅkaya viśvametat // 986 //
puṃstvādapi pravicaledyapi yadyadhopi yāyādyapi praṇayanena mahānapi syāt /
abhyuddharettadapi viśvamitīdṛśīyaṃ kenāpi dikprakaṭitā puruṣottamena // 987 //
svalpāśayaḥ svakulaśilpavikalpameva yaḥ kalpayanskhalati kācavaṇikpiśācaḥ /
grastaḥ sa kaustubhamaṇīndrasapatnaratnaniryatnagumphapaṭuvaikaṭikerṣyayāntaḥ // 988 //
devī kva durgatiharā bhaginī bhavānī devo haraḥ kva bhaginīpatirārtabandhuḥ /
ambhonidhau kva śaraṇāgatavṛttidainyaṃ maināka nākathayitavyamidaṃ tvayā naḥ // 989 //
tuṅgātmatāstaśikharasya vṛthaiva bhānornālambinī bhavati yāstamaye prapitsoḥ /
ślāghyaḥ sa tāmarasanālaguṇopi daityabhītyā yametya marutāṃ patirālalambe // 990 //
gṛhaṃ śmaśānaṃ gajacarma cāmbaraṃ vilepanaṃ bhasma vṛṣaśca vāhanam /
kubera he vittapate na lajjase priyasya te sakhyuriyaṃ daridratā // 991 //
naikatra śaktiviratiḥ kvacidasti sarva bhāvāḥ svabhāvapariniṣṭhitatāratamyāḥ /
ākalpamaurvadahanena nipīyamānamambhodhimekaculakena papāvagastyaḥ // 992 //
viṣṇurbibharti bhagavānakhilāṃ dharitrīṃ taṃ pannagastamapi tatsahitaṃ payodhiḥ /
kumbhodbhavastamapibatkhalu helayaiva satyaṃ na kaścidavadhirmahatāṃ mahimnaḥ // 993 //
āropitaḥ pṛthunitambataṭe taruṇyā kaṇṭhe ca bāhulatayā niviḍaṃ gṛhītaḥ /
utuṅgapīnakucanirbharapīḍitoyaṃ kumbhaḥ karīṣadahanasya phalāni bhuṅkte // 994 //
ābaddhakṛtrimasaṭāvalitāṃsabhittirāropyate mṛgapateḥ padavīṃ yadi śvā /
mattebhakumbhataṭapāṭanalampaṭasya nādaṃ kariṣyati kathaṃ hariṇādhipasya // 995 //
mukhamapi pariśiṣṭaṃ yasya tejaḥprasūtiṃ kharakiraṇamathenduṃ grāsapātrīkaroti /
yadi kila vapurasya prābhaviṣyatsamagraṃ kimiva kimiva rāhurnākariṣyattadānīm // 996 //
yatpuṣpapallavaphalāhitasāmyamohairna jñāyate śuka tava sthitirasthitirvā /
taddāḍimaṃ tyajasi naiva phalāśayā tvamarthāturo na gaṇayatyapakarṣadoṣam // 997 //
varamiha ravitāpaiḥ kiṃ na śīrṇāsi gulme kimu davadahanairvā sarvadāhaṃ na dagdhā /
yadahṛdayajanaughairvṛntaparṇānabhijñairitarakusumamadhye mālati prombhitāsi // 998 //
kimidamucitaṃ śuddheḥ spaṣṭaṃ sapakṣasamunnateḥ phalapariṇateryuktaṃ prāptuṃ guṇapraṇayasya te /
kṣaṇamupagataḥ karṇopāntaṃ parasya puraḥ sthitānviśikha nipatankrūraṃ dūrānnṛśaṃsa nihaṃsi yat // 999 //
sa hemālaṃkāraḥ kṣitipatanalagnena rajasā tathā dainyaṃ nīto narapatiśiraḥślāghyavibhavaḥ /
yathā loṣṭabhrāntivyavahitavivekavyatikaro vilokyainaṃ lokaḥ pariharati pādakṣatibhayāt // 1000 //
āhūteṣu vihaṃgameṣu maśako nāyānpurovāryate madhye vā dhuri vā vasaṃstṛṇamaṇirdhatte maṇīnāṃ rucam /
khadyotopi na kampate pracalituṃ madhyepi tejasvināṃ dhiksāmānyamacetanaṃ prabhumivānāmṛṣṭatattvāntaram // 1001 //
evaṃ cetsarasasvabhāvaparatā jāḍyaṃ kimetādṛśaṃ yadyastyeva nisargataḥ saralatā kiṃ granthimattedṛśī /
mūlaṃ cecchuvi paṅkajaśrutiriyaṃ kasmādguṇā yadyamī kiṃ chidrāṇi sakhe mṛṇāla bhavatastattvaṃ na manyāmahe // 1002 //
tvaṃ bhogī yadi kuṇḍalī yadi bhavāṃstvaṃ cedbhujaṃgaḥ sakhe dhatse cenmukuṭaṃ saratnamuraga svastyastu te kiṃ tataḥ /
asthāne yadi kañcukaṃ tyajasi tannāsmākamatra spṛhā kiṃ tu krūraviṣolkayā dahasi yadbhrātaḥ ka eṣa grahaḥ // 1003 //
maulau sanmaṇayo gṛhaṃ giriguhā tyāgaḥ kilātmatvaco niryatnopanataiśca vṛttiranilairekatra caryedṛśī /
anyatrānṛju vartma vāgvitasanā dṛṣṭau viṣaṃ dṛśyate yādṛktāmanu dīpako jvalati kiṃ bhoginsakhe kinvidam // 1004 //
bhūyāṃsyasya mukhāni nāma viditaivāste mahāsattvatā kadrvāḥ prākprasavoyamatra kupite cintyaṃ yathedaṃ jagat /
trailokyādbhutamīdṛśaṃ tu caritaṃ śoṣasya yenāsya sā pronmṛjyeva nivartitā viṣadharajñānepi durvarṇikā // 1005 //
kiṃ tena hemagiriṇā rajatādriṇā vā yasyāśrayeṇa taravastaravasta eva /
manyāmahe malayameva yadāśritāni śāhoṭanimbakuṭajānyapi candanāni // 1006 //
yāndigdhvaiva kṛtā viṣeṇa kusṛtiryeṣāṃ kiyadgaṇyate lokaṃ hantumanāgasaṃ dvirasanā randhreṣu ye jāgrati /
vyālāstepi dadhatyamī sadasatormūḍhā maṇīnmūrdhabhirnaucityādguṇaśālināṃ kvacidapi bhraṃśostyalaṃ cintayā // 1007 //
tatpratyastratayā dhṛto na tu kṛtaḥ samyaksvatantro bhayātsvasthastānpratighātayediti yathākāmaṃ na saṃpoṣitaḥ /
saṃśuṣyanvṛṣadaṃśa eṣa kurutāṃ mūkaḥ sthitopyatra kiṃ gehe kiṃ bahunādhunā gṛhapateścaurāścarantyākhavaḥ // 1008 //
svātmīyānna dadāsi cetphaṇamaṇīnmā dāḥ parārthaṃ parairyatkiṃcinnihitaṃ ruṇatsi kimidaṃ nidhyādi duṣṭāśayā /
etattāvadalaṃ bhavantamaparaṃ pṛcchāmi kasmādahe phūtkārairviṣavahnivegagurubhirdandahyasemuṃ janam // 1009 //
niḥsārāḥ sutarāṃ laghuprakṛtayo yogyā na kārye kvacicchuṣyantodya jarattṛṇādyavayavāḥ prāptāḥ svatantreṣu ye /
antaḥsāraparāṅmukheṇa dhigaho te mārutenāmunā paśyātyantacalena vartma mahatāmākāśamāropitāḥ // 1010 //
ye jātyā laghavaḥ sadaiva gaṇanāṃ yātā na ye kutracitpadbhyāmeva vimarditāḥ pratidinaṃ bhūmau nilīnāściram /
utkṣiptāścapalāśayena marutā paśyāntarikṣe sakhe tuṅgānāmupari sthitaṃ kṣitibhṛtāṃ kurvantyamī pāṃsavaḥ // 1011 //
anīrṣyāḥ śrotāro mama vacasi cedvacmi tadahaṃ svapakṣādbhetavyaṃ bahu na tu vipakṣātprabhavataḥ /
tamasyākrāntāśe kiyadapi hi tejovayavinaḥ svaśaktyā bhāsante divasakṛti satyeva na punaḥ // 1012 //
sāṃmukhyaṃ vastujātaṃ nayati nanu cidīśasya yaddarśanāḍhyaṃ netradvandvaṃ kilaitadvimalamiti tatonyāṅgasaṅgaṃ vihāya /
ghrāṇaṃ vaṃśābhirāmaṃ parimalanirataṃ cakṣuṣormadhyabhāge nityaṃ līnaṃ na cāsminmṛgasi nayanayoḥ śvāsamāmuñca khinne // 1013 //
etattasya mukhātkiyatkamalinīpattre kaṇaṃ pāthaso yanmuktāphalamityamaṃsta sa jaḍaḥ śṛṇvanyadasmādapi /
aṅgulyagralaghukriyāpravilayinyādīyamāne śanaistatroḍḍīya gate hahetyanudinaṃ nidrāti nāntaḥśucā // 1014 //
āstetraiva sarasyaho bata kiyānsaṃtoṣapakṣagraho haṃsasyāsya manāṅna dhāvati matiḥ śrīdhāmni padme kvacit /
suptodyāpi vibudhyate na taditastāvatpratīkṣāmahe velāmityuṣasi priyā madhulihaḥ soḍhuṃ tu eva kṣamāḥ // 1015 //
vātāhāratayā jagadviṣadharairāśvāsya niḥśeṣitaṃ te grastāḥ punarabhratoyakaṇikātīvravratairbarhibhiḥ /
tepi krūracamūrucarmavasanairnītāḥ kṣayaṃ lubdhakairdambhasya sphuritaṃ vidannapi jano jālmo guṇānīhate // 1016 //
nāmāpyanyatarornimīlitamabhūttattāvadunmīlitaṃ prasthāne skhalataḥ svavartmani vidheranyairgṛhītaḥ karaḥ /
lokaścāyamadṛṣṭadarśanadaśādṛgvaiśasāduddhṛto yuktaṃ kāṣṭhika lūnavānyadasitāmāmrālimākālikīm // 1017 //
ūḍhā yena mahādhuraḥ suviṣame mārge sadaikākinā soḍho yena kadācideva na nije goṣṭhenyaśauṇḍadhvaniḥ /
āsīdyaśca gavāṃ gaṇasya tilakastasyaiva saṃpratyaho dhikkaṣṭaṃ dhavalasya jātajaraso goḥ paṇyamuddhoṣyate // 1018 //
bhekena kvaṇatā saroṣaparuṣaṃ yatkṛṣṇasarpānane dātuṃ karṇacapeṭamujjhitabhiyā hastaḥ samullāsitaḥ /
yaccādhomukhamakṣiṇī pidadhatā nāgena tatra sthitaṃ tatsarvaṃ viṣamantriṇo bhagavataḥ kasyāpi līlāyitam // 1019 //
nityaṃ tīrthe nivāsaḥ prakṛtiratitarāṃ snigdhamugdhasvabhāvā vṛttirdaivāddhi vaktre gagananipatitairnirmalairvārileśaiḥ /
itthaṃ sarvaṃ vilokya prakaṭamiha time mugdhalokena loke sādhutvaṃ darśitaṃ te bahirabahiramī kaṇṭakāḥ kena dṛṣṭāḥ // 1020 //
mṛtyorāsyamivātataṃ dhanuramī cāśīviṣābhāḥ śarāḥ śikṣā sāpi jitārjunā pratibhayaṃ sarvāṅganimnā gatiḥ /
antaḥ krauryamaho śaṭhasya madhuraṃ hā hāri geyaṃ mukhe vyādhasyāsya yathā bhaviṣyati tathā manye vanaṃ nirmṛgam // 1021 //
dhigvyomno mahimānametu dalaśaḥ proccaistadīyaṃ padaṃ nindyāṃ daivagatiṃ prayātvabhavanistasyāstu śūnyasya vā /
yenotkṣiptakarasya naṣṭamahasaḥ śrāntasya saṃtāpino mitrasyāpi nirāśrayasya na kṛtaṃ dhṛtyai karālambanam // 1022 //
digdāhaikarate vanāntakara te jvālā na me rocate dugdhaṃ svāśrayamudyatasya bhavato necchanti vṛddhiṃ janāḥ /
mūlānyasya mahībhṛto dalayituṃ durvedhasā nirmitaḥ ko vā na tvayi śaṅkate khala jagatkhedāvahe dāva he // 1023 //
kṣutkṣāmeṇa kathaṃ kathaṃcidaniśaṃ gātraṃ kṛśaṃ bibhratā bhrāntaṃ yena gṛhe gṛhe gṛhavatāmucchiṣṭapiṇḍārthinā /
asthnaḥ khaṇḍamavāpya daivapatitaṃ śūnyāṃ trilokīmimāṃ manvāno dhigaho sa eva saramāputrodya siṃhāyate // 1024 //
śuṣkasnāyuvasāvasekamalinaṃ nirmāṃsamapyasthi goḥ śvā labdhā paritoṣameti na tu tattasya kṣudhaḥ śāntaye /
siṃho jambukamaṅkamāgatamapi tyaktvā nihanti dvipaṃ sarvaḥ kṛchragatopi vāñchati janaḥ sattvānurūpaṃ phalam // 1025 //
kāluṣyaṃ payasāṃ vilokya śanakairuḍḍīya haṃsā gatā dhārājarjarakesarāsphuṭarucaḥ padmā nimignā jale /
sā sarvartusukhāvatārapadavī channā tṛṇairnūtanaiḥ kaṣṭaṃ tādṛgapi svabhāvavimalaṃ vṛdchyaiva naṣṭaṃ saraḥ // 1026 //
ye saṃtoṣasukhaprabuddhamanasasteṣāmabhinno mṛdo yepyete dhanalobhasaṃkuladhiyasteṣāṃ tu dūre nṛṇām /
itthaṃ kasya kṛte kṛtaḥ sa vidhinā tādṛkpadaṃ saṃpadāṃ svātmanyeva samāptahemamahimā merurna me rocate // 1027 //
dravyāṇāmadharottaravyatikaro bhagnāśayānāmadho bījānāṃ nayanaṃ svayaṃ ca nijavacchidrakriyānveṣaṇam /
vyūhābandhavidhāyibhirgatabhayairmugdhaprasuptārbhakaṃ śūnyaṃ prāpya nivāsamākhubhiraho kiṃ kiṃ na yadyatkṛtam // 1028 //
anyonyasya layaṃ bhayādiva mahābhūteṣu yāteṣvalaṃ kalpānte parameka eva sa taruḥ skandhoccayairjṛmbhate /
vinyasya trijaganti kukṣikuhare devena yasyāsyate śākhāgre śiśuneva sevitajalakrīḍāvilāsālasam // 1029 //
trailokyopakṛtiprasaktamanaso devasya śaṃbhoḥ priyā jātā śailakule varairabhimatairānandayantī surān /
mlecchānāmapi vāñchitārpaṇaparā svasyāspadasyāmbikā vindhyasyonnatimātanoti na nijāṃ daivasya kīdṛgbalam // 1030 //
kiṃ tvaṃ hālika mūḍhadhīrhataphalaṃ mā mā kṛthā lāṅgalaṃ kṣetraṃ naiva bhavatyadhaḥ kaṭhinatā naivātra dṛṣṭā tvayā /
ullekhopi na jāyatetra virama kleśaḥ phalaṃ kevalaṃ nirbījā bahavo gatāśca satataṃ dṛṣṭāḥ śrutā vā na kim // 1031 //
koyaṃ bhrāntiprakārastava pavana ghanāvaskarasthānajātaṃ tejasvivrātasevye nabhasi nayasi yatpāṃsupūraṃ pratiṣṭhām /
yasminnutthāpyamāne jananayanapathopadravastāvadāstāṃ kenopāyena sahyo vapuṣi malinatādoṣa eṣa tvayaiva // 1032 //
jātaḥ kūrmaḥ sa ekaḥ pṛthubhuvanabharāyārpitaṃ yena pṛṣṭhaṃ ślāghyaṃ janma dhruvasya bhramati niyamitaṃ yatra tejasvicakram /
saṃjātavyarthapakṣāḥ parahitakaraṇe nopariṣṭānna cādho brahmāṇḍodumbarāntarmaśakavadapare jantavo jātanaṣṭāḥ // 1033 //
kaṭu raṭasi kimevaṃ karṇayoḥ kuñjarāreraviditanijabuddhe kiṃ na vijñātamasti /
śiratarakaradaṃṣṭrāṭaṅkanirbhinnakumbhaṃ maśaka galakarandhre hastiyūthaṃ mamajja // 1034 //
udrarjankuṭilastaṭāśrayatarupronmūlanoḍḍāmaro mā garvīḥ saritaḥ pravāha jaladhiṃ prakṣobhayāmīti bhoḥ /
svāṃ sattāṃ yadi vāñchasi bhrama maruṣvevāḥsva tatraiva vā dūre vāḍavavahniratra tu mahāsattvairviśanpīyase // 1035 //
sthairyaṃ tuṅgaśirā jagatsthitikṛte velāmahībhṛcchrito dūrātpreraṇayā kalāvata imaṃ krāntuṃ jalānāṃ pate /
mithyā vāñchasi kiṃ tatastava paraṃ syādratnasattvakṣayo nūnaṃ ghaṭṭanamāpya pādatalagastvasyaiva cānte luṭheḥ // 1036 //
āndolayasyavirataṃ gaganārkamaṅke tārāgaṇaṃ ca śaśinaṃ ca tathetarāṇi /
tejāṃsi bhāsurataḍitprabhṛtīni sādho citraṃ tathāpi na jahāsi yadāndhyamantaḥ // 1037 //
ayaṃ sa bhuvanatrayaprathitasaṃyamaḥ śaṃkaro bibharti vapuṣādhunā virahakātaraḥ kāminīm /
anena kila nirjitā vayamiti priyāyāḥ karaṃ kareṇa paripīḍayañjayati jātahāsaḥ smaraḥ // 1038 //
bhrūśārṅgākṛṣṭamuktāḥ kuvalayamadhupavyomalakṣmīmuṣo ye kṣīvā ye kṛṣṇaśārā narahṛdayabhidastārakakrūraśalyāḥ /
te dīrghāpāṅgapuṅkhāḥ smitaviṣaviṣamāḥ pakṣmalāḥ strīkaṭākṣāḥ pāyāsurvotivīryāstribhuvanajayinaḥ pañcabāṇasya bāṇāḥ // 1039 //
gaccha gacchasi cetkānta panthānaḥ santu te śivāḥ /
mamāpi janma tatraiva bhūyādyatra gato bhavān // 1040 //
