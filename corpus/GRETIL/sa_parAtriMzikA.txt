#Text:Parātriṃśikā
#Data entry:Marino Faliero


śrīdevy uvāca /

anuttaraṃ kathaṃ deva svataḥ kaulikasiddhidam /
yena vijñātamātreṇa khecarīsamatāṃ vrajet // 1 //
etad guhyaṃ mahāguhyaṃ kathayasva mama prabho /
hṛdayasthā tu yā śaktiḥ kaulinī kulanāyikā // 2 //
tām me kathaya deveśa yena tṛptiṃ vrajāmy aham /
śrībhairava uvāca /
śṛṇu devi mahābhage uttarasyāpy anuttaram // 3 //
kathayāmi na saṃdehaḥ sadyaḥ kaulikasiddhidam /
kauliko 'yaṃ vidhir devi mama hṛdvyomny avasthitaḥ // 4 //
athādyās tithayaḥ sarve svarā bindvavasānakāḥ /
tadantaḥ kālayogena somasūryau prakīrtitau // 5 //
pṛthivyādīni tattvāni puruṣāntāni pañcasu /
kramāt kādiṣu vargeṣu makārānteṣu suvrate // 6 //
vāyvagnisalilendrāṇāṃ dhāraṇānāṃ catuṣṭayam /
tadūrdhve śādivikhyātam purastād brahmapañcakam // 7 //
amūlā tatkramā jñeyā kṣāntā sṛṣṭir udāhṛtā /
sarveṣāṃ caiva mantrāṇāṃ vidyānāṃ ca yaśasvini // 8 //
iyaṃ yoniḥ samākhyātā sarvatantreṣu sarvadā /
caturdaśayutaṃ bhadre tithīśāntasamanvitam /
tṛtīyam brahma suśroṇi hṛdayam bhairavātmanaḥ // 9 //
etan nā yoginījāto nā rudro labhate sphuṭam /
hṛdayaṃ devadevasya sadyo yogavimokṣadam // 10 //
asyoccāre kṛte samyaṅ mantramudrāgaṇo mahān /
sadyaḥ sanmukhatām eti svadehāveśalakṣaṇam // 11 //
muhūrtaṃ smarate yas tu cumbake nābhimudritaḥ /
sa badhnāti tadā dehaṃ mantramudrāgaṇaṃ naraḥ // 12 //
atītānāgatānarthān pṛṣṭo 'sau kathayaty api /
praharād yad abhipretaṃ devatārūpam uccaran // 13 //
sakṣāt paśyaty asaṃdigdham ākṛṣṭaṃ rudrasaktibhiḥ /
praharadvayamātreṇa vyomastho jāyate smaran // 14 //
trayeṇa mātaraḥ sarvā yogesvaryo mahābalāḥ /
vīrā vīresvarāḥ siddhā balavān śākinīgaṇaḥ // 15 //
āgatya samayaṃ dattvā bhairaveṇa pracoditāḥ /
yacchanti paramāṃ siddhiṃ phalaṃ yad vā samīhitam // 16 //
anena siddhāḥ setsyanti sādhayanti ca mantriṇaḥ // 17 //
yatkiṃcid bhairave tantre sarvam asmāt prasidhyati /
mantravīryasamāveśaprabhāvān na niyantriṇā // 18 //
adṛṣṭama.ṅdalo 'py evam yaḥ kaścid vetti tattvataḥ /
sa siddhibhāg bhaven nityaṃ sa yogī sa ca dīkṣītaḥ // 19 //
anena jñātamātreṇa jñāyate sarvaśaktibhiḥ /
śākinīkulasāmānyo bhaved yogaṃ vināpi hi // 20 //
avidhijño vidhānajño jāyate yajanaṃ prati /
kālāgnim āditaḥ kṛtvā māyāntam brahmadehagam // 21 //
śivo viśvadyanantāntaḥ paraṃ śaktitrayaṃ matam /
tadantar varti yatkiṃcic chuddhamārge vyavasthitam // 22 //
aṇur viśuddham acirād aisvaraṃ jñānam aśnute /
taccodakaḥ śivo jñeyaḥ sarvajñaḥ parameśvaraḥ // 23 //
sarvago nirmalaḥ svacchas tṛptaḥ svāyatanaḥ śuciḥ /
yathā nyagrodhabījasthaḥ śaktirūpo mahādrumaḥ // 24 //
tathā hṛdayabījasthaṃ jagad etac carācaram /
evaṃ yo vetti tattvena tasya nirvāṇagāminī // 25 //
dīkṣā bhavaty asaṃdigdhā tilājyāhutivarjitā /
mūrdhni vaktre ca hṛdaye guhye murtau tathaiva ca // 26 //
nyāsaṃ krtvā śikhāṃ baddhvā saptaviṃsatimantritām /
ekaikena diśāṃ bandhaṃ daśānām api kārayet // 27 //
tālatrayam purā dattvā saśabdaṃ vighnaśāntaye /
śikhāsaṃkhyābhijaptena toyenābhyukṣayet tataḥ // 28 //
puṣpādikaṃ kramāt sarvaṃ liṅgaṃ vā stha.ṅdilaṃ ca vā /
caturdaśābhijaptena puṣpeṇāsanakalpanā // 29 //
tatra sṛṣṭiṃ yajed vīraḥ punar evāsanaṃ tataḥ /
sṛṣṭiṃ tu sampuṭīkṛtya paścād yajanam ārabhet // 30 //
sarvatattvasusampūrṇām sarvāvayavaśobhitām /
yajed devīṃ mahābhāgā saptaviṃśatimantritām // 31 //
tataḥ sugandhipuṣpaiś ca yathāśaktyā samarcayet /
pūjayet parayā bhaktyā svātmanaṃ ca nivedayet // 32 //
evaṃ yajanam ākhyātam agnikārye 'py ayaṃ vidhiḥ /
kṛtapūjāvidhiḥ samyak smaran bījam prasiddhyati // 33 //
ādyantarahitam bījaṃ vikasat tithimadhyagam /
hṛtpadmāntargataṃ dhyāyet somāṃśuṃ nityam abhyasyet // 34 //
yān yān kāmayate kāmāṃs tān tāñ cchīghram avāpnuyāt /
ajñaḥ pratyakṣatām eti sarvajñatvaṃ na saṃśayaḥ // 35 //
evaṃ mantraphalāvaptir ity etad rudrayāmalam /
etad abhyāsataḥ siddhiḥ sarvajñatvam avāpyate // 36 //
