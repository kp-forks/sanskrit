#Author:Padmagupta
#Text:Navasāhasāṅkacarita
#Date:End of 10th century (Georg Berkemer: Banausia and Endo-history: European Conceptions of Indian Historical Consciousness)
#Data entry:Somadeva Vasudeva
#Edition:Vamanasastri Islampurakara, Bombay : Govt. Central Book Depot (Bombay Sanskrit Series, 53).



||prathamaḥ sargaḥ

avyāt sa vo yasya nisargavakraḥ spṛśaty adhijyasmaracāpalīlām /
jaṭāpinaddhoragarājaratnamarīcilīḍhobhayakoṭir induḥ // 1.1 //

jaṭāhiratnadyutipāṭalo 'vyāt sa vaḥ śaśī śaṅkaramauliratnam /
śrutāv aśokāṅkurakautukena yaṃ kartum icchaty acalendrakanyā // 1.2 //

kumbhasthalī rakṣatu vo vikīrṇasindūrareṇur dviradānanasya /
praśāntaye vighnatamaśchaṭānāṃ niṣṭhyūtabālātapapallaveva // 1.3 //

cakṣus tad unmeṣi sadā mukhe vaḥ sārasvataṃ śāśvatam āvir astu /
paśyanti yenāvahitāḥ kavīndrās triviṣṭapābhyantaravarti vastu // 1.4 //

||prācīnakavivarṇanam

tattvaspṛśas te kavayaḥ purāṇāḥ śrībhartṛmeṇṭhapramukhā jayanti /
nistṛṃśadhārāsadṛśena yeṣāṃ vaidarbhamārgeṇa giraḥ pravṛttāḥ // 1.5 //

pūrṇendubimbād api sundarāṇi teṣām adūre purato yaśāṃsi /
ye bhartṛmeṇṭhādikavīndrasūktivyaktopadiṣṭena pathā prayānti // 1.6 //

sarasvatīkalpalataikakandaṃ vandāmahe vākpatirājadevam /
yasya prasādād vayam apy ananyakavīndracīrṇe pathi sañcarāmaḥ // 1.7 //

divaṃ yiyāsur mama vāci mudrām adatta yāṃ vākpatirājadevaḥ /
tasyānujanmā kavibāndhavasya bhinatti tāṃ saṃprati sindhurājaḥ // 1.8 //

||kaveḥ śālīnatādi

naite kavīndrāḥ kati kāvyabandhe tad eṣa rājñā kim ahaṃ niyuktaḥ /
kiṃ vālukāparvatake dhareyam āropyate satsu kulācaleṣu // 1.9 //

aho mahatsāhasam etad eva yad varṇaṇīyo navasāhasāṅkaḥ /
dūre paricchedakathā hi satyam etadguṇānām udadher apāṃ ca // 1.10 //

bhaktyāthavāsyaiva mama prabandhe sūkṣmo 'yam unmīlati śaktileśaḥ /
ullaṅghito yat kapinā payodhiḥ sevānubhavaḥ sa raghūdvahasya // 1.11 //

samatsare cetasi durjanānāṃ na jātucit sūktiguṇo guṇāya /
nisargakṛṣṇendravadhūkapole nirarthakaḥ kuṅkumapattrabhaṅgaḥ // 1.12 //

kim anyad asyāś caritair nṛpasya muktāvadātaiḥ kṛtamaṇḍanāyāḥ /
madīyasūkter mukulībhavantu svabhāvaśuddhāni satāṃ manāṃsi // 1.13 //

namo 'stu sāhityarasāya tasmai niṣiktam antaḥ pṛṣatāpi yasya /
suvarṇatāṃ vaktram upaiti sadhor durvarṇatāṃ yāti ca durjanasya // 1.14 //

śrīsāhasāṅkojjvalakīrtigarbhā mamāthavā kaṃ na haranti vācaḥ /
kasyātra lobhāya na śuktayas tā muktā hi yāsām udare sphuranti // 1.15 //

||pratijñā

etāny avantīśvarapārijātajātāni tārāpatipāṇḍurāṇi /
sampraty ahaṃ paśyata! digvadhūnāṃ yaśaḥprasūnāny avataṃsayāmi // 1.16 //

||atha ujjayinīvarṇanam

asti kṣitaūjjayinīti nāmnā purī vihāyasy amarāvatīva /
babandha yasyāṃ padam indrakalpaḥ śrīvikramāditya iti kṣitīśaḥ // 1.17 //

āmañjuguñjatkalahaṃsapaṅktivikasvarāmbhojarajaḥpiśaṅgā /
ābhāti yasyāḥ parikhā nitambe saśabdajambūnadamekhaleva // 1.18 //

prākāravapracchalataḥ śarīram āvartya līlāśayanaṃ murāreḥ /
yatrāntarasthāyinidhānarakṣāṃ vidhātum unmagna ivoragendraḥ // 1.19 //

pade pade sāndrasudhojjvalāni gṛhāṇi yā nākasadāṃ bibharti /
abhyudgatānīva phaṇīndralokam āpūrya tadbhūmibhṛtāṃ yaśāṃsi // 1.20 //

himacchaṭāhāribhir aṃśujālaiḥ prālambimuktāphalajālakāni /
vilāsinīvibhramamandirāṇi yasyāṃ hasantīva parasparasya // 1.21 //

gṛhāṇi yasyāṃ savarāṅganāni varāṅganā rūpapuraskṛtāṅgyaḥ /
rūpaṃ samunmīlitasadvilāsam astraṃ vilāsāḥ kusumāyudhasya // 1.22 //

yatrānanair eṇādṛśām abhikhyāṃ sitāśmavātāyanapaṅktir eti /
ambhoruhair ujjvalahemakḷptair ākāśagaṅgājalaveṇikeva // 1.23 //

vidhūyamānāḥ pavanena yasyāṃ nīlāśmaveśmāruṇavaijayantyaḥ /
bhinnāñjanaśyāmaghanodgatānāṃ taḍillatānāṃ dyutim āvahanti // 1.24 //

udeti kāntāmaṇimekhalānāṃ gṛhe gṛhe yatra muhur ninādaḥ /
āyāti yo 'naṅgajayadvipasya madāvatārotsavaḍiṇḍimatvam // 1.25 //

mukhendubhiḥ pauravilāsinīnāṃ kapolakāntyā kṛtasaṃvibhāgaḥ /
na yāti kārśyaṃ bahule 'pi yatra vātāyanāsannataraḥ śaśāṅkaḥ // 1.26 //

na pakṣapātena vadāmi satyam uṣassu yasyāṃ bhavanāṅganebhyaḥ /
sammarjanībhiḥ parataḥ kriyante visūtritaikāvalimauktikāni // 1.27 //

yasyām asaṅkṣiptadṛśāṃ stanāṅke kastūrikāpattralatā cakāsti /
śarāsanābhyāsavidhau samāpte mukteva godhā makaradhvajena // 1.28 //

vilāsinīsadmalasatpatākāpaṭāñcale kāñcanakiṅkiṇīnām /
nirantarair yā raṇitair ajasram ājñām ivodghoṣayati smarasya // 1.29 //

pratikṣaṇaṃ yā galitāṃśukānām anaṅgalīlākalahotsaveṣu /
analpakṛṣṇāgurudhūmabhaṅgyā vāmabhruvām arpayatīva vāsaḥ // 1.30 //

yatrāṣṭamīcandram upeyivāṃsam ālambya saudheṣv asamagrakāntim /
keśāhṛtaiḥ ketakagarbhabarhair āpūrayanty ardham arālakeśyaḥ // 1.31 //

līlākaṭākṣe madirekṣaṇānāṃ sammohanāstrasphuritaṃ niveśya /
ratyā saha kṛīḍati puṣpadhanvā yasyām aśokadrumavīthikāsu // 1.32 //

jāne jaganmohanakautukena vidhāya kūjāmiṣam anyapuṣṭaiḥ /
aharniśaṃ cūtavaneṣu yasyām adhīyate mānmatham astravedam // 1.33 //

dikcakrasaṃcārimarīcidaṇḍa= cchalena cāmīkaratoraṇānām /
avaimi dikpālapurīr vijitya yā hemavetragrahaṇe niyuṅkte // 1.34 //

ullāsiṣu svarṇagavākṣapaṅkter yā raśmidaṇḍeṣu vighūrṇamānaiḥ /
bhāty agravedisphaṭikāṃśujālair dodhūyamānojjvalacāmareva // 1.35 //

yasyāṃ gṛhaprāṅganapadmarāgaraśmicchaṭāpāṭalam antarikṣam /
āliṅgitaṃ kiṃśukaśoṇabhāsā sandhyātapeneva sadā vibhāti // 1.36 //

avāpya yasyāṃ gṛhadīrghikācchavaiḍūryasopānamayūkhasakhyam /
hārītaśaṅkāṃ kalahaṃsaśāvā vāmabhruvāṃ pratyaham arpayanti // 1.37 //

nikāmam acchaiḥ pramadākapolair yatrendubimbākṛtibhiḥ kriyante /
svavaktrasaundaryavilokaneṣu vilāsino darpaṇanirvyapekṣāḥ // 1.38 //

parāṅmukhīnām api ratnabhittau prasādavat tadvadanaṃ vilokya /
yasyāṃ yuvāno hariṇekṣaṇānām alīkakopaṃ sahasā vidanti // 1.39 //

kurvanti yasyāṃ kusumeṣukeliśramonmiṣatsvedalavās taruṇyaḥ /
kapolakālāgurupattravallīkalmāṣam ambho gṛhadīrghikāsu // 1.40 //

yasyāṃ samunmīlati sundarīṇāṃ sā kāpi saubhāgyaviśeṣalakṣmīḥ /
vilāsamuktāguṇavad yad āsāṃ sadā priyas tiṣṭhati kaṇṭhalagnaḥ // 1.41 //

avaimi gītena hṛte kuraṅge purandhribhiḥ saudhatalasthitābhiḥ /
śyāmāsu yasyāṃ labhate tadaccha= kapolabimbānukṛtiṃ mṛgāṅkaḥ // 1.42 //

durgeti sarvatra gatā prasiddhiṃ nagendrakanyeva sanīlakaṇṭhā /
yā lagnakāñcīviṣayeṇa kāntiṃ siṃhāsanenātitarāṃ bibharti // 1.43 //

vṛntād apāstair marutā vikīrṇaiḥ sugandhibhis tīrataruprasūnaiḥ /
śiprāsarit kūlatamālanīlā vibhāti yasyāḥ kabarīlateva // 1.44 //

dhūmena yā naikamukhogatena saṃveṣṭyamāṇā paritaś cakāsti /
madāttaratneti samatsareṇa kṛtoparodheva mahārṇaveṇa // 1.45 //

vilaṅghayanti śrutivartma yasyāṃ līlāvatīnāṃ nayanotpalāni /
bibharti yasyām api vakrimāṇam eko mahākālajaṭārdhacandraḥ // 1.46 //

dhvajāgralagnena vilambatā kham anekaratnāṃśukadambakena /
yasyāṃ sa caṇḍīpatimaṇḍapo 'pi bibharti māyūram ivātapattram // 1.47 //

purā kila brahmakamaṇḍalor yat āpūritaṃ puṇyatamābhir adbhiḥ /
dhatte 'tra yā tat tripurāntakasya taḍāgam ādarśam ivāṅkadeśe // 1.48 //

yasyām anekāmaraveśmarājir maṇidhvajāgrocchalitair mayūkhaiḥ /
likhaty amartyapramadākuceṣu vicitravarṇā iva patralekhāḥ // 1.49 //

yasyāṃ visūtrojjhitamekhalāni tathā śukāvartitasītkṛtāni /
śaṃsanti saṃketam uṣassu yūnāṃ śiprātaṭodyānalatāgṛhāṇi // 1.50 //

manoharaiḥ kāmijanasya yasyāṃ nīrandhraniryanmṛganābhigandhaiḥ /
sacandanaiḥ kāñcanakeliśailaiḥ kucair ivodyānabhuvo vibhānti // 1.51 //

gatāsu tīraṃ timighaṭṭanena sasaṃbhramaṃ pauravilāsinīṣu /
yatrollasatphenataticchalena muktārdrahāseva vibhāti śiprā // 1.52 //

saṃsargam āsādya vilāsinīnāṃ vilāsaveśmāgurudhūpadhūmaiḥ /
baddhāspadāḥ saudhaśikhāsu yasyāṃ sugandhi toyaṃ jaladā vamanti // 1.53 //

satpuṣkaroddyotitaraṅgaśobhiny amandam ārabdhamṛdaṅgavādye /
udyānavāpīpayasīva yasyām eṇīdṛśo lāsyagṛhe ramante // 1.54 //

māṇikyavātāyanakāntijālaviluptarathyātimirotkarāsu /
śyāmāsu yasyāṃ pramadāḥ kathaṃ cit saṅketam utkampikucāḥ prayānti // 1.55 //

navāmbuvāhapratibimbavatyāṃ yatroccaharmyāruṇaratnabhūmau /
vyaktiṃ labhante surasundarīṇāṃ sālaktakāḥ prāvṛṣi pādamudrāḥ // 1.56 //

kṛtāvadhānātiśayena manye yā vedhasā madhyamalokaratnam /
svaśilpavijñānaparaprakarṣaprakāśanāyātra vinirmiteva // 1.57 //

||atha nāyakavarṇanam

rājāsti tasyāṃ sa kulācalendranikuñjaviśrāntayaśastaraṅgaḥ /
bhāsvān grahāṇām iva bhūpatīnām avāptasaṃkhyo dhuri sindhurājaḥ // 1.58 //

nirvyūḍhanānādbhutasāhasaṃ ca raṇe vṛtaṃ ca svayam eva lakṣmyā /
nāmnā yam eke navasāhasāṅkaṃ kumāranārāyaṇam āhur anye // 1.59 //

sahelam abhyuddharatā dharitrīṃ magnāṃ dviṣadvārinidhāv agādhe /
yenātra nītā pṛthuvikrameṇa vyaktiṃ jagaty ādivarāhalīlā // 1.60 //

uddāmadugdhābdhitaraṅgahāse yasyārikāntākucamaṇḍalāni /
hārāḥ patatsāñjanabāṣpapaṅkakalaṅkabhītyeva parityajanti // 1.61 //

sadyaḥ karasparśam avāpya citraṃ raṇe raṇe yasya kṛpāṇalekhā /
tamālanīlā śaradindupāṇḍu yaśas trilokābharaṇaṃ prasūte // 1.62 //

parāṅmukhenāpi sadā parasve patyā bhuvaḥ sāgaramekhalāyāḥ /
aho yaśaḥ pūrvamahīpatīnām anāvilaṃ yena balād viluptam // 1.63 //

cittaṃ prasādaś ca manasvitā ca bhujaṃ pratāpaś ca vasundharā ca /
adhyāsate yasya mukhāravindaṃ dve eva satyaṃ ca sarasvatī ca // 1.64 //

yasyāpsarobhiḥ parigīyamānam ākarṇya bāhvor vijayaprapañcam /
śacīkucasparśam ivāpya dhatte romodgamādhyāsitam aṅgam indraḥ // 1.65 //

prasādhitā yena ca bālya eva caturbhir utsāhavatā catasraḥ /
śrutena buddhiḥ prabhutā nayena tyāgena lakṣmīr vasudhā balena // 1.66 //

raṇe raṇe muktakṛpaḥ kṛpāṇaṃ yaḥ śātadhāraṃ kṛtavān kṛtāstraḥ /
anekarājanyaghaṭākirīṭamāṇikyaśāṇopalapaṭṭikāsu // 1.67 //

bhareṇa bhūmeḥ sphuṭam ā namantyāḥ pāṃsucchaṭāḥ śeṣaphaṇāmaṇīnām /
nyamīlayan yadvijayaprayāṇe nāgāṅganānāṃ nayanotpalāni // 1.68 //

anyonyasaṃśleṣaviśīrṇahāracyutena sevāvasare nṛpāṇām /
kīrṇāsu muktānikareṇa yasya kakṣyāsu vārapramadāḥ skhalanti // 1.69 //

ākṣipya hārān nijavikramāgnisphuliṅgaśaṅkām anusandadhanti /
yenārikāntākucamaṇḍaleṣu guñjāphalāny ābharaṇīkṛtāni // 1.70 //

kṛpāṇapātair dalatām arātikarīndrakumbhasthalamauktikānām /
dhūlicchaṭā māṃsalayanti yasya samudgatāny ājimukhe yaśāṃsi // 1.71 //

indudyutiḥ kundasitān dadhānā guṇān anaṅgotsavavaijayantī /
yena dviṣāṃ dūram anāyi kaṇṭhād ekāvalī vāmavilocanā ca // 1.72 //

yasmin vahaty ambudhinemim urvīm maurvīkiṇaśyāmaladīrghadoṣṇi /
vibhāvyate pauravarāṅganānām madhyaṃ paraṃ dhāma daridratāyāḥ // 1.73 //

ākrāntadiṅmaṇḍalakuntalendrasāndrāndhakārāntaritaṃ raṇe yaḥ /
svarājyam astrāruṇamaṇḍalāgro gṛhītavān dīdhitimān ivāhaḥ // 1.74 //

ākampitānāṃ maruteva yasya doṣṇājibhūmāv atidakṣiṇena /
ajāyatāripramadālatānāṃ bāṣpodabindūtkarapuṣpamokṣaḥ // 1.75 //

vipakṣahṛdbhaṅgakṛtā nitāntam bhrūlekhayākuñcitayollasantyā /
nākāramātreṇa parantapasya yasyānvakāri kriyayāpi cāpam // 1.76 //

doścandanānokaham āpya yasya samullasatsāndrayaśaḥprasūnā /
gatātivṛddhiṃ lavalīlateva nibaddhamūlā paramāralakṣmīḥ // 1.77 //

kṛtānatibhyaḥ sahasā dadāti yaḥ sāmparāyeṣv abhayaṃ ripubhyaḥ /
yaśaś ca gṛhṇāti tuṣārahāramṛṇālakarpūraparāgapāṇḍu // 1.78 //

prakāśitāśaṃ paritaḥ prajānāṃ yasyodayaṃ dhāmanidher vadanti /
muktāñjanadhvāntaparigrahāṇi netrāṇi śatrupramadājanasya // 1.79 //

yasya prayāṇe pṛtanābhareṇa pariskhalatsaptasamudramudrā /
parasparakṣodasamākulāsu dolāyate bhūḥ phaṇabhṛtphaṇāsu // 1.80 //

vibhinnamānaṃ kamalekṣaṇānāṃ vyaktānubhāvaṃ bhuvanatraye 'pi /
āhur janā dīrghaguṇābhirāmaṃ yam ekacāpaṃ kusumāyudhasya // 1.81 //

asaṃśayaṃ prāg asṛjad vidhātā yam ekam eva trijagadvadānyam /
kalpadrumādīn atha tais tadīyanirmāṇaśeṣaiḥ paramāṇuleśaiḥ // 1.82 //

akṛtrimatyāgasamudgatāni vipakvatālīdalapāṇḍurāṇi /
āśālatānāṃ valayeṣu bhartur yaśāṃsi yasya stabakībhavanti // 1.83 //

yatra pratāporjitarājacakrakirīṭaratnadyuticumbitāṅghrau /
yathārthatāṃ yāti yayātipāṇḍudilīpatulyaujasi rājaśabdaḥ // 1.84 //

ucchindataḥ kṣmāsarasīṃ vigāhya dharmakriyāpaṅkajinīvanāni /
svairapracāraḥ kalikuñjarasya yenāṅkuśeneva balān niruddhaḥ // 1.85 //

ciraṃ vibhinnāḥ kumudendukundabhāsaḥ samagrā api yatra te te /
anyonyam ekatra nivāsasaukhyakutūhaleneva guṇā ghaṭante // 1.86 //

kāntyānuliptāni vilocanānām ā pāṭalānām atirodanena /
sakuṅkumānīva puno bhavanti yasyārinārīkucamaṇḍalāni // 1.87 //

śriyi pratāpe yaśasi kṣamāyāṃ tyāge vilāse vinaye mahimni /
kim anyad ārohati yasya sāmyaṃ na rantidevo na pṛthur na pārthaḥ // 1.88 //

||sacivavarṇanam

sāmrājyabhārodvahanapragalbho yaśobhaṭākhyaḥ sacivo 'sti yasya /
svasūkticaryāsv apareṇa nāmnā ramāṅgadaṃ yaṃ kavayo vadanti // 1.89 //

||kularājadhānīvarṇanam

vijitya laṅkām api vartate yā yasyāś ca nāyāty alakāpi sāmyam /
jetuḥ purī sāpy aparāsti tasya dhāreti nāmnā kularājadhānī // 1.90 //

tasyāṃ sa sāhasajitāvanipālamauliratnāṃśupallavitakāñcanapādapīṭhaḥ /
devaḥ kṣamāvalayam etad udañcitaikalīlātapatrasulabhābharaṇaṃ bhunakti // 1.91 //

||iti śrī-mṛgāṅkagupta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye nagarī-nare1ndra-varṇano nāma prathamaḥ sargaḥ



||dvitīyaḥ sargaḥ

kadā cil locanātithyam āptenālekhyaveśmani /
sa mṛgavyāvinodena paspṛśe pārthivo bhṛśam // 2.1 //

udagraturagārūḍhaḥ sa samaṃ rājasūnubhiḥ /
girer agacchad vipinam vindhyasyāvandhyaśasanaḥ // 2.2 //

hāreṇāmalakasthūlamuktenāmuktakuntalaḥ /
phaṇīndrabaddhajūṭasya śriyam āpa sa dhūrjaṭeḥ // 2.3 //

devaḥ sa vārabāṇena nalinīpatrabandhunā /
śyāmajīmūtasannaddhaḥ kāñcanādrir ivābabhau // 2.4 //

tasyopari vibho nīlam ātapatraṃ vyarājata /
vāridher iva pītāmbhaśśyāmalaṃ meghamaṇḍalam // 2.5 //

vyādhūtimuktamarutā vyarucac cāmareṇa saḥ /
bandigṛhān niḥśvasatā yaśasevādibhūbhujām // 2.6 //

vyadhād ivodgatair dūraṃ cūḍāratnaraśmibhiḥ /
niśākarakuraṅgasya pāśam ākāśavartmani // 2.7 //

tasyāṃsayor nṛsiṃhasya hārakāntisaṭābharaḥ /
uvāha kaṇṭhalagnaśrīvilāsahasitaśriyam // 2.8 //

puraḥ pade pade tasya nānāratnāṅgadatviṣaḥ /
racayanti sma sañcāri cāpaṃ prācīnabarhiṣaḥ // 2.9 //

bhāti sma kaṇṭhābharaṇapadmarāgaprabhāvṛtaḥ /
rājanyāsrasaraḥsnātaḥ sa bhārgava ivāparaḥ // 2.10 //

ruruce sa purastvaṅgatsitacchatraparamparaḥ /
velānilasamuddhūtapheṇaḥ patir ivārṇasām // 2.11 //

upāyanīkṛtonnidrapadmakiñjalkasaurabhaḥ /
tam asevata samrājaṃ vindhyadūta ivānilaḥ // 2.12 //

tadaśvīyakhurotkhātaiḥ pāṃsukūṭair ajāyata /
punaḥ prasabhavardhiṣṇuvindhyaśaṅkākulaṃ jagat // 2.13 //

sahemaśṛṅkhalāḥ śvānaḥ śvetās tasyāgrato yayuḥ /
vahantaḥ sataḍiddāmaśāradāmbudharaśriyam // 2.14 //

tatas turagaheṣābhiḥ pattikolāhalena ca /
ajāyanta bhayodbhrāntaśvāpadā vindhyabhūmayaḥ // 2.15 //

rabhasākṛṣṭakodaṇḍaṃ karṇapūrīkṛtekṣaṇāḥ /
tam anaṅgam ivāpaśyan vanānte vanadevatāḥ // 2.16 //

mayi goptari coro 'yam abalālocanaśriyaḥ /
itīva mumuce tena kṛṣṇasāre śilīmukhaḥ // 2.17 //

sa citravarṇavicchittihāriṇor avanīpatiḥ /
śrīharṣa iva saṃghaṭṭaṃ cakre bāṇamayūrayoḥ // 2.18 //

camarīṇāṃ śarotkṛttaiḥ sa vāladhibhir ujjvalam /
parito vyadhitāraṇyaṃ svayaśaḥstabakair iva // 2.19 //

āhuta iva sāṭopaṃ lāṅgūlasphoṭaniḥsvanaiḥ /
abhyadhāvad abhivyāghrān āgrataḥ kautukena sa // 2.20 //

vidhitsur ātmanaḥ śauryam asāmānyam ivādadhe /
sa śarān puṇḍarīkeṣu puṇḍarīkāyatekṣaṇaḥ // 2.21 //

tais tasya bāhuvīryeṇa dṛṣṭena vrīḍitair iva /
tatyaje vikramaspardhā puraḥ paścāt tu jīvitam // 2.22 //

kṣiter ekātapatrāyāḥ sa patir matsarād iva /
udagrapuṇḍarīkatvaṃ na sehe vindhyabhūbhṛtaḥ // 2.23 //

araṇyamahiṣair dūraṃ tasmāt sāyakavarṣiṇaḥ /
apasasre vikīrṇāṃśos tamobhir iva bhāsvataḥ // 2.24 //

mahāmahiṣaniṣpeṣakeliḥ pāram agād dvayoḥ /
rājñas tasyāticaṇḍasya caṇḍikācaraṇasya ca // 2.25 //

śaradīva prasarpantyāṃ tasya kodaṇḍaṭāṅkṛtau /
vinidrajṛmbhitaharir vindhyodadhir ajāyata // 2.26 //

aśeṣabhuvanakhyātavikrame 'vyaktavikramaiḥ /
darpān mumucire tasmin tiryakkesaribhir dṛśaḥ // 2.27 //

sa teṣāṃ sahajodagraśauryasañcāravīthiṣu /
mattebhamauktikottaṃsān na sehe nakhaśuktiṣu // 2.28 //

yūthe mahāvarāhāṇāṃ gate tadbāṇagocaram /
cirāt palvalamustānāṃ santānaḥ svastimān abhūt // 2.29 //

samadakroḍadaṃṣṭrābhiḥ kṛttābhiḥ kautukena sa /
sthalīr vyadhita vindhyasya vikīrṇendukalā iva // 2.30 //

asairibham asāraṅgam avārāham akesari /
kṣaṇād vanam aśārdūlam āttacāpaś cakāra sa // 2.31 //

alaṃ prahṛtya bhūpāla sattveṣv anaparādhiṣu /
itīva saḥ khagārāvair nyaṣedhi vanarājibhiḥ // 2.32 //

asevanta samīrās tam anastamṛgayāśramam /
surataśrāntaśabarīkabarīmālyacumbinaḥ // 2.33 //

||sacivavarṇanam

athendracāpalalitaṃ sañcarantam itas tataḥ /
amandamṛgayāsaṅgaḥ saḥ kuraṅgam alokata // 2.34 //

so 'pi taṃ valitagrīvaḥ kṣaṇaṃ sthitvā dadarśa ca /
nirantaralatāpuñjaṃ vindhyakuñjaṃ viveśa ca // 2.35 //

tatas turagam utsṛjya visṛjyānuplavān api /
tam anviyāya sāraṅgaṃ sāraṅgāyatalocanaḥ // 2.36 //

devo ramāṅgadenātha saḥ śriyevānvagamyata /
chāyā nivartate jātu na tu tasyaiṣa bhūpateḥ // 2.37 //

mṛgānusārī vicarann āttacāpo vane vane /
līlāṃ kirātaveṣasya saḥ prapede pinākinaḥ // 2.38 //

dūrād eva sa tenātha śaravyatvam anīyata /
svanāmadheyasya cihnasya hemapuṅkhasya patriṇaḥ // 2.39 //

śilābhedakṣamenāpi kim api ślathamuṣṭinā /
abhūd viddhaḥ saḥ sāraṅgas tena tvaci ca marmaṇi // 2.40 //

saḥ śarāpātabhītena manaso 'py atiraṃhasā /
atidūraṃ kuraṅgeṇa ninye rāma ivāparaḥ // 2.41 //

tena vindhyāṭavīmadhye dhāvan nīrandhravīrudhi /
utpatann utpatann eva sa kevalam alakṣyata // 2.42 //

dṛśā vanasthalīḥ kurvan vikīrṇendīvarā iva /
javād dūram atikrāntaṃ taṃ kṣitīśas tadaikṣata // 2.43 //

tatas tirohite tasminn asamāptakutūhalaḥ /
svabāṇa iva sa prāpa pṛthivīṃ durvilakṣatām // 2.44 //

daśanajyotsnayā kurvan latāḥ stabakitā iva /
iti pārśvagataṃ smitvā sa jagāda ramāṅgadam // 2.45 //

||ramāṅgadāya mṛgavarṇanam

ayaṃ tulitapaulomīkāntakāmukavigrahaḥ /
mṛgo dṛggocaraṃ kaccitgatas tava ramāṅgada! // 2.46 //

tadvadhūsvakaranyastacitrapatralatāṅkitaḥ /
asau vihārahariṇaḥ kiṃ syād analasāratheḥ // 2.47 //

api dṛṣṭā tvayaitasya kaṇṭhe kanakaśṛṅkhalā? /
churitasyendracāpena meghasyeva taḍillatā // 2.48 //

mṛgajātir apūrveyaṃ sarvathā vasudhātale /
sambhavaty amarādrau vā bhuvane vā phaṇābhṛtām // 2.49 //

asyākhaṇḍalakodaṇḍakānti carmātipāvanam /
gajapṛṣṭhe nidhāsyāmi mahāsamaraparvasu // 2.50 //

yan nimajjati maccetaḥ kutūhalarasormiṣu /
mārgam anveṣṭum etasya tad ehi prayatāvahe // 2.51 //

ity uktvā virate tasmin paramāramahībhṛti /
ūce ramāṅgadenaivam avāpyāvasaraṃ vacaḥ // 2.52 //

||ramāṅgadakṛto mṛgānusaraṇaniṣedhaḥ

krudhevādhijyacāpena varṇasaṅkaradarśinā /
tvayaiṣa citrasāraṅgo deva dūram anudruta // 2.53 //

aśūnyāḥ suragandharvasiddhavidyādharoragaiḥ /
imā navanavāścaryanidhayo vindhyabhūmayaḥ // 2.54 //

viramātyādaraḥ ko 'yaṃ kuraṅgānveṣaṇe tava /
na dhāvanty arthariktāsu kriyāsu tvādṛśāṃ dhiyaḥ // 2.55 //

mṛgayāsaktacittasya tavātra vicariṣyataḥ /
pathi locanayor eṣa puno 'py āpatiṣyati // 2.56 //

śaraḥ saṃhriyatām eṣa dhanur apy avatāryatām /
śeṣā ca svastimaty astu deva śvāpadasantatiḥ // 2.57 //

daśā dinasya tīvreyaṃ yad ayaṃ bhagavān raviḥ /
kṛṣṇasyorasi puṣṇāti nabhasaḥ kaustubhaśriyam // 2.58 //

nihateṣu tvayā deva sattveṣu vyathitā iva /
etā vahanti santāpam atīvāraṇyabhūmayaḥ // 2.59 //

amībhir bālavānīraviṭapeṣv agataklamaiḥ /
kapiñjalair itaḥ paśya sahasaiva nilīyate // 2.60 //

arkāṃśuglapitair ebhir ito 'py ālikhitair iva /
rājajambūnikuñjeṣu paśya puṃskokilaiḥ sthitam // 2.61 //

āhlādahetuḥ snigdheyam ito vanyena dantinā /
paśya nīpataroś chāyā savaśena niṣevyate // 2.62 //

navāmbudharanīlo 'yaṃ dāvadhūmalatodgamaḥ /
nīlakaṇṭhair itas tarṣāt sotkaṇṭhair avalokyate // 2.63 //

anayā vidrumastambabhaṅgapiṅgalayā dṛśā /
itaḥ palvalapaṅkānto vyaktim abhyeti sairibhaḥ // 2.64 //

kaṭhorātapataptasya rājahaṃsasya samprati /
narendra nalinīpatram ātapatrībhavaty adaḥ // 2.65 //

mukham aśvarajachannakapolaphalakadyuti /
deva danturayanty ete tavāpi svedabindavaḥ // 2.66 //

tad atra kusumasmere niḥsvanatsamadālini /
vinīyatāṃ latākuñje tvayaiṣa mṛgayāśramaḥ // 2.67 //

api svacchajalā deva kalahaṃsāṅkasaikatā /
varāhotkhātamṛtsneyaṃ puraḥ puṣkariṇī tava // 2.68 //

tvām ivārkakaraklāntam ākārayitum etayā /
ayam ādhūtakahlārakalikaḥ preṣito 'nilaḥ // 2.69 //

latāpuṣpotkaraiḥ kīrṇo mārgo 'yam avagāhyatām /
ito vanyebhamuktābhir imāḥ śarkarilā bhuvaḥ // 2.70 //

ity ukte masṛṇaṃ tena nṛpasya padam ādadhe /
smitaṃ sarasvatīratnaparyaṅke dantavāsasi // 2.71 //

yaśobhaṭopadiṣṭena gatvā kiñcid ivādhvanā /
prāpa puṣkariṇītīram avantitilako 'tha saḥ // 2.72 //

karād anucaras tasya sāndrasvedajalāṅguleḥ /
madhur manobhavasyeva saśaraṃ cāpam ādade // 2.73 //

||atha snānādivarṇanam

tataḥ snānecchayā spṛṣṭo visṛṣṭaśyāmakañcukaḥ /
sa reje meghanirmuktaḥ paryāpta iva candramaḥ // 2.74 //

pramṛṣtamṛgayāreṇu tanmukhaṃ pārśvavartinā /
ruruce mārutākṣiptaparāgam iva paṅkajam // 2.75 //

nisargalalitā tasya vimuktālaṅkṛtis tanuḥ /
lateva pārijātasya paryastastabakābhavat // 2.76 //

svedanunnāṅgavarṇasya sarasīm avagāhataḥ /
vanyasyevābhavat tasya śrīḥ paryantavisarpiṇī // 2.77 //

sa tasyāṃ dūravikṣiptavihagaśreṇimekhalaḥ /
vijahāra yathākāmaṃ vilāsakusumāyudhaḥ // 2.78 //

uvāha visphurannālakaṇṭakacchadmanāpi sā /
tadaṅgayaṣṭisparśena romañcam iva padminī // 2.79 //

tatas taraṅganirdhautam adhyāsya sa śilātalam /
yaśaḥsnapitadiksīmā devaḥ sasnau yathāvidhi // 2.80 //

tasyā-viralamattāliniḥsvanacchadmanā vane /
agīyateva devasya latābhiḥ snānakautukam // 2.81 //

so dūrodastaparyastasapuṣpasalilāñjaliḥ /
jagattamo'pahaṃ jyotis trayīmayam upasthitaḥ // 2.82 //

tam ānarca sa rājendur maulau yasyendulekhayā /
kriyate svardhunībālamṛṇālaśakalabhramaḥ // 2.83 //

dhanyā hi tā vanalatā yatphalāny ajahāra sa /
kāryataḥ sadṛśī tāsāṃ samudraraśanā mahī // 2.84 //

nipīya nikhilavyaktarājacihnena pāṇinā /
upāspṛśat sa cāmbhojakiñjalkakapiśaṃ payaḥ // 2.85 //

nīlātapatramitreṇa patreṇāmbujinībhuvā /
nivāritoṣṇaḥ saśrīkaṃ latākuñjaṃ jagāma sa // 2.86 //

saparāge viśaśrāma kusumaprastare ca sa /
lakṣmīkucāṅgarāgeṇa bhinne śeṣa ivācyutaḥ // 2.87 //

ramāṅgado 'pi nirvartya tvarayā kiṃ cid āhnikam /
avāptasevāvasaraḥ paryupāsta viśāmpatim // 2.88 //

so bhṛṅgadhvaninā supto vipañcīnādabandhunā /
tamālapallavais tena kiṃ cit kiṃ cid avījyata // 2.89 //

nidrāgṛhītanirmuktalocano 'tha jahāra sa /
ghanachāyāvṛtavyaktabhāsvato nabhasaḥ śriyam // 2.90 //

pīnāṃsataṭasaṃśliṣṭapuṣpakesaraśobhinā /
uṣaḥsākalpakeneva śayanīyam amucyate // 2.91 //

||punar mṛgayāvihāraḥ

cakāra ca padaṃ citraḥ sa mṛgas tasya cetasi /
lagnaṃ hi kim api kvāpi kṛcchrād ākṛṣyate manaḥ // 2.92 //

prasādahṛdyālaṅkārais tena mūrtir abhūṣyata /
atyujjvalaiḥ kavīndreṇa kālidāsena vāg iva // 2.93 //

jagāhe sa mahāraṇyam aṃsāsaktadhanurlataḥ /
upoḍhaśaśabhṛllekhaḥ sāyam abdhim ivāryamā // 2.94 //

tasmin kusumakirmīratale ca vicacāra sa /
sphurannakṣatraśabale nabhasīva niśākaraḥ // 2.95 //

mṛgānugamanirbandho na jagāmāsya mandatām /
maithilīramaṇasyeva vipine pṛthivīpateḥ // 2.96 //

||niśātikramaṇam

tataḥ papāta jaladhau virocanaphaṇāmaṇiḥ /
dināher nīyamānasya balātkāragarutmatā // 2.97 //

śanaiḥ śanair atha vyomni mṛgāṅkaḥ padam ādadhe /
saśaṅka iva bhūpālān mṛgayāsaktacetasaḥ // 2.98 //

ramāṅgadāstṛtasnigdhapallavaprastare tataḥ /
vane rājendunā ninye tenendutilakā niśā // 2.99 //

atha mukharakhagāpanītanidraḥ kvacid api padmasarasy upāsya sandhyām /
puno 'pi tam avekṣituṃ niśānte nṛpatir iyeṣṭa mṛgaṃ mṛgendrakalpaḥ // 2.100 //

pañcaikena smara iva śarān pāṇinā hemapuṅkhān anyenorvīvijayi ca dhanuḥ sāhasāṅkaṃ dadhānaḥ /
devaḥ sa atha vyavaharad ariṣu nyastapādaḥ pikālīnīḍanyañcanniculanicayaśyāmalāsu sthalīṣu // 2.101 //

||iti śrī-mṛgāṅkagupta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye citra-mṛgā1valokano nāma dvitīyaḥ sargaḥ



||tritīyaḥ sargaḥ

atha bahu carato 'sya cāpapāṇeś cakitavalanmṛgayūthavīkṣitasya /
vanabhuvi sulabhaḥ pariśramo 'bhūn na tu hariṇaḥ sa hṛtendracāpaśobhaḥ // 3.1 //

dhanuṣi tanubharaṃ nidhāya kiṃcit taruṇatamālavane vinītakhedaḥ /
mṛgarudhirakalaṅkitena devaḥ samaviṣameṇa pathā puraḥ pratasthe // 3.2 //

||vindhyakandarapraveśaḥ

atha sa caṭulaṣaṭpadopagītaṃ vanagajadānasugandhigandhavāham /
parisaram abhinṛttanīlakaṇṭhaṃ nyaviśata vindhyanagendrakandarasya // 3.3 //

caṭulakṛtakacagrahaḥ sa gacchan vanalatayā parihāsalolayeva /
narapatir avaśaḥ kṛtaḥ sa kāmaṃ viyati mukhendum udañcayāṃ cakāra // 3.4 //

namad avanipatiḥ patiḥ prajānām ayi! capale nu vikṛṣyate kaceṣu /
virama muhur itīva manyuguñjaddhvanibhir asāv alibhir latābhyadhāyi // 3.5 //

katicidalinipītadhūpagandhān anativilambiparārdhyamauliratnān /
tvaritam atha ramāṅgado 'sya keśān vipinalatāviṭapāntarāc cakarṣa // 3.6 //

||haṃsadarśanam

nṛpatir atha tadonmukhaś carantaṃ jhaṭiti sitacchadam ambare dadarśa /
dadhatam adhigatāṃ kuto 'pi cañcvā bisalatikām iva tārahāralekhām // 3.7 //

vikasitakumudacchadāvadāte tatanibhṛte patatāṃ tatī dadhānam /
viracayitum upāyanaṃ nṛpendor navaghaṭite iva dantapatralekhe // 3.8 //

citam atanu visarpatā samantāt kiraṇalatānikareṇa hārayaṣṭeḥ /
sitamaṇimayasūcinirmitasya sthitam iva jaṅgamapañjarasya madhye // 3.9 //

taralamaṇirucāvṛtaṃ prakṛtyā vidalitavidrumakandakāñcituṇḍam /
praṇayanihitapādayāvakāṅkaṃ kamalavanasthitilolayeva lakṣmyā // 3.10 //

caraṇayugatale vibhātakālasphuṭitajapākusumābhitāmrabhāsi /
svayam iva nalinīvanaprasūteḥ paricayataḥ kṛtakāntisaṃvibhāgam // 3.11 //

pratipadam atidīrghahārabhārāt avanamadunnamayantam uttamāṅgam /
śirasi nipatato nikāmam uṣṇān ahimarucaḥ kiraṇān ivotkṣipantam // 3.12 //

vivṛtamukhadhṛtasya niṣpatadbhis taralamaṇer aruṇasya kāntileśaiḥ /
aviratam aravindavṛndapītān madhupṛṣatān iva bhūyasodvamantam // 3.13 //

parikhacitam ayatnapūritāśair aviralamauktikadāmaraśmijālaiḥ /
yaśa iva parabhūtabhṛtāṃ niruddhya prasabham upāhṛtam ātmano yaśobhiḥ // 3.14 //

abhinavabisaśaṅkayāpahṛtya sphaṭikamayīm asamakṣam akṣamālām /
vihagam iva vimānahaṃsapaṅkter vighaṭitam ekataraṃ caturmukhasya // 3.15 //

cyutam iva sitacāmaraṃ maghoneḥ śramajaḍavāravilāsinīkarāgrāt /
apahṛtam iva lolapatrajālaṃ surasaritaḥ pavanena puṇḍarīkam // 3.16 //

harahasitasitaṃ divāpi kāntistabakam ivāpatitam sudhākarasya /
api patitam ivāntarikṣapīlor maghavadibhasya vilāsakarṇaśaṅkham // 3.17 //

sa ca pariṇatalodhradhūliśuklas taralam avantipateś cakāra cetaḥ /
kisalayam iva bālacandanasya stimitagatir malayācalendravātaḥ // 3.18 //

||nāyakavarṇanam

avadad atha vibuddhapuṇḍarīkapratimam upāntacare nidhāya cakṣuḥ /
daśanamaṇimayūkhabhinnavarṇāṃ girim iti mālavarājapūrṇacandraḥ // 3.19 //

surabhikusumacumbināvanamrām alipaṭalena latām imāṃ vinā me /
khagam amum upadarśayet ka evaṃ gaganaramāpatipāñcajanyam anyaḥ // 3.20 //

smaravarakarihastaśīkarāṇām vidadhati rucayo navahāramauktikānām /
vidadhati rucayo 'sya canncukoṭau kavalitabālamṛṇālasūtralīlām // 3.21 //

ayi! kathaya sitacchadaḥ kva cāyaṃ vananalinīpulināntabaddhavāsaḥ /
avanipatikalatrakaṇṭhayogyaḥ kva ca śaśibandhur anargha eṣa hāraḥ // 3.22 //

vanabhuvipatitaḥ kuto 'yam asyāṃ katham ayam asya mukhātithitvam āptaḥ? /
guruvibhavapadasya kasya vā syād ayam iti me na paricchinatti cetaḥ // 3.23 //

ayam ucitataraḥ phaṇistriyo vā kucakalaśāntaramartyayoṣito vā ? /
niyatam udadhim udram īdṛśāni kṣititalam ābharaṇāni na spṛśanti // 3.24 //

kim aparam anugamya eṣa haṃsaḥ śramajaḍapakṣatirāvayor vanānte /
ayi! yad ayam avāmanasya bhūmir mukhadhṛtahāralataḥ kutūhalasy // 3.25 //

||ramāṅgadavākyam

iti viratavacasy udīrya tasmin kṛtini nṛpe paramāravaṃśaketau /
sphuradadharavikīrṇadantakāntiprasaram idaṃ jagade ramāṅgadena // 3.26 //

jaḍarucir api rocate na kasmai katham api dīrghaguṇena labdhasaṅgaḥ /
naravara yad anena hāradāmnā tava patagaḥ spṛhaṇīya eṣa jātaḥ // 3.27 //

upavana iva sambhavaḥ kadācin nṛpa ghaṭate vipine 'pi hārayaṣṭeḥ /
yad asurasuranāgarājakanyā iha viharanti nagendrakandareṣu // 3.28 //

śakunir ayam ito digantalagnair anupamamauktikanirgatair mayūkhaiḥ /
tava viracayatīva sūtrapātaṃ sukṛtanidhāna! bhaviṣyataḥ śubhasya // 3.29 //

drutam ayam anugamyatām idānīm anugamanena yato 'sya hāralābhaḥ /
phalam adhikam ato 'pi naḥ kadācit kim api bhaved ayam asya hetuḥ // 3.30 //

taruviṭapalatāntareṇa gacchan bhuvam abhajan bahumuktameghavartmā /
ayam atiguruhārabhārajātāṃ śramajaḍatāmalam ātmano vyanakti // 3.31 //

nayanapatham ayaṃ yathā tavārāt tvam api tathāsya sitacchadasya yātaḥ /
avanitalamṛgāṅka! yad vanāntaś cakitam ivāyam itas tataḥ prayāti // 3.32 //

niculavanam atītya vartate 'yam purata imām ayam abjinīm upetaḥ /
navajaladharaśaṅkayeva śaṅke taruṇatamālavanādito nivṛttaḥ // 3.33 //

kisalayakalitāñjaliṃ tvarāvān ayam upasarpati nīlasinduvāram /
kṣaṇam ayam iha bālacūtamaulau vicakilamālyavilāsam ādadhāti // 3.34 //

ayam abhinavakarṇikārayaṣṭiṃ jhaṭiti ghanastabakastanīm upaiti /
ayam aticapalo nisargaraktāṃ sthalanalinīm avadhīrya deva! yātaḥ // 3.35 //

ayam iha hi latām upaiti kaundīṃ kusumavatīṃ navamādhavīṃ vilaṅghya /
kvaṇadalivalayāsu nāsu tena skhalitam itaḥ sahakāramañjarīṣu // 3.36 //

abhisarati vanasthalīm ivaitāṃ madanavatīmayamūḍhakāmilīlaḥ /
sphuradatanuśilīmukhasya cāgre vicarati karṇe ivāyam arjunasya // 3.37 //

śramam apaharatas tanūrmivātair ayam atithir vanapalvalasya jātaḥ /
tarutatiṣu tirohito 'yam etāsv ayam aravindavanād ivojjihīte // 3.38 //

kurabakavanataḥ kadambarājiṃ vrajati tato mucakundakānanāni /
iti nagam avagāhate sahāras tvam iva dhrtaklama eṣa rājahaṃsaḥ // 3.39 //

kuru vijayam ito mamārpya etad dhanur adhunā sasuvarṇapuṅkhabāṇam /
yad ayam itagatir gato 'tidūraṃ jalapatagaḥ saha naḥ kutūhalena // 3.40 //

||haṃsānugamanam

iti kathayati cāpam arpayitvā samam iṣubhiḥ sa ramāṅgade narendras /
patagam anu tam āttahāraṃ harati na kaṃ navavastusaṃprayogaḥ // 3.41 //

ṛju tam atha vihāyasā vrajantam rabhasavaśād anugacchato nṛpasya /
samajani bhṛśam āyato 'sya panthās taruviṭapāvaṭavarjanena vakraḥ // 3.42 //

nṛpatir anuyayau vane vihaṅgaṃ nṛpatim abhi praṇayī ramāṅgado 'pi /
śrutam iva viśadaṃ śucir vivekaḥ kṛtini vivekam ivāntaraḥ prasādaḥ // 3.43 //

atha kamalasarastaraṅgadolācalayavilolarathāṅganāmayugmam /
madakalakalahaṃsanādakṛṣṭaḥ śramaviveśaḥ saḥ sitacchadaḥ prapede // 3.44 //

vilulitakabarīkalāpamālyā mṛdunavaśaivalamekhalā vahantyaḥ /
ratiraṇam avasāya yatra nityaṃ saha ramaṇair amarāṅganā ramante // 3.45 //

salilagatadhiyātha tena dūrāt sa gurur amucyata niḥsahena hāraḥ /
jaḍahṛtahṛdayāḥ kiyac ciraṃ vā guṇamahatām iha bhāram udvahanti // 3.46 //

sa ca vitatamarīcicañculekho vigalitahāralatāmiṣeṇa haṃsaḥ /
pariṇatabisakāṇḍabhaṅgapītaṃ paya iva vistṛtadhāram ujjagāra // 3.47 //

atha kanakamṛṇālikāyugasya dyutinicayena citaṃ visarpatādhaḥ /
aśiśiramahaso visāriṇā khe valayitam aṃśulatākadambakena // 3.48 //

taṭabhuvi tam apaśyad āpatantaṃ patir avane ravataṃsitāyatākṣaḥ /
sitam abhinavahemadaṇḍaśobhi sphaṭikaśalākam ivātapatram aindram // 3.49 //

sarasi dhavalite tataḥ samantād amṛtamarīciruceva tasya kāntyā /
vyadhita balavatī viyogapīḍā padam apade hṛdayeṣu cakranāmnām // 3.50 //

ativitataguṇaikadhāmni tasmin vidhuram adhaḥpatite viśuddhibhāji /
katham api vasudhādhipaḥ pramodaṃ jhaṭiti jagāma guṇiṣv amatsaro hi // 3.51 //

atha nabhasi piśaṅgasāndhyarāgacchurita ivāmbaranimnagātaraṅgam /
kiyad api sarasas taṭe sa gatvā kamalarajaḥkapiśe dadarśa hāram // 3.52 //

sa ca sapadi ramāṅgadopanītaṃ kanakasaroruhakāntinā kareṇa /
nijayaśa iva mūrtam ādade taṃ bhuvanatalābhayadānadīkṣitena // 3.53 //

sujanam iva guṇair upoḍhaśobhaṃ śucitarabālamṛṇālasūtradīrghaiḥ /
ahamahamikayā kṛtapraveśaṃ taraṇikaraglapitair ivendupādaiḥ // 3.54 //

dadhatam aruṇam aṅgarāgaśeṣaṃ kvacid api yaṣṭiṣu tāramauktikāsu /
ghaṭitam iva navātapena kiṃcid bahunavayā śaśalakṣmaṇas tviṣā ca // 3.55 //

ativitataruciṃ vahantam antas taralamaṇiṃ taruṇendragopaśr̆bham /
aviralam asakṛnnivāsalagnaṃ lalitavadhūhṛdayād ivānurāgam // 3.56 //

katicid api latāntare dadhānaṃ mṛgamadaliptatalāni mauktikāni /
śabalajalalavair ivāttajanmāny ayam aranadīyamunātither ghanasya // 3.57 //

anuguṇapadavīvinirgatāsu pratilatam āyatamauktikaprabhāsu /
rajanikaramarīcisūcidīrghair bahubhir iva grathitaṃ mṛṇālasūtraiḥ // 3.58 //

atidṛḍham anuraktayā vitīrṇaṃ mukharamahodadhimekhalāṃ vahantyā /
urasi nihitabandhujīvam urvyā vicakilamālyam iva svayaṃvarāya // 3.59 //

arucad atha kare sa tasya bibhrad yuvatiradacchadakāntimadhyaratnam /
kim api manasijena śāsanāṅkaḥ prahitanijāyudhacitrapuṣpamudraḥ // 3.60 //

śaśikararucā sa tena reje mṛdukarapuṣkaravartinā narendraḥ /
amarapuradhunīsamuddhṛtena tridaśakarīva mṛṇālakandalena // 3.61 //

urasi narapateḥ pataṃś cakāśe kanakaśilāvipule tadaṃśupūraḥ /
akhilabhuvanakośarājalakṣmyā nihita ivādhikam utkyā kaṭākṣaḥ // 3.62 //

vikṛtir udadhiśuktieṣu cyutānāṃ dhruvam iyam indukalāsudhālavānām /
jaladajalakaṇodbhaveṣu kāmaṃ nivasati kāntir iyaṃ na mauktikeṣu // 3.63 //

na kim ayam uḍumaṇḍalāpavādaḥ kumudavanāni puro 'sya na trapante /
katham ayam avadhir na muktibhājām iti tam avekṣya sa cintayāṃ cakāra // 3.64 //

sphuradudaraniveśitendranīlāṃ madajalarājim iva smaradvipasya /
avanipatir apaśyad akṣarāṇāṃ tatim atha hāramṛṇālikāntarāle // 3.65 //

abhinavalikhitām iva praśatiṃ madanamahānṛpateḥ sa pārthivendraḥ /
iti nibiḍakutūhalākulas tāṃ lalitapadābharaṇām avācayac ca // 3.66 //

``manasijavaravīravaijantyās tribhuvanadurlabhavibhramaikabhūmeḥ /
kucamukulavicitrapatravallīparicita eṣa sadā śaśiprabhāyāḥ'' // 3.67 //

kim u vipulam imaṃ manuṣyalokaṃ puram uta parvatapakṣaśātanasya /
kim u yuvatir iyaṃ bhujaṅgabhartur bhuvanam alaṅkurute śaśiprabheti // 3.68 //

vadati śaśimukhīm itas na dūre taruṇavilepanabhinna eṣa hāraḥ /
saritam iva vanāntare samīraḥ sphutitasaroruhareṇunā piśaṅgaḥ // 3.69 //

kusumaśarasakhasya kasya cit kiṃ samajani nākatalādhidevateyam /
uta mukulitamanmathāvatāre pathi vicare 'dhinākakanyakānām // 3.70 //

api kṛtanayanotsavena tanvī taruṇasudhāmadhureṇa darśanena /
mudam upajaned vane kim eṣā ? mama śaradindukaleva kairavasya // 3.71 //

iti kiyad api yāvad eva cintāvaśam agamat sa manuṣyalokapālaḥ /
dhanur api niculaṃ vidhāya tāvat kusumaśaro 'sya babhūva pārśvavartī // 3.72 //

atha sambhramād anucareṇa nihitatamālapallave /
āsta tarukusumasaṃvalite sarasaḥ saḥ saikataśilātale nṛpaḥ // 3.73 //

ālakṣya stanasakhyalakṣmaṇi tatas tasmin kuraṅgīdṛśo muktādāmni karodarapraṇayitām āpte tuṣāratviṣi /
vismṛtyā sahasā hṛtaṃ caturayā kroḍīkṛtaṃ cintayā cetaḥ śrīnavasāhasāṅkanṛpater utkaṇṭhayākṛṣyata // 3.74 //

||iti śrī-mṛgāṅkagupta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye śaśiprabhā-hāra-lābho nāma tṛtīyaḥ sargaḥ



||caturthaḥ sargaḥ

tataḥ saś cetasy avanīpatir dadhe śaśiprabhālokamahotsavaspṛhām /
upoḍharāgām udadhis taṭodare navodgatāṃ vidrumakandalīm iva // 4.1 //

śaśiprabhāśānalinīmṛṇālatām upāgate mauktikadāmni sādaraḥ /
tadāgate dūta iva nyaveśayat sa darśitapremalave vilocane // 4.2 //

punaḥ punaḥ ṣaṭpadarājimecakāṃ tadindranīlākṣarapaṅktim aikṣata /
sa tatkṣanān manmathajātavedasaṃ tanīyasīṃ dhūmalatām ivodgatām // 4.3 //

sugandhihārād anulepanaṃ kare samunmiṣatsvedalave vilumpati /
asaṅgatāyā api dīrghacakṣuṣaḥ payodharaspṛśam ivāsasāda sa // 4.4 //

tadīyanāmāṅkalipiṃ śanaiḥ śanaiḥ salīlam āvartayituṃ pracakrame /
parisphuratpallavapāṭalādharo rahasyavidyām iva manmathasya sa // 4.5 //

anekarūpālikhanapragalbhayā sutīkṣṇayā vartikayeva cintayā /
sas tām anāptekṣaṇasaṃstavāṃ purā lilekha citte muhur anyathānyathā // 4.6 //

anaṅgacaṇḍātapataptayos tadā śaśiprabhāvibhramadarśanaṃ prati /
dvayor abhūd utsukatā vanāntare vilāsinas tasya ca kairavasya ca // 4.7 //

udagradigvāraṇahastahāriṇā sa dakṣiṇena sphuratā ca bahunā /
sthirīkṛtāśo manāsāpi durlabhām adurlabhām indumukhīm amanyata // 4.8 //

puro vimuñcannayane yadṛcchayā nṛpas tamāladrumakānanodare /
apaśyad atravāsare vilāsinīṃ payodhamadhye śaśinaḥ kalām iva // 4.9 //

||nāyakavākyam

athaiṣa dīrghā darśanārciṣaḥ kiran mukhāmṛtāṃśoḥ kiraṇacchaṭā iva /
nirīkṣya tām unmadahaṃsagāminīṃ ramāṅgadaṃ sasmitam ity avocat // 4.10 //

śanaiś carantī vipine tava sthitā nitambinī kaccid iyaṃ dṛśaḥ pathi? /
adhīratāṃ dakṣiṇamātariśvanā lateva nītā masṛṇena mādhavī // 4.11 //

yutā sitābhaiḥ sumanobhir etayā pariślatheyaṃ kabarī niyamyate /
udastabhāsvatkarakāntayā śriyā dinasya tārāśabaleva śarvarī // 4.12 //

asatkaver vāg iva vītasauṣṭhavaṃ niveśayantī padam avyavasthayā /
asāv anekaskhalitaiḥ samākulā vimucya mārgaṃ kim itaḥ pratiṣṭhate // 4.13 //

haṭhena netuṃ vaśatām ivātmano mano'bhirāmāsu vilāsabhaṅgiṣu /
dhṛtāṃśukā tābhir iyaṃ pade pade latābhir ambhojamukhī niruddhyate // 4.14 //

vicinvatī kiṃ cid iveyam ādarād apakṣamapātastimite vilocane /
gate 'vataṃsotpalapatrabandhutām itas tataḥ padmavane vimuñcati // 4.15 //

mṛdu prayāntīyam animnanimnayoḥ sitāṃśukā kām api kāntim aśnute /
jale kalā iva pratibimbitaindavī vanānilodañcadavāñcadūrmiṇi // 4.16 //

prasādam asmākam araṇyadurlabhair vidhehi sālaktakapādatāḍanaiḥ /
asāv aśokaiḥ kṣaṇam āśritaiḥ śramāt itīva mattālirutena yācyate // 4.17 //

abhedamūḍhastabakābhir āvṛtā latābhir īṣal lulitālipaṅktibhiḥ /
iyaṃ puro mārutanartitālakā na lakṣyate vyaktam avāmanastanī // 4.18 //

ṛju kvacit kvāpi anṛju pravartate kvacit skhalaty uccaśilātale pathi /
iyaṃ śanaiḥ śailanadīva ca kvacit vinamravānīratalena gacchati // 4.19 //

sthite pariṣvajya sarojinīm imāṃ vane ghane 'smin kusumonmadālini /
prayāti sāsūyam iyaṃ kathaṃcana svahastasīmantitamārgavīrudhi // 4.20 //

kvacit kvacit svedalavodgamo mukhe samāhṛteyaṃ kabarī yathā tathā /
sayaṃ ca kampaḥ kucayor vadhūr iyaṃ ratiśramavyākuliteva lakṣyate // 4.21 //

anena rūpātiśayena līlayā viviktanepathyaparigraheṇa ca /
araṇyasañcāraparā iyam ekikā kutūhalaṃ me hṛdaye niṣiñcati // 4.22 //

asau parādhīnatayāspadīkṛtā na bālikā na pratibhāsate na mama /
ayaṃ sphuratkāñcanapadmasodaraḥ sacāmaro 'syāḥ kathamanyathā karaḥ // 4.23 //

iyaṃ kim u syād vanadevatāgatā ? gatā dharāṃ vyomavadhūr iyaṃ kim u ? /
avekṣituṃ hāram iheyam āgatā śaśiprabhāvāravilāsinī kim u ? // 4.24 //

itaḥ saś citrākṛtir īkṣato mṛgaḥ sitacchadādāptam ito vibhūṣaṇam /
itaś ca dṛṣṭeyam iti sprasūyate prasaktam āścaryam iyaṃ vanasthalī // 4.25 //

||pāṭalāyā nāyakadarśanam

iti prakṛtyā madhuroktir uktavān tayāyatākṣyā dadṛśe viśāmpatiḥ /
tamālapatrāpihite śilātale kumudvatīkānta ivāmbare sthitaḥ // 4.26 //

tatas tadālokanakautukena sā sthitā nimeṣojjhitapakṣmalekṣaṇam /
vinidrasatkesarapaṅkajā babhau vane nivātastimiteva padminī // 4.27 //

||pāṭalāyāḥ svagatam

acintayat seti ca pāṭalādharaḥ sitāravindacchadadīrghalocanaḥ /
mukhaṃ sudhādīdhitisundaraṃ dadhan vane gataḥ ko 'yam anaṅgavibhramaḥ // 4.28 //

vyanakti kalyāṇamayīyam ākṛtir mahīyasīmasya mahānubhavatām /
asatyam etāsu rucā vitanvatī latāsu kārtasvarapallavodgamam // 4.29 //

bhujena citrāṅgadaratnaśobhinā satārahāreṇa bhujāntareṇa ca /
vadaty ayaṃ madhyamalokapālatāṃ parārdhyacūḍāmaṇinā ca maulinā // 4.30 //

anātapatro 'yam atra lakṣyate sitātapatrair iva sarvato vṛtaḥ /
acāmaro 'py eṣa sateva vījyate vilāsavālavyajanena ko 'pi ayam // 4.31 //

priyā iyam ārūḍhaguṇā suvaṃśabhūr na cāntikaṃ cāpalatāsya muñcati /
ime pṛṣatkā api pārthivaśriyo vilāsakarṇotpalapallavā iva // 4.32 //

itaḥ śilotsaṅgatale niṣeduṣā divaścyuteneva kuraṅgalakṣmaṇā /
adhas taruṇām amunā vinīyate kṣaṇaṃ mṛgavyopanataḥ pariśramaḥ // 4.33 //

ayaṃ sa na syān navasāhasāṅka ity anaṅgalīlāsu kṛtī bhuvaḥpatiḥ /
sa yena mukto nijanāmalāñchitaḥ śaśiprabhākelikuraṅgake śaraḥ // 4.34 //

ayaṃ sa no hāra ivāsya dṛśyate karodare pallavapāṭalatviṣi /
itaḥ kim etasya na saikate saḥ kiṃ sitacchado locanagocaraṃ gataḥ // 4.35 //

suvarṇapuṅkhe likhitaṃ śilīmukhe tad asya nāmāsti samānam ākṛteḥ /
yad adbhutām ekapade pṛṣatkatām agād anaṅgasya śaśiprābhāṃ prati // 4.36 //

anena ced yogam upaiti daivataḥ phanīndrakanyā śaśineva rohiṇī /
analpalāvaṇyatiraskṛtopamaṃ vapus tad asyāḥ saphalatvam eṣyati // 4.37 //

vidhātum enām aham eva vā kṣamā mitodarīm aṅkatale 'sya ko vidhiḥ /
mamedṛśe yadviṣaye vimatsarāḥ stuvanti sakhyo masṛṇoktisauṣṭhavam // 4.38 //

sahāmunā kiṃcidupāntavartinā vadaty asaūdgatadantadīdhitiḥ /
kutūhalākṣiptanimeṣalāsyayā vilokayan mām iva dīrghayā dṛśā // 4.39 //

||pāṭalāyāḥsamīpagamanam

athādhigantuṃ kila tasya patriṇo gatiṃ vanānte katham apy alakṣitām /
tam abhyagāt sā nṛpatiṃ sacāmarā sarit saphenā nidhim ambhasām iva // 4.40 //

samuccaran nūpurasinncitaiḥ padair yathā yathā saṃmukham ājagāma sā /
tayāyatākṣyeva tathātatheritā dṛg asya paścād apasāram ādade // 4.41 //

śanais tatas tāṃ savidhopasarpaṇīṃ nirīkṣya hāraṃ pidadhe narādhipaḥ /
nijottarīyeṇa sitena mārutaḥ śaraddhaneneva śaśāṅkamaṇḍalam // 4.42 //

payodharotsaṅganivāsalālitaṃ vyadhād imaṃ pannagarājakanyakā /
iti prarohadbahumānamantharo babhūva tasminn avanīpurandaraḥ // 4.43 //

analpalāvaṇyavilāsajanmabhūr vicitraratnadyutibhāsvarormikā /
tamiddhamuktābharaṇaṃ bhuvaḥpatiṃ payodhiveleva suvelam āpa sā // 4.44 //

avāpa devaḥ śriyam antikasthayā tayā sa vālavyajanāṅkahastayā /
niṣevyamāṇaḥ sphuṭalakṣyadehayā narendralakṣmyeva yaśaḥsametayā // 4.45 //

||pāṭalākṛtaḥ satkāraḥ

vibhinnacūrṇālakabhakti kurvatī vikīrṇacūḍāmaṇicandrikaṃ śiraḥ /
athānubhavena nideśiteva sā nanāma māninyavaśā viśāṃpatim // 4.46 //

dṛśā narendreṇa nideśite svayaṃ śilātale nātividūravartini /
upāviśat sā raśanāmaṇitviṣā niṣicyamāne 'maracāpaśobhini // 4.47 //

||ramāṅgadavākyam

tayātidīrghair daśanānupātibhir vikṛṣyamāṇām iva bhūṣaṇāṃśubhiḥ /
iti kṣitīśeṅgitavartmadīpikām udīrayām āsa giraṃ ramāṅgadaḥ // 4.48 //

anena vindhyādrivihārajanmanā śrameṇa kāmaṃ bhavatī kadarthitā /
prasuptajūṭāhimukhāniloṣmaṇā jaṭāviṭaṅkendukaleva śūlinaḥ // 4.49 //

amī sarojapratime mukhe muhus tavātapātāmrakapolabhittini /
samunmiṣanti śramavāribindavo natāṅgi lāvaṇyasudhālavās iva // 4.50 //

ito 'vataṃsotpalalāsyadeśike nirantaraṃ gandhavahe vahaty api /
na ghūrṇate khinnalalāṭasaṅginī tavālakaśreṇir iyaṃ manāg api // 4.51 //

anena pīnastanakampadāyinā nirāyatenodvahatā kaduṣṇatām /
atha pravālād api pāṭalacchavir na dūyate niḥśvasitena te 'dharaḥ // 4.52 //

uditya paṅktyā śramavārivipruṣāṃ nirantarādhyāsitarekhayānayā /
tavaiṣa kaṇṭhaḥ kuṭajāvadātayā vilāsamuktālatatayeva bhūṣyate // 4.53 //

idaṃ mahac citram amānuṣaṃ tvayā vigāhyate yad vanam advitīyayā /
imāḥ kva vindhyasya bhuvo 'tidurgamāḥ kva rājaveśmābharaṇaṃ bhavādṛśī // 4.54 //

navodgatāśokapalāśakāntinā nikāmaniryannakhacandrikeṇa ca /
bibharṣi kasyedam anena pāṇinā vadāvadhūtendumarīci cāmaram // 4.55 //

nṛpasya kasyāpi paricchadāṅganā yadi tvam uccair vibhavo hi ko 'pi sa /
marutpatir menakayeva tanvi yas tvayāpi vālavyajanena vījyate // 4.56 //

atha rdhimatyā paravaty asi striyā kayāpi kāsau jagadekasundarī /
natabhru yasyāḥ smaracāpayaṣṭayo vidheyatāṃ yānti bhavadvidhā api // 4.57 //

parasparaspardhi vilāsasampadāṃ trayaṃ bhavatsvāmitayā vikalpyate /
marutvato vā ramaṇī ramātha vā kalatram ardhenduvibhūṣaṇasya vā ? // 4.58 //

iyaṃ paribhrāntir agendrakandare sakhīva te śaṃsati kāryagauravam /
bhavādṛśaḥ śvāpadadūṣite 'nyathā caranty araṇye kim adhīnanītayaḥ // 4.59 //

anena khelanmadadantinā vada tvam āgatā caṇḍi kuto duradhvanā /
vidhāya viśleṣaviṣādam āvayoḥ svakāryaniṣṭhe kathaya kva yāsyasi ? // 4.60 //

||nāyakavākyam

iti sābhihitā mṛgāyatākṣī samupoḍhapraṇayaṃ yaśobhaṭena /
sahasā na jagāda lajjayā nu śramataḥ kiṃ tu nṛpas tu tām avocat // 4.61 //

śrāntāsi kautukahṛtena kadarthitāsi praśnair anena vihito na tavopacāraḥ /
ātithyam eṣa kurute param aṅgalekhāsaṃvāhanaikacaturo niculānilas te // 4.62 //

evaṃ nisargamadhureṇa sudhārasaikaniṣyandinā phaṇivadhūr atha sā hasantī /
candrāṃśunā kumudinīva dinoṣmataptā vītaklamā narapater vacasā babhūva // 4.63 //

||iti śrī-mṛgāṅkagupta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye pāṭalā-darśanaṃ nāma caturthaḥ sargaḥ



||pañcamaḥ sargaḥ

atha sā vadane navendukāntismitam aṅke viniveśya cāmaraṃ ca /
jagatīpatim evam ā babhāṣe masṛṇaṃ mūrtimatī vidagdhateva // 5.1 //

tvayi puṇyavaśena dṛṣtim āpte labhate śarma gataśramo mamātmā /
udite hi virocane nalinyā vitamastāmarasaṃ vikāsam eti // 5.2 //

atimātram upoḍhasaukumārye vacasi śrotram upeyuṣi tvadīye /
jhaṭiti pratibhāsate mamāyaṃ kaṭhinaś candanapallavāvataṃsaḥ // 5.3 //

kim ayaṃ mayi saṃbhramo 'yam āstāṃ kim ayaṃ na eva janaḥ paricchadas te /
upacāraviśeṣasaṃvidhāne pratipaccandra iva uditas tvam eva // 5.4 //

bhavadiṅgitavedinaiva pṛṣṭā yad anenāham upāntavartinā te /
kim u tat kathayāmi sammataṃ cet kriyatāṃ me svayam ājñayā prasādaḥ // 5.5 //

||nāyakanideśaḥ

abhidhehi lavaḥ kutūhalasya tvadudantaśravaṇe mamāpi jātaḥ /
iti sā vasudhāpater nideśād atha pātālavilāsinī jagāda // 5.6 //

||bhujaṅgalokavarṇanam

sa tava śrutim āpta eva tāvat smaralīlābhavanaṃ bhujaṅgalokaḥ /
upayāti yad ekadeśasāmyaṃ na mahī nāpi purī purandarasya // 5.7 //

atidurlabhasūryabhāsi yasmiṃs tamasām ullasatāṃ tiraskriyāyai /
phaṇino 'ruṇakāntibhiḥ śirasthair maṇibhir bālam ivātapaṃ vahanti // 5.8 //

anulimpati rodasī yathenduḥ prabhayā māṃ na tathety asūyayeva /
paṭu yaḥ pramādāvilāsahāsastabakair induparamparāḥ prasūte // 5.9 //

savilāsam udastahastamuktair nikarair digdviradendraśīkarāṇām /
parito nicitāḥ sadaiva yasmin kakubhas tārikā ivāvabhānti // 5.10 //

pratibhāti dadhan phaṇākalāpe pṛthivīṃ yatra saḥ śeṣanāgarājaḥ /
nabhaso nipatañ javena bhittvā jagatīṃ gāṅga iva cyutaḥ pravāhaḥ // 5.11 //

||bhogavatīvarṇanam

viditā khalu vāsukes trilokyāṃ harakaṇṭhābharaṇasya bhogibhartuḥ /
lalitādbhutabhūmir asti tasmin nagarī bhogavatīti rājadhānī // 5.12 //

maṇiharmyatalāni ratnadīpāḥ phaṇikāntārdhavilokitāni vīṇāḥ /
ṛtavo 'py akhilāḥ sametya yatra smarasāmrājyamahādhuraṃ vahanti // 5.13 //

anupādhir upāhṛto vikāsaḥ kamalair yatra vilāsadīrghikāsu /
api yatra kumudvatībhir astaḥ sahajaś candramarīcipakṣapātaḥ // 5.14 //

abhikān abhisartum udyataḥ san sapadi vyālavilāsinīsamūhaḥ /
bhavati svaphaṇāmaṇipradīpe timirotsāriṇi yatra sābhyasūyaḥ // 5.15 //

adhirohati yatra vaṃśamuktāpaṭalasmerataṭā surasravantī /
saritaḥ śriyam īrṣyayeva tasyāḥ suvate mauktikam eva yat payāṃsi // 5.16 //

atikāntaguṇābhirāmamūrtir madhureṇa dhvaninā manoharantī /
vidadhāti sadaiva yatra yūnāṃ padam aṅke vanitā ca vallakī ca // 5.17 //

śataśo vilasanty udaṃśuratnastabakāḥ kalpalatā yad aṅgaṇeṣu /
pratimandriram evam eva yasyām api cintāmaṇayaḥ pade luṭhanti // 5.18 //

api dattakutūhalāḥ surāṇām api vāñcchāpadam ekapiṅgalasya /
api nirviṣayā manorathānām uragān yatra vibhūtayaḥ śrayante // 5.19 //

vasati svayam eva yatra devaḥ sadā kalpitahāṭakeśvarākhyaḥ /
smaram ūrdhvavilocanārciṣīva tripuraṃ yaḥ śarapāvake juhāva // 5.20 //

||śaṅkhapālavarṇanam

nijavaṃśaviśeṣako 'sti tasyām uragāṇām adhipaḥ saḥ śaṅkhapālaḥ /
srag asāv iti yat phaṇāsu dhatte vasudhāṃ vāsukinā samānasāraḥ // 5.21 //

||śaśiprabhāvarṇanam

jagadekalalāma tasya kanyā guṇavaty asti śaśiprabhā nāmnā /
sahasaiva phaṇabhṛtāṃ praviṣṭā bhuvane rāhubhayād ivendulekhā // 5.22 //

na kayāpy atiśayyate 'tiśīghraṃ yad iyaṃ kandukakeliṣu bhramantī /
aparaṃ kṛtam arthavat tad asyāḥ sutarāṃ nāma sakhībhir āśugeti // 5.23 //

sphuradadbhutarūpasampadāṃ tām anukartuṃ kalayāpi dhārṣṭyam eti /
na ratir na śacī na citralekhā na ghṛtācī na tilottamā na rambhā // 5.24 //

surakinnarasiddhakanyakābhiḥ svakalābhyāsavatībhir āptasakhyā /
nikhilāsu gatā paraṃ prakarṣaṃ śitadhīḥ śaiśavas eva yā kalāsu // 5.25 //

anivāritakelikautukā sā sutanuḥ snehavaṃśavadena pitrā /
viharaty apacīyamānabālyā haraśaile malaye himālaye ca // 5.26 //

adhunā puno 'tra vindhyapade viharantyāḥ kusumāvacūḍanāmni /
kvacid apy agamat palāyya tasyāś capalaḥ kelimṛgo mṛgāyatākṣyāḥ // 5.27 //

ativatsalayā samaṃ sakhībhir vipine taṃ paritas tayā vicitya /
puline saritaḥ śaśāṅkasūteḥ śramavatyeyam anīyata triyāmā // 5.28 //

kalahaṃsakalasvanair vibuddhā parivārapramadānideśitaṃ sā /
nikaṣā niculapravālaśayyāṃ tam atha prekṣitavaty āptanidram // 5.29 //

tapanīyaśilīmukhas tadaṅge cakitaṃ citrarucau tayā ca dṛṣṭaḥ /
jalade lalitendracāpabhaktau ahimāṃśor iva bhāsuro mayūkhaḥ // 5.30 //

aravindadalatviṣā kareṇa svayam utpāṭya sakautukaṃ gṛhīte /
avalokitam etayātha tasmin vijayāṅke navasāhasāṅkanāma // 5.31 //

aviśan naranātha nāma pūrvaṃ hṛdaye 'syāḥ sahasātha puṣpaketuḥ /
amṛtāṃśumarīciluptanidre labhate yat kumude 'ntaraṃ dvirephaḥ // 5.32 //

navameghamalīmasād yugānte vasudhām uddharato rathāṅgapāṇeḥ /
paritaḥ śramavāribindavo ye nirapīyanta payodhaśuktiyūthaiḥ // 5.33 //

prakṛtiḥ kila yasya te parītā pariṇāmena tadantare 'tra haṃsaḥ /
śayanāntagataṃ mṛṇālaśaṅki shṛtavān hāram adhīralocanāyāḥ // 5.34 //

udaḍīyata khe mukhena bibhrad bhujagendrapratimaṃ tam añjasā sa /
apadārpitavaitaneyaśaṅkaḥ phaṇikanyāsu muhūrtaviklavāsu // 5.35 //

sa ca vindhyavanāntarājim etām aviśan mārutapītapadmagandhām /
atidūravikṛṣṭanāgakanyācakitodañcitadīrghanetramālaḥ // 5.36 //

ahirājasutānideśato 'smin asamāpteṣuvilokanotsavo 'pi /
atha haṃsam itas tato vicetuṃ vijane nāgavadhūjanaḥ pravṛttaḥ // 5.37 //

śabalāsv iha kṛṣṇasārayūthaiḥ samadakroḍasanāthapalvalāsu /
gahanāsv api tadgaveṣaṇāyai vanalekhāsu mama tvayaṃ prayatnaḥ // 5.38 //

sa mayā na taṭeṣu nirjharāṇāṃ sarasāṃ nāpsu na puṇḍarīkaṣaṇḍe /
sarasīṣv api nāyatormilekhā ntarapāriplavasārasāsu dṛṣṭaḥ // 5.39 //

sitacāmaradhāraṇe niyuktāṃ duhitas tena bhujaṅgamādhipena /
avadhāraya pāṭaleti nāmnā tanayāṃ mām uragasya hemanāmnaḥ // 5.40 //

acale vicayaḥ patatriṇo 'yaṃ phalitaḥ sādhu mamāhitaśramo 'pi /
yad itaḥ puruṣottamo 'si dṛṣṭo vanamadhye nibiḍaśriyopagūḍhaḥ // 5.41 //

uparodham imaṃ na manyase ced yadi vāsmāsu tavāsti pakṣapātaḥ /
vada tac caratā kvacid vane 'smin saḥ sahāro vihagas tvayā nu dṛṣṭaḥ // 5.42 //

na sa dṛṣṭim itas tavāpi manye tad ahaṃ tadvicayād ito nivarte /
nanu tāmyati kāmam āttacintā cirayantyāṃ mayi sāhirājakanyā // 5.43 //

atha vā mṛgabhaṅginopanīte vidhinā sā navasāhasāṅkabāṇe /
praṇayārpitalocanā sanāmany adhunāpy ālikhiteva nūnam āste // 5.44 //

||puno 'pi pāṭaloktiḥ

iti sā samudīrya tatpṛṣatkān avalokyaiva punaś camatkṛtā iva /
sphuṭakelimṛgopanītabāṇasmaraṇasmeramukhī puno jagāda // 5.45 //

so nṛlokaśaśī tvam eva manye mṛgayābaddharuciḥ sa yatpṛṣatkaḥ /
bhuvanābhayadāyinām amīṣāṃ bhavataḥ saṃvadatīva sāyakānām // 5.46 //

sthitam etad ayomukheṣv amīṣu sphutavarṇaṃ tava nāmadheyalakṣma /
avanītilaka tvayi prarūḍhaṃ mama sandehalavaṃ balāt pramārṣṭi // 5.47 //

samupaiti sanāthatāṃ kim anyat tritayena tritayaṃ narendracandra /
tridivaṃ namucidviṣā tvayeyaṃ vasudhā vāsukinā rasātalaṃ ca // 5.48 //

sanaye nṛpatāv akhaṇḍitājñe tvayi śāsaty avanīṃ dilīpakalpe /
vidadhīta padaṃ sudurnaye kas tam ṛte hāramalimlucaṃ vihaṅgam // 5.49 //

asatām asuhṛn na lajjate 'yaṃ kim iti jyākiṇalāñchito bhujas te /
avanau yad anena rakṣitāyāṃ vayam asyāṃ mūṣitāḥ patatriṇāpi // 5.50 //

apayātu khagaḥ sas tena kṛtyaṃ na hi me hāram iha tvam eva yācyaḥ /
na diśanti kim atra coraluptaṃ bata ṣaṣṭāṃśabhujo vasundharāyāḥ // 5.51 //

pathi ced avatiṣṭhase praṇīte manunā nātha tad arpyatāṃ sa hāraḥ /
na narendra bhavādṛśāḥ kadācit padavīṃ nyāyavidāṃ vilaṅghayanti // 5.52 //

nijam arthayase śilīmukhaṃ ced bhavatā yatnavatāpi kiṃ na labhyaḥ? /
tvam anāgasi yac chaśiprabhāyāḥ praharan kelimṛge kṛtavyālīkaḥ // 5.53 //

atha vā mṛgayiṣyate na hāraṃ viśikhaṃ dāsyati coragendrakanyā /
tvayi netrapathātithitvam āpte sulabho 'syā hi mahājanoparodhaḥ // 5.54 //

atidūrato dṛśyate 'yaṃ tvam ivābhyunnatimānino nagendraḥ /
vahati praṇayoparuddhakūlā kalahaṃsair amum antareṇa revā // 5.55 //

amṛtendukalāsahodarāsyāḥ sutanus tīratale 'vatiṣṭhate sā /
urasīva payodhirājakanyā vanamālābharaṇe rathāṅgapāṇeḥ // 5.56 //

tad itaḥ svayam eva deva gatvā pulinaṃ somabhuvas taraṅgavatyāḥ /
khagaluptavibhūṣaṇaṃ kṣitau te phaṇirājendrasutāṃ vibodhayehi // 5.57 //

iti tadvacasā smaraikadūtaprasavollāsavasantavāsareṇa /
so nṛpaḥ kam api pramodam āpat ghanarājidhvanineva nīlakaṇṭhaḥ // 5.58 //

avadac ca vihasya pārthivendraḥ phaṇirājendrasutāvilāsinīṃ tām /
vacasotkayatā mayūraśāvān navajīmūtaninādasodareṇa // 5.59 //

api nāma mṛdūni vetsi vaktuṃ nipunaṃ nyāyam anujjhatī vacāṃsi /
prasabhaṃ vihitās tvayā yad ete vayam ātmaskhalite 'pi sāparādhāḥ // 5.60 //

idam om iti gṛhyate vacas te saha medhāvini kas tvayā vivādaḥ /
yad imā viśadodgamā giras te pathi siddhāntasamīkṣite caranti // 5.61 //

tad anena vinodayāśu tāvan mama hāreṇa manaḥ śaśiprabhāyāḥ /
iha palvalasaikateṣu yāvat tadalaṅkāram avekṣituṃ yatiṣyate // 5.62 //

||hārapradānam

atha hāram anādareṇa kaṇṭhāt svayam ākṛṣya saḥ kṛṣṭacandraśobham /
vihasann aravindakośatāmre nidade pāṇitale vilāsavatyāḥ // 5.63 //

api kośagṛhodare durāpaṃ phaṇināṃ bhartur upoḍhavismayā sā /
tam udañcitapakṣmaṇā mṛgākṣī likhitenaiva dadarśa locanena // 5.64 //

||śaśiprabhāhārapradānam

avakṛṣya salīlam uttarīyāt sitameghād iva tārakāvitānam /
urasā sa babhāra hāram īśaḥ stanaparyaṅkaśayaṃ śaśiprabhāyāḥ // 5.65 //

vadati sma hasan ramāṅgadas tām uragastrīm atah bhartur iṅgitajñaḥ /
yadi kautukavaty amatsaras te tad itaḥ kiṃ cid ito 'valokayeti // 5.66 //

atha hāralatāvikṛṣṭadṛṣṭiḥ sahasā vārivihaṅgamāvaluptam /
uragendrasutāvibhūṣaṇaṃ tan nṛpater vakṣasi pāṭalā dadarśaḥ // 5.67 //

||punaḥ pāṭalāvākyam

daśanacchadam āttabimbaśobhaṃ snapayantī sudhayeva hāsakāntyā /
avadac ca vācāṃsi pārthivaṃ sā caturaivaṃ parihāsapeśalāni // 5.68 //

apahartum agās tvam eva hāraṃ kim itaḥ kalpitarājahaṃsarūpaḥ /
vidito 'si ghanā tavoragāṇāṃ nagare 'sty eva hi kāmarūpavārtā // 5.69 //

paravañcanapaṇḍitā matis te yadi naivaṃ katham anyathā narendra /
idam ābharaṇaṃ harasy araṇye harahāsaikasitaṃ śaśiprabhāyāḥ // 5.70 //

avanīvalaye tvam āttadaṇḍaḥ sahase nāvinayāṃśam ity avaimi /
atha ca sthitim ātmanā vidhatse viṣaye dasyuniṣevite kim etat // 5.71 //

72 kṣitipa smayase kim eṣa kelir na bhavaty arpaya hāram asmadīyam /
nayavartmajuṣo bhavādṛśāḥ kiṃ na parasvagrahaṇād iha trapante // 5. //

athavā parato 'stu narma nāsyāṃ bhuvi devena samo 'sti pārthivo 'nyaḥ /
apaviddhanayā na yasya dṛṣṭer apasarpanty atha khecarāḥ kim anye // 5.73 //

anayoḥ kim api tvayā vilāsin parivarto 'yam akāri hārayor yaḥ /
vacasām avakāśam īśa datte sa na kasyānṛjucetaso janaḥ? // 5.74 //

vihito na hi vakṣasi tvayāyaṃ nṛpa hāraḥ phaṇirājakanyakāyāḥ /
kim apīpsitam ātmano vidhātur vihitaṃ sūtram idaṃ manobhavena // 5.75 //

nanu yāmy amunā śaśiprabhāyās tava hāreṇa mano vinodayāmi /
tvayi sāpy alam eva sāndracetaḥ sutanuḥ sneharasārdratām upaitu // 5.76 //

ucitaṃ nijasāyakānurodhād ahirājendrasutopasarpaṇaṃ te /
parato 'stu śaras tvadarthitā sā kim u na tyāgavaśaṃvadā dadāti // 5.77 //

saraso 'sya vimuñca tīralekhām anurevā pulinaṃ gṛhāṇa yātrām /
uragādhiparūpapakṣapātaṃ śamaya vyālavadhūvilocanānām // 5.78 //

||śaśiprabhādarśanārthaṃ gamanam

iti valgu vaco niśamya tasyāḥ sa nṛpaḥ pannagavāmalocanāyāḥ /
sthitam atra vacasy alaṅghanīye tava kalyāṇi mayeti tām uvāca // 5.79 //

atha sānṛjuvādinī vidhāya kṣitipālaṃ purataś cacāla bālā /
hṛdayena parāmamarśa caivaṃ vilasanmāṃsalavismayo narendraḥ // 5.80 //

araṇyānī kveyaṃ dhṛtakanasūtraḥ kva sa mṛgaḥ kva muktāhāro 'yaṃ kva ca saḥ patagaḥ kveyam abalā /
kva tat kanyāratnaṃ lalitam ahibhartuḥ kva ca vayam svam ākūtaṃ dhātā kim api nibhṛtaṃ pallavayati // 5.81 //

atha madagajalīlākhelagāmī saḥ kṛtvā kanakaviśikhayācñāvyājam avyājakāntaḥ /
avanihariṇalakṣmā sāhasopārjitaśrīr ahiparivṛḍhakanyālokanāya pratasthe // 5.82 //

||||iti śrī-mṛgāṅkagupta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye śaśiprabhā2valokanā1rtha-prasthānaṃ nāma pañcamaḥ sargaḥ


||ṣaṣṭhaḥ sargaḥ

||nāyikāvasthāvarṇanam

tadā phaṇīndrakanyāpi bāṇanāmāṅkasūcite /
narendratilake tasminn abhilāṣaṃ babandha sā // 6.1 //

sahasā hṛdaye tasyā nidadhe manmathaḥ padam /
aśokayaṣṭistabake sarāga iva ṣaṭpadaḥ // 6.2 //

avaśā sābhavac citraṃ nāmnāpi pṛthivīpateḥ /
na tad asty atra yan nāstraṃ sannaddhasya manobhuvaḥ // 6.3 //

smarāgnikaṇameṇākṣyās tasyāḥ samudadīpayat /
makaradhvajasāmrājyasacivo malayānilaḥ // 6.4 //

sollasatsmaralīlena navena vayasā babhau /
unmiṣanmadhulekhena mukuleneva mālatī // 6.5 //

sātanuśvasanaspṛṣṭapāṭalādharapallavam /
uvāha mukham ujjṛmbham ambhojam iva padminī // 6.6 //

nikāmasarale tasmin sā muhus taraledṛśau /
śare narendracandrasya cikṣepa na sakhījane // 6.7 //

narendranāmāṅkalipis tām ānandayati sma sā /
kumudvatīm ivodañcatbālendukiraṇacchaṭā // 6.8 //

hemapuṅkhāṅkite tasmin śare karam upeyuṣi /
balād viveśa sā bālā dīkṣāṃ vaivāhikīm iva // 6.9 //

tenāvāptatadātāmrapāṇisparśeṇa patriṇā /
sphuratkānticayavyājād amucyanteva pallavāḥ // 6.10 //

navīnasāhasāṅkasya kāmadevākṛter ayam /
mālavaikamṛgāṅkasya sindhurājasya sāyakaḥ // 6.11 //

punaḥpuna iti svādu nṛpater nāmalakṣma sā /
apaṭhac cārubimbauṣṭhaluṭhaddaśanacandrikā // 6.12 //

adhītya kautukenātha kṛtapañcamamūrcchanāḥ /
tadagre nṛpanāmāṅkaṃ jaguḥ pātālakanyakāḥ // 6.13 //

adṛṣṭe 'py utsukā rājñi tadgītena babhūva sā /
prabodhe yadanaṅgāgneḥ pañcamaḥ prathāmā samit // 6.14 //

avepata samunmīlatvilāsakusumānncitā /
manobhavānilasparśavaśād vanalateva sā // 6.15 //

navānurāgam aṅgena vyaktataccihnacumbinā /
vināvacanam ācakhyau sakhīṣu caturāsu sā // 6.16 //

||śaśiprabhāyāḥ praśnaḥ

sāvahittham athetthaṃ sā sakhījanam abhāṣata /
sudhāniṣyandajaḍayā śaradindumukhī girā // 6.17 //

abhedam indunā nītaḥ sācivyaṃ menaketunā /
sakhyaḥ kaḥ sindhurājo 'yaṃ sāhasāṅkanirūpyate // 6.18 //

kim evam avatiṣṭhadhvai maunaṃ muñcata śaṃsata /
unmīlati yad antar me balāt kautukakandalī // 6.19 //

||malyavatyā uttaram

atha mālyavatī nāma tatsakhī siddhakanyakā /
iti smitasudhārdreṇa vacasā tām avocata // 6.20 //

sakhi sāhāsikaḥ sa ayam avantitilako nṛpaḥ /
gīyate ketakāpāṇḍu yasyoragapure yaśaḥ // 6.21 //

taṃ kāśyapīsahasrākṣam adrakṣam aham ekadā /
gatā śrīmanmahākālaparvaṇy ujjayinīṃ purīṃ // 6.22 //

tanvi tigmāṃśuneva dyaur niśeva śaśalakṣmaṇā /
sā sanāthā purī tena vajriṇevāmarāvatī // 6.23 //

rambhā tvayeva yat satyaṃ tenāli nalakūbaraḥ /
tyājito rūpajaṃ garvam urvīmakaraketunā // 6.24 //

akalaṅkākṛtes tasya catuḥṣaṣṭhikalāvataḥ /
tulādhirohahevāke kaḥ ṣoḍaśakalaḥ śaśī // 6.25 //

tasyāvanipradīpasya te te naisargikā guṇāḥ /
kva nāma na prakāśante raver iva marīcayaḥ // 6.26 //

na nāgeṣu na siddheṣu na nareṣv amareṣv atha /
avāpi kvāpi saṃvādas tadrūpollekhalekhayā // 6.27 //

so hi kenāpi kṛtyena gāṃ gataḥ śrūyate punaḥ /
nihnutaikabhujadvandvo devaḥ śrīvatsalāñchanaḥ // 6.28 //

kim anyat tava saṃtuṣṭyai paśya citre likhāmy aham /
cirasya dīrghanayane tavāstu nayanotsavaḥ // 6.29 //

||ākṛtilekhanam

atha sā siddhatanayā taṃ lilekha śilātale /
hṛdi tūragarājendraduhitur mīnaketanaḥ // 6.30 //

tadālikhitabhūpālaṃ tayā cintitakāmadam /
cintāmaṇer apy adhikaṃ śilātalam amāṃsta sā // 6.31 //

tataś citragate tasmin mahīpālo madālasāḥ /
samam evāhikanyānāṃ petur netraparamparāḥ // 6.32 //

papau śaśiprabhāpy enaṃ ciram utpakṣmalekhayā /
punaruktīkṛtonnidrakarṇendīvarayā dṛśā // 6.33 //

rūpam āsvādayām āsa tasyālekhyagatasya sā /
bhramarīvāravindasya sudhāsahacaram madhu // 6.34 //

ānīyatākulatvaṃ sā tritīyena tanūdarī /
vismayenātisāndreṇa madena madanena ca // 6.35 //

viveśa hṛdaye tasyāḥ sa citralikhito nṛpaḥ /
śaratprasanne saritaḥ pratimendur iva ambhasi // 6.36 //

stanapatralatāṃ tasyā bibheda pulakodgamaḥ /
satyaṃ yadantaraṅgeṇa bahiraṅgo nirasyate // 6.37 //

tasyāḥ kucayuge kiṃcin niśvāsaḥ kampam ādadhe /
rathāṅganāmamithune sāyantana ivānilaḥ // 6.38 //

tasyāḥ svedalavaśreṇicchadmanā vadanaśriyā /
viśato 'ntar anaṅgasya lājāñjalir ivojjhitaḥ // 6.39 //

śaṅke śaram ṛjūkurvan dadṛśe manmathas tayā /
yat sā mṛdukvaṇatkāñcikiṅkiṇīkam akampata // 6.40 //

eṣa dṛṣṭas tvayety uktā sakhyā sā sādhvasākulā /
gadgadākṣaram avyaktaṃ kṛcchrāt prativaco dadau // 6.41 //

citravartiny api nṛpe tattvāveśena cetasi /
vrīḍārdhavalitaṃ cakre mukhendum avaśaiva sā // 6.42 //

dṛṣṭā sakhībhiḥ sākūtaṃ sā bālādharapallave /
dadhau vailakṣyahasitaṃ prasūnam iva mādhavī // 6.43 //

navaṃ prema navotkaṇṭhā navās te te manorathāḥ /
iti tasyās tathaivābhūd antaraṅgaḥ paricchadaḥ // 6.44 //

kiṃcit trapānuviddhena puṇḍarīkadalatviṣā /
tam ānarceva rājendum animittasmitena sā // 6.45 //

sā ca doḥśayitabhuvā nṛpeṇāddhyāsitā hṛdi /
kṛtāṅgabhaṅgavalanā jhaṭity ālasyam āyayau // 6.46 //

tatkṣaṇenaiva sā citraṃ tanvī tanmayatāṃ yayau /
kaṃ na pratārayaty eṣa kitavaḥ kusumāyudhaḥ // 6.47 //

stimitevāvatasthe sā sāraṅgāyatalocanā /
acetaneva śūnyeva suptevālikhiteva ca // 6.48 //

smareṇa marmaṇi kvāpi sāvidhyata sumadhyamā /
anidritāpi yat sābhūt kṣaṇaṃ mukulitekṣaṇā // 6.49 //

vyañcitānaṅgalīlena śṛṅgārarasabandhunā /
tanvī navānurāgeṇa sānyaiva ghaṭitābhavat // 6.50 //

ṛjunā aikṣata yac citraṃ yad abhūc ca trapāvatī /
tenātigūḍhabhāvāpi sā sakhībhir alakṣyata // 6.51 //

athānaṅgavatī nāma sakhī tām ity avocata /
daśanajyotsnayāraṇyaṃ sudhayeva niṣiñcatī // 6.52 //

kac cid asya pramodāya kumudasyeva cakṣuṣaḥ /
ayaṃ madhyamalokenduḥ pātālendukale tava // 6.53 //

vanānilāhṛtonnidrapadmakesaraśālinā /
romodgama ivānena dhṛtas tvadavalokanāt // 6.54 //

adya naḥ saphalaṃ cakṣuś citre yad avalokitaḥ /
kandarpādhikakānto 'yam avantimṛgalāñchanaḥ // 6.55 //

tvām apy avāñcitāṃ manye yat tvayaitasya vakṣasi /
ete savibhramaṃ nyaste dṛśau muktālate iva // 6.56 //

jitam etena ko 'py eṣa satyaṃ kāmo 'sya kiṅkaraḥ /
ārohati parāṃ koṭim atra yat tava sambhramaḥ // 6.57 //

tvam atra baddhabhāveva kim indumukhi lajjase /
vilaṅghayaty alaṅghyāni smaradurlalitāni kaḥ // 6.58 //

ko 'nyaḥ sakhi nṛśaṃso 'sti kāmaṃ viṣamabāṇataḥ /
sukumāre tavāpy aṅge yena vyāpāritaḥ śaraḥ // 6.59 //

bimbauṣṭhe eva rāgas te tanvi pūrvam adṛśyata /
adhunā hṛdaye 'py eṣa mṛgaśāvākṣi lakṣyate // 6.60 //

ekena rājahaṃsena hṛto hāras tanūdari /
anena tu dvitīyena likhitenāpi te manaḥ // 6.61 //

kutas trapā tavālīṣu kiṃcid unnamayānanam /
aho bata tvam etasminn atyāyatakutūhalā // 6.62 //

etat karṇotpalaṃ lolam apāṅgaprativeśitam /
tvad udantam ivaitasya kathayaty alikūjitaiḥ // 6.63 //

aho dūrasthitenāpi hṛdi spṛṣṭā nṛpendunā /
indukāntaśileva tvam ārdratām avagāhase // 6.64 //

nipuṇe niḥśvasiṣy evam atigūḍhaṃ yathā yathā /
tathā tathā tava vyaktam ayam ucchvasati smaraḥ // 6.65 //

smitam etad alolākṣi lajjāsaṃvalitaṃ tava /
idaṃ nirjitabālyasya yauvanasyoditaṃ yaśaḥ // 6.66 //

yathā taveyam aratir yathā sutanu vepase /
tathā kavacitaḥ śaṅke niḥśaṅkaṃ madanas tvayi // 6.67 //

kim atra karavai gāḍham ākalpakam idaṃ tava /
iyaṃ ca manmathasyāstraṃ nirgatā cūtamañjarī // 6.68 //

surataklāntaśabarīkabarīmālyacumbinaḥ /
katham ete tvayā tanvi sahyā malayavāyavaḥ // 6.69 //

kiṃ tāmyasi tavopāntam ānayāmy adhunaiva tam /
ity āśvāsayatīva tvām kokilo 'yaṃ kalasvanaḥ // 6.70 //

kūjantī kokilavadhūr iyam ādhiṃ dhunoti te /
anaṅganṛpasāmrājyalīlāmaṅgalagāyinī // 6.71 //

vanāntadevatāvāptapādanyāsotsavaḥ sphuṭam /
eṣa stabakito 'śokaḥ suhṛt kāmasya kā gatiḥ // 6.72 //

atrorvītilake dṛṣṭim asyantīṃ tilakaḥ krudhā /
ayaṃ tarjayatīva tvāṃ vātādhūtalatāṅguliḥ // 6.73 //

pathi smarasya viṣame skhalitāyām itas tvayi /
smitacchaṭeva niryāti sinduvārasya mañjarī // 6.74 //

drāghayaty astabimbauṣṭharuciniḥśvasitāni te /
ayaṃ mukulitaḥ kiṃcid bakulo mukulastani // 6.75 //

latayā karṇikārasya puraḥ puṣpitayānayā /
anaṅgasyaikarājye 'smin hemavetralatāyitam // 6.76 //

aho na kasya bhindanti hṛdayaṃ vīkṣitā api /
nisargamṛdavo 'py ete sahakāranavāṅkurāḥ // 6.77 //

caturāṃ kokilām eṣa kṛtvā kurabako mukhe /
durlabhaṃ yācatīva tvāṃ līlāliṅganadohadam // 6.78 //

aśokaskandhalagneyaṃ kusumair navamādhavī /
prārthanīyapriyasparśāṃ hasati tvām ivotsukām // 6.79 //

bhūpatāv anuraktāyās tava santāpadīpanam /
sthalāravindaṃ serṣyeva sūte sakhi vasundharā // 6.80 //

amīṣv aṅkasthakandarpajagadvijagayasiddhiṣu /
dṛṣṭir udvijate tanvi pāṭalākuḍmaleṣu te // 6.81 //

sundari dvitayasyātra kraśimā bhūṣaṇāyate /
rājanyābaddhabhāvāyās tava rātreś ca samprati // 6.82 //

eṣa caitrotsavaś citre nṛpo 'yaṃ nūtanaṃ vayaḥ /
prāptāvakāśaḥ kāmo 'pi patitāsyatisaṅkaṭe // 6.83 //

kim ālikhitavaty eṣā citre mālyavatī nṛpam /
dvārīkṛteyam athavā vāmena vidhinā tava // 6.84 //

bahunā kiṃ cakorākṣi chalitāsi manobhuvā /
sarvathā te kariṣyanti kuśalaṃ kuladevatāḥ // 6.85 //

ityādi vyāharantī sā kṛtabhrūbhaṅgayā tayā /
narendrabāṇapuṅkhena kuce kiṃ cid atudyata // 6.86 //

||kalāvatīvacanam

atha kinnararājendrakanyā nāmnā kalāvatī /
evaṃ vacaḥ smitasudhāniṣiktākṣaram ādade // 6.87 //

kāmaṃ durlabham evaitac caitraś candrāṅkitā niśāḥ /
preyān vipañcīraṇitaṃ pañcabāṇāṅkitaṃ vayaḥ // 6.88 //

ayi tvāṃ mlāpayaty eṣa kālaḥ kamalalocane /
jagadāhlādajanakaḥ sudhāsūtir ivābjinīm // 6.89 //

sthāne tavānurāgo 'yam anaṅgasyāyam utsavaḥ /
sakhi snihyati nirvyājam indāv eva kumudvatī // 6.90 //

nṛpasyāraṇyasañcāraḥ śareṇānena sūcyate /
marutā dviradasyeva madaniṣyandagandhinā // 6.91 //

avaśyaṃ tanvi cinvānā vane haṃsam itas tataḥ /
kvacid vilokayiṣyanti taṃ tvatparijanastriyaḥ // 6.92 //

jñātatvadiṅgitaivātra taṃ ced drakṣyati pāṭalā /
tato 'sya ṣaṭpadasyeva balāc ceto hariṣyati // 6.93 //

sthirā bhava nṛpena tvam iha saṃyogam āpsyasi /
yathā kaṇvāśrame pūrvaṃ duṣyantena śakuntalā // 6.94 //

iti tadvacasaḥ sīmni masṛṇotkampitastanī /
vyājasācīkṛtamukhaṃ niśaśvāsa śaśiprabhā // 6.95 //

vanaśrīratnamañjīro latākuñjodare tataḥ /
cukūja mañjukaṇṭhas tāṃ dakṣiṇena kapiñjalaḥ // 6.96 //

harṣāśrulavakīrṇena satpatrāvalicāruṇā /
vāmena pasphure tasyāś cakṣuṣā ca stanena ca // 6.97 //

atrāntare samāyāntī dadṛśe dūratas tayā /
narendrasavitus tasya puraḥ sandhyeva pāṭalā // 6.98 //

tasyās traye ca tritayam apaśyat phaṇikanyakā /
mukhe smitaṃ kare hāraṃ sitam aṃse ca cāmaram // 6.99 //

sā hārahastā ruruce dhṛtastimitacāmarā /
sarasī suptahaṃseva phenādhyāsitapaṅkajā // 6.100 //

dṛṣṭiḥ phanīndraduhitur atikramyaiva pāṭalām /
bhṛṅgaśreṇir ivāśoke papātāvantibhartari // 6.101 //

priyaṃ naḥ sa ayam āyāti paśya paśya śaśiprabhe /
paramārānvayodārahāramadhyamaṇir nṛpas // 6.102 //

iti priyasakhīsūktisudhāniṣyandalekhayā /
sikte tadābhavat tasyāḥ smaraḥ pallavito hṛdi // 6.103 //

sudhārasa ivorvībhṛt tayā saṃmukham āpatan /
dṛśā sphaṭikaśuktyeva vāraṃvāram apīyata // 6.104 //

vitene 'py ahikanyābhiḥ kautukenātanīyasā /
tasyāgre rājahaṃsasya netrendīvaravāgurā // 6.105 //

avantitilakodantam upasṛtyātha pāṭalā /
anaṅgadīpanaṃ tasyai jagādeṅgitavedinī // 6.106 //

deva paścātsthito 'py agre prāptaḥ paryutsuko bhavān /
ity abhāṣyata bhūpālaḥ citre caturayā tayā // 6.107 //

abhūt paryākulā sā ca muhūrtam asitekṣaṇā /
paścād alajjatālībhis tathā sasmitam īkṣitā // 6.108 //

tasyai hāraṃ mahībhartur arpayām āsa pāṭalā /
ākṛṣya bhartum ānītam atiśuddham iva āśayam // 6.109 //

sakhīnām anurodhena sā kilānaṅgamohitā /
hṛdi dīrghaguṇaṃ dadhre hāraṃ priyam ivāparam // 6.110 //

tuṣārapāṇḍunā tena vavṛdhe 'syā manobhavaḥ /
digantavāntajyotsnena mahodadhir ivendunā // 6.111 //

puṣpodgameneva latā prasādeneva bhāratī /
sā tena reje hāreṇa yaśaseva narendratā // 6.112 //

tataḥ śithilaparyastavilolakabarīlatā /
ketuyaṣṭir iva śyāmapatākāṅgā hiraṇmayī // 6.113 //

vasaṃtakamalollāsimattabhramaraniḥsvanā /
dīpamānopadeśeva svarahasye manobhuvaḥ // 6.114 //

ullasatkuṭajācchācchavilāsahasitacchaviḥ /
jhaṭity uadadhiveleva nirgacchad amṛtacchaṭā // 6.115 //

sarojinīva haṃsībhir bhṛṅgībhir iva mālatī /
śaśilekheva tārābhiḥ sakhībhir abhito vṛtā // 6.116 //

dṛṣṭvā narandram āyāntam udasthād utsukātha sā /
dadhatī nūtanapremapariṇītām adhīratām // 6.117 //

atha sutanur alolatārake sā suciram udañcitadīrghapakṣmamāle /
śaśina iva navodgatasya dūrātavanipateḥ pathi locane mumoca // 6.118 //

āsannānucaradhṛtena paṅkajinyāḥ patreṇa sphuṭaghaṭitātapatralīlaḥ /
saś cchāyām atha mahasā hasan himāṃśoḥ kṣmāpālaḥ pulinam avāpa narmadāyās // 6.119 //

||iti śrī-mṛgāṅkagupta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye śaśiprabhā-darśano nāma ṣaṣṭhaḥ sargaḥ



||saptamaḥ sargaḥ

||śaśiprabhādarśanam

tataḥ sa dūrād ahirājakanyakāṃ javaikamitreṇā yutāṃ patatriṇā /
viśāmpatidīrghaguṇānuṣaṅgiṇīm anaṅgakodaṇḍalatām ivaikṣata // 7.1 //

upoḍhalāvaṇyataraṅgabhaṅgayā sarāgabimbauṣṭhagalatpravālayā /
ahāri lolaṃ nṛpates tayā balāt anaṅgaratnākaravelayā manaḥ // 7.2 //

||ramāṅgadakṛtaṃ śaśiprabhāvarṇanam

savismayo locanamārgam āptayā tayā saḥ pātālatalendulekhayā /
athettham amlānamanorathodgamo ramāṅgadenābhidadhe narādhipaḥ // 7.3 //

avaimi saiveyam amogham āyudhaṃ manobhuvaḥ pannagarājakanyakā /
udaṃśulekhena mukhena kurvatī jagad vilīnenduvilokanaspṛham // 7.4 //

narendra satyaṃ saḥ kutūhalī bhaved alaukikaṃ rūpam avekṣituṃ rateḥ /
iyaṃ na yasyātithitāṃ gatā dṛśor agādhalāvaṇyasarit sumadhyamā // 7.5 //

iyaṃ sudhā mugdhavilāsajanmabhūr iyaṃ bhujaṅgālayaratnadīpikā /
iyaṃ jagannetracakoracandrikā puraḥ patākeyam ayugmapatriṇaḥ // 7.6 //

iyattayā muktam avaimi naipuṇaṃ prajāpater adbhutaśilpakarmaṇi /
nṛpopamānām upamānatāṃ gataṃ vinirmitaṃ yena hi ratnam īdṛśam // 7.7 //

iyaṃ tavānena virājatetarāṃ karasthitenāvanipālapatriṇā /
upeyuṣā kāñcanapadmam aṃśunā himetarāṃśor iva jahnukanyakā // 7.8 //

arālakeśīyam anena bhāti te śareṇa kārtasvarapuṅkhaśobhinā /
nisargagaureṇa narendraraśminā sakajjalā dīpaśikheva śārvarī // 7.9 //

iyaṃ vilāsorminimagnaśaiśavaṃ svibhāvyamānastanakuḍmalodgamam /
madaikavisrambhagṛhaṃ vigāhate vayo vibhaktāṅgam anaṅgadohadam // 7.10 //

iyaṃ natāṅgī jagadekasundare nideśite pāṭalayā nṛpa tvayi /
dṛśau navendīvarapatrapeśale vimuñcati śrīr iva śārṅgadhanvani // 7.11 //

anaṅgasāmrājyavilāsacāmare vanānilavyākulite 'ṃsucumbini /
pariślathe saṃyamanārtham etayā salīlam astaḥ kabarībhare karaḥ // 7.12 //

vilokayantī kusumaṃ kacāgrataś cyutaṃ kucasparśadhiyeva vakṣasi /
iyaṃ kṛśāṅgī kusumāstraśaṅkayā kṛtapraṇāmeva tavāvalokyate // 7.13 //

vilokayāsyāḥ kṣitipāla bibhratīṃ pradīpaśobhāṃ kabarīṃ niśāmukhe /
amī muhuḥ kuṅkumakesarāruṇā lasanti sīmantamaṇer marīcayaḥ // 7.14 //

virājate 'syās tilako 'yam añcito vikuñcitabhrūlatikāntare nṛpa /
vijitya lokadvitayaṃ divaṃ prati smareṇa bāṇo dhanuṣīva saṃhitaḥ // 7.15 //

apāṅgasaṃvardhitaśoṇakāntinā sukṛṣṇatāreṇa tuṣārapāṇḍunā /
iyaṃ pravālāsitaratnamauktikair vinirmiteneva cakāsti cakṣuṣā // 7.16 //

iyaṃ puro niryatidūram āyate kapolataḥ kāñcanakuṇḍalārciṣi /
iṣuṃ ruṣeva pratibhoktum udyatā manobhuve muktaśilīmukhe hṛdi // 7.17 //

iyaṃ triyāmāpatikāntipeśalaṃ vibuddhabandhūkadalādhikatviṣā /
bibharti bimbādharamudrayā mukhaṃ manobhirāmaṃ rajanīva sandhyayā // 7.18 //

upoḍhatārāpatitārahārayor iyaṃ yugena stanayor virājate /
dvayena deva uṣasi cakravākayoḥ saridgṛhītaikamṛṇālayor iva // 7.19 //

surāpagāvīcivipāṇḍur eṣa te cireṇa hāraś caritārthatāṃ gataḥ /
dhṛtaḥ kṣitīśa praṇayārdrayānayā salīlam utkampini yat kucadvaye // 7.20 //

iyaṃ mahīpāla vilokitena te vigāhate kāntam idaṃ daśāntaram /
bhavaty anārūḍhavikāsavibhramā kim udgame candramasaḥ kumudvatī // 7.21 //

kim anyad uktaṃ sudhayeva sāndrayā tad anyathā nātha na pāṭalavacaḥ /
sphuṭeyam asyāḥ kurute yad aṅgake balāt pariṣvaṅgam anaṅgavikriyā // 7.22 //

||śaśiprabhāsamīpagamanam

itīṅgitajñe vadati priyaṃvade ramāṅgadena smitam udgatasmitaḥ /
avāpa paryāptaśaśāṅkadarśanaḥ phanīndrakanyāsavidhaṃ narādhipaḥ // 7.23 //

||nāyikāceṣṭāḥ

uvāha lajjānatam añcitālakaṃ tato bhujaṅgādhipateḥ sutāmukhaṃ /
avāñcitaṃ kiṃ cana mātariśvanā saṣaṭpadaṃ padmam ivāravindinī // 7.24 //

pataty adhaḥ kuṅkumapaṅkapāṭale mayūkhalekhāpaṭale śikhāmaṇeḥ /
hriyeva raktāṃśukapallavas tayā pidhātum ālekhyanṛpe nyadhīyata // 7.25 //

nṛpasya citre madhureyam ākṛtir na bhidyate candramaso yathāmbhasi /
sakhījanas tām iti narmapeśalaḥ śanais trapānamramukhīm abhāṣata // 7.26 //

yathāsmi vaktāsi tathāsya bhūpater yadā punaḥ karṇasamīpam āpsyasi /
itīva nirvyājam udīrya tatyaje tayāyatākṣyā sa narendrasāyakaḥ // 7.27 //

alaṃ hriyaivaṃ samupekṣya gṛhyatām ayaṃ hi pāṇigrahaṇocitas tava /
itīrayantyāḥ kuṭilaṃ vacaḥ karād anaṅgavatyāḥ kamalaṃ jahāra sā // 7.28 //

atha svabimbādharapāṭalacchadaṃ kareṇa tattatsadṛśena bibhratī /
niṣevitum bhūpatim abhyupāgatā rameva rājīvamukhī rarāja sā // 7.29 //

dṛśas tatas tatparivārayoṣitāṃ netrāñjanaśyāmalapakṣmarājayaḥ /
śaśiprabhe bhūmipatau sakautukāḥ samāpatan kunda ivālipaṅktayaḥ // 7.30 //

||nṛpārhaṇam

nipīyamānasya tayā śanaiḥśanair apāṅgasañcāritadīrghanetrayā /
upāttapuṣpaḥ kṣitibhartur arhaṇāṃ cakāra tasyāś caturaḥ sakhījanaḥ // 7.31 //

puraḥ śirasy āhitamanmathājñayā tayā kaṭākṣaiḥ kuṭajair ivārcitaḥ /
nṛpaḥ saparyāṃ punaruktasaṃvidāṃ sas tadvayasyānihitāv amanyata // 7.32 //

sarāgavaty utkalikābhir ākule mṛduny alaṃ pāṭalayā samarpite /
atha nyaṣīdannavapallavāsane phanīndrakanyāmanasīva pārthivaḥ // 7.33 //

anu kṣitīśaṃ nalinīdalāsane kayā cid āste parivārayoṣitā /
ramāṅgado 'py āsanabandham ādade vasundharāyāṃ vinayaikabandhuḥ // 7.34 //

śramānurodhād upaviśyatām itaḥ kṣaṇaṃ kṛśāṅgīti sakhībhir arthitā /
upāviśad vepitavāmanastanī tataḥ samaṃ tābhir ahīndrakanyakā // 7.35 //

||nāyikāvilasitāni

vivartayantī vadanendumaṇḍalaṃ viśālanetrāntaniṣaktatārakam /
dvayena sā kṛṣyata sundarī samaṃ hriyā nṛpālokanakautukena ca // 7.36 //

athāvataṃsīkṛtalocanotpalaṃ kapoladolāyitaratnakuṇḍalam /
ciraṃ papau saḥ stimitena cakṣuṣā tadānanaṃ mālavamīnaketanaḥ // 7.37 //

kṛtī dṛśāsyāḥ sudṛśaḥ pibaty ayaṃ kapolalāvaṇyasudhāṃ narādhipaḥ /
mithaḥ sakhīnām iti sasmitaṃ vaco niśamya sābhūd adhikādhikatrapā // 7.38 //

manāg ivāṃsād apavartitānanā nirīkṣya taṃ bhūpatim arpitekṣaṇam /
vihasya lajjāmukule cakarṣa sā balād apāṅgaprasṛte vilocane // 7.39 //

yaśobhaṭe rūpam avantiśasituḥ kṛtasmite citragataṃ praśaṃsati /
karasthitaṃ sā jhaṭiti nyadhāt tataḥ śilātale tāmarasaṃ trapāvatī // 7.40 //

nikāmam uktaṃ sukumāram aṅganā vilāsinas tasya jahāra sā manaḥ /
smaraikadūtīsahakāraśākhino lasanmadhāv anyabhṛteva pallavam // 7.41 //

tadīyam uddāmarasorminirbharaṃ sa rājahaṃso 'pi viveśa mānasam /
kṛtapraveśaś ca salīlam acchinan manāṅ mṛṇālīm iva dhīratām ataḥ // 7.42 //

kṣaṇād apāṅgastimitāyatākṣayoḥ sakampayoḥ kaṇṭakitāṅgalekhayoḥ /
avāpad anyonyanibaddhabhāvayos tayoḥ prarohaṃ hṛdi bālamanmathaḥ // 7.43 //

||nāyakasya nāyikāṃ praty uktiḥ

asūyayevātha vimuñcatī dṛśaṃ sakhīṣu sā sūtritanarmasūktiṣu /
iti smitakṣālitadantavāsasā nṛpeṇa nāgendrasutābhyadhīyata // 7.44 //

vadānavadyāṅgi sakhījanādṛtaḥ kim eṣa nāma vyatiricyate janaḥ /
vihāya visrambhaviśeṣam etayā yad aṅgam anto viśatīva lajjayā // 7.45 //

sadā sadācārapareti vārtayā vayaṃ hṛtāḥ pannagarājaputri te /
ataḥ kim evaṃ pratipattimūḍhatāṃ vigāhase 'smāsu vimucyatām iyam // 7.46 //

anena te sundari darśanena vā kṛtopacāro 'smi kiyat kadarthyase /
na vīkṣate valgu na mañju bhāṣate gatā kvacil locanavartmamālatī // 7.47 //

adhaḥkṛtāḥ satyam adhīralocane rasātalena tridivasya bhūmayaḥ /
anaṅgadurvāraśarādhidaivataṃ bhavadvidhaṃ ratnam avāpyate 'tra yat // 7.48 //

kutūhalādhyāsitamadhyalokayā tvayā muhūrtaṃ phaṇilokakaumudi /
avaimi pātālam avāptasandhinā vilaṅghyate santamasena samprati // 7.49 //

idaṃ mṛṇālad api komalaṃ vapus tavaiṣa dūrād aravindinīpatiḥ /
punaḥ punaḥ saṃspṛśatīva kautukāt tamālagulmāntarapātibhiḥ karaiḥ // 7.50 //

anena te saśramavāribindunā navīnapīyūṣatuṣāradanturaḥ /
śirīṣamṛdvaṅgi tuṣārapāṇḍunā kapolabimbena viḍambyate śāśī // 7.51 //

idaṃ vadāśikṣata kaitavaṃ kutas tavaiṣa mugdhe saralāṅguliḥ karaḥ /
ihaitad ālikhya śilātale śanair anena līlākamalaṃ yad ujjhitam // 7.52 //

na citram evaṃ kva cid asti bhūtale mamātra tenāsti kutūhalaṃ mahat /
ataḥ kim etat pihitaṃ prakāśyatām ahetukas tanvi ka eṣa matsaraḥ // 7.53 //

adṛśyam etad yadi manyase tataḥ kim arthyase kiṃ tv iyad eva śaṃso naḥ /
kṛtī tvayāyaṃ bhujagāmbaraukasām alekhi citre katamaḥ kṛśodari // 7.54 //

lateva sammīlitaṣaṭpadasvanā kiyac ciraṃ nirvacanaiva tiṣṭhasi /
itaś cakorākṣi vicintya sūnṛtaṃ mamottaraṃ kiṃ cana dātum arhasi // 7.55 //

yathātijihreṣi yathātivepase yathā kapole pulakaṃ bibharṣi ca /
tathātra manye tava pakṣapātavan nitāntam antaḥkaraṇaṃ kṛśodari // 7.56 //

hriye taveyaṃ yadi kalpate kathā kim etayā naḥ prakṛte yatāmahe /
yad artham ete vayam āgatāḥ svayaṃ sa nārpyate kiṃ karabhoru sāyakaḥ // 7.57 //

salīlam evaṃ vadati smitānane nṛpe navapremasārdracetasi /
vivartayantī maṇikaṅkaṇaṃ kare mumoca maunaṃ na phaṇīndrakanyakā // 7.58 //

||mālyavatīvacanam

tayā tathā dṛṣṭam athāntarāntarā kaṭākṣakāntiḥ snapitāvataṃsayā /
iti smitāpy āyitadantadīdhitir jagāda taṃ mālyavātī viśāmpatim // 7.59 //

tavaitayā satkṛtipātra satkṛtaṃ svayaṃ na yat kalpitam alpamadhyayā /
na sa avalepo na ca sā pramāditā na ca trapā tatra nṛpo 'parāddhyati // 7.60 //

kṛtīti vārtā tava vetsi vāñchitaṃ tvam antarātmeva na kasya vā bhuvi /
ataḥ sakhībhāvagatasya gopanaṃ na yujyate nas tvayi tan niśāmyatām // 7.61 //

śilīmukhe 'smiṃs tava nāmalāñchite mṛgopanīte mṛgaśāvalocanā /
pramodam āpteyam ito vilokite kare cakorīva tuṣāradīdhiteḥ // 7.62 //

ka eṣa rājeti muhuḥ kutūhalād iyaṃ yadā pṛṣṭavatī sakhījanam /
atas tadāsyai kathitaḥ savistaraṃ mayā tvam urvītalamīnalāñchānaḥ // 7.63 //

kareṇa sāsūyam apāsya karṇataḥ kvaṇaddvirephāvali nīlam utpalam /
tadaitayābhyudgatapakṣapātayā śrutā guṇāḍhyasya bṛhatkathā tava // 7.64 //

imāṃ tvadākāranirūpiṇe sakhīm avetya paryutsukalocanām iva /
tato mayā viśvavilocanotsavas tvam eva citre likhito 'si pārthiva ! // 7.65 //

udañcitavyāyatapakṣmaṇā tataḥ sakhīsamakṣaṃ nibhṛtena cakṣuṣā /
ciraṃ nipītasatṛṣeva mugdhayā tvayaitayā madhyamalokavāsasaḥ // 7.66 //

ato varo 'yaṃ yuvayoḥ samāgamaḥ kumudvatīcandramasor ivocitaḥ /
iyaṃ hi bālocchvasito manobhuvas tvam atra lokatritayaikasundaraḥ // 7.67 //

nṛpa gṛhītuṃ nayam atra ko 'py alaṃ sureṣu vā pannagapuṅgaveṣu vā /
sa eṣa paṅkeruhakarṇikāmṛdus tvayā śayo 'syāḥ kriyate sakautukaḥ // 7.68 //

ayācito 'py arpita eva te śaraḥ kṣiter ayaṃ nyāyavidāṃ varaitayā /
tad enam abhyarthayase kathaṃ punaḥ kalatram eṣā hi vasundharā tava // 7.69 //

itītivṛttaṃ tadupāśrayaṃ tathā prakāśayantī pṛthivīpatiṃ prati /
chalād alīkabhṛkuṭiṃ vidhāya sā tayāluloke phaṇirājakanyayā // 7.70 //

atha dvirephasya mukhābjapātino nivāraṇayoragarājakanyakā /
śilātalāt saṃbhramamīlitasmṛtis tadāśu līlāśatapatram ādade // 7.71 //

tataḥ sa romañcanipīḍitāṅgado ramāṅgadaṃ vyaktaśaśiprabheṅgitaḥ /
apaśyad indīvaradāmadīrghayā pramodavistaritayā dṛśā nṛpaḥ // 7.72 //

||ramāṅgadavacanam

samarpitā pārthiva puṣpaketunā taveyam ārdrapraṇayā manasvinī /
asīmasaundaryasudhāvilāsabhūr udanvatevendukalā pinākinaḥ // 7.73 //

kim anyad atrollasitaṃ jagattraye tavaiva saubhāgyapatākayā nṛpa /
yad āgatā manmathapatriṇām iyaṃ śaravyatām evam api śrute tvayi // 7.74 //

vadhūr dilīpasya sudakṣiṇā yathā yathā sunandā bharatasya bhūpateḥ /
raghūdvahasyāvanikanyakā yathā tathā taveyaṃ vidhinā upapāditā // 7.75 //

kim anyad asyāḥ kṛtapāṇipīḍanaḥ padaṃ nidhatse gṛhamedhināṃ dhuri /
iti prasarpatsmitacandrikaḥ śanair abhāṣatorvītilakaṃ ramāṅgadaḥ // 7.76 //

vilokitaṃ citram alīkabhāṣiṇī bhavatsakhīyaṃ pratibhāsate mama /
udīritaivaṃ kila pārthivena sā bhṛśam lalajje nibhṛtaṃ jahāsa ca // 7.77 //

vilokayantī tam apāṅgalocanā samullasatsvedalavāṅkitastanī /
tataḥ sujātastabakāstamauktikā lateva sā hemamayī vyakampata // 7.78 //

mukhe tavāsaktam idaṃ śaśiprabhe dṛśāvataṃsāgatayaitadīyayā /
sakhījanaḥ sasmitam ity uvāca tām avantināthaṃ ca mitho ramāṅgadaḥ // 7.79 //

atrāntare jhaṭiti cittam ivāccham ambhaḥ kṣobhaṃ jagāma saritas tuhināṃśusūteḥ /
vāti sma ca prasabhabhagnatamālatālahintālasālasaralaḥ sahasā samīraḥ // 7.80 //

||payododayaḥ

udanamad atha tatkṣaṇād udañcatkanakapiśaṅgataḍillataḥ payodaḥ /
adharitamurajadhvanīni muñcan vidhuritakarṇatalāni garjitāni // 7.81 //

atha samuditatrāsā meghasvanān nanu bhūpater bhujaparighayor anto bālā praveṣṭum iyeṣa sā /
kim asi cakitā mā tvaṃ bhaiṣīr ito bhava lajjayā kṛtam iti ca tām ūce devaḥ sa sāhasalāñcanaḥ // 7.82 //

iti śrī-mṛgāṅkagupta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye śaśiprabhā-saṃllāpo nāma saptamaḥ sargaḥ samāptaḥ /



||aṣṭamaḥ sargaḥ

||nāyikātirodhānam

sāpade 'tha bhujagendrakanyakā khe payodapatalais tirohite /
narmadāpulinapallavasthitā haṃsapaṅktir iva kampam ādade // 8.1 //

spardhayeva nicayaḥ payomucāṃ tāramandram anadad yathā yathā /
sā narendratilakaṃ tam aikṣata mugdhalolanayanā tathā tathā // 8.2 //

ullasan navapayodharālasāṃ dyāṃ ca tāṃ ca sumukhīṃ vilokayan /
bhūpatiḥ sa nitarām abhūd vaśo vismayasya ca manobhavasya ca // 8.3 //

vāmanatvam alinatvam atyajan vyañjitakrama iva trivikramaḥ /
krāmati sma sahasaiva meghabhūr andhakāranikaro 'tha rodasī // 8.4 //

netrarodhini tayor na kevalaṃ mūrcchite tamasi vaiśasaṃ hṛdi /
yāvad āsyavigaladbisāṅkure cakravākamithune 'py ajṛmbhata // 8.5 //

karṇabhūṣaṇamaṇiprabhālavais tokalakṣitakapolapatrayā /
kṛṣyamāṇanayano 'tha pipriye pannagendrasutayā tayā nṛpaḥ // 8.6 //

tejasi sphurati tāḍite muhur bibhyatī kanakabhaṅgapiṅgale /
taṃ hṛdisthitam iveśam īkṣituṃ sāpi mīlitavilocanābhavat // 8.7 //

||ākāśavāṇī

eṣa te na ghaṭate manorathaḥ pārthivāhipatikanyakāṃ prati /
gaccha vindhyavipināntadṛṣṭayā vañcito 'si mṛgatṛṣṇayaitayā // 8.8 //

sāhasodadhiviloḍane svayaṃ yo 'ṃsam aṃsalatayārpayiṣyati /
śrīr ivorasi muradviṣaḥ padaṃ tasya niścitam iyaṃ vidhāsyati // 8.9 //

paśya paśya capaleyam antikāt nīyate tava yathocitaṃ kuru /
evam eva yad iyaṃ na labhyate jānakīva janakapratijñayā // 8.10 //

kanyakāsi kim idaṃ śaśiprabhe yuktam ehi pitur antikaṃ vraja /
ity avigrahavatī nabhastalāt ullalāsa sahasā sarasvatī // 8.11 //

tāṃ niśamya sa nikāmavismitaḥ sācikārmukalatām alokata /
indumauligalakandalāsitaṃ tatkṣaṇāc ca timiraṃ nyavartata // 8.12 //

sācirāṃśutapanīyamekhalā śakracāpamaṇikuṇḍalā tataḥ /
kvāpi mudritamayūratāṇḍavā saṃhatir jalamucāṃ tirodadhe // 8.13 //

sā purātanapathena pāvanī somasūtir api nimnagā vahat /
svādunirmalarasorminirbharā bhāratīva masṛṇaṃ mahākaveḥ // 8.14 //

apy apākṛtarayaḥ sa narmadāvīcilāsyaracanākutūhalī /
āvavau śabararājayoṣitāṃ nartitālakalataḥ samīraṇaḥ // 8.15 //

ity akālajaladādivaikṛte kena cid viracite gate śamam /
bhūpateḥ śaśimukhī sakhīyutā netranirviṣayatām avāpa sā // 8.16 //

kvāpi nūnam apahṛtya tanmano nāgarājaduhitā jagāma sā /
utpalasya sarasaṃ lasatspṛhā cakravākavaniteva kesaram // 8.17 //

agrataḥ kṛtapayodharaśriyā dhautataptatapanīyakāntayā /
vidyuteva sadṛśā tayākulaḥ sa abhavaj jhaṭiti dṛṣṭanaṣṭayā // 8.18 //

sā puro mama hṛteti lajjayā cintayā kim iva sā cared iti /
sā puno na sulabhety asau śucā tapyate sma tisṛbhiḥ kṣitīśvaraḥ // 8.19 //

tasya tāpajananena mānasaṃ tena bālaviraheṇa vivyathe /
ketakacchadakadarthane paraṃ yat kaṇo 'pi śiśiraḥ pragalbhate // 8.20 //

jitvaraṃ jagati puṣpaketunā tadvikṛṣya tarasā śarāsanam /
tāḍyate sma hṛdaye patatṛiṇā so 'tha mālavakuraṅgalāñchanaḥ // 8.21 //

lajjayā valitakaṇṭhakandalaṃ locanāñcalamiladvataṃsakam /
tasya vartitam ivābhavat tadā tat priyāvadanam unnasaṃ hṛdi // 8.22 //

mlānim āpa sas tayā vinā nṛpas tatra pannagapates tanūjayā /
svāṃ ruciṃ na hi kadā cid aśnute śarvarīvirahadhūsaraḥ śaśī // 8.23 //

pāṇḍupakṣmaladṛśaḥ paricyutaṃ so 'tha mālyaśakalaṃ vyalokata /
tādṛśi vyatikare vinirgataṃ hāsaleśam iva puṣpadhanvanaḥ // 8.24 //

śaṃsadujjvalakapolasaṃgataṃ kuṅkumena dalakoṭicumbinā /
sambhrameṇa galitaṃ natabhruvaḥ karṇatāmarasam ādade 'tha sa // 8.25 //

kārmuke sati śareṣu satsv api preyasī tava hṛtāntikād iti /
tena saurabhahṛtāliniḥsvanair vācyateva nṛpater vyadhīyata // 8.26 //

koṣṇaniḥśvasitavepitacchadaṃ tanniveśya vadane saḥ sādaraḥ /
ardhanimīlitalocanotpalaḥ pustakalpita ivābhavat kṣaṇam // 8.27 //

narmadormilulite tadaṃśuke pallavālikhitahaṃsahāriṇi /
āhṛtastanavilepane dṛśā so 'kṛtapraṇayam indupāṇḍuni // 8.28 //

mā viṣīda navasāhasāṅka, te kāntayā gatam anena vartmanā /
paśya tatpadam itīva revayā tasya sārasarutair asūcyata // 8.29 //

kiṃ nimagnam iha bālayā tayā bhītayā bhujagarājakanyayā /
naivam atra niyataṃ rasātale vidyate vivaram ityatarkayat // 8.30 //

so 'timātragahane 'pi raṃhasā pārthivaḥ patitum aicchad ambhasi /
jīvitaṃ tṛṇam ivāvajānate sāhasavyasanino 'pi tādṛśāḥ // 8.31 //

tat samīhitam avantivāsavas tasya nāvadad upāntavartinaḥ /
eṣa vighnam iha sāhasotsave kalpayiṣyati mameti śaṅkitaḥ // 8.32 //

ujjhati sma saḥ śanaiḥ samucchvasan pallavāsanam upāsya śāsanaḥ /
agrahīc ca saśaraṃ kareṇa tad vyaktarājakakudena kārmukam // 8.33 //

pannagendraduhituḥ kareṇa yaḥ sakhyam āpad aravindabandhunā /
arpitaṃ praṇayinā tam apy asau sāyakaṃ kanakapuṅkham ādade // 8.34 //

subhruvaḥ smaravilāsadeśikaṃ taṃ śaśaṃsa saḥ śaram patatriṣu /
pītaśītakaramūrtitānavaṃ bhānumān iva mayūkham aṃśuṣu // 8.35 //

vyaktataccaraṇalakṣmaṇā tataḥ srastakeśakusumākulālinā /
meghasiktasikatenavartmanā narmadājalasamīpam āpa sa // 8.36 //

eṣa jātu na vikatthate kva cil lakṣyate 'sya phalataḥ sadā kriyā /
tat kariṣyati kim atra sāhasaṃ cetasīti vidadhe ramāṅgadaḥ // 8.37 //

||narmadāpraveśaḥ

akṣipat taṭaśilāviṭaṅkataḥ pārthivaḥ svam atha narmadāmbhasi /
vāridheḥ payasi viśvadīpakaḥ sāyamadriśikharād ivāryamā // 8.38 //

tatra mīnamakarākule patan āsasāda sa vilāsam iśvaraḥ /
yāmunāmbhasi nipātinaḥ purā gopatām upāgatasya śārṅgiṇaḥ // 8.39 //

ambhasas tadavapātatāḍitād ūrdhvam etya nipatatsu binduṣu /
sāhasena paritoṣitaiḥ surair mauktikārgha iva tasya cikṣipe // 8.40 //

kiṃ cid antaritamūrtibhiḥ kṣaṇād anvagacchad atha taṃ ramāṅgadaḥ /
yena yāty aruṇasārathiḥ pathā vāsaras tam avalambate na kim ? // 8.41 //

kas tulāgram adhiropya jīvitaṃ svāminaṃ tvam iva sevatām iti /
tasya haṃsaninādena valgunā sādhuvādam iva narmadā dadau // 8.42 //

||bilapraveśaḥ

tau muhur jalacarair adṛśyatām agrataś cakitam uktavartmabhiḥ /
dhvāntasantatibhide rasātalaṃ prastitau raviniśākarāv iva // 8.43 //

āśrayaty avanimeghavāhane vārigarbham abhito garīyasi /
prāpa mekalasutā samānatām antarāhitanidhānayā bhuvā // 8.44 //

ujjhitā jhaṭiti kāryagauravād īśvareṇa ruruce na medinī /
sodyamena puno 'py avaiṣyatā bhānuneva padavī payomucām // 8.45 //

āpapāta saramāṅgadaḥ kṣaṇāt sarvataḥ sas tamasāvile bile /
gūḍhamatsaraviṣe viśeṣavān durjanasya manasīva sadguṇaḥ // 8.46 //

yad babhūva purato 'sya bhūpater ekakuṇḍalapaṭāsitaṃ tamaḥ /
tasya taddinakarāṃśubhāsurair mauliratnakiraṇair abhajyata // 8.47 //

sandrahemarajasā mahaujasām agraṇīr agarudhūpagandhinā /
so 'tha tena bilavartmanā śanaiḥ krośamātram agaman nareśvaraḥ // 8.48 //

||siṃhadarśanam

lagnasāndragajaśoṇitacchaṭaiḥ śauryapāvakaśikhāṅkurair iva /
kesarair atikarālakandharo mārgam asya rurudhe 'tha kesarī // 8.49 //

muktagharghararavaḥ sa raṃhasā taṃ viśāmadhipam abhyadhāvata /
vyāttadīrghadaśanāsyakandaraḥ pūrṇam indum iva siṃhikāsutaḥ // 8.50 //

ardhacandram atha tajjighāṃsayā saṃdadhe dhanuṣi yāvad īśvaraḥ /
tāvad asphuṭitakorakaṃ puro bālakundaviṭapaṃ tam aikṣata // 8.51 //

bibhrato vikaṭadaṃṣṭram ānanaṃ kālameghaśakalāsitatviṣaḥ /
āyato 'bhimukham īrṣyayā javāt tena vartma mumuce na potriṇaḥ // 8.52 //

||gajadarśanam

kiṃ cid asya purato 'tha gacchataḥ karṇatālavidhutālipaṅktinā /
ruddhyate sma samadena paddhatir dīrghadantamusalena dantinā // 8.53 //

mandrakaṇṭhaninado 'tivegavān ūrdhvavāladhir udagralocanaḥ /
kuṇḍalīkṛtakaras tam abhyagāt saḥ krudhā nibhṛtakarṇapallavaḥ // 8.54 //

yāvad aṅkuritamatsaro 'bhavat tasya saṃmukham adhijyakārmukaḥ /
tāvad aikṣata na saḥ kva cid dvipaṃ rājagandhamadagandhakesarī // 8.55 //

utpatan nipatad agrato muhur muñcad aṭṭahasitaṃ sahārciṣā /
kevalaṃ kapilakuntalaṃ śiraḥ paśyato 'sya na camatkṛtaṃ manaḥ // 8.56 //

evamādi yad abhūn mahīpater adbhutaṃ pathi bibhīṣikāvaham /
tad bibheda nijasattvasampadā tigmadīdhitir iva tviṣā tamaḥ // 8.57 //

||sariduttaraṇam

tāṃ dadarśa saritaṃ sudustarām agrato 'tha bilakalpavin nṛpaḥ /
sparśataḥ kila yadambhasāṃ jhaṭity aśmabhāvam upayānty asūrayaḥ // 8.58 //

mārutair aparapāranunnayā prāṃśu vaṃśalatayā saḥ sānugaḥ /
tām alaṅghayad athopagūḍhayā janmabhītim iva yogavidyayā // 8.59 //

||nagaradarśanam

prasthitas tad anu sodyamaṃ puraḥ sa atha sāhasavatāṃ puraḥsaraḥ /
nirmitaṃ maṇimayūkhapallavair bālam ātapam iva vyalokata // 8.60 //

indranīlakapiśīrṣakaṃ tataḥ sa abhitaḥ sphaṭikasālam aikṣata /
sāvaśeṣajalanīlakoṭibhiḥ śāradair ghaṭitam ambudair iva // 8.61 //

utpatākamaṇitoraṇāṅkitaṃ maṇditaṃ kanakapallavasrajā /
kiṃ ca kāñcanakapāṭasaṃpuṭaṃ tatra gopuram apaśyad īśvaraḥ // 8.62 //

vismayena viṣayīkṛtaḥ puraṃ tena sa aviśad avantivāsavaḥ /
nirvṛtaiḥ padam ivojjhitāvaniḥ sūryamaṇḍalapathena yogavān // 8.63 //

tatra vaidrumagavākṣam ucchritaṃ hemaharmyam avalokate sma sa /
meruśṛṅgam iva dhātutāmrayā sandhyayā kṛtapadaṃ kva cit kva cit // 8.64 //

agrataḥ saś ca yaśobhaṭo 'viśat so 'tha kautukahṛtas tadaṅgaṇam /
indranīlamaṇikāntimecakaṃ vyoma sāruṇa ivoṣṇadīdhitiḥ // 8.65 //

padmarāgaracitālavālakā vedikāmaṇiviṭaṅkavistṛtā /
tena tatra dadṛśe kutūhalād antike kanakamādhavīlatā // 8.66 //

||strīdarśanam

tattale sthitim upeyuṣā śamāt tena kā cid abalā vyalokata /
nirgatā jhaṭiti hemaveśmataḥ śrīḥ suvarṇakamalodarād iva // 8.67 //

aṃśukena śaradindubandhunā tyāgiteva yaśasāvabhāsitā /
kāntimatyadharanīlavāsasā yāmunena payaseva jāhnavī // 8.68 //

bandhujīvakumudachavī mukhe bibhratīva kuruvindakuṇḍale /
śarvarīva sitapakṣaparvaṇaḥ śītadīdhitipataṅgamaṇḍale // 8.69 //

śobhitā kim api hāralekhayā bhinnakhelalolayorasi /
tatkṣaṇasphuṭitakundaśuddhayā gandhavāhapadavīva gaṅgayā // 8.70 //

ānanena lalitākṣipakṣmaṇā niryadujjvalakapolakāntinā /
kurvatīva phaṇilokam aṅkitaṃ yāminītilakabindunendunā // 8.71 //

puṣpadāma dadhatī saṣaṭpadaṃ dakṣiṇena śaśipāṇḍupāṇinā /
sākṣataṃ sadadhidūrvayāñcitaṃ hemapātram itareṇa bibhratī // 8.72 //

tannirīkṣaṇasavismayaṃ tataḥ pārthivaṃ janitakautukaḥ śukaḥ /
ity uvāca maṇipañjare sthito bālacūtaviṭapāvalambini // 8.73 //

||śukavākyam

satkriyāṃ racayituṃ tavātither narmadā bhagavtīyam udyatā /
ślāghanīyacarito jagattraye kasya nāsi bahumānabhājanam // 8.74 //

deva pannagavadhūbhir ujjvalaṃ vallakīkalaravaṃ priyaiḥ saha /
mallikādhavalam atra gīyate keliratnabhavaneṣu te yaśaḥ // 8.75 //

durmanā nṛpa, pathāmunā gatā sā vilāsavasatiḥ śaśiprabhā /
tatsakhījanakathānvayaśruter yuṣmad āgamanam ūhitaṃ mayā // 8.76 //

durlabho 'yam atithir mamāpi tad guhyatām ucitayā saparyayā /
pārthivo hi navasāhasāṅka ity eṣa sīyakanarendranandanaḥ // 8.77 //

peśaloktinipuṇasya pakṣiṇas tasya gām iti niśamya sasmitaḥ /
tām atha praṇamati sma nimnagām indusūtim avanīndur ādṛtaḥ // 8.78 //

||narmadākṛtaḥ satkāraḥ

kāritāsanaparigrahe puro bhūpatāv apacitiṃ vidhāya sā /
āsta mauktikaśilātale tataś cetasīva sukaveḥ sarasvatī // 8.79 //

sthitvātha kiṃ cit tam avantinātham apṛcchad acchannakutūhalā sā /
nivedyatāṃ mānavadeva kasmād alaṅkṛtā bhūmir iyaṃ tvayeti // 8.80 //

tasyai śaśaṃsa nijam ā mṛgayāvihārād vṛttāntam antavirasaṃ sa viśuddhavṛttiḥ /
kāntāsmṛtiprasabhakaṇṭakitāṅgajātalajjāvanamravadano navasāhasāṅkaḥ // 8.81 //

iti parimalā1para-nāmno mṛgāṅkadatta-sūnoḥ padmaguptasya kṛtau nava-sāhasā1ṅka-carite nāga-lokā1vatāro nāmā7ṣṭamaḥ sargaḥ samāptaḥ /



||navamaḥ sargaḥ

||narmadāvākyam

atha svareṇāṅgaṇadīrghikāṇāṃ saṃvāhayantī kalahaṃsanādam /
tam ity avantīśvaram ā babhāṣe sā mekalakṣmādhararājakanyā // 9.1 //

nāsya kṣitīśopakṛtaṃ janasya kiyat tayā pannagarājaputryā /
yasyāḥ kṛte samprati bhūṣiteyaṃ bhūmis tvayā bhūśaśalāñchanena // 9.2 //

idaṃ nṛpa tvām avalokya jātaṃ manaḥ pramodena mamāsvatantram /
no kasya lokatrayasaṃmatānāṃ bhavet satāṃ saṅgatam utsavāya // 9.3 //

adyaiṣa kasyāpi mayā śubhasya tvaddarśanenānumito vipākaḥ /
ātithyam akṣṇoḥ katham anyathaivam āyānti ratnāni bhavadvidhāni // 9.4 //

so vatsa, jāte janakaḥ kṛtātmā sā puṇyamūrtijananī jagatsu /
mahīkalāpodvahanādipātraḥ putro yayos tvaṃ naralokapālaḥ // 9.5 //

rūpeṇa tejasvitayārjavena priyaṃvadatvena tavāmunā ca /
dilīpaduṣyantabhagīrathādīn tān ādirājān jhaṭiti smarāmi // 9.6 //

samānabhāvais tribhir eva manye samudranemivasudhā dhṛteyam /
bhujaṅgamendreṇa ca meruṇā ca doṣṇā ca maurvīkiṇaśobhinā te // 9.7 //

tvayi sthite samprati jāgarūke jagadvidheyeṣu vidhūtacintaḥ /
karoti netre bhagavān avaimi sa yoganidrāmukule mukundaḥ // 9.8 //

na kiṃ cid ikṣvākukulāvatīrṇād rathāṅgapāṇeḥ parihīyate te /
ajāyatāmbhojadṛśā viyogo vane yathā tasya tathā tavāpi // 9.9 //

akṛtrimo 'yaṃ guṇavatsu jāne jātyaiva te pārthiva pakṣapātaḥ /
yat prauḍhalāvaṇyasudhāsravantyā tayā vinā cetasi tāmyasīva // 9.10 //

alaṃ viṣādena ghanādhirūḍhā lalāmabhūtā jagato 'khilasya /
tavāṅkam abhyeṣyati sācireṇa śaśiprabhā pārthivakairavasya // 9.11 //

ito 'dya yāntī purato mayā sā dṛṣṭā bhujaṅgādhipates tanūjā /
udagrabhogair ahibhiḥ parītā lateva tanvī haricandanasya // 9.12 //

uddaṇḍahemāmburuhāsu khelad etāsu līlāgṛhadīrghikāsu /
samutkayantī kalahaṃsayūtham āmañjunā nūpurasiñjitena // 9.13 //

vyāpārayantī valitānanenduḥ paścād dṛśau ketakapatradīrghe /
itas tataḥ śūnyatayā skhalantī same 'pi mārge dadatī padāni // 9.14 //

visrastamālyaḥ ślathabandhanatvād aṃsāvakīrṇāṃ kabarīṃ vahantī /
kalindakanyāmasṛṇorminīlāṃ nistṛṃśalekhām iva manmathasya // 9.15 //

mukhaṃ niśāghrātam ivāravindaṃ viṣadavītaprabham udvahantī /
vilumpatī niḥśvasitena kāntim āpāṭalasyādharapallavasya // 9.16 //

unmocayantīm alakāgram etya lagnaṃ calatkuṇḍalaratnakoṭau /
kim apy udañcaddaśanāṃśulekhā sakhīṃ śanaiḥ sasmitam ālapantī // 9.17 //

sudhāsitaṃ kṣaumam ivāstṛtaṃ taṃ nakhāṃśurekhāvalayacchalena /
kṛtaṃ dadhānopari pāṇipadmam udagrakampasya kucadvayasya // 9.18 //

gatāni sadyaḥ ślathatāṃ sakhībhir vihasya sākūtavilokitāni /
krameṇa kiṃ cit pratisārayantī vilajjamānā maṇikaṅkaṇāni // 9.19 //

aśokapuṣpagrathitāṃ dadhānā prālambamālām avalagnamadhyā /
āropitajyeva jagajjayāya svacāpalekhā makaradhvajena // 9.20 //

ārdravraṇāṅkasya kṛpārdracittā kelīmṛgasya svayam eva tasya /
ācumbatī pāṇḍukapolalekhaṃ vataṃsadūrdhvāṅkuram arpayantī // 9.21 //

mārgeṣu rūḍhāsu nirūḍhabhāvāt dvirephasampātasamākulāpi /
latāsu puṣpāvacchayacchalena pade pade vatsa vilambamānā // 9.22 //

tvadīyaviśleṣam avāpya bālā sā lakṣyate kiṃ cid anirvṛteva /
bhavādṛśām ekapade viyogo na kasya, rājendra, mano dunoti // 9.23 //

pṛthupratāpaḥ savitā yathaiva yathā kalānāṃ nidhir oṣadhīśaḥ /
yathā vasantaḥ sumano 'nukūlas tathāsi bhūmiḥ spṛhaṇīyatāyāḥ // 9.24 //

||nāyakavākyam

iti kṣitīśaśrutiśuktipeyām udīrya vācaṃ virarāma revā /
sa ca smitadyotitadantam evam uvāca tāṃ madhyamalokapālaḥ // 9.25 //

sthāne yad āhlādayasi prapannaṃ pīyūṣadhārāmadhurair vacobhis /
sudhaikasūtiḥ sa yadākaras te caṇḍīśacūḍābharaṇaṃ śaśāṅkaḥ // 9.26 //

ṛjuḥ prakṛtyāsi paraṃ tad amba vīcīśu paryāptam anārjavaṃ te /
na kevalaṃ sā payasi prasaktir ālakṣyate te bata mānase 'pi // 9.27 //

yā jūṭamadhye ca śaśāṅkamauler unnidrakundasrag ivāvabhāti /
tām apyatīva trijagatpratīkṣyāṃ triḥsrotasaṃ puṇyatayātiśeṣe // 9.28 //

yā sāsya śaktiḥ prasarāmbupaṅke tvayā vṛtā dharmavihāravīthiḥ /
salīlam uddhūlakulācaleyaṃ mahī mahāsūkaradaṃṣṭra eva // 9.29 //

bhavādṛśīnāṃ mahatāṃ nadīnām adbhir jagatyastamitopasarge /
sukhaṃ sadaivāsurajit samudre nidrāti paryaṅkitapannagendraḥ // 9.30 //

asantam apy amba mayi prasannā sambhāvanābhāramaho nidhatse /
asty eva bhakteṣv ativatsalatvāt balād guṇāropaṇakautukaṃ te // 9.31 //

anena me ko 'pi hṛdi praharṣas tava prasādātiśayena jātaḥ /
anārdratām indumarīcisakhye kiyac ciraṃ candramaṇir bibharti // 9.32 //

vidhāya tattādṛśam indrajālaṃ sā kena nītā phaṇirājakanyā /
apaśyato hetum ihopapannaṃ kim apy aho vismayate mano me // 9.33 //

ajñānam asmin viṣaye kim anyat mamaitad arhasy apanetum amba /
dināntasammūrcchitam andhakāraṃ niśāmukhasyeva śaśāṅkalekhā // 9.34 //

||puno narmadāvākyam

uktveti tūṣṇīm abhavan nṛsomaḥ sā somasūtiḥ sarid ity uvāca /
atretivṛttaṃ kathayāmy aśeṣaṃ niśamyatāṃ mālavalokapālaḥ // 9.35 //

||gṛhadevatāvācaḥ

yadaiva sā tarjitacandrakāntir ajāyatendīvarapatranetrā /
citrasthitānāṃ gṛhadevatānām iti sphuranti sma tadaiva vācaḥ // 9.36 //

ratnākaratvaṃ, bhujagendra jātaṃ kanyā tava śrīḥ śubhalakṣaṇeyam /
vakṣaḥsthalaṃ madhyamalokabhartur vibhūṣayitrī puruṣottamasya // 9.37 //

bhujaṅgavaṃśārṇavakaumudīyam iyaṃ patākāsya rasātalasya /
upāgateyaṃ nidhanāgradūtī vajrāṅkuśasyāsurapuṅgavasya // 9.38 //

svavīryaparyastapurandareṇa tenāsurendreṇa kadarthitasya /
tejaś cirād ucchvasitaṃ tadābhūd iti śrute bhogabhṛtāṃ kulasya // 9.39 //

taddehakāntis timiraṃ vyanaiṣīt yad atra moghīkṛtaratnadīpā /
pitrā tad asyāḥ kṛtam arthayuktam āhlādanaṃ nāma śaśiprabheti // 9.40 //

tataḥ sudhāsūtikarābhirāmair guṇaiḥ parītā sahajanmabhiḥ sā /
śanaiḥ śanair vṛddhim avāpad atra rasātale bālamṛṇālokeva // 9.41 //

||śaśiprābhāpituḥ pratijñā

yad arthitābhūd anubaddhamānasaiḥ suraiś ca siddhaiś ca mahoragaiś ca /
teṣāṃ purastād akṛtavyavasthām ity ekadā saṃsadi pannagendraḥ // 9.42 //

guptābhihito yat tridaśārivīrair vajrāṅkuśākhyasya mahāsurasya /
asūta līlāgṛhadīrghikeha haimaṃ harer nābhir ivāravindam // 9.43 //

ānīya tad yo duhitur mamāsyāḥ karṇāvataṃsapraṇayīkaroti /
tasyeyam iṣvāsabhṛtaḥ kalatraṃ pārthasya pāñcālanṛpātmajeva // 9.44 //

tenaivam ukte ca tadā pareṣu tam artham aṅgīkṛtavān na ko 'pi /
vanyadvipād udgatadānarājeḥ kaḥ kumbhamuktāphalam ādadīta // 9.45 //

tataḥ prabhṛtyadbhutarūparekhā sā bālikābhūd avarā varāpi /
citte vacas tat kuladevatānāṃ kṛtvāpi tasyāḥ saś ca nānvaśeta // 9.46 //

sampraty avaimi prathitā yadātaḥ svarge ca bhūmau ca bhuvastale ca /
nīto 'si netrātithitāṃ tvam asyāḥ puṇyena janmāntarasambhṛtena // 9.47 //

ānetukāmena bhavantam atra nijaṃ vacas tannayatā pratiṣṭhām /
āptaprayatnena tathā sa manye phaṇīśvareṇopakṛtaḥ prapañcaḥ // 9.48 //

ekaḥ kṣitau sāhasikas tvam eva nānyo 'sti rājan navasāhasāṅkaḥ /
nisargadurgām api bhūmim etāṃ svodyānavīthīm iva yaḥ praviṣṭaḥ // 9.49 //

tad asya kāryasya puraskṛtasya yatasva sīmāntavilokanāya /
vigāhamāno 'mbaram ardhamārgaṃ nivartate jātu kim uṣṇarāśmiḥ // 9.50 //

ito 'sti gavyūtiśatārdhamātraṃ gatvā purī ratnavatīti nāmnā /
vinirmitā śilpikalāmayena mayena yā nākajigīṣayena // 9.51 //

tasyāsurendrasya narādhipendra jagaddruhaḥ sā kila rājadhānī /
samedhitasyābjabhuvā vareṇa raṇeṣv avadhyo marutāṃ bhaveti // 9.52 //

so mauliratnāni mahoragāṇām utkhyāya cotkhāya ca kautukena /
karoti nirvāsitanāyakeṣu nijāṅganāhāralatāntareṣu // 9.53 //

so bāṣpaparyākulalocanāni niḥśvāsabhinnādharapallavāni /
karoti vaktrāṇy amarāṅganānām utsannalīlāsmitacandrikāni // 9.54 //

kṛtāṅgadaḥ kambalakāliyābhyāṃ yajñopavītīkṛtaśaṅkhacūḍaḥ /
sas takṣakāpāditakaṇṭhabhūṣo bibharti līlām aśivaḥ śivasya // 9.55 //

āstāṃ kim anyaiḥ phaṇibhiḥ saś cintyas tasyāpi śeṣasya ca vāsukeś ca /
rāhur yathā viśvabhayaikahetus tārādhipasyāhimadīdhiteś ca // 9.56 //

khagendrabhaṅgena tathā tathā ca na sarpayajñe janamejayasya /
nidhānam ātaṅkaparamparāṇāṃ jāto yathā samprati nāgalokaḥ // 9.57 //

hares tvam aṃśo 'tra kṛtāvatāras tasyāsurendrasya nibarhaṇāya /
avaimi lokatrayakaṇṭakasya laṅkādhipasyeva sa maithilīśaḥ // 9.58 //

śrīkaṇṭhavaikuṇṭhapurandarādyair upekṣitaṃ yat tridaśair aśaktyā /
kṛtasya tasyāsya bharaṃ visoḍhuṃ sambhāvyase me nṛpate tvam eva // 9.59 //

kim anyad uttiṣṭha gṛhāṇa yātrāṃ vajrāṅkuśaṃ pratyamitapratāpa /
tac cāvataṃsīkuru hemapadmam ānīya, bhūśakra, śaśiprabhāyāḥ // 9.60 //

sā te samāptādbhutasāhasasya vatsāṅkam abhyetu phaṇīndrakanyā /
sītā yathā daśaratheḥ salīlam āropitatryambakakārmukasya // 9.61 //

agādhapātālatalodgatāni vinidrakundacchadasundarāni /
lokadvaye samprati te yaśāṃsi ākalpapallavīphalavac carantu // 9.62 //

prasādam āptena cirād vilīne tasmin surārātighanoparodhe /
mukhendunā pannagasundarīṇāṃ punaḥ samāgacchatu patralekhā // 9.63 //

āsīt purastāt tripurāvabhaṅge yan maṇḍalaṃ bālamṛgāṅkamauleḥ /
mahāsurair bhāvini sāmparāye tavāstu tat saṃyugajāmadagnya // 9.64 //

panthāḥ śivo 'yaṃ purato 'tra gantā vaṅkurmunir locanagocaraṃ te /
upācares taṃ ca tathāvidhānāṃ bhaktiṃ hi gāṃ kāmaduhām uśanti // 9.65 //

ity udīrya maṇikāntikandalīḥ kalpitaṃ tridaśacāpam asya sā /
ā mumoca nijakaṇkaṇaṃ bhuje jyākiṇāṅkakaṭhiṇīkṛtatvaci // 9.66 //

||narmadoktisvīkāraḥ

avadad atha saḥ sāhasonmukhas tām iha hi vayaṃ vacasi sthitās taveti /
taḍid iva na cirād udīritāśīḥ sarid api sāsya puras tirobabhūva // 9.67 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye narmadā-saṃvādo nāma navamaḥ sargaḥ



||daśamaḥ sargaḥ

||nāyakasya ramāṅgadaṃ prati praśnaḥ

atha mekalācalasutātirohitau atimātravismayarasārdramānasaḥ /
daśanacchavicchuritapāṭalādharaḥ sa ramāṅgadaṃ nṛpatir ity avocat // 10.1 //

adhirohati svayam acintitāpy aho śubhasampadaṅkam aparāṅmukhe vidhau /
savapur vilocanapathaṃ yadāvayor amṛtāṃśusūtir iyam āpadāpagā // 10.2 //

idam indrajālam iti me samutthitām matim etad arpitam udārayā tayā /
vikasanmarīciracitendrakārmukaṃ karavarti ratnavalayaṃ vilumpati // 10.3 //

ayi mekalādritanayāpuraḥkṛte kriyate kim atra vada kṛtyavastuni /
tava yat sadā nayarahasyavedino na dhiyaś caranty anayapāṃsule pathi // 10.4 //

||ramāṅgadavākyam

iti pārthivena kathite dadhan manāk pulakena cumbitakapolam ānanam /
idam āttanītipatham ādade vacaḥ smitapuṣpitādharadalo ramāṅgadaḥ // 10.5 //

iha kiṃ pratisphurati me tavāgrato nayaśāstranīranidhipāradṛśvanaḥ /
avalīḍhaviśvatamasaḥ puro raver na hi jātu dipakaśikhā prakāśate // 10.6 //

viṣaye 'tra maunam ucitaṃ hi mādṛśām avaśas tathāpi kathayāmi kiṃ cana /
kṣitipālamaulimaṇiveṇikātithes tava kena śāsanam idaṃ vilaṅghyate // 10.7 //

prathamaṃ hi maṇḍalam akhaṇḍaśāktibhir vijigīṣubhiḥ svam abhitaḥ prasādhyate /
paramaṇḍale tad anu nītipāragair avanīpurandara, karaḥ prasāryate // 10.8 //

tad apāsyam evam avitarkitotthite paripanthinām iha vidheyavastuni /
yadi nābhaviṣyad abhimānaśālinas tava rājyam uddhṛtasamastakaṇṭakam // 10.9 //

śrutaśaktisaṅkalitamantraniścayair upalabdhaṣaḍguṇavivekavartmabhiḥ /
tadupāyatattvam adhigamya dhūḥ kṣites tava mantribhir nṛpa durudvahohyate // 10.10 //

atisāndrakāñcanamarīcipiṅgalaṃ digupāhitapracurapatraśobhinaḥ /
tava kośam utsṛjati na kṣaṇaṃ ramā paramāravaṃśasarasīsaroruha // 10.11 //

priyakīrtayo jayapavitritāśayās tarasā tṛṇīkṛtajagattrayā yudhi /
jagatīviśeṣaka tavānujīvino nivasanty avantiviṣaye sahasraśaḥ // 10.12 //

pṛthivībhṛtaḥ prathitavikrameṇa ye gamitās tvayā vaśam upāyasampadā /
nayavartmagāḥ kṣitipate tavānyathā na bhavanti bhāvisamarābhiśaṅkayā // 10.13 //

apakartum atra samaye tavāttabhīr manasāpi hūṇanṛpatir na vāñchati /
ibhakumbhabhittidalanodyame harer na kapiḥ kadā cana saṭāṃ vikaṛṣati // 10.14 //

asikāntijālajaṭilāgrabāhunā raṇasīmni nātha nihateṣu bhartṛṣu /
bhavatātra vāgaḍavadhūjanaḥ kṛto ratisandhivigrahakathāparāṅmukhaḥ // 10.15 //

adhunāpi deva muralāṅganājanais vijayapraśastir iva likhyate tava /
galadañjanāśrupṛṣatāvalicchalāl lasadindupāṇḍuṣu kapolabhittiṣu // 10.16 //

rabhasād apāsya maṇikaṅkaṇāvalīḥ kanakāravindakatakeṣu te 'sinā /
na kim arpitāni nṛpa lāṭayoṣitā sphaṭikākṣasūtravalayāni pāṇiṣu // 10.17 //

nayanāmbubhiḥ snapitadhūsarādharāḥ pratibaddharūkṣamalinaikaveṇayaḥ /
nihitā na kiṃ mahati śokasāgare jagatīndra kosalapateḥ purandhrayaḥ // 10.18 //

uditena vairitimiradruhābhitas tava nātha vikramamayūkhamālinā /
gamitāḥ prabhāvalayaśūnyatāṃ jhaṭity aparāntapārthivavadhūmukhendavaḥ // 10.19 //

ativelam uttaradigantavartinā samaraśramābhyuditagharmabindunā /
śaradindunirmalam apāyi bhūbhṛtām asipatrapātrapatitaṃ tvayā yaśaḥ // 10.20 //

nijarandhragopanapaṭīyasābhitaḥ pararandhradṛṣṭipaṭucāracakṣuṣā /
nayabhinnasāhasabhuvā bhuvastale bhavatā samaṃ kathaya ko viruddhyate // 10.21 //

naradeva daivam adhikṛtya yā vipat nipataty avantiviṣaye kathaṃ cana /
śikhimuktamantrahaviṣā vihanyate tava sā vasiṣṭhamahasā purodhasā // 10.22 //

nṛpa vāsarāṇi nirupaplavāḥ prajāḥ sukham ātmakarmaṇi ratā nayanti yat /
vijayaṃ jayaikasuhṛdo 'sya sarvadā nanu kārmukasya tava tadvijṛmbhitam // 10.23 //

iti kiṃ cid eva na tava svamaṇḍale nṛpa cintyam asty uditaśaktisampadaḥ /
adhunā tu nītinihitena cetasā phaṇilokakṛtyam idam eva cintyatām // 10.24 //

prabhuśāktir udyamaparatvam arpitatrijagaccamatkṛtir ahaṅkṛtiś ca sā /
asurasya tasya kathitā narendra te nagarī ca mekalanagendrakanyayā // 10.25 //

abhigamya eva sas tavādhunā ripur marutām udāranijakāryasiddhaye /
śrutilagnagandhagajabṛṃhitaḥ kṣaṇaṃ nṛpa kesarī kathaya kiṃ vilambate // 10.26 //

navasāhasāṅka, na tavāsurād ahaṃ kalayāmi samprati kim apy atādṛśam /
vidhutiḥ kadā cana vibho na bhūbhṛtaḥ kalaviṅkapakṣapavanena śāṅkyate // 10.27 //

bhavatā yadoccalita eṣa dakṣiṇaś caraṇas tadaiva suravairiyoṣitām /
vigalanti deva nayanodabindavaḥ śaradindupāṇḍuni kapolamaṇḍale // 10.28 //

vijayaikasadmani guṇaḥ śarāsane tava yāvad atra na nṛpādhirohati /
tuhinacchaṭādhavalacāmarasmitā vilasanti tāvad asurālaye śriyaḥ // 10.29 //

kanakāravindam aravindalocana praṇayena naiva saḥ samarpayiṣyati /
suranirjayārjitamadāvṛte 'ntaraṃ labhate na sāma kila tādṛśaṃ hṛdi // 10.30 //

bhavataḥ kuto 'pi nṛpa yāvad āgamaṃ na sa vetti tāvad abhiyoktum arhasi /
sahasānyathā rahasi mantribodhitaḥ paritaḥ svadurghaṭane yatiṣyate // 10.31 //

kṛtanūtanārgalakapāṭasaṃpuṭāṃ subhaṭair udāyudhakarair adhiṣṭhitām /
paritaḥ sukhātaparikhāṃ punaḥ purīṃ racitaikadurgam apathāṃ vidhāsyati // 10.32 //

valite 'pi kiṃ cana dhanuḥparigrahe bhuvanatrayaprathitasāhase tvayi /
api jāyate dhṛtiviparyayo harer asureṣu kaiva gaṇanā tapasviṣu // 10.33 //

niyataṃ, narendra, vidatphaṇāmaṇisphuradaṃśusūtritanavātapaṃ nabhaḥ /
suravairivīryadṛḍhamatsaraṃ puraḥ phaṇisainyam ājibhuvi te bhaviṣyati // 10.34 //

adhunaiva te 'tra nijatāṃ vrajanti vā subhaṭāḥ svayaṃ vidhivaśena ke cana /
kapayaḥ purā raghupater yathā vane hanumatpataṅgatanayāṅgadādayaḥ // 10.35 //

yad udīritaś ca purukutsakāntayā saritāsi vaṅkumunidarśanaṃ prati /
pratibhāti kiṃ cana mamaiva tatra te kim u nirmukheṅgitavidas tadiṅgitam // 10.36 //

athavaika eva vibhur asy arer vadhe nanu dhāma tat sphurati śārṅgiṇas tvayi /
uditakrudhas tripuradāhaḍambare śaratām avāpa kila yat pinākinaḥ // 10.37 //

avalokayāmi śakunaṃ yathā tathā tad avaimi pakṣmaladṛśaḥ sabhāntare /
na cirād upoḍḥapulakena pāṇinā kanakāravindam avataṃsayiṣyasi // 10.38 //

tvam ihaiva nātha maṇidhāmni tiṣṭha vā na hi nāma tādṛśam idaṃ prayojanam /
asuraṃ nihatya sahasaiva tatkṣaṇād aham ānayāmi tapanīyapaṅkajam // 10.39 //

vijayī yad asmi smareṣu jitvarāḥ prabhavanti tatra tava pādapāṃsavaḥ /
aruṇo yad andhatamasaṃ niṣedhati sphuritaṃ narādhipa tad arkatejasām // 10.40 //

||nāyakavākyam

masṛṇoktipallavitanītivikramakramam ity udīrya virate ramāṅgade /
saḥ sarasvatīmukhararatnanūpuradhvanipeśalaṃ nṛpatir ādade vacaḥ // 10.41 //

tvadṛte mukhāt sukhanirastasaṃśayaprasareyaṃ bhāratī ullasati kasya bhāratī /
śaśalakṣmaṇaḥ paramakharvaśarvarītimirachiducchalati kāntikandali // 10.42 //

tava vedmi pauruṣam ahaṃ tvayā vinā na vapuḥsthitiṃ kva cana kartum utsahe /
dhanuṣīva dīrghaguṇasaṅgate yatas tvayi me dṛḍhapraṇayavāsitaṃ manaḥ // 10.43 //

gamane tad ehi sahitau yatāvahe jhaṭiti triviṣṭaparipoḥ purīṃ prati /
apade yad udyamakathāvirodhinī na hi siddhaye bhavati dīrghasūtratā // 10.44 //

||śukavākyam

iti pārśvavartinam udīrya maunavān abhavat sa mālavakuraṅgalāñchanaḥ /
tvarayāvatīrya saś ca ratnapañjarāt purataḥ śuko 'sya puna ity abhāṣata // 10.45 //

śṛṇu śaṅkhacūḍaśucivaṃśabhūr ahaṃ nṛpa, ratnacūḍa iti nāgarakaḥ /
udapādi kaṇvamuniśiṣyaśāpataḥ śukatā mameyam animīlitasmṛtiḥ // 10.46 //

praṇayoktibhir munir atha prasedivān iti me saḥ śāpatimirāvadhiṃ vyadhāt /
vaśināṃ ruṣo matiṣu nāsate ciraṃ jalavipuṣaś ca, nṛpa, sasyasūciṣu // 10.47 //

tvam aphalgu neṣyasi śaśiprabhāntikaṃ navasāhasāṅkanṛpater yadā vacaḥ /
niyataṃ bhaviṣyati tadā kumāra te śukarūparūpaparivartanotsavaḥ // 10.48 //

tad anaṅgaṣaṣṭhaśaraṃ saṃdiśa svayaṃ śanakaiḥ kim apy uragabālikāṃ prati /
hṛdi yan nidhāya sahasaiva yāmy ahaṃ phaṇinām anamramaṇitoraṇāṃ purīm // 10.49 //

ayi maunam etad avanīndra, mucyatāṃ drutam ucyatāṃ ca kim iyaṃ mayi trapā /
pṛthag asmi deva na hi te paricchadāt ucitaṃ na tan mayi rahasyagopanam // 10.50 //

||nāyakavākyam

iti valgu jalpati śuke 'tha vismayād api vismayaṃ param avāpa pārthivaḥ /
avadac ca pañjaram ivāsya kalpayan daśanāṃśubhiḥ sphaṭikasūcikomalaiḥ // 10.51 //

vipadaṃ vilokya tava duḥsahām imām ayi ratnacūḍa mama dūyate manaḥ /
patitaṃ kukūladahane na kasya vā mṛdumālatīmukulamālyamādhaye // 10.52 //

||nāyikāṃ prati saṃdeśaḥ

ghaṭitaṃ vidher idam ajaryam āvayor na ramāṅgadān mama sakhe 'tiricyase /
idam ārya tat tvayi vimuktayantraṇo nanu saṃdiśāmi hariṇīdṛśāṃ prati // 10.53 //

virate 'pi meghatimire natāṅgi me na gatāsi locanapathaṃ yadā tadā /
phaṇilokabhūmim atidurgamām imām aviśaṃ tava anupadam eva sudnari // 10.54 //

nagarīṃ tvadāttahṛdayo 'pi bhoginām aham āgato na mṛgadīrghalocane /
śrutayendusūtisaritānyato hṛtaḥ sahasaiva hemaśatapatravārtayā // 10.55 //

atipāṭalādharam avāñcitaṃ hriyā smitakāntimat stimitaratnakuṇḍalam /
tadapāṅgasaṅkalitalocanotpalaṃ phaṇilokakaumudi mukhaṃ smarāmi te // 10.56 //

dvitaye dvayena sahasojjhitas tadā śaśisūtisindhupulinodare śaraḥ /
jagadekavibhramabhvā bhuvastale sutanu tvayā mayi ca puṣpadhanvanā // 10.57 //

dhṛtam ūrmihastanivahena revayā nanu phenakānti karabhoru me patat /
viṣaye dṛśor upadaśaṃ manaḥśilālikhitaikahaṃsamithunaṃ tavāṃśukam // 10.58 //

maṇikāntiluptatimire rasātale bhavatīm ihānusaratā tanūdari /
avalokitāny atha mayā padāni te sahasā suvarṇasikatāṅkite pathi // 10.59 //

sarale jaṭhity uditakārśyadorlatāgailtāni ratnavalayāni te mayā /
katham apy udaśrupṛṣataṃ pade pade cakitena candramukhi vīkṣitāni ca // 10.60 //

manasā kim ālikhati kiṃ samācaraty adhunā kim induvadanā ca vakti sā /
iti me 'padiśya bhavatīṃ pravṛttayā hṛdayaṃ saśalyam iva hanta cintayā // 10.61 //

paritāpavatyaviralocchalatprabhātuhinacchaṭābhir asitābjalocane /
śaradindudīdhitikalāpasundaras tava hāra eṣa hṛdi siñcatīva mām // 10.62 //

kathaya priye nihitasāndracandanadravaśītalojjvalakarā kucadvaye /
mama hārayaṣṭir api sā sakhīva kiṃ madanābhitāpam apaṭūkaroti te // 10.63 //

kṣaṇam apy aho patasi me śucismite na samutsukasya tava vismṛteḥ pathi /
jhaṭiti praviśya hṛdaye mamātra kiṃ likhitāsi padmamukhi puṣpaketunā // 10.64 //

samudvahantī sravadañjanāśrughorotkaraśyāmitakaṅkaṇena /
karāravindena mukhendubimbam āpāṇḍurakṣāmakapolabhitti // 10.65 //

nave nave paṅkajinīpalāśamṛṇālahārādisanāthapārśve /
pravālalīlāstaraṇe niṣaṇṇā siṃhāsane manmathapārthivasya // 10.66 //

bālapravālāṅkurapāṭalasya lāvaṇyaratnākarakaustubhasya /
udūṣmaṇā niḥśvasitena kāntiṃ kadarthayantī daśanacchadasya // 10.67 //

analpasaṅkalpavikalpajālaviloḍanair na svam api smarantī /
sasādhvasenāvirataṃ mayā tvam utprekṣyase pannagarājaputri // 10.68 //

brūmaḥ kiyan naya kathaṃ cana kālam alpam atrābjapatranayane nayane nimīlya /
hemāmbujaṃ taruṇi tat tarasāpahṛtya devadviṣo 'yam aham āgata ity avehi // 10.69 //

bhadraitad vraja ratnacūḍanibiḍapremārdram asmadvacas tasyās tatra kuraṅgaśāvakadṛśaḥ karṇāvataṃsīkuru /
śāpānte bata vismariṣyasi bhrātas tad ekaṃ kim apy ādāya svayam eva tatprativacaḥ pārśvaṃ mamābhyeṣyasi // 10.70 //

iti nṛpateḥ svānte kṛtvā manomṛgavāgurāṃ giram udakamannistriṃśābhe nabhasy aśanaiḥ śukaḥ /
ciravinihitāṃ dṛṣṭiṃ tasmān nivartya tathotsuko jhaṭiti gamane devo 'py asīt saḥ sāhasalāñchanaḥ // 10.71 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye ratnacūḍa-saṃpreṣaṇo nāma daśamaḥ sargaḥ



||ekādaśaḥ sargaḥ

||śatrujayārthaṃ prasthānam

atha bibhrat sarāgeṇa hṛdayena kṛśodarīm /
saḥ pratasthe mahīnāthaḥ kareṇa ca dhanurlatām // 11.1 //

indranīlapratolītaḥ sa nirgacchan patiḥ śriyaḥ /
tatkāntiśyāmatāṃ gatvā kṣaṇaṃ kṛṣṇa ivābabhau // 11.2 //

āsannapadmasarasā kusumānamraśākhinā /
so narmadopadiṣṭena gantuṃ pravavṛte pathā // 11.3 //

yāntam ekāntaśiśirāḥ samīrās taṃ siṣevire /
elālavaṅgakaṅkolajātīphalasugandhayaḥ // 11.4 //

cakras tasyānilasparśakvaṇatkāñcanapallavāḥ /
mauktikastabakasmerā vismayaṃ ratnavīrudhaḥ // 11.5 //

amandamārutākṣepamuktamuktāphalacchalāt /
caladvaṃśalatā mūrdhni tasya lājān ivākiran // 11.6 //

agalan kusumavyājāt tasminn abhyarṇagāmini /
pātālakalpavṛkṣāṇām ānandāśrulavā iva // 11.7 //

aravindamukhakroḍakrīḍanmukharaṣaṭpadā /
anāmayam ivāpṛcchat tam abhyāgatam abjinī // 11.8 //

śaśiprabhākṣivistārasaṃvādinyaḥ pade pade /
taṃ kim apy ārdratāṃ ninyur araṇyahariṇīdṛśaḥ // 11.9 //

upayuktāmṛtaspardhinārikelaphalodakān /
āsvāditalavāṅgailāpūganāgalatādalān // 11.10 //

śayyīkṛtātanusvarṇakadalībālapallavān /
viṣṭarīkṛtavistīrṇacandrakāntaśilātalān // 11.11 //

tatkālocitakartavyavyāvṛttaikaramāṅgadān /
āvṛttivihitapreyaḥphaṇirājasutākathān // 11.12 //

hṛdayanyastakarpūramṛṇālanalinīdalān /
puṃḥkokilakulollāpajanitasmarasañjvarā // 11.13 //

jāmbūnadalatāgulmavihitāśrayasauhṛdān /
gacchan sas tatra kati cin nivāsān vyadhitādhvani // 11.14 //

||vaṅkumunyāśramaprāptiḥ

saṃprāpa pṛthivīpālaḥ kālena kiyatāpy atha /
saḥ kūlopāntavicaranyaṅku vaṅkutapovanam // 11.15 //

||āśramavarṇanam

hṛtaṃ kutūhalenālaṃ tadālokanajanmanā /
patiṃ madhyamalokasya taṃ jagāda ramāṅgadaḥ // 11.16 //

sīmā satītiśabdasya sakuśāṅkālpapallavā /
maithilīva śriyaṃ dhatte kām apy āśramabhūr iyam // 11.17 //

ito vānti havir dhūmalatālasyapradā ime /
marutaḥ pāvanāḥ pakvapuroḍāśasugandhayaḥ // 11.18 //

ito hiraṇmayī bhūmis taravo hemavalkalāḥ /
unnidrahemapadmāni payāṃsīva pade pade // 11.19 //

kākapakṣāṅkamūrdhānaḥ paśyaite guruśikṣayā /
baṭavaḥ khaṇḍayanty atra samidhaś ca padāni ca // 11.20 //

anayā sāma gāyantyā svarasaṃśayavān ayam /
itaḥ karoti kalahaṃ śukaḥ sārikayā samam // 11.21 //

idam atrādbhutaṃ paśya madaklinnaṃ gajasya yat /
gaṇḍalekhāṃ nakhāgreṇa śanaiḥ kaṇḍūyate hariḥ // 11.22 //

prabhāmaṇḍalaparyastatamasaḥ śataśaḥ pathi /
tavāpatanti pātālaravayo 'mī maharṣayaḥ // 11.23 //

eṣāṃ dvitayam etābhiḥ kapilābhir alaṅkṛtam /
uṭajaprāṅgaṇaṃ gobhir jaṭābhir abhitaḥ śiraḥ // 11.24 //

ito gātraparāvṛttibhagnāsthi puruṣetarān /
muneḥ śayyākuśān atti bālaḥ kastūrikāmṛgaḥ // 11.25 //

ito 'py ayam ṛṣiḥ paśya japāpāṭalayānayā /
gavānugamyate sāyaṃ saṃdhyeva divākaraḥ // 11.26 //

sahasaivātithiḥ prāptaḥ ko 'py ayaṃ bhavatām iti /
eṣa praty uṭajaṃ vakti sasaṃbhramam ayaṃ śukaḥ // 11.27 //

ataḥ saṃprati vīkṣante kautukottānitekṣaṇāḥ /
tvām indum iva paryāptamaṇḍalaṃ munikanyakāḥ // 11.28 //

bhūdattasmarasāmrājyaṃ mukhaśrītarjitendu ca /
āsām indīvarākṣīṇām alaṅkāro navaṃ vayaḥ // 11.29 //

muktāstraḥ strīṣu kandarpo devātrānuśayād iva /
śaṅke saṃtyajya kodaṇḍam āttadaṇḍas tapasyati // 11.30 //

||vaṅkumunidarśanam

tasminn ityuktavaty eva tathā savidhavartmani /
tataḥ pṛthvīśaśāṅkena vaṅkumunir adṛśyata // 11.31 //

aṃsāvalambinīr bibhrat sandhyābhrakapiśā jaṭāḥ /
prasṛtā iva nirgatya paramajyotiṣaḥ śikhāḥ // 11.32 //

dadhadyajñopavītena sīmantitam uraḥsthalam /
jāhnavīnirjhareṇeva nabhaḥ prāleyapāṇḍunā // 11.33 //

śuddhaikaguṇasaṃpṛktām akṣamālāṃ dadhat kare /
mūrtāṃ tīvratapaḥsiddhim ātmanaḥ phalitām iva // 11.34 //

yogakṣemopapattyartham upaviṣṭaḥ kuśāsane /
napteva maithilībhartur atithir nāma pārthivaḥ // 11.35 //

priyasomaḥ sadāyuktaḥ priyayā cānasūyayā /
pātram atrir ivogrāṇāṃ tapasāṃ tejasām iva // 11.36 //

so dṛṣṭipatham āyāti yayātipratime nṛpe /
tutoṣa kasya vā na syād ākṛtis tasya sā mude // 11.37 //

tataḥ kṛtapraṇāmasya tasya praṇatabhūbhṛtaḥ /
vidadhe sa viśāmpatyur ātithyam attithipriyaḥ // 11.38 //

athādūre sukhāsīnaḥ sukhāsīne mahībhṛti /
iti sūnṛtayā vācā sa vaktum upacakrame // 11.39 //

adya naḥ puṇyabījena mukto yat satyam aṅkuraḥ /
lalāma lokatritaye yena tvam avalokitaḥ // 11.40 //

tava śaṃsati saubhāgyam abhijāteyam ākṛtiḥ /
indoḥ sudhānidhānatvaṃ jyotsnayā yat pratīyate // 11.41 //

yathā pradeśam āyātair vyaktiṃ vajrāṅkuśādibhiḥ /
cakravartīty anukto 'pi cihnais tvam anumīyase // 11.42 //

tvadarśanotsavenaiva kṛtārthaṃ cakṣur adya naḥ /
vimuñcati śaraccandre cirarūḍham api spṛhām // 11.43 //

hetudvitayam evātra paramānandasampadaḥ /
parabrahmopalabdhir vā saṅgataṃ vā bhavādṛśām // 11.44 //

akṛtvā bhavataḥ praśnaṃ na sthātum aham utsahe /
dhīratāṃ mama bhindanti yat kautukarasormayaḥ // 11.45 //

tvayā mahībhṛtām atra vaṃśaḥ keṣām alaṅkṛtaḥ? /
śrotrapīyūṣagaṇḍūṣaḥ kāni nāmākṣarāṇi te ? // 11.46 //

anena guṇinā sārdhaṃ dhanuṣānucareṇa ca /
kena kāryātibhāreṇa tvam etām āgato bhuvam ? // 11.47 //

||ramāṅgadavākyam

ity uktvā virate tasmin rājñā sasmitam īkṣitaḥ /
sthitvā kṣaṇam uvācedam iṅgitajño ramāṅgadaḥ // 11.48 //

||arbudācalavarṇanam

brahmāṇḍamaṇḍapastambhaḥ śrīmān asty abudo giriḥ /
upoḍhahaṃsikā yasya saritaḥ sālabhañjikā // 11.49 //

yaḥ sūryāṃśuśalākasya viśvasyopari tiṣṭhataḥ /
vyomanīlātapatrasya daṇḍatvam adhirohat // 11.50 //

ādātum avataṃsāya svarṇadīhemapuṣkaram /
yaḥ sendranīlakaṭako bhuvo bhuja ivoddhṛtaḥ // 11.51 //

śikharāsannanakṣatro lakṣyate yaḥ pratikṣapam /
saśīkara ivodasto hastaḥ pātāladantinā // 11.52 //

yasya śṛṅgendranīlāṃśuśyāmam ādityamaṇḍalam /
kṣaṇaṃ puṭakinīpatrachatrākṛti vilokyate // 11.53 //

nīlakaṇṭhapriyā kāmaṃ kṛtapañcānanasthitiḥ /
yasyāgrabhūmir gaurīva guhāpītapayodharā // 11.54 //

adhaḥsaṃnaddhamedheṣu sthitā yasyāgrasānuṣu /
prāvṛḍvilāsālāsyānām anabhijñāḥ kalāpinaḥ // 11.55 //

induḥ kaṭakamāṇikyaṃ yasya tuṅgasya bhūbhṛtaḥ /
bhuvo yasya ca kāntāyā mekhalāmaṇir aṃśumān // 11.56 //

kva cit kva cit patantyā yaḥ kṛṣṇasāraḥ śaśitviṣā /
kaṇḍūyata ivāsannaṃ śṛṅgeṇa hi mṛgīṃ niśi // 11.57 //

pāṇḍuḥ śaraddhanair ūrdhvam adhastālīvanāsitaḥ /
yaḥ kailāsa ivāśliṣṭaḥ paulastyabhujasampradā // 11.58 //

harayaḥ śerate yasya mattebhavadhaniḥsahāḥ /
guhāsu nakhanirmuktamuktādanturabhūmiṣu // 11.59 //

alakacyutamandāramakarandasugandhibhiḥ /
amartyamithunakrīḍā nikuñjair yasya sūcyate // 11.60 //

udañcadindracāpāni nānāratnāṃśupallavaiḥ /
sānūni yasya sevante dvaye citraśīnaḥ // 11.61 //

patyā saha vanānteṣu viharantyādrikanyayā /
nīyante śoṇatāṃ yasya śilāḥ sālaktakaiḥ padaiḥ // 11.62 //

pratibhānti puras te 'pi yasya valmīkavāmanāḥ /
śailāḥ suvelakailāsamahendramalayādayaḥ // 11.63 //

||vasiṣṭhāśramavarṇanam

atisvādhīnanīvāraphalamūlasamitkuśam /
munis tapovanaṃ cakre tatrekṣvākupurohitaḥ // 11.64 //

hṛtā tasyaikadā dhenuḥ kāmasargādhisūnunā /
kārtavīryārjuneneva jamadagner anīyata // 11.65 //

sthūlāśrudhārāsaṃtānasnapitastanavalkalā /
amarṣapāvakasyābhūd bhartuḥ samid arundhatī // 11.66 //

athātharvavidām ādyaḥ samantrām āhutiṃ dadau /
vikasadvikaṭajvālājaṭile jātavedasi // 11.67 //

tataḥ kṣaṇat sakodaṇḍaḥ kirīṭī kāñcanāṅgadaḥ /
ujjagāmāgnitaḥ ko 'pi sahemakavacaḥ pumān // 11.68 //

dūraṃ saṃtamaseneva viśvāmitreṇa sā hṛtā /
tenāninye muner dhenur dinaśrīr iva bhānunā // 11.69 //

tatas tāpasakanyābhir ānandāśrulavāṅkitaḥ /
kapolaḥ pāṇiparyaṅkāt sāśrulekhād apāsyata // 11.70 //

||paramāravaṃśavarṇanam

paramāra iti prapāt sa muner nāma cārthavat /
mīlitānyanṛpacchatram ātapatraṃ ca bhūtale // 11.71 //

pravartitātivistīrṇasaptatantuparamparaḥ /
purāṇakūrmaśeṣaṃ yaś cakārāmbhonidheḥ payaḥ // 11.72 //

sthāpitair maṇipīṭheṣu muktāprālambamālibhiḥ /
bhūr iyaṃ yajvanā yena hemayūpair apūryata // 11.73 //

praśāntacintāsantāne cireṇa namucidviṣi /
amocyatāstadaityena yenerṣyākalahaṃ śacī // 11.74 //

vaṃśaḥ pravaṛte tasmād ādirājān manor iva /
nītaḥ suvṛttair gurutāṃ nṛpair muktāphalair iva // 11.75 //

tasmin pṛthupratāpo 'pi nirvāpitamahītalaḥ /
upendra iti sañjajñe rājā sūryendusaṃnibhaḥ // 11.76 //

sadāgatipravṛttena sītocchvasitahetunā /
hanumateva yaśasā yasyālaṅghyata sāgaraḥ // 11.77 //

śaṅkitendreṇa dadhatā pūtām avabhṛtais tanum /
akāri yajvanā yena hemayūpāṅkitā mahī // 11.78 //

atyacchadaśanodgacchataṃśulekhātaraṅgibhiḥ /
dīrghair yasyārinārīṇāṃ niḥśvāsaiś cāmārayitam // 11.79 //

tasmin gate narendreṣu tadanyeṣu gateṣu ca /
tatra vākpatirājākhyaḥ pārthivendur ajāyata // 11.80 //

dīrgheṇa cakṣuṣā lakṣmīṃ bheje kuvalayasya yaḥ /
nārīṇāṃ diśatānandaṃ doṣṇā sattārakeṇa ca // 11.81 //

śithilīkṛtajīvāśā yasmin koponnatabhruvi /
ninyuḥ śirāṃsi stabdhāni na dhanūṃṣi natiṃ nṛpāḥ // 11.82 //

vairisiṃha iti prāpaj janma tasmāj janādhipaḥ /
kīrtibhir yasya kundenduviśadābhiḥ saṭāyitam // 11.83 //

paulomīramaṇasyeva yasya cāpe vilokite /
cakitaiḥ sarasīva kṣmā rājahaṃsair amucyata // 11.84 //

śrīsīyaka iti kṣetraṃ yaśasām udabhūt tataḥ /
dilīpapratimaḥ pṛthvīśuktimuktāphalaṃ nṛpaḥ // 11.85 //

lakṣmīr adhokṣajasyeva śaśimauler ivāmbikā /
vaḍajety abhavad devī kalatraṃ yasya bhūr iva // 11.86 //

akhaṇḍamaṇḍalenāpya prajāpuṇyair mahodayam /
kalisaṃtamasaṃ yena vyanīyata nṛpendunā // 11.87 //

vaśīkṛtākṣamālo yaḥ kṣmām atyāyatāṃ dadhan /
rājyāśramam alaṃcakre rājārṣiḥ kuśacīvaraḥ // 11.88 //

smitajyotsnādaridreṇa bāṣpasrāvimukhendunā /
śaśaṃsur vijayaṃ yasya rudrapāṭīpatistriyaḥ // 11.89 //

akaṅkaṇam akeyūram anūpuram amekhalam /
hūṇāvarodhavaidhavyadīkṣādānaṃ vyadhatta yaḥ // 11.90 //

||nāyakavarṇanam

ayaṃ netrotsavas tasmāj jajñe devaḥ pitṛpriyaḥ /
jagattamo'paho netrād atrer iva niśākaraḥ // 11.91 //

śrīmadvākapatirājo 'bhūtagrajo 'syāgraṇīḥ satām /
sagarāpatyadattābdhiparikhāyāḥ patir bhuvaḥ // 11.92 //

atīte vikramāditye gate 'staṃ sātavāhane /
kavimitre viśaśrāma yasmin devī sarasvatī // 11.93 //

cakrire vedhasā nūnaṃ nirvyājaudāryaśālinaḥ /
te cintāmaṇayo yasya nirmāṇe paramāṇavaḥ // 11.94 //

yaśobhis induśucibhir yasyācchataravārijaiḥ /
apūryatā iyaṃ brahmāṇḍaśuktir muktāphalair iva // 11.95 //

śriyaṃ nīlābjakāntyā yaḥ praṇayibhyo dadau dṛśā /
arātibhyaś ca sahasā jahre nistriṃśalekhayā // 11.96 //

aṃsaḥ savalkalagranthiḥ sajaṭāpallavaṃ śiraḥ /
cakre yenāhitastrīṇām akṣasūtrāṅkitaḥ karaḥ // 11.97 //

puraṃ kālakramāt tena prasthitenāmbikāpateḥ /
maurvīkiṇāṅkavaty asya pṛthvī doṣṇi niveśitā // 11.98 //

praśasti parito viśvam ujjayinyāṃ puri sthitaḥ /
ayaṃ yayātimandhātṛduṣyantabharatopamaḥ // 11.99 //

anenāstaḥ kapoleṣu pāṇḍimā ripuyoṣitām /
samāhṛtyeva tadbhartṛyaśaso bāhuśalinā // 11.100 //

sadā samakarasyāsya lakṣmīkulagṛhasya ca /
sindhurāja iti vyaktaṃ nāma dugdhodadher iva // 11.101 //

anena vihitāny atra yat sāhasaśatāny ataḥ /
navīnasāhasāṅko 'yaṃ vīragoṣṭhīṣu gīyate // 11.102 //

vindhyāntaś caratānena mṛgayāsaktacetasā /
kanyā śaśiprabhā nāma nāgasūtir adṛśyata // 11.103 //

adṛśyair atha sā nāgair asya pārśvād anīyata /
tām anveṣṭuṃ praviṣṭena kutūhalabalād iha // 11.104 //

samaṇistambham agre 'tha dhāma hiraṇmayam /
tatra mūrtā tataḥ sindhur indusūtir vilokitā // 11.105 //

akṛtātithyam etasya bhaktinamrasya sā tataḥ /
nītā pṛṣṭena caitena svavārtāyām abhijñatām // 11.106 //

tato vajrāṅkuśodyānahemābjāhṛtisāhasam /
hetuḥ śaśiprabhāvāpter vivṛtyāveditas tayā // 11.107 //

asūcayat prasaṅgena triviṣṭaparipor atha /
udagram asurendrasya vīryaṃ vajrāṅkuśasya sā // 11.108 //

tatas tam pratyamarṣo 'sya jhaṭity aṅkurito hṛdi /
anyatra vīravṛtter yad ayam ekāntamatsarī // 11.109 //

panthāḥ puro 'surasyāsya prāñjaleḥ śaṃsitas tayā /
asūcyatāgrataś caitatamoghaṃ darśanaṃ tava // 11.110 //

athedaṃ ratnavalayaṃ dattvāsmai samam āśiṣā /
kāntā tirohitā sā ca purukutsasya bhūpateḥ // 11.111 //

athaitena gṛhīteyaṃ yātrā vajrāṅkuśaṃ prati /
eṣā ca sukṛtair dṛṣṭā pādapadmadvayī tava // 11.112 //

||vaṅkumunivākyam

ity uktvā sūkticaturo virarāma ramāṅgadaḥ /
ādade munir apy udyatdantāṃśuśabalaṃ vacaḥ // 11.113 //

aho purāṇarājārṣisantānakathayaitayā /
puṇyayā hṛtam ātmānam adhunā manmahe vayam // 11.114 //

avaśyambhāvinī tatra siddhiḥ sāhasikasya te /
śalyaṃ triviṣṭapasyāsya hṛdayād uddhariṣyasi // 11.115 //

eṣa vajrāṅkuśasyājau nākṛtvāntaṃ nivartitā /
bhujo bhuvanabhartus te diṅnāgakarapīvaraḥ // 11.116 //

vadhūs tavācireṇātra bhaviṣyati śaśiprabhā /
yathā kuvalayāśvasya divaḥkanyā madālasā // 11.117 //

sthiro bhava mitaṃ kālaṃ sthitvāsmin nas tapovane /
tvayā vinīyatām eṣa dīrghadhvajanitaḥ śramaḥ // 11.118 //

||sindhurājavākyam

ity ukte muninā sa atha rājendur idam abravīt /
ājñā vilaṅghyate tāta tava kena jagadguroḥ // 11.119 //

atha kramonmīlitasauhṛdāsu kathāsv anekāsu mithaḥkṛtāsu /
viśramyatām ity avadan maharṣiḥ patiṃ pṛthivyāḥ prathitaprabhāvaḥ // 11.120 //

devas tataḥ sa munikalpitam indranīlaparyaṅkavat kanakavedisanāthamadhyam /
adhyāsta ratnasadanaṃ parito vitānavyālambitamauktikalataṃ navasāhasāṅkaḥ // 11.121 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite vaṅku-maharṣi-darśanaṃ nāma daśamaḥ sargaḥ



||dvādaśaḥ sargaḥ

atha mānavamīnalakṣmaṇo maṇiparyaṅkagatasya tasya sā /
apatat phaṇirājakanyakā jagadekābharaṇam smṛteḥ pathi // 12.1 //

vyadhita praṇayaṃ dṛśāṃ puraḥ kamanīyeṣu sa yeṣu vastuṣu /
janitotkalikāśataiḥ sas tair arater āyatanaṃ vyadhīyata // 12.2 //

muhur aṅgalatāvivartanaiḥ śvasitaiḥ śūnyavilokanena ca /
kṣitibhartur upāntavartinā madanākalpakam anvamīyata // 12.3 //

kadalīdaladattamāruto hṛdayanyastamṛṇālakandalaḥ /
atha tasya babhūva yatnavān upacāre śiśire ramāṅgadaḥ // 12.4 //

abhavad dvayam eva bhūpateḥ smarataptasya manovinodanam /
sudṛśaḥ saḥ karātithiḥ śaraḥ saś ca hāraḥ stanacandanāṅkitaḥ // 12.5 //

madanāntarito 'pi laṅghitaḥ pathi jātena pariśrameṇa sa /
stimitaḥ kṣaṇam āsta kaumudīviśadakṣaumatirohitānanaḥ // 12.6 //

atha pārśvacareṇa sādaraṃ mṛdusaṃvāhitapādapallavaḥ /
saḥ kuraṅgadṛśeva nidrayā caturaṃ locanayor acumbyata // 12.7 //

svapuropavane samutsukaḥ sumukhīṃ svapnaprathena pārthivaḥ /
avataṃsitahemapaṅkajām atha tām aṅkagatāṃ vyalokayat // 12.8 //

abhikāntam apāṅgapātinā jitanīlābjadalena cakṣuṣā /
dadhatīm apavartitaṃ hriyā mukham āpāṇḍukapolamaṇḍalam // 12.9 //

śaradindumarīcinirmalaṃ vigaladvepathunā stanāṃśukam /
muhur ākṣipatīm alakṣitam ślathamuktāvalayena pāṇinā // 12.10 //

navapallavakāntinā kim apy acirāvāsitapuṣpaketunā /
lalitām adhareṇa bibhratīṃ mukhacandrāṃśusaṭāṃ smitacchaṭām // 12.11 //

jagadekavilokanotsave vapuṣi svedakaṇair alaṅkṛtām /
uditām iva mandarāhatāt udadher lagnasudhālavāṃ śriyam // 12.12 //

valitāhitaniḥsahāṅgulisvakaraśleṣaviśeṣakampini /
pulakiny adhikaṃ vimuñcatīṃ cakitaṃ vāmakuce vilocane // 12.13 //

atibhāsuraratnakuṇḍalām atikāntāyatahāramaṇḍalām /
jaghanaślathahemamekhalām asameṣor adhidevatām iva // 12.14 //

||nāyakoktiḥ

atha sasmitam āttavepathuḥ patito manmathapatriṇāṃ pathi /
iti tāṃ praṇayārdragirā saḥ kilāmbhojamukhīm avocat // 12.15 //

valitaṃ na vibhāti pṛṣṭhataḥ kabarīkāntam idaṃ tavānanam /
ayi nīlapayodhalekhayā saḥ pariṣvaṅgam ivendumaṇḍalam // 12.16 //

idam aṅgadavartinā karair maṇinā ruddham iveritaṃ hriyā /
na samarthamitopavartituṃ vadanaṃ te lalitāṅgi kā gatiḥ // 12.17 //

idam ardhavilokitādharaṃ madhurāpāṅgataraṅgitekṣaṇam /
śriyam ātanute sitāsitaṃ sutanu tryaśruvilokitaṃ tava // 12.18 //

militas tava gaṇḍalekhayā sudati svedalavārdrapatrayā /
kim api spṛhaṇīya eṣa me marudāsannadivāntaśītalaḥ // 12.19 //

ayam utpalaḥpatralocane tava bimbādharapāṭalacchaviḥ /
avalokaya kartum īhate padam astācalacūlake raviḥ // 12.20 //

duritaghnam idaṃ sudarśanaṃ dadhatā bimbam anūrusāratheḥ /
smaralakṣmi vihāyasāmunā tava kṛṣṇena hṛte vilocane // 12.21 //

aravindakareṇa lohitaṃ kamalinyā dhṛtam ātapāśukam /
idam uṣṇakareṇa kṛṣyate valitenāparadigvadhūṃ prati // 12.22 //

karuṇārpitalocanaṃ mithaḥ kramaviśleṣagaladbisāṅkuram /
idam ārdrayatīva me mano mithunaṃ mānini cakravākayoḥ // 12.23 //

avalokaya bhīru samprati tritayena tritayaṃ viyujyate /
dyumaṇiḥ prabhayā, śriyāmbujaṃ priyayā sāśrur ayaṃ vihaṅgamaḥ // 12.24 //

idam ambarapalvalodarād atitāmradyuti kāladantinā /
ravivāriruhaṃ nirasyate kanakasnigdhamayūkhakesaram // 12.25 //

paricumbati vāruṇīṃ diśaṃ purato rāgahṛte vivasvati /
dig iyaṃ śatamanyulāñchitā bhavati śyāmamukhī mitodari // 12.26 //

iha bhānty atilohitātapastabakāḥ paśya vanāntabhūmayaḥ /
tapanānugamotsavāṅkitā dinalakṣmyeva padaiḥ sayāvakaiḥ // 12.27 //

madirākṣi puro 'valokyatām aparasyāmayamānato diśi /
stimitām avagāhate gatiṃ gurugotraskhalitākulo raviḥ // 12.28 //

amunā śatapatrabandhunā sahasā sundari yad yad ujjhitam /
samam adriguhāmukhasthitais timirais tat tad itaḥkaṭākṣitam // 12.29 //

viramannayi pallavādhare suravīthīpathiko virocanaḥ /
ayam astagirer niṣīdati svakarāmṛṣṭaśilātale tale // 12.30 //

iyam aśrutaraṅgitāṃ dṛśaṃ dvitaye cakravadhūr vimuñcati /
navakuṅkumalohite ravau dayite cāndraviyogaviklave // 12.31 //

calito 'si vada kva māṃ vinā virahaṃ soḍhum ahaṃ na te kṣamā /
kṛtapaṅkajakuḍmalāñjalir nalinī kāntam itīva yācate // 12.32 //

anupuñjitapiṅgadīdhitidrutalākṣāruṇadarpaṇopamam /
parato 'stagirer idaṃ galaty anavadyāṅgi pataṅgamaṇḍalam // 12.33 //

sarale saha vārijaśriyā nibhṛtaṃ kvāpi gataḥ sa bhāskaraḥ /
vada tena vinābjinī kathaṃ kṣaṇadām adya natāṅgi neṣyati // 12.34 //

sphuṭavidrumarājinaikataḥ sadṛśaṃ jātam udañcatā nabhaḥ /
sudati tvadapāṅgapaṭale paṭu sāndhye mahasi prasarpati // 12.35 //

paripiñjaritāsitāmbarair nibiḍaiḥ kaṃ na haranti hāribhiḥ /
ayi sāyam imāḥ payodharair dhṛtasandhyātapakuṅkumair diśaḥ // 12.36 //

kṣaṇadābhimukhena khaṇḍitā nanu sandhyā tamasā manasvinī /
kupiteva nivartate javāt ativācālavihaṅganūpuram // 12.37 //

tava caṇḍi viḍamayaty adas tanusandhyātapaliptam ambujam /
maṇikuṇḍalakāntisaṅkarāt idam ātāmrakapolam ānanam // 12.38 //

uditāni tamāṃsi sā ca te dayitā dainyam upaiti padminī /
dinabhartur itīva śaṃsituṃ sahasā sundari sandhyayā gatam // 12.39 //

nihitaṃ balidīpakeṣu tat tapanenāśu mahaḥ kṛśodari /
svaśarasphuritaṃ manobhuvā tava savṛīḍavilokiteṣv iva // 12.40 //

atasīkusumopamaṃ mukhe tad anu tvatkucacūcukadyuti /
atha bālatamālamāṃsalaṃ prasṛtaṃ saṃprati sarvatas tamaḥ // 12.41 //

tarukoṭaramūkaśārikaṃ nijanīḍāṅkanilīnakokilam /
karabhoru sanidrabarhiṇaṃ pramododyānam idaṃ nimīlati // 12.42 //

prasṛtair girikandarodarāt idam indīvaradāmakāntibhiḥ /
adhunā timirair vigāhyate bhuvanaṃ padmasaraś ca dantibhiḥ // 12.43 //

timirāñjanabhaktiśobhinā dhavalenāyatapakṣmapaṅktinā /
amunā bhavatīva cakṣuṣā kumudenaiti rucaṃ kumudvatī // 12.44 //

udarasthitayoḥ kutūhalāt alinoḥ śrotum ivāsphuṭaṃ vacaḥ /
kamalasya nilīya niścalaṃ dalasandhiṣv avatiṣṭhate tamaḥ // 12.45 //

tarale 'tisitāsitadyutāv iha dolāyitam īkṣaṇadvaye /
likhitāgarupatralekhayos timiraṃ mūrcchati te kapolayoḥ // 12.46 //

uḍubhiḥ kham itas tataḥ kṣaṇād uditair bhaṅgurakeśi bhāty adaḥ /
atigāḍhadinoṣṇajanmabhiḥ paritaḥ svedalavair ivāṅkitam // 12.47 //

śabalaṃ śaśalāñchanatviṣā satamaḥ paśya mahendradiṅmukham /
acalendrasutāsmitacchavichuritaṃ kaṇṭham umāpater iva // 12.48 //

ahirājasute vilokyatām iyam indoḥ prathamodgatā kalā /
ayi bhāti yayā indradiṅmukhe pramadevārdranakhāṅkarekhayā // 12.49 //

yadi kautukam āyatekṣane na cirād eva sudhārdrayānayā /
aravindadaladyutau kare mṛdu līlāvalayaṃ karomi te // 12.50 //

anavadyam itaḥ puraḥ sthitaṃ viditaṃ kiṃ śaśinā tavānanam /
nabhasaḥ sahasāṅkam eṣa yan na kalaṅkatrapayādhirohati // 12.51 //

idam udgatam indumaṇḍalaṃ dig iyaṃ paśya bibharti lakṣmavat /
tvam ivācchakapolamaṇḍalasphuṭakālāgarupatram ānanam // 12.52 //

vigalattimirāṃśuke śanaiḥ spṛśati vyaktim ādhīratārake /
iha paśya niśāvadhūmukhe sphurati śvetamarīcikuṇḍalam // 12.53 //

ayam ullikhati dhruvaṃ karair vidhur indīvaralocane tamaḥ /
kumudeṣu tathā hi dṛśyatāṃ nipatanty asya lavā ivālayaḥ // 12.54 //

idam añjananīlam āhataṃ pihitāśaṃ tuhināṃśunā karaiḥ /
acalendraguhāsu līyate śanakaiḥ saṃkucitaṃ punastanaḥ(?) // 12.55 //

masṛṇollasadaṃśumaṇḍalachalataḥ paśya divaḥkṛte 'nayā /
iyam indusamudgakādito niśayā hāralateva kṛṣyate // 12.56 //

yad abhūt tamasā jagat tathā pihite puṣkarapatralocane /
tad idaṃ parataḥ prakāśitam śaśinā kuṅkumakandapāṇḍunā // 12.57 //

prasṛteva vilocanodare tilake saṅkuciteva cāndena /
kaliteva natāṅgi lakṣyate tava muktāvalayeṣu candrikā // 12.58 //

kucayoḥ pratibimbitaḥ samaṃ vidhur eko 'pi bhavaty ayaṃ dvidhā /
vidhineva vibhinnasaṃpuṭas tava lāvaṇyasudhāsamudgakaḥ // 12.59 //

hṛtamugdhamadhūkaśobhayor anayoḥ pannagalokakaumudi /
tava candrakalāḥ kapolayoḥ patitāḥ sparśakutūhalād iva // 12.60 //

ayam indumukhi tvayā yathā samupaiti spṛhaṇīyatāṃ janaḥ /
anayaiṣa samāgatas tathā niśayā paśya kuraṅgalāñchanas // 12.61 //

dhanuṣi kriyate 'dhirohaṇaṃ smaramaurvīlatayā tanūdari /
śaśineritayā samucchrite pulinādrau ca payodhavelayā // 12.62 //

kṛtacāṭuśataiḥ parasparaṃ makarandārdrarajaḥsugandhiṣu /
sthitam antaramīṣu sāṃprataṃ bhramaraiḥ puṣkaravāsaveśmasu // 12.63 //

marutā suhṛdeva vījitaṃ kumudāmodamucā śanair itaḥ /
svapiti praṇayārdrayor idaṃ mithunaṃ mānini rājahaṃsayoḥ // 12.64 //

ayi cakravadhūr iyaṃ puraḥ karuṇaṃ kūjati hā tapasvini /
iha sākṣitayālam āvayor ucitaṃ gantum ataḥ kṛpāvati // 12.65 //

iti bhūtalavāsavaḥ sas tām abhidhāya pramadāṃ priyaṃvadaḥ /
praviveśa tayāsamaṃ kila pramanāḥ kelinagendrakandaram // 12.66 //

jhaṭiti sphuṭabhāvasaṅkarāṃ madhurāmaṅgalatāṃ dadhānayā /
śaśikāntaśilātalaṃ tataḥ saḥ kilādhyāsta tayā yuvānvitaḥ // 12.67 //

tad anu trapayā parāṅmukhīṃ pulakālaṅkṛtapīvarastanīm /
saḥ kilāñcitacāṭur ānayat sumukhīṃ tām anukūlavṛttitām // 12.68 //

atha mantharalocanaṃ hriyā vinamatsmeramukhaḥ smitānncitam /
so dadarśa kila prajeśvaraḥ sudṛśaḥ svinnakapolam ānanam // 12.69 //

yad alaṃ kila mānavaty abhūd ṛjuvannendumukhī kilaikṣat /
likhiteva kilāsta yat paraṃ nṛpates tena manaḥ kilāharat // 12.70 //

parimṛjya mukhaṃ vilāsinā śravaṇendīvarareṇurūṣitam /
sudṛśaḥ śamavāripaṅkilāt alakāntas tilakād apāsyata // 12.71 //

atha tāṃ śithilīkṛtatrapām asamapremahṛtaḥ kileśvaraḥ /
smarakelikalārasajñatām anayadyūthapatir vaśām iva // 12.72 //

śithilākulakeśapāśayā parimṛṣṭārdrakapolapatrayā /
viralādhararatnarāgayā sulabhasvedamukhendubimbayā // 12.73 //

truṭitojjhitahāralekhayā nibiḍāśleṣakṛśāṅgarāgayā /
asamagranakhāṅgamaṇḍitastanavinyastasakampahastayā // 12.74 //

adhikādhikajātalajjayā mṛdumīlannayanatribhāgayā /
atha kām api nirvṛtiṃ tayā saḥ kilāpat phaṇirājakanyayā // 12.75 //

dadatā nalinīdalānilaṃ vikasatsvedakaṇe kucadvaye /
caturaṃ kila dīrghacakṣuṣas tad anu klāntir anena cicchide // 12.76 //

atha satrapayā dhṛtāṃśukāṃ jaghanasrastavisūtramekhalām /
avataṃsitalocanotpalāṃ nijam aṅkaṃ lalanāṃ nināya ca // 12.77 //

sudṛśaḥ saḥ kilānyataścutaṃ(?) svapade maulimaṇiṃ nyaveśayat /
akaroc ca kilāruṇāṅgulir lalitāvartanakuñcitān kacān // 12.78 //

paśyātra darpaṇatale likhitā mayeyaṃ patrāvalī taruṇi te valitānaneti /
svapnāntarapraṇayajalpitam ātmabhartur aśrūyata smitamukhena ramāṅgadena // 12.79 //

atha śuci paṭhatā śukena sāma sphuṭam uṭajāṅgaṇapādapasthitena /
viracitadayitāsamāgamasya prasabham abhajyata pārthivasya nidrā // 12.80 //

jhaṭiti vigate svapnāyātapriyānavasaṅgame puno 'pi tathā tatpratyāśānimīlitalocanaḥ /
likhita iva saḥ kṣmāpālo 'bhūt kṣaṇaṃ nanu tādṛśām api manasijo dhairyaṃ lumpaty aho bata sāhasam // 12.81 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye phaṇi-rāja-sutā-svapna-samāgamo nāma dvādaśaḥ sargaḥ



||trayodaśaḥ sargaḥ

tatas tathā pañcaśarapratāritaḥ sajṛmbham unmīlayati sma locane /
kṛtāṅguliśleṣavivartitollasatbhujāṃsasampīḍitakuṇḍalo nṛpaḥ // 13.1 //

saḥ saṅgataṃ yan mṛgaśāvacakṣuṣaḥ śramāptanidraḥ sphuṭam anvabhūd iva /
jhaṭity abhūj jāgradavasthayāsya tat purātanālekhyam ivāsphuṭaṃ hṛdi // 13.2 //

kucāṅgarāgaḥ kṛśamadhyayā tayā mayi dhruvaṃ saṅkramito bhaved iti /
śanaiḥ sa nidrākaluṣeṇa cakṣuṣā parāmamarśāṅgam anaṅgamohitaḥ // 13.3 //

apāsya vāmetarakarṇabhūṣaṇaṃ tathā śarair enam avākirat smaraḥ /
yathāsya dhairyaṃ galati sma mānasāt savikriyaṃ śuktipuṭād iva udakam // 13.4 //

dṛśaṃ viṣādastimitām upāntage niveśya tenātha niśaśvase /
yathā muhuḥ śyāmalatāṃ jagāhire vitānamuktāphalajālakasrajaḥ // 13.5 //

||ramāṅgadavākyam

kayā nu sāraṅgadṛśāsi kāritaḥ kapolapatrāvalikalpanaśramam /
tam ity avocat parihāsavān atho(?) ramāṅgadaḥ kiṃcid iva ślathāṅgadam // 13.6 //

tataḥ sa muktāsitam ādadhat smitaṃ jitapravālatviṣi dantavāsasi /
śaśaṃsa tasmai bhujagendrakanyakāsamāgamaṃ svapnajam abjalocanaḥ // 13.7 //

tadāśrayaivānucareṇa vardhitā kathāsudhevāsya tato vilāsinaḥ /
abhūt paraṃ manmathatāpaśāntaye na padminīpatramarun na candanam // 13.8 //

ajāyatāntaḥkaraṇena tāmyatā na hemapadmāharaṇāya satvaram /
bhujaḥ sadā rakṣaṇadīkṣitaḥ kṣiter amandam aspandata cāsya dakṣiṇaḥ // 13.9 //

||vaṅkumuner āgamanam

tataḥ pinaddhojjvalahemavalkalaṃ vahantam aṃsārdhavilambinīr jaṭāḥ /
sanāthavāmetarapāṇipaṅkajaṃ parisphurantyā sphaṭikākṣamālayā // 13.10 //

viśālanetrābharaṇair anudrutaṃ sadaiva darbhāṅkuralālitair mṛgaiḥ /
saśiṣyam abhyāgatam aṅganāntike viśāmpatir vaṅkumaharṣim aikṣata // 13.11 //

vimuktaparyaṅkatalaḥ sasaṃbhramaṃ nirīkṣya sadyo maṇimandirād bahiḥ /
kirīṭaratnadyutidīptabhūtalaṃ praṇāmam asmai saś cakāra sādaram // 13.12 //

tataḥ kṛtāśīr maṇivedikāstṛte munir nyaṣīdat sakuraṅgacarmaṇi /
saś cāsanatvaṃ tadanujñayānayan nṛpacandrāś candramaṇeḥ śilātalam // 13.13 //

||munipraśnaḥ

api śrameṇāyatamārgajanmanā tanur mahārāja taveyam ujjhitā /
muniḥ praharṣeṇa kṛtārhaṇas tadā sa rājacūḍāmaṇim ity apṛcchata // 13.14 //

||bhūpativākyam

athādadhad vaktra ivāmśukāñcalaṃ tuṣārapāṇḍuprasṛtair dvijāṃśubhiḥ /
akṛtrimapraśrayapeśalaṃ vacaḥ sa bhūpatir vaktum iti pracakrame // 13.15 //

amī sahante mama tāta na śramaṃ praṇāmalagnās tava pādapāṃsavaḥ /
kiyac ciraṃ candramarīcicumbite padaṃ nidhatte kumude dinaklamaḥ // 13.16 //

||kapidarśanam

nṛlokapātālatalāśraye mithaḥ kathānubandhe śithilībhavaty atha /
paryāṇaparyutsukamānaso muniḥ sa yāvad āpraṣṭum iyeṣa pārthivaḥ // 13.17 //

anena tāvad dadṛśe puraḥsthito viśālalāṅgūlalato valīmukhaḥ /
adhaḥsthalīnirgatajahnukanyako himojjvalaḥ pāda ivāmbikāguroḥ // 13.18 //

kareṇa bibhranmadhumattakeralīkapolavatpāṭalakānti dāḍimam /
aharmukhākṛṣṭapataṅgamaṇḍalaḥ phalāśayā bāla ivāñjanīsutaḥ // 13.19 //

||phalārpaṇam

dvayor ivārthaḥ khalu dharmakāmayos tayos trilokaspṛhaṇīyayoḥ kapiḥ /
munīndrabhūcandramasoḥ sthito 'ntare tapasvibhiḥ smeramukhair adṛśyata // 13.20 //

athārpitaṃ tena phalaṃ tadādade sa vismito madhyamalokavāsavaḥ /
japāruṇaṃ mārutineva maithilīśikhaṇḍaratnaṃ daśakaṇṭhaśāsanaḥ // 13.21 //

akṛtrimaśrīnilayena rāgiṇā narendracihnāṅkitahastaśobhinā /
suvṛttatām udvahatā svabhāvataḥ sas tena reje bhṛśam ātmanā yathā // 13.22 //

ajātapākasya navātapādhikāṃ punaḥ punas tasya vilokya śoṇatām /
navapravālopamam eṇacakṣuṣaḥ smaran sa bimboṣṭḥam avāpa śūnyatām // 13.23 //

athāsya sīdanmaṇibandhanāt karād avāñcataḥ kampavisūtritāṅguleḥ /
papāta paścād iva hemakuṭṭime tad asphutad drāg iva dāḍimīphalam // 13.24 //

tadantarāt kiṃśukakāntitaskaraḥ sphuranmaṇīnāṃ nikaro 'tha niryayau /
udarciṣaḥ puṣpaśarāsanakrudhā kaṇotkaras tryambakalocanād iva // 13.25 //

atha dvayenāvanipākaśāsanaḥ sa vismayasyāgramahīm anīyata /
vanaukasā tena vinītavṛttinā vikīrṇabhāsā maṇidāḍimena ca // 13.26 //

saś cādbhutaprābhṛtatoṣitaḥ kare cakāra revāmaṇikaṅkaṇaṃ kapeḥ /
ghanātyayaṛtor nijam indupāṇḍure payodakhaṇḍe harivāḍ ivāyudham // 13.27 //

tataḥ sudhāsūtim ivojjhitākṛtir navāñjanaśyāmalayāṅgalekhayā /
nṛpaḥ kṣaṇād eva vicitrabhūṣaṇam pumāṃsam agre na hariṃ tam aikṣata // 13.28 //

kṛtānatir vismitamānase munau ramāṅgade sādaramuktalocanaḥ /
vyadhāt praṇāmaṃ saḥ kṛtāñjalir nṛpe kapolavellatkaladhautakuṇḍalaḥ // 13.29 //

||munikṛtaḥ praśnaḥ

alaṅkṛtaḥ kasya vadānvayas tvayā padaṃ kva te kiṃ ca kapir bhavān abhūt /
tam evam āha sma savismayormiṇā nṛpeṇa sākūtavilokito muniḥ // 13.30 //

||śaśikhaṇḍavākyam

tataḥ sa mugdhendumayūkhabandhubhiḥ prasādayan dantamarīcibhir diśaḥ /
navāmbubhārālasanīradāvalīninādadhīrām iti vācam āde // 13.31 //

śikhaṇḍaketoḥ śaśikhaṇḍa ity ahaṃ munindra vidyādharaśāsituḥ sutaḥ /
surāṅganādhyāsitaratnakandhare mamādhivāsaḥ śaśikāntaparvate // 13.32 //

rathāṅgapāṇeḥ pratimā samudrataḥ svayaṃ mahānīlamayī vinirgatā /
iti pravādaḥ param īkṣituṃ ca tāṃ gatā maṇidvīpam itaḥ purastriyaḥ // 13.33 //

mamāpi tasyām adhikaṃ kutūhalaṃ tad ehi yāvaḥ kṛta eṣa te 'ñjaliḥ /
kadā cid evaṃ sahasopasṛtya māṃ priyā yayāce praṇipatya mālatī // 13.34 //

tataḥ kham indīvaranīlam ekatas tayā sahotpatya javena gacchataḥ /
sas tāta śailendrabharakṣamaḥ kṣaṇāt papāta me locanagocare 'rṇavaḥ // 13.35 //

upoḍhanānāmaṇimauktikotkaraiḥ karair ivordhvaṃ prasaradbhir ūrmibhiḥ /
anarghyam arghyaṃ jagadekacakṣuṣe samudyato dātum ivāṃśumāline // 13.36 //

navapravāladyutipāṭalodaraḥ karo murārer iva śārṅgalāñchitaḥ /
alaṅkṛto jahnumaharṣikanyayā pṛthur jaṭājūṭa ivāndhakadviṣaḥ // 13.37 //

udagrakallolakadarthitagrahair agādhapātālatalāvagāhibhiḥ /
diśo nirundhan navameghanādibhir nimagnadiṅnāgamadāvilair jalaiḥ // 13.38 //

samedhitaśrīr abhitas talotthitaiḥ sphuranmaṇistomamayūkhadāmabhiḥ /
yugāntajīmūtaśatodayārpitaiḥ pulomakanyāpatikārmukair iva // 13.39 //

upāntaviśrāntapayodamaṇḍalair jaladvipaprastutavaprakelibhiḥ /
cirollasaddvīpadhiyā samīkṣitair viśālanetrais timibhiḥ kṛtādbhutaḥ // 13.40 //

sujātakāṭhiṇyapayodharāḥ spṛhām upāharantīḥ pathi tādṛśoḥ pathi /
kva cid dadhānaḥ śaradindupeśalāḥ śilāsu śuktīr jalamānuṣīr iva // 13.41 //

nijaughasīmantitasānukardamair bṛhaddarīpuñjitaratnarāśibhiḥ /
adhaḥ praviṣṭoddhṛtakacchapoddhṛtair mahācalair ullikhitāmbaraḥ kva cit // 13.42 //

savegavelānilavellitāḥ kva cin navodgatā vidrumakandalīr dadhan /
śikhā ivordhvaṃ taruṇārkalohitā vinirgatā vāḍavajātavedasaḥ // 13.43 //

kva cit sudhāpāṇḍuni phenamaṇḍale nilīnadūrvādalanīlanīradaḥ /
sanāthatāṃ nīta ivopari sphuṭam phaṇīndraparyaṅkaśayena śārṅgiṇā // 13.44 //

kva cin maṇīnāṃ kumudodaratviṣaḥ sitetarendīvaramecakāḥ kva cit /
kva cid dadhānaḥ śukacañcupāṭalās taṭeṣu muktāśabalodarāḥ śilāḥ // 13.45 //

tathaiva tasyopari gatvarasya me tamālanīlena pathā payomucām /
tvarāviśīrṇaślathabandhanāñcitaḥ papāta sīmantamaṇir mṛgīdṛśaḥ // 13.46 //

pradhāvamānena mayāntarāntarā nakhāgranirlūnamayūkhapallavaḥ /
saś cāntaraṃ dīdhitimān ivodadher viveśa kośāmratarucchaṭāruṇaḥ // 13.47 //

nivartamānaṃ tu haṭhād vikṛṣyatā turaṅgahastena nirundhatā nabhaḥ /
kṣaṇād iva kvāpi rasātalodare karīva cikṣepa kṛtāravo 'rṇavaḥ // 13.48 //

||strīdarśanam

mayātha tatra bhramatā savismayaṃ tam udvahantī maṇim utprabhaṃ kare /
adṛśyataikā viśatī tapovanaṃ smarasya mūrtā mamateva kanyakā // 13.49 //

tataḥ priyāmaulimaṇir na me 'rpitaḥ punaḥ punaḥ prārthitayāpi yat tvayā /
ahaṃ tad asyā makarāṅkite balād apāharaṃ manmatharatnapāduke // 13.50 //

kim āśramaṃ śūnyam idaṃ tapodhanair anena hā dhiṅ muṣitāsmi dasyunā /
atheti bāṣpodgamagadgadaiḥ padair nuhur vadantī karuṇaṃ ruroda sā // 13.51 //

||munidarśanam

tatas tadīye ruditadhvanau śrute sasaṃbhramaṃ ko 'pi mahātapā muniḥ /
viniryayau ratnaśilāgṛhād bahis tamālabhāsas taraṇir ghanād iva // 13.52 //

anena kenāpi tavāśrame balād idaṃ hi tātābharaṇaṃ hṛtaṃ mama /
iti krudhaṃ tadvacasā sa ādade havirniṣekeṇa śikhām ivānalaḥ // 13.53 //

||śāpavarṇanam

nibaddhabhīmabhrukuṭir vilokayan dṛśā tadolkākapiśogratārayā /
sas tīvrakopasphuritādharo 'vadad vaco mamākṣipya kṛtānater iti // 13.54 //

prasūnam apy atra na jātu vīrudhāṃ haraty ayaṃ naḥ pavanas tapovane /
tvayā tu saṃpraty abalāvibhūṣaṇe śaṭhātmanāśāya karaḥ prasāritaḥ // 13.55 //

akāri kāpeyam idaṃ tvayedṛśaṃ yad adya sadyaḥ kapir eva tad bhava /
tataḥ sa mām ity aśapat kamaṇḍalor apaḥ samādāya davānalopamaḥ // 13.56 //

||kopaśāntiḥ

athāsya kopaḥ praśaśāma mānase śanaiḥ kṛpā sānuśaye prasīdati /
apāṃ kaṇas tiṣṭhati vīcikampite na padminīpatrapuṭodare ciram // 13.57 //

ihānutāpo bhagavan vimucyatām iyaṃ madīyā bhavitavyatedṛśī /
tad ucyatāṃ śāpaniśāmukhodgataṃ kadā mamedaṃ timiraṃ vyaraṃsyati // 13.58 //

mayaivam uktaḥ sas tadaivam ūcivān yadā puro vaṅkumuner ihāgataḥ /
kare tavādhāsyati vatsa kaṅkaṇaṃ sa nārmadaṃ sīyakarājanandanaḥ // 13.59 //

tataḥ prabhṛty eva valīmukhākṛteḥ samāḥ sahasraṃ vasato rasātale /
anena me saṃprati pārthivendunā tavāśrame śāpatamas tiraskṛtam // 13.60 //

||pratikriyākaraṇecchā

kṛtaṃ yad etena munīndra līlayā pratikriyāṃ tatra na kartum asmy alam /
himatviṣaḥ pratyupakāragocaro marīcilīḍhakraśimā kim aṃśumān // 13.61 //

tathāpy ayaṃ deva nijaprayojane laghīyasi kvāpi niyojyataṃ janaḥ /
anūrum urvītalaratnadīpakaḥ kim āryamā nādhita sūtakarmaṇi // 13.62 //

tenaivam uktaḥ praṇayonmukhena nrpas trapānamramukho babhūva /
atādṛśānāṃ stutayaḥ prakṛtyā madaṃ yad uddīpayituṃ yatante // 13.63 //

||nijavṛttakathanam

evaṃ sudhārasasamṛddhimanohareṇa ślāghyena tena śaśikhaṇḍasamāgamena /
kām apy avāpad umayā ghaṭitasya lakṣmīṃ saḥ kṣmāpatir jhaṭiti jūṭa ivāṣṭamūrteḥ // 13.64 //

tenātha sūnṛtavacaḥśrutaye saḥ pṛṣṭaḥ pṛthvītalāgamanahetum ajānateva /
ākhyātavān smitasudhāsnapitauṣṭhabimbas tasmai nijavyatikaraṃ naralokapālaḥ // 13.65 //

vidyādharas tad anu saḥ prahito 'pi rājñā naiva svadhāmagamanābhimukho babhūva /
pūrvopakāriṇi jane 'nupakṛtya kiṃ cid yānto yad unnatadhiyaḥ kim api trapante // 13.66 //

deva prasīda samitiḥ kriyatām idānīṃ bhṛtyaḥ svapādarajasām ayam agrayāyī /
tasyeti valgu vacanaṃ vacasā maharṣeḥ samrāṭ tataḥ saḥ katham apy urarīcakāra // 13.67 //

||vidyādharasainyāgamanam

āmandraśaṅkhapaṭahasvanasūcitaṃ prāksainyaṃ kṣaṇān nijam atha smṛtamātram eva /
dhautāsipatrabahulāṃśulatopagūḍhaṃ pātālasaṃtamasam asya puro babhūva // 13.68 //

||prasthānam

tenopapāditam atho ratham utpātakam adhyāsya kārmukasanāthakaro narendraḥ /
vajrāṅkuśaṃ prati sa vaṅkumuniprayuktaḥ prasthānamaṅgalavidhir masṛṇaṃ pratasthe // 13.69 //

lagnenāṅge yugapad uṭajadvāradeśād adūre paśyantīnāṃ munimṛgadṛśāṃ locanāṃśūtkareṇa /
uddāmājikratumakhavidher dīkṣayā saḥ kṣitīśo medhyām eṇatvacam iva dadhan saḥ kṣaṇaṃ lakṣyate sma // 13.70 //

calitayatisamādhi trastasāraṅgaśāvaṃ nibhṛtaśukabhṛtoccair naḍim uḍḍīnabarhi /
hariṇamithunamuktānyonyakaṇḍūyanaṃ tan munivanam abhito 'bhūt sainyakolāhalena // 13.71 //

atha pathi navasāhasāṅkaḥ sa vidyādharair vanditaḥ pramuditamunikanyakāmuktanīvāralājāñjaliḥ /
śriyam adhita ramāṅgadenānvitas tūryaghoṣormibhiḥ kulagirikuharapratidhvānaṃ dīrghair nirundhan diśaḥ // 13.72 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye vidyādharā1dhipa-samāgamo nāma trayodaśaḥ sargaḥ



||caturdaśaḥ sargaḥ

||ākāśārohaṇam

athāśramopāntamahīṃ vihāya nemisvanotkaṇṭhitanīlakaṇṭhām /
ratho 'sya vidyādharamantraśaktyā rathāṅgapaṇeḥ padam āruroha // 14.1 //

sasaṃbhramottaṃbhitakarṇatālam ākarṇito dikkaribhiḥ sakaṃpaiḥ /
ādhmātaśaṅkhasvanamāṃsalo 'gre tasyodagān maṅgalatūryaghoṣaḥ // 14.2 //

udasya vaktrāṇi nabhasthalena yāntaṃ tam aikṣanta tapasvikanyāḥ /
ākarṇavistāritamugdhanetrāḥ patrāntarair āśramapādapānām // 14.3 //

vrajan sa vidyādharavāhinīnāṃ madhye babhau madhyamalokapālaḥ /
analpasaundaryasudhaikasūtiḥ śaśīva nakṣatraparamparāṇām // 14.4 //

kutūhalollolāsitapakṣalekhāny ākṛṣṭakarṇotpalavibhramāṇi /
tasminn amuñcyanta nitambinībhir apāṅgavalgīni vilocanāni // 14.5 //

||ramāṅgadakṛtaṃ varṇanam

athāntikasthena saś cābhyadhāyi ramāṅgadenettham avantināthaḥ /
sahasraśaḥ khe calitāni paśyan vidyādharāṇāṃ purato balāni // 14.6 //

haimaṃ nṛpa syandanam utpatākam ākampi ratnāṅkitaketum ete /
sahasraraśmer iva vālakhilyā vidhyādharās te parivārayanti // 14.7 //

vrajann amartyapramadāvimuktamandāramālājaṭilāṃsakuṭaḥ /
kundacchaṭāpāṇḍusaṭākalāpaḥ kātyāyanīsiṃha ivāvabhāsi // 14.8 //

prayāṇatūryadhvanir eṣa kiṃ te pātālakukṣipratinādasāndraḥ /
ravaḥ prasarpaty uta bhairavo 'yam akālakalpāntapayodharāṇām // 14.9 //

mūle bhuvaḥ kajjaladhūlikalpam ālakṣyate paśya nilīnam etat /
nīrandhravidyādharamauliratnaprabhāṅkuraprāśitam andhakāram // 14.10 //

āyāmimālāmaṇikāntidaṇḍair utsārayantaḥ paritas tamāṃsi /
amī marunnartitacāmarās te kham ullikhantīva khurais turaṅgāḥ // 14.11 //

vihasya vidyādharabālikābhiḥ samaṃ vimuktā nayanatribhāgaiḥ /
prasthānalājāñjalayas tavaite rathe patākāskhalitāḥ patanti // 14.12 //

narendra vidyādharapuṅgavānām ete puraḥ paśya kṛpāṇapaṭṭāḥ /
kālāñjanaśyāmatayāśrayante taraṅgatāṃ vyomamahārṇavasya // 14.13 //

vācālayantyaḥ kakubhāṃ mukhāni nādena jāmbūnadakiṅkiṇīnām /
imā vimānāvalayaḥ kathaṃ cid anyonyaruddhaprasarāḥ prayānti // 14.14 //

||vātavarṇanam

ādhūtakārtasvaraketuyaṣtir enāny aśokastabakāruṇāni /
ānartayaty eṣa patākinīnāṃ vātaḥ patākāṃśukapallavāni // 14.15 //

nabhaścarāṇāṃ vrajatām amīṣām anyonyapīnāṃsavigharṣaṇena /
ullāsitaḥ kuṅkumapāṃsupūraḥ piśaṅgayaty eṣa diśāṃ mukhāni // 14.16 //

||prekṣakastrīvarṇanam

saratnakāñcīvalayair vilāsasiṃhāsanair manmathapārthivasya /
ito nitambair asitekṣaṇānāṃ vyāptāntaraṃ vyoma samāptim eti // 14.17 //

anyonyasaṅghaṭṭavisūtritāni kumudvatīkāntakaropamāni /
etāni paśyāmbarataḥ patanti vimānamuktāphalajālakāni // 14.18 //

etāḥ prayāntyaḥ purato vimānair vivartya bālā mukhapaṅkajāni /
apāṅgaviśrāntavilolatārais tvāṃ nātha netrāñjalibhiḥ pibanti // 14.19 //

āsām itaḥ satvaragāminīnāṃ gatāgatābhyāṃ maṇikuṇḍalāni /
bhindanti vidyādharakāminīnāṃ kapolakālāgurupattrakāni // 14.20 //

ito mithaḥ pārśvavighaṭṭiteṣu javād vimāneṣu samāpatatsu /
āsām itaḥ preṅkhitamadhyaratnavisūtritā hāralatāḥ sphuṭanti // 14.21 //

ete gatikṣobhavaśād vadhūnāṃ paśyonmayūkhā maṇikarṇapūrāḥ /
itas tale sañcaratām ahīnāṃ nipatya cūḍāmaṇiṣu svananti // 14.22 //

pātālam etan nayanotsavena vicintya śūnyaṃ śaśalāñchanena /
ihāṅganābhiḥ svamukhachalena kṛto 'mbare candramayīva sṛṣṭiḥ // 14.23 //

ito rasaṃ pallavayanti vīraṃ vidyādharāṇāṃ karavālavallyaḥ /
etāś ca śṛṅgāram ito 'ṅganānāṃ dṛśo navendīvaradāmadīrghās // 14.24 //

jhaṭity avāptapratibimbam etat sainyaṃ vilokya sphaṭikāṅgaṇeṣu /
savismayaṃ nāgapurāṅganābhir itaḥ kriyante nayanotpalāni // 14.25 //

narendra tasmād gaganāvahagāhitvaddarśanavyagratapasvipaṅkteḥ /
dūraṃ havir dhūmasugandhisīmnaḥ sthānād vayaṃ vaṅkumuneḥ pravṛttāḥ // 14.26 //

||vanavarṇanam

yathāyam abhyeti puro nabhasvān ākṛṣṭanānāvidhapuṣpagandhaḥ /
agre tathābhraṃlihabhūruhaṃ naḥ śaṅke vanaṃ dṛkpatham eṣyatīti // 14.27 //

ebhir mahīpāla vimānaratnair agresaraiḥ sambhramamuktamārgaḥ /
niṣkampaketur mahatāspadena rathas tavāyaṃ viyati prayāti // 14.28 //

sitaprasūnastabakais tarūṇām eṣā purastārikāntarikṣā /
jhaṭity aśeṣaiva nimeṣamātrād unmīlitā paśya vanāntalekhā // 14.29 //

yadīśa vidyādharavāhinīyam ākāśataḥ kiñcidadhaḥ pravṛttā /
avaimi citte nihitaṃ tad asyāḥ padaṃ vanālokanakautukena // 14.30 //

eṣā tamālāvalinīlakānter upoḍharāmāmukhahemapadmā /
senā vanasyābhimukhaṃ prayāti paśyāmburāser iva jahnukanyā // 14.31 //

asyāḥ kṣamāpāla vanāntarājer vimānapaṅktiḥ purataḥsthiteyam /
ālambate ratnakirīṭalakṣmīṃ maṇiprabhodgīrṇamahendracāpā // 14.32 //

ete khalīnakṣataśoṇitāktāḥ paśyendragopaśriyam udvahantaḥ /
turaṅgalālājalabindavas te luṭhanti hemadrumapallaveṣu // 14.33 //

mandānilāndolitapallavāgrāḥ samagrapuṣpāharaṇodyatābhyaḥ /
ito latāḥ pārthiva saṃrabhante lāvaṇyam ādātum ivāṅganābhyaḥ // 14.34 //

amūni puṣpāṇi mahīruhāṇām ābhānti līnabhramarodarāṇi /
vidyādharīvibhramadarśanārtham uttānitānīva vilocanāni // 14.35 //

paśyāgravātāyanam etad etya latāgrapuṣpāṇy acinvatīnām /
nṛpātibhāreṇa nitambinīnāṃ vimānaratnāni puro namanti // 14.36 //

śākhāgralagnāsu mahātarūṇāṃ viṭaṅkaratnadyutiśrṅkhalāsu /
vilambamānair iva cimbiteyam ito vimānair maṇipañjaraśrīḥ // 14.37 //

imāḥ samaṃ prāṇasamair vane 'smin sarvaṛtur lakṣmīnibiḍopagūḍhe /
nabhaḥsthitā eva narendra paśya puṣpoccaye loladṛśaḥ pravṛttāḥ // 14.38 //

etāḥ karaiḥ kāñcanapadmagaurair vilāsavatyaḥ sanibandhanāni /
haranti puṣpāṇi mahīruhāṇāṃ mṛdūni yūnām iva mānasāni // 14.39 //

āsāṃ latāgrastabakotthitāni śikhaṇḍaratnadyuticumbitāni /
paśyopariṣṭād alimaṇḍalāni nīlātapatrabhramam ārabhante // 14.40 //

muñcaty aliḥ puṣpalatām ito 'yam āghrātarāmāmukhapadmagandhaḥ /
guṇaprakarṣe hi sadā manāṃsi guṇāntarajñāvatāṃ ramante // 14.41 //

lataitayā cūtataroḥ salīlam ānīyamānā natim ānatāṅgyā /
paśyotpatatpuṣpaśilīmukheyam ābhāti kandarpadhanurlateva // 14.42 //

bhramaddvirephāvaliloladṛṣṭir līlāvataṃsakriyayonmukhāni /
vicetum eṣā kusumāni nālaṃ tarostanāliṅganadohadasya // 14.43 //

priyārpitaḥ kāntanipītamuktapurandhribimbādharakānticoraḥ /
asyāḥ saratnatviṣi karṇapāśe kim apy aśokastabakaś cakāsti // 14.44 //

asyā latākṣepavisūtritasya hārasya lagnastanakuṅkumasya /
bhraṣṭāḥ kṣitau dāḍimabījamohād ākṣipya muktāḥ kapayaḥ kṣipanti // 14.45 //

nidāghalakṣmīhasitachaṭeyaṃ paryāptakṛṣṇāgurudhūmagandhe /
bandhe kacānā navamallikāsyāḥ paśyālinīle paribhāgam eti // 14.46 //

asāv itaḥ pārthiva dantapatram āpāsya haṃsachadapāṇḍu bālā /
karoti karṇe navakarṇikāram uttāpitāṣṭāpadaratnaśobhi // 14.47 //

sthito 'yam anto navapallavānāṃ pravālatāmrāṅgulir āyatākṣyāḥ /
vyaktiṃ śaraccandrakarojjvalābhir nakhāṃśurekhābhir itaḥ prayāti // 14.48 //

dhāvatkarā karṇaśirīṣalobhād itas tataḥ sampatati dvirephe /
krīḍām iva vyākuladṛṣṭipātā bāleyam abhyasyati kandukasya // 14.49 //

prāvṛḍvilāsasmitam udvahantī karṇe navaṃ ketakabarham eṣā /
priyāvataṃsīkṛtacandralekhā cakāsti kanyeva himācalasya // 14.50 //

vilokitālekhyakapolabhāgāt plavaṅgaśāve 'dhigate vimānam /
itaḥ kadambād anivṛttahastam āste bhayād ālikhiteva tanvī // 14.51 //

puṣpāṇi cinvaty atimuktakasya paśya ślathaṃ keśakalāpam eṣā /
aṃse bibhartīva tamālanīlaṃ vilāsavālavyajanaṃ smarasya // 14.52 //

vimuñcatī cakṣuṣi puṣpadhūlim eṣā gate taṃ prati vallabhasya /
citraṃ jhaṭity aśrulavāvakīrṇe dṛśau sapatnyāḥ kaluṣīkaroti // 14.53 //

madhyacyute bibhrati kiṃśuke 'sminn asrāruṇasyākṛtim aṅkuśasya /
asyāḥ stanābhyām adhunā dhṛteyam anaṅgamattadvipakumbhalakṣmīḥ // 14.54 //

abhyāgatāyāḥ sahasāmunāsyāḥ kandarpasāmrājyadhurodvahena /
sugandhibhiḥ pāṭalipādapena puṣpair itaḥ kalpitam ātitheyam // 14.55 //

ārdrāgaseyaṃ gamitā prasādaṃ kṛtapraṇāmāñjalinā priyeṇa /
pramṛṣṭabāṣpā sumukhī nakhābhyāṃ cūtāṅkuraṃ mānam ivocchinatti // 14.56 //

adhyāsate kām api kāntim āsām ete sakundāḥ kabarīkalāpāḥ /
kumudvatīkāntakarānuviddhās tamaḥpratānā iva yāminīnām // 14.57 //

puṣpāṇi nānāvidhavarṇabhāñji vimānavātāyanato vicitya /
yuvāyam indrāyudhavarṇakāntam uttaṃsam asyāḥ sadṛśaḥ karoti // 14.58 //

paśyeyam udbāhulatāhitaśrīr madhyena naśyattrivalī lateva /
vimānataḥ komalam uccinoti vadhūr madhūkaṃ svakapolakānti // 14.59 //

adaḥ sugandhīkuru matprasūnaṃ mukhābjasaugandhyakaṇārpaṇena /
ity añcalāsaktalato na yāñcām asyāḥ karotīva saḥ karṇikāraḥ // 14.60 //

tathā na cūte navamañjarīyam avāptavaty ātmaguṇaprakarṣam /
asyāḥ sakālāgarupatralekhe yathā kapole kamalekṣaṇāyāḥ // 14.61 //

vahaty aśoko 'yam amartyakāntāpadāhataḥ kāntam alaktakāṅgam /
kṛtvā jagaty askhalitāṃ nijājñāṃ skandhe 'rpitaṃ tūṇām iva smareṇa // 14.62 //

cireṇa manye bakuladrumo 'yam avāptapāraḥspṛhaṇīyatāyāḥ /
arthī karo 'syāḥ sumanaḥsu yasya jāto jitāmartyatarupravālaḥ // 14.63 //

phalaṃ śirīṣeṇa cirād avāptam asyāḥ samagraṃ sukumāratāyāḥ /
nirasya gīrvāṇataruprasūnāṃ yad etad uttaṃsitam āyātākṣyā // 14.64 //

asyāḥ śrutau campakam ādadhatyāḥ kareṇa muktāvalayāṅkitena /
eṣa dvijaḥ svastyayanaṃ virāvair nāsyāḥ karotīti na mañjukaṇṭhaḥ // 14.65 //

vinyastabandhūkadalī mukhe 'syāḥ svedārdrakālāgarupatravallī /
cakāsti saṃdhyātapaleśaśaṅki kalaṅkalekhā śaśalakṣmanīva // 14.66 //

etā mitho ruddhavimānamārgā latāgrajaṃ puṣpam anāpnuvantyaḥ /
bhavanti bhārānamitāṅgakeṣu baddhābhyasūyāḥ stanamaṇḍaleṣu // 14.67 //

etāni kāntaiḥ pramadājanasya navapravālāny avataṃsitāni /
paśyanti paśya svam ivāptakāntiṃ kapolapālīmaṇidarpaṇeṣu // 14.68 //

yad yad vane 'bhūt kusumaṃ sugandhi vadhūjanais tat tad ito gṛhītam /
kṛtsnatrilokīvijayāvataṃsaṃ nirmātum iṣvāsam iva smarasya // 14.69 //

karṇāvataṃsīkṛtapallavānāṃ vicitrapuṣpābharaṇojjvaleṣu /
paśyābhitaḥ pallaviteyam āsām aṅgeṣu sāraṅgadṛśām ṛtuśrīḥ // 14.70 //

svedodabinduchalataḥ kapole vitīrṇamuktārgha iva smarasya /
eṇīdṛśāṃ kānta iva pravṛttaḥ śramo 'yam āliṅgitum aṅgalekhām // 14.71 //

āsāṃ pṛthusvedakaṇāṅkitāni vaktrāṇi netrotsavam arpayanti /
pratyuptamuktāphaladanturāṇi hiraṇyamayānīva saroruhāṇi // 14.72 //

etāni paśya cyutapuṣpadhūlivyāluptapakṣmāvalisauṣṭhavāni /
śrameṇa kiṃ cin mukulībhavanti sīmantinīnāṃ nayanotpalāni // 14.73 //

etāsu sīdanmaṇibandhamūlanilīnalīlāmaṇikaṅkaṇāsu /
vilokyatāṃ vyaktim upaiti khedo vidyādharastrījanadorlatāsu // 14.74 //

anaṅgakalpadrumamañjarīṇām amoghamantraṃ kusumāyudhasya /
bhṛśam yathā puṣpamayī vibhūṣā nāsāṃ tathā ratnamayī vibhāti // 14.75 //

vanāntam etā vanitā na muktum anekapuṣpaṃ nṛpa śaknuvanti /
vimucyate kena nāma sa deśo yatrāsti sāndraḥ sumanaḥpracāraḥ // 14.76 //

ityujjvale tasya vacaḥprasūne nīte 'pi karṇātithitāṃ vihasya /
nṛpo babhūvāstamanāḥ sacitraṃ smṛtāhirājendrasutāvilāsaḥ // 14.77 //

puṣpapravālāṅkuramaṇḍalaṃ tat kvaṇadvimānāvalihemaghaṇṭam /
vanaṃ vihāyātha samagram agre cacāla vidyādhararājasainyam // 14.78 //

||gaṅgāvarṇanam

atha pravālādharabimbacumbiparisphuratphenavilāsahāsā /
vācālahaṃsāvalikāñcidāmasanāthatīrorunitambabimbā // 14.79 //

samīravellattaṭahemavallilolaprabhāpiñjaritormilekhā /
vilāsamajjatphaṇirājakanyāsaṅkrāntakāntastanakuṅkumeva // 14.80 //

nimagnadiṅnāgakapolabhittisantānaniryanmadaveṇikṛṣṇā /
tṛtīyanetrānaladhūmavallikalaṅkiteva tripurāntakasya // 14.81 //

bhārānamadbhogiphaṇāsthitāyāḥ sthalocchaladvīcicayacchalena /
uttambhayantīva tale satarkam arkopalastambhaśatāni bhūmeḥ // 14.82 //

taṭodgataprāṃśu tamālarājichāyāghanaśyāmalitārdhabhāgā /
mūrtis tuṣārācalatulyakāntir umāpatiśrīdharayor ivaikā // 14.83 //

kādambacañcūddhṛtacakravākīpāriplavavyaktamṛṇālakāṇḍā /
caṇḍīdhavonnaddhajaṭāviṭaṅkakṛṣṭendulekhāṅkuradantureva // 14.84 //

taraṅgabhaṅgojjvalacāmaraśrīr uddaṇḍahemāmburuhātapatrā /
puṇyā puro dūrata eva tena trimārgagādṛśyata pārthivena // 14.85 //

tasyās taṭe 'tha kusumāvacayaśramārtasīmantinīnivahasasmitavīkṣitāyāḥ /
vidyādhareṇa vidadhe dhavalormidhautaparyantahemasikate pṛtanāniveśaḥ // 14.86 //

tad anu puline sadyo vidyādharaiḥ parikalpitaṃ nrpatir aviśal līlāgāraṃ saḥ sāhasalāñchanaḥ /
bhramam ajanayan netrotkīrṇā iti pratibimbitāḥ sitamaṇimaye yasminn anto bahiś ca mṛgīdṛśaḥ // 14.87 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye pātālā1valokano nāma caturdaśaḥ sargaḥ



||pañcadaśaḥ sargaḥ

atha sāndragharmajalabindululitatilakaḥ pracakrame /
hemakamalasubhage saritaḥ salile nimaṅktum asitekṣaṇājanaḥ // 15.1 //

śramam etya muñcata madamburabhasaparirambhalīlayā /
evam avadad iva dīrghadṛśaḥ kalahaṃsayūthaninadena jāhnavī // 15.2 //

marutāvadhūtakaladhautakamalamakarandagandhinā /
ūrmidalanaśiśireṇa balād abalājanasya nunude pariśramaḥ // 15.3 //

parividdharekham adhitīraviracitapade vadhūjane /
kāntim udavahad amartyasarit taṭarūḍhakāñcanalateva kāṃ cana // 15.4 //

sitacakṣuṣām asitaratnarucimuṣi mṛṇālinīdale /
sthūlajalalavanibhena dadhe navamauktikārdha iva jāhnukanyayā // 15.5 //

uditatrapā iva vilāsamasṛṇagamanena subrhuvām /
jagmur amarasaritaḥ pulinaṃ sahasā vihāya kalahaṃsapaṅktayaḥ // 15.6 //

dhavalābhrakachuritabhittilikhitalalitāṅganālipim /
apsu kuvalayadṛśāṃ pratimāḥ sitaratnadarpaṇanibhāsu lebhire // 15.7 //

atha vallabhārpitakarāgranihitanijapāṇipallavāḥ /
vārivikacakanakābjarajaḥkapiśormimālam abalā jagāhire // 15.8 //

sudṛśāṃ nimajjya surasindhupayasi niyamasthitair iva /
ūrmitaralitamayūkhaśikhair maṇinūpuraiḥ sapadi maunam ādade // 15.9 //

kucaluptapatralatayātha vigalitavisūtrahārayā /
prāpi ratiramaṇavilāsatulā lalitabhruvāṃ jalavihāralīlayā // 15.10 //

navakuṅkumāruṇapurandhrikucakalaśatāḍitaṃ payaḥ /
rāgam abhajata na kasya bhavet sulabhāṅgakhelad abalasya vikriyā // 15.11 //

vikiran vihasya maṇiśṛṅgadhṛtam udakam etya pṛṣṭhataḥ /
sācimukulitadṛśā dadṛśe dayito muhur valitakaṇṭham ekayā // 15.12 //

pariṇāhavat kucaniṣiddhakaraṇavalanotkadorlatam /
lolamukharamaṇikaṅkaṇayā vidadhe jale murajavādyamanyayā // 15.13 //

hariṇīdṛśo hṛtapurandhrikucakalaśakuṅkumāṅkitā /
kṣipram adhijaghanam ūrmilatā śithileva hemaraśanā vididyute // 15.14 //

salilaṃ kirantam avalokya ramaṇam aparāṅganāmukhe /
citram aviraladhṛtāśrulave nimimīla kā cid abalā vilocane // 15.15 //

drutam atruṭad vibudhasindhunibiḍalaharīkarāhatam /
hāravalayam aravindadṛśāṃ kuśalaṃ kuto 'sti guṇināṃ jaḍāntare // 15.16 //

śuśubhe kayāpi karayantranihitaśucivāridhārayā /
muktasitakusumasāyakayā makarāṅkacāpalatayeva bālayā // 15.17 //

pariveṣavibhramaniveśimanasijatuṣāradīdhiteḥ /
ko 'pi karakisalaye kamitā vidadhe mṛṇālavalayaṃ mṛgīdṛśaḥ // 15.18 //

hṛdayeśamuktajaladhautamalayajavilepanair hriyā /
lakṣyanavanakhapadāv aparā nalinīdalena pidadhe payodharau // 15.19 //

abhito 'ṅganāmukhamṛgāṅkam uḍunikarakāntim ādade /
kelitaralataruṇīnibiḍastanatāḍite payasi budbudotakaraḥ // 15.20 //

vidadhe vadhūr nijakarāgragalitamaṇikaṅkaṇāṅkite /
meghaśakala iva sendradhanur valayodare nayanam abjinīdale // 15.21 //

asitāñjanāṅkam abhijātakuvalayadṛśāṃ dṛśo 'ntarāt /
nīramahṛta na hi śuddhimatāṃ taṭavṛttir āśritakalaṅkamārjane // 15.22 //

taralormilaṅghitanitambaphalakalulitācchavāsaḥ /
phenapaṭalam asitābjadṛśaḥ kṣaṇam ekam aṃśukavilāsam ādade // 15.23 //

sudṛśaḥ sphuṭaṃ navanakhāṅkam urasi jaladhatakuṅkume /
kāntanihitanayanaṃ pidadhe pṛthuhāratārataralāṃśupallavaḥ // 15.24 //

lulitāñjanasya nayanasya sahabhuvam ivekṣituṃ śriyam /
lagnajalasaralitair alakair luluṭhe lalāṭataṭasīmni subhruvaḥ // 15.25 //

dadhatīva kāpi rucim āpa manasijavilāsavallakīm /
aṃsavinihitamṛṇālalatātalavarty alābuparivartulastanī // 15.26 //

salilāhatitruṭitahāraparigalitamauktikabhramāt /
mugdhayuvatir aparā nidadhe dṛśam abjinīdalapuṭodabinduṣu // 15.27 //

dhavalodarair bhayavaśena taralavalitair vilocanaiḥ /
nīlanalinadaladāmadṛśāṃ śapharaiḥ samaṃ suciram apsu babhrame // 15.28 //

galitāṅgadā gurutaraṅgadalitamaṇikarṇapūrakāḥ /
srastakanakavalayāḥ sudṛśaḥ ślathabandharatnaraśanāś cakāśire // 15.29 //

atikampam ūrmikuṭilabhru bahalanavakuṅkumāruṇam /
straiṇakaratalanirastam abhūd upajātakopam iva jāhnavījalam // 15.30 //

akarot padaṃ pṛthunitambavilulitajalārdraveṇiṣu /
nīralavaśabalagaṇḍatalāsv abalāsu kuṇḍalitakārmukaḥ smaraḥ // 15.31 //

cyutaratnabhūṣaṇamarīciracitasuracāpamaṇḍalam /
keśakusumaśabalam śuśubhe sudṛśām anaṅgamadadīpanaṃ payaḥ // 15.32 //

atha tābhir ekatapanīyasarasijasanāthapāṇibhiḥ /
śrībhir iva samudatāri tataḥ punaruktacāṭupaṭubhiḥ priyaiḥ saha // 15.33 //

sajalāṃśukāntiviśadāṅgajanitanibiḍatrapākulāḥ /
vyaktanavanakhapadābharaṇāḥ priyalocanāny aramayan mṛgīdṛśaḥ // 15.34 //

atha tā gṛhītaśaradindudhavalasicayāḥ prasādhanām /
cakrur adhivapur amartyasaritpulinasthalīkanakavallidhāmasu // 15.35 //

tilakāṅkitāḥ pracurapuṣpaparimalamuco mṛgīdṛśaḥ /
ūḍhanavalalitapatralatā dadhur aṅgajopavanarājivibhramam // 15.36 //

na cirād alaṅkṛtiviśeṣavihitarucayo 'tipeśalāḥ /
lakṣyanavanavarasāḥ śucayaḥ kavipuṅgavoktaya ivāṅganā babhuḥ // 15.37 //

vahati sma nirmalakapolalikhitamṛganābhipatrakam /
kāpi nibhṛtamadhupāvalimat kaladhautakokanadakāntam ānanam // 15.38 //

adhikarṇam udgatamayūkhamarakatamanoharodaram /
bālam iva madanakalpataror dalam ekayā kanakapatram ādade // 15.39 //

dhṛtayāvakāṅkam api kāntavadanaparicumbanocite /
rāgamadhurarucake nidadhe dayite ca kā cana cakoralocanā // 15.40 //

hariṇāṅkasundaram anekaviśadaguṇagumphitākṛtim /
hāram avahad aparā na paraṃ hṛdi kāntam apy asamabāṇadīpanam // 15.41 //

itarā padāṅkam iva mattamadanakariṇo 'likodare /
sāndramṛgamadanamaṣīracitaṃ tilakaṃ kuraṅgatilakānanā dadhe // 15.42 //

hṛtasuptahemaśatapatrarucimukulitāṅgulīdale /
kā cid itarakarasaṅghaṭitaṃ nidadhe vilāsamaṇikaṅkaṇaṃ kare // 15.43 //

uditāsu kāñciguṇamadhyamarakatamarīcisūciṣu /
vyaktim alabhata na romalatā smaradīpakajjalaśikhā mṛgīdṛśām // 15.44 //

sarasāgaseva ramaṇena caraṇanalinānuṣaṅgiṇā /
puṣpaśarataralitā dadhire maṇinūpureṇa mṛgalocanā rucim // 15.45 //

dadhatībhir indukarajālaśabalatimirormivibhramam /
ūḍhadhavalakusumābhir alaṃ kabarīlatābhir abalāś cakāśire // 15.46 //

priyapāṇipaṅkajadhṛteṣu sakalaśaśibimbabandhuṣu /
vaktrakamalam aviloladṛśo maṇidarpaṇeṣu dadṛśuḥ purandhrayaḥ // 15.47 //

prakaṭaṃ dadhaj jhaṭiti rāgam alaghum atha vāruṇīṃ prati /
kāntinikara iva tigmarucer vanitājano 'bhimukhatāṃ samādade // 15.48 //

udiyāya mānatimiraughavighaṭanapaṭur mano'mbare /
bālakuvalayadṛśāṃ viśade śanakair manobhuvakuraṅgalāñchanaḥ // 15.49 //

aruṇāṅgulīdalaniruddhanavakanakakośakarṇikaiḥ /
sāndramadhuparimalaī ruruce karapaṅkajair atha cakoracakṣuṣām // 15.50 //

maṇiśuktiṣu kṣaṇam upoḍhakuvalayasugandhisīdhuṣu /
nyasyad asamaśarayantram iva bhramati sma bhṛṅgakulam utsukotsukam // 15.51 //

ruruce 'limaṇḍalam udaṃśukamalacaṣakopari sthitam /
ekam iva ratipater uditaṃ tapanīyadaṇḍam asitoṣṇavāraṇam // 15.52 //

vidhṛtā kare priyatamena katipayaśilīmukhānvitā /
cittam akṛta vivaśaṃ sudṛśāṃ kusumeṣukārmukalateva vāruṇī // 15.53 //

atirāgiṇi praṇayiṇīva madhuni paricumbitānane /
vyaktim alabhata mado hṛdaye pulakaḥ kapolaphalake ca subhruvām // 15.54 //

pratimāgatendukarajāladhavalitam iva śriyaṃ dadhe /
pānanamitamukhamugdhavadhūvigaladvilāsahasitachaṭaṃ madhu // 15.55 //

madhu kāpi pāṭalakapolataralakaladhautakuṇḍalā /
lolanijamukhatuṣārakarapratibimbagarbham abhikārpitaṃ papau // 15.56 //

atiraktam āyatatareṇa vilasadasitotpalaśriyā /
kāmam apibadaparendumukhī caṣakeṇa sīdhu, nayanena vallabham // 15.57 //

agamat trayasya samam eva parimalarasajñatām aliḥ /
kalpaviṭapimadhunaḥ pramadā mukhamārutasya vikacotpalasya // 15.58 //

adharāgracumbanam avāpya kamaladaladīrghacakṣuṣām /
śvāsataralam ajaniṣṭa mudā muhurāttalāsyam iva kāpiśāyanam // 15.59 //

madam āsavena rameṇa nakhapadam ivārpitaṃ hṛdi /
nātiviśadapadabandhamatho navasāhasāṅkacaritaṃ jaguḥ striyaḥ // 15.60 //

madirārpitādharadalena yuvatir amṛtachaṭopamā /
premarasamṛduṣu dīrghadṛśāṃ hṛdayeṣu pallavayati sma manmatham // 15.61 //

dayitāhite yuvajanena vilasadatipāṭaladyutau /
kāmasuhṛdi vihitaḥ praṇayaḥ prathamaṃ madhuny adharapallave tataḥ // 15.62 //

avadhūtamānamadhupānarasarabhasataḥ prasannatām /
prāpur atipṛthudṛśāṃ sahasā hṛdayāni cācchamaṇibhājanāni ca // 15.63 //

dayitām anaṅgamadasūtim asitanalināvataṃsakām /
sāndraruciyuvajano madirāṃ paricumbati sma na paraṃ vadhūm api // 15.64 //

anayan sahaiva śithilatvam ubhayam ubhayena yoṣitām /
vrīḍam aruṇarucinā madhunā maṇikāñcidāma ca kareṇa kāminaḥ // 15.65 //

sudṛśāṃ madād atha parisrud aruṇitasitodarāḥ karāt /
petur amarasaritaḥ puline maṇiśuktayaḥ priyatame ca dṛṣṭayaḥ // 15.66 //

navapallavāruṇam uvāha dhṛtataruṇavāruṇīmadaḥ /
rāgam atha śucini gaṇḍatale nayanodare ca madirekṣanājanaḥ // 15.67 //

aparisphuṭoktilalitāsu madamukuladīrghadṛṣṭiṣu /
tāsu śabalakusumāṃsalasatkabarīlatāsu padam ādadhe smaraḥ // 15.68 //

āpānabhūr avasitāsavarāgadīrghasendīvarasphaṭikaśuktiśatā cakāse /
kautūhalān madavilolavadhūvilāsavyālokanonmiṣitavaktraparampareva // 15.69 //

aviralamaṇidīpoddyotadūrāpasarpattimiram amarasindhoḥ kūlakacchaṃ praviśya /
atha samamasunāthais tāḥ salīlaṃ niṣeduḥ sarasakanakajambūpallavaprastareṣu // 15.70 //

sāndronmīlatsaurabhāṇy udvahantyo vidyullekhapiṅgalāny aṅkāni /
lakṣmīṃ hemāmbhojamālā ivāpuḥ sāraṅgākṣyaḥ preyasāṃ kaṇṭhalagnāḥ // 15.71 //

tato visūtracyutahārayaṣṭiḥ śīrṇāṅgado bhaṅgurakarṇapūraḥ /
madena sadyo madirekṣaṇānāṃ ratotsavaḥ pallavito babhūva // 15.72 //

nānāṅgarāgaśabale ślathabandhaloladhammillamālyakusumaprakarāvakīrṇe /
puṣpeṣutalpe iva vakṣasi vallabhānāṃ nidrām avāpur atha tāḥ surataśrameṇa // 15.73 //

kandarpasya trilokīhaṭhavijayamahāsāhasotsāhahetur dhunvaṃs tatpakṣmadhūlivyatikarakapiśaḥ kāñcanāmbhoruhāṇi /
tanvānas tīrarūḍhatridaśatarulatālāsyam ālasyabhājāṃ tāsāṃ saṃbhogakeliklamabharam aharajjāhnavīvīcivātaḥ // 15.74 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye pātāla-gaṅgā2vagāhano nāma pañcadaśaḥ sargaḥ



||ṣoḍaśaḥ sargaḥ

atrāntare nabhaḥsindhupulinaṃ prāpa pāṭalā /
dadhaty anaṅgalekhena lāñchitaṃ pāṇipallavam // 16.1 //

maṇipragrīvakodgīrṇaśunāsīraśarāsanam /
apaśyad gaganollekhi tatra sphaṭikaveśma sā // 16.2 //

tadindranīladvāre sā hemavetrākule babhau /
śliṣyantī sataḍillekhe lekhevendoḥ payomuci // 16.3 //

ratnavātāyanasthasya tiṣṭhan pārśve mahīpateḥ /
dvāḥsthaṃ kim api pṛcchantīṃ tām aikṣata ramāṅgadaḥ // 16.4 //

antaḥ praveśayām āsa saś ca tām āttasaṃbhramaḥ /
yayau sā ca viśāṃpatyur locanāmṛtavartitām // 16.5 //

sitāśmaharmyam uttuṅgaṃ jhaṭity adhiruroha sā /
ānandakandalīcittam atyacchaṃ pārthivasya ca // 16.6 //

kṣiticumbitahāraṃ sā praṇanāma mahībhuje /
ramāṅgadaṃ karagrāhasauhārdye pātratāṃ nayat // 16.7 //

nṛpeṇa svayam uktāpi ita ehy ehi pāṭale /
tallīlāmaṇiparyaṅkasavidhe niṣasāda sā // 16.8 //

||pāṭalāvākyam

kṛtasambhāṣaṇā sātha tenāvanimanobhuvā /
ity avocata dantāṃśuśabalādharapallavā // 16.9 //

mudritasmarasaundaryavāntā netrāmṛtachaṭā /
iyaṃ mūrtir mahārāja kaccit kuśalinī tava ? // 16.10 //

katham etāṃ praviṣṭās tvaṃ bhūmim atyantadurgamām /
na kasya vismayāyeyaṃ śaktir atyadbhutā tava // 16.11 //

deva vidyādharaḥ ko 'pi śāpān nirmocitas tvayā /
ity amandaḥ pravādo 'tra tat ko 'py asi namo 'stu te // 16.12 //

aho guṇena rājendra yena kenāpi gṛhyase /
yad evaṃ kliśyase tasyāḥ phaṇīndraduhituḥ kṛte // 16.13 //

||nāyakavākyam

atha vidrumatāmrauṣṭhaluṭhaddaśanadīdhitiḥ /
smitvā vasumatīnāthas tām iti pratyabhāṣata // 16.14 //

kadācit pāṭale kaccid bhujaṅgapatikanyakā /
smaraty asmān sakhīsvairasaṅkathāsv antarāntarā // 16.15 //

kim anaṅgavatī vakti brūte mālyavatī ca kim /
apy asty ahipure 'smākaṃ kiṃvadantī kiyaty api // 16.16 //

phaṇirājasutākarṇaṃ kaccit prāpayya madvacaḥ /
vihito ratnacūḍena śukarūpaviparyayaḥ // 16.17 //

kim āgatāsi kiṃ caivaṃ parimlāneva lakṣyase /
nivedaya drutaṃ yan me kim apy āśaṅkate manaḥ // 16.18 //

||lekhārpaṇam

iti pṛṣṭavate tasmai sāndrapremārdracetase /
kandarpadīpanaṃ lekham arpayām āsa pāṭalā // 16.19 //

tam āttaṃ vācayety uktvā paramārakulodvahaḥ /
ramāṅgadasya cikṣepa sambhramottānite kare // 16.20 //

taṃ hemakadalīpatrakastūrilikhitākṣaram /
so 'vadhāryātha tasyāgre vyaktavāg ity avāacayat // 16.21 //

||śaśiprabhālekhaḥ

svasti sthitasya svaḥsindhutīre phaṇipurasthayā /
idaṃ madhyamalokendor mālyavatyā nivedyate // 16.22 //

yadaivāsmatsakhī vindhye tvayā rājan vyayujyata /
tadaiveyaṃ kuraṅgīva viddhā hṛdi manobhuvā // 16.23 //

dṛṣṭiḥ sarvatra rājendoḥ sudhāniṣyandinī tava /
jātā śaśiprabhāyāṃ tu saiva hālāhalachaṭā // 16.24 //

na vinodayituṃ śakyam eṣā kenāpi vastunā /
vineśa tava karpūraśītayā saṅgamāśayā // 16.25 //

tvaddarśanopakāriṇyāḥ karoty ekāvalīm iva /
iyaṃ pakṣmāgravartyaśrupṛṣatachadmanā dṛśaḥ // 16.26 //

vakti vyaktāśrulekhena nihitena karodare /
iyam āpāṇḍugaṇḍena smaratāpamukhendunā // 16.27 //

śirīṣād api mṛdvaṅgī kveyam āyātalocanā /
eṣa kva ca kukūlāgnikarkaśo madanajvaraḥ // 16.28 //

neyaṃ pravālaśayyāyāṃ nāpi prāleyaveśmani /
na cendumaṇiparyaṅke sakhī nirvṛtim eti naḥ // 16.29 //

nisargaraktam etasyāḥ sakhījanam ivādharam /
nayanti kim api mlānim uṣṇā niḥśvasitormayaḥ // 16.30 //

aratitvam avāpyāmbhaḥkaṇikeva vighūrṇate /
eṣā kamalinīpatraśayyāyām āyatekṣaṇā // 16.31 //

asyāḥ smarāgnisantaptaṃ vapuḥ śaśikalāmṛdu /
nīrandhragharmasalilachaleneva vilīyate // 16.32 //

kṛśatām aṅgake gāḍham asyāḥ kusumakomale /
āropayati puṣpeṣu maurvīm iva śarāsane // 16.33 //

dhṛtayā hṛdi bāleyaṃ vitīrṇaharicandane /
nirvāṇam eti bhavataḥ kathayā na jalārdrayā // 16.34 //

ākarṇakṛṣṭakodaṇḍastvāṃ vinā niśitaiḥ śaraiḥ /
bhinatty aṅgam anaṅgo 'syāḥ kṣitiś cetasi kāpi me // 16.35 //

iyam atyacchahṛdaye dadhaty atisuvṛttatām /
bālā māṇikyamukure vimukhī saṃmukhī tvayi // 16.36 //

eṣā śikheva dīpasya mugdhā dagdhadaśāśrayā /
smarānilaparāmarśād itaś cetaś ca vepate // 16.37 //

iyam indudyutiharaṃ yuktam atyāyatair guṇaiḥ /
mṛṇālavalayaṃ haste vahati tvāṃ ca cetasi // 16.38 //

anaṅgatāpavaty asyā nikāmasarasaṃ hṛdi /
saṅkucaty abjinīpatraṃ na tu tvatpremapallavaḥ // 16.39 //

kriyate valayenāsyā maṇibandhe gatāgatam /
kārśyāgrabhūmim āptāyās tvayy antaḥkaraṇena ca // 16.40 //

jāyate peśalam api prāyo vastv anyathāpadi /
prāpto mṛṇālahāro 'pi yad asyā dāhahetutām // 16.41 //

nihitāḥ sāsramālībhir lavalīpākapāṇḍunī /
asyāḥ stanataṭe bhāraḥ paraṃ vānīrapallavāḥ // 16.42 //

na candanena nośīravāriṇā na jalārdrayā /
nāsyāḥ puṭakinīpatraiḥ śamam eti smarajvaraḥ // 16.43 //

kiṃ cāparam tvam etasyā hṛdayasyādhidevatā /
yatas tvanmayam evaiṣā viśvaṃ viśveśa paśyati // 16.44 //

ratnacūḍopanītena sandeśena tavādhunā /
iyam ucchvasitā kim cit sudhāgaṇḍūṣabandhunā // 16.45 //

tāvad āgaccha vegena gṛhītvā hemapaṅkajam /
anaṅgavidhunā yāvad iyaṃ śvasiti naḥ sakhī // 16.46 //

||nāyakasya pratisandeśaḥ

evam ākarṇya lalitaṃ lekhārtham atha pārthivaḥ /
udbhinnasāndrapulakaḥ pāṭalām ity avocata // 16.47 //

yathā sakhī vaḥ kim api prapannā vidhurāṃ daśām /
tathā tvam api mām evaṃ pāṭale kiṃ na paśyasi ? // 16.48 //

tad gaccha tāṃ śaśimukhīm āśvāsayitum arhasi /
vayam ete ca hemābjam ānetuṃ prayatāmahe // 16.49 //

tathā kāryaṃ na vandhyaḥ syād yathā mama manorathaḥ /
vaktavyā mālyavatyaivaṃ madgirā valguvādini // 16.50 //

||pāṭalāprayāṇam

āvṛttidattasandeśāsā tataḥ pṛthivībhujā /
phaṇirājendranagarīṃ tvaritam pāṭalā yayau // 16.51 //

prasthānaśaṃsī sahasā tasyātha pṛthivīpateḥ /
pralayāmbudharadhvānadhīraṃ dadhvāna dundubhiḥ // 16.52 //

||vidyādharastrīpuruṣavarṇanam

nadann utkampimanasāṃ sa vidyādharayoṣitām /
ninye priyapariṣvaṅgaślathatām atha dorlatāḥ // 16.53 //

kathaṃ cit prāṇanāthasya mukhādharapallavam /
bālā vyaghaṭayat kā cit kācid urasaś ca payodharau // 16.54 //

śanair babandha jaghane nakhāṅkavati mekhalām /
kāpi smitamukhī kānte tiryagarpitalocanā // 16.55 //

dṛṣṭiṃ dāsyanti me sakhyaḥ khaṇḍite dantavāsasi /
kim atra kṛtyam ity anyā kim api vyākulābhavat // 16.56 //

kā cit paryaṅkam ālokya sālaktakapadāṅkitam /
anyonyārpitanetrābhir vayasyābhir ahasyata // 16.57 //

ekā māṇikyakaṭakaṃ karāgracyutam ādade /
hṛdayaṃ puṣpacāpena madhye viddham ivātmanaḥ // 16.58 //

cumbanakliṣṭabimbauṣṭhaṃ jāgarāruṇalocanam /
mukhāmbhojaṃ dṛśānyonaṃ vilāsibhir apīyata // 16.59 //

||ratnavatīṃ prati gamanam

so 'tha pravavṛte gantuṃ vidyādharabalānvitaḥ /
rathena rathinām agryaḥ purīṃ ratnavatīm prati // 16.60 //

||ratnacūḍasamāgamaḥ

tataḥ phaṇikumārena ratnacūḍena sa adhvani /
samagaṃsta jagatpūjyaḥ pūṣā darśa ivendunā // 16.61 //

sas tasyopayānīcakre dikcakraskhalitadhvanim /
acchinnadānaniṣyandam ātmānam iva vāraṇam // 16.62 //

nṛpasya dīpikākṛtyaṃ cakrire timiracchidaḥ /
puraḥ prasarpattatsainyaphaṇāratnāṃśusūcayaḥ // 16.63 //

kiyatāpy atha kālena santataiḥ saḥ prayāṇakaiḥ /
prapede kusumāśleṣasugandhipavanaṃ vanam // 16.64 //

||dūtaprasthāpanam

asurādhipatiṃ sāmnā yācituṃ hemapaṅkajam /
sthitvā sas tatra purato visasarja ramāṅgadam // 16.65 //

saś ca trijagataḥ sāram ādāyaiva vinirmitām /
uttuṅgaratnaprāsādāṃ prāpa ratnavatīṃ purīm // 16.66 //

rāmārthabaddhakakṣeṇa preṣitaḥ prabhuṇāviśat /
parikhārṇavam ullaṅghya sas tāṃ laṅkām ivāṅgadaḥ // 16.67 //

ko 'yaṃ ko 'py ayam anyonyam evaṃ pallavitoktibhiḥ /
kautukastimitākṣaiḥ saḥ pauraiś ciram adṛśyata // 16.68 //

sa candranīlaharmyeṣu dadarśāsurakanyakāḥ /
lolās tamālaśyāmeṣu megheṣv iva śatahradāḥ // 16.69 //

nipīyamānaḥ paurastrīnetrasphaṭikaśuktibhiḥ /
vairidvipaghaṭāsiṃhaḥ siṃhadvāram avāpa sa // 16.70 //

asurendrasya doḥkaṇḍuduḥsthānaikabhaṭākulam /
vīraḥ sa aviśad āsthānam atha dvāḥsthaniveditaḥ // 16.71 //

||asurendravarṇanam

āsīnam añjanaśyāmam uccaiḥ sphaṭikaviṣṭare /
himācalendraśikhare navīnam iva nīradam // 16.72 //

keyūrapadmarāgāṃśumañjarījaṭilaūbhau /
bhujau bibhrāṇam ujjvālapratāpajvalanāv iva // 16.73 //

urasā ruddhagīrvāṇadvipendraradakoṭinā /
hāravallīṃ dadhal lolāṃ dolām iva jayaśriyaḥ // 16.74 //

dadhānaṃ dīptiparyastatimirau maṇikuṇḍalau /
bandīkṛtau sahaivobhau sūryācandramasāv iva // 16.75 //

vīravratasyālaṅkāram ahaṅkārasya jīvitam /
jagatām aṅkuśaṃ tatra sa vajrāṅkuśam aikṣata // 16.76 //

tannideśitam adhyāsta sa hiraṇyamayam āsanam /
nānāratnāṃśuśabalaṃ śṛṅgaṃ meror ivāryamā // 16.77 //

||dūtaṃ prati praśnaḥ

kurvan mukhāni smerāṇi daśanajyotsnayā diśām /
vidhāya satkriyām evam asurendras tam abravīt // 16.78 //

aho kim api kalyāṇam āsannaphalam adya naḥ /
anyathā hi gṛhaṃ santaḥ kim āyānti bhavadvidhāḥ // 16.79 //

yad āśrame vaṅkumuner yuvayor vṛttam adbhutam /
tat karṇātithitāṃ nītam etya praṇidhibhir mama // 16.80 //

etayā sāṃprataṃ brūhi yuto vidyādharair ayam /
kim ākaṅkṣati vaḥ svāmī phalaṃ pāṭālayātrayā // 16.81 //

niyujyante nṛpeṇārthe nālpīyasi bhavaddṛśāḥ /
śeṣo dhṛter bhuvo 'nyatra vyāpārayati kiṃ phaṇān // 16.82 //

tad atra prahito rājñā kim artham asi kathyatām /
arthināṃ vyarthatām eti na jātu prārthanā mama // 16.83 //

||ramāṅgadoktiḥ

mārgair ivāyatair vācāṃ śucibhir daśanāṃśubhiḥ /
sīmantitādharaḥ smitvā tam ity ūce ramāṅgadaḥ // 16.84 //

āsāṃ sudhārasārdrāṇāṃ śuddhānām asurādhipa /
girāṃ tvam eko yat satyam indur bhāsām ivākaraḥ // 16.85 //

kac cit tvayāyam ajñāyi devaḥ sāhasalāñchanaḥ /
jagatpradīpam athavā ko na vetti virocanam // 16.86 //

phaṇirājasutām eṣa pariṇetuṃ śaśiprabhām /
pathānena rathakṣuṇṇaratnaśailena gacchati // 16.87 //

tvadvāpihemapadmena śulkasaṃsthā kṛtā kila /
asyāḥ pitreti devena tadarthaṃ prahitā vayam // 16.88 //

anenecchasi cet kartuṃ sakhyaṃ sāhasalakṣmaṇā /
tat kārtasvararājīvam ānīya svayam arpyatām // 16.89 //

lumpanti tvanmukhacchāyāṃ yāvan nāsya camūrajaḥ /
kuruṣva tāvad ātithyaṃ hemābjena mahībhuje // 16.90 //

kim anyan ``nārthināṃ matto vighaṭante manorathāḥ'' /
iti tvayā svam evāśu pramāṇīkriyatāṃ vacaḥ // 16.91 //

||vajrāṅkuśavākyam

ity uktavati sāmarṣabhaṭadṛṣṭe yaśobhaṭe /
pratyabhāṣata sāvajñaṃ vihasyāsurakuñjaraḥ // 16.92 //

aho bata vidagdho 'pi dhiṅ mugdha iva lakṣyase /
viduṣāpi tvayā kiṃcid yad uktam asamañjasam // 16.93 //

yūyaṃ kva māṇuṣāḥ pṛthvīsaṅkaṭasvāmyaduḥsthitāḥ /
sā ca trijagatāṃ bhartur ucitā kva śaśiprabhā // 16.94 //

tādṛṅmadaṅkam evātra strīratnam adhirohati /
ramate hi harasyaiva maulāv indukalāṅkuraḥ // 16.95 //

yadyad astīha pātāle ratnaṃ kva cana kiṃ cana /
bhājanaṃ tasya tasyāham ekaḥ ke yūyam ucyatām ? // 16.96 //

sahate nṛpatau naiva hematāmarasārpaṇam /
mamaiṣa śakravijayakrīḍādurlalito bhujaḥ // 16.97 //

prabhus tava nayajño 'pi kim anarthāya kevalam /
dīrghendīvaramāleti vikarṣaty asitoragam // 16.98 //

ita eva nivartadhvaṃ vartadhvaṃ vacane mama /
avaṭe kim iti kṣeptum ātmānaṃ yūyam udyatāḥ // 16.99 //

yāvad ete na muñcanti maryādām asurābdhayaḥ /
tāvat dūrāpasāreṇa svāminaṃ trātum arhatha // 16.100 //

narendraṃ durjigīṣātas tad gaccha vinivāraya /
tvādṛśāḥ kim upekṣante patim utpathagāminam // 16.101 //

athavāsyāsti śaktiś cet kim adyāpi vilambate /
āyātu svayam ādātum itaḥ kāñcanapaṅkajam // 16.102 //

kim anyaj jāyatām eṣa khaḍgadhārātithir mama /
ity uktvā kopataralaṃ virarāmāsureśvaraḥ // 16.103 //

ramāṅgadasya prativacanam /

dhairyaṃ saṃvṛtakopo 'tha smayamāno ramāṅgadaḥ /
tam ity amuktaparyaṅkaḥ prativaktuṃ pracakrame // 16.104 //

nirvāṇavīryavāte 'smin rasātalabilodare /
abhugnabhujakaṇḍūtir aho kim api dṛpyase // 16.105 //

manye tavaitannīrandhram ajñātasvaparāntare /
pātālacirasaṃvāsāc citte pariṇataṃ tamaḥ // 16.106 //

yāṃ harasyāṣṭamīm āhur mūrtim āhutilehinīm /
tatsūtiḥ prāg abhūd bhartā paramāra iti kṣiteḥ // 16.107 //

kṛtāvatāraṃ tadvaṃśe vadhāya vibudhadviṣām /
kim ādidevaṃ kaṃsāriṃ dhiṅ martya iti manyase // 16.108 //

kamaleva mukundasya pārvatīva pinākinaḥ /
phaṇikanyocitā patnī sā mahīmīnalakṣmaṇaḥ // 16.109 //

tāṃ haṭhenātmasātkartum asurendra na śakyase /
na ratnasūcim ākraṣṭum ayaskāntasya yogyatā // 16.110 //

padaṃ pathi nidhatse 'tra kim anyāyamalīyase /
apathe caratāṃ yānti dūrād dūraṃ vibhūtayaḥ // 16.111 //

anarpaṇaṃ mahīpāle hemapaṅkeruhasya yat /
tavāparigham utprekṣe tad eva dvāram āpadām // 16.112 //

rājendradīpake tasmin samarāṅgaṇavartini /
ete bhaṭās te na cirātāyāsyanti pataṅgatām // 16.113 //

tathā vidhehi na yathā tvandataḥpurayoṣitām /
karapallavaśayyāsu śerate vadanendavaḥ // 16.114 //

pravṛttapatiśokārtapaurastrīparidevanā /
iyam utsannasaṅgītā mā bhūd ratnavatī purī // 16.115 //

devasyārpitahemābjas tad ehi pata pādayoḥ /
śiraḥ punantu te kāmaṃ puṇyās tatpādapāṃsavaḥ // 16.116 //

athavā subhaṭaiḥ sārdham uttiṣṭha purato bhava /
samaṃ vidyādharānīkair ayam āyāti bhūpatiḥ // 16.117 //

kim anyat samam etena śirastāmarasena te /
hemakokanadaṃ devaḥ svayam eva grahīṣyati // 16.118 //

||ramāṅgadāgamanam

tam ity uktvā sabhāmadhyān nirjagāma ramāṅgadaḥ /
nikaṭaṃ ca raṇotkasya jagāma jagatīpateḥ // 16.119 //

atha vadati śanaiḥ sametya tasminn amararipor vacanāni tānitāni /
asurapativināśakālarātrimbhṛkuṭīm uvāha mukhena mālavendraḥ // 16.120 //

gatvā vidyādharabhaṭacamūcakravālaiḥ sabhaṃ saḥ kṣmāpālo 'tha vyadhita paritas tatpuro ratnavatyāḥ /
yena vyaktāmarajayamahāsāhasasyāsurāṇāṃ nāthasyāsīn navaparibhavaśyāmalāvaktralakṣmīḥ // 16.121 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye kanakā1ravinda-prārthano nāma ṣoḍaśaḥ sargaḥ



||saptadaśaḥ sargaḥ

||yuddhavarṇanaṃ

athāhividyādhararājasainyair nipīḍitāyāṃ puri ratnavatyām /
bhaṭāḥ sakopaṃ bhujadarpabhājo nirjagmur ākṛṣṭakṛpāṇapaṭṭāḥ // 17.1 //

anyonyasaṅghaṭṭavaśena teṣām udañcitāḥ kāñcanakaṅkaṭebhyaḥ /
yugāntakālānalabījaśaṅkāṃ na kasya cakruḥ śikhinaḥ sphulliṅgāḥ // 17.2 //

bhāleṣu bhīmā bhṛkuṭīr vahanto bhṛṅgatviṣaś cāsilatāḥ kareṣu /
khurāgrarugṇāvanibhiḥ saroṣaṃ nirīyur anye caturais turaṅgaiḥ // 17.3 //

nyabhād anīkaṃ kariṇāṃ ca sāndrasindūrapūrāruṇagaṇḍabhitti /
pratyagradāvānalalīḍhakoṭikulācalendrapracayopameyam // 17.4 //

puro raṇotsekabhṛtāṃ niruddham oghena vidyādharavāhinīnām /
tat puñjitaṃ sainyam amartyaśatror babhūva mūle maṇitoraṇasya // 17.5 //

sāṭopam āropitacāpayāṣṭir nibaddhatūṇīrayugo gajasthaḥ /
so nirjagāmātha mahāsurendro vegād ahaṃkāra ivāttadehaḥ // 17.6 //

yugātyayāmbhodharanādadhīras tasyodgataḥ saṅgaratūryaghoṣaḥ /
baddhapratiśrunti nitāntabhīmaś cakāra pātālabilodarāṇi // 17.7 //

satpuṣkarānañjanapuñjabhāsas patho jayasyātha gajān asīṃś ca /
vyāpārayanti sma rayeṇa vīrās tatpreritā vairivarūthinīṣu // 17.8 //

parasparāpātikṛpāṇaniryatjvālāvalīpallavitāntarikṣaḥ /
abhūt pravṛttaḥ samaro mahāhividyādharendrāsurapuṅgavānām // 17.9 //

vīreṣu dhāvatsu caratsv amandaṃ gajeṣu valgatsu turaṅgameṣu /
akālakalpātyayayaśāṅkitāni cakampire sapta rasātalān // 17.10 //

prakāśayantaḥ karaṇaprapanncaṃ surāṅganābhiḥ spṛhayekṣyamāṇāḥ /
atyadbhutaṃ nṛttam ivārabhanta bhaṭā raṇaprāṅgaṇaraṅgamadhye // 17.11 //

utplutya vegāt pavamānamārgaṃ vidyādharair dānajalāvilāni /
paṭu vyapāṭyanta mataṅgajānāṃ tīkṣṇāsipatrakrakacaiḥ śirāṃsi // 17.12 //

nipatya kumbheṣu mahāgajānāṃ nīrandhramukteṣu paṭu kvaṇantaḥ /
bhānti sma vidyādharapuṅgavānāṃ muktāṭṭahāsā iva khaḍgapaṭṭāḥ // 17.13 //

āvartatām ūrmilatāyamānanistriṃśavallīvalayākulāsu /
prapedire pūrvasurojjhitāni cakrāṇi vidyādharavāhinīṣu // 17.14 //

phaṇāvalīṣv āpatitoragāṇām aphalguratnopalakarkaśāsu /
kṛpāṇadharā masṛṇībabhūva mahāsurāṇāṃ na tu saṅgarecchā // 17.15 //

amānti pātālatale prasasruḥ kṣitau biladvāravinirgatāni /
jyāśabdahṛṣṭāsurasiṃhanādaturaṅgaheṣāgajabṛṃhitāni // 17.16 //

pradhāvadaśvīyakhurāhatānām abhyudgato ratnabhuvāṃ parāgaḥ /
gīrvāṇacāpacchavilāñchitāni kṛtsnāni cakre kakubhāṃ mukhāni // 17.17 //

bhaṭāstrapūrṇaiḥ parito gajānāṃ svadānapaṅkopacitaiḥ padāṅkaiḥ /
bhayaṅkarābhūt taruṇārkabimbasahasrakīrṇeva raṇāṅgaṇorvī // 17.18 //

lūnāḥ samūlaṃ subhaṭāsipatraiḥ sahasraśaḥ śoṇitaśīkarārdrāḥ /
uttālavaivasvatatālavṛntavicchittimūhuḥ karikarṇatālāḥ // 17.19 //

anyonyakṛttāstarasā bhaṭānāṃ navātapātāmranakhatviṣo 'gre /
bhujā nipetuḥ samam īkṣaṇena samauliratnā iva pannagendrāḥ // 17.20 //

aṅgād asiprāsapṛṣatkabhinnātasṛkpravāheṣu bhṛśaṃ vahatsu /
līlāgaladgairikanirjharāṇāṃ gajair jagāhe kulaparvatānām // 17.21 //

kṣmāyāṃ babhuḥkhaḍgapṛthakkṛtāni sahasraśaḥ śastrabhṛtāṃ śirāṃsi /
kālena saṅgrāmasarontarālād utkhaṇḍitānīva saroruhāṇi // 17.22 //

kabandhakaṇṭhocchaladasravantaḥ samīpam etyopari kaṅkayūtham /
muhūrtam iddhāruṇaratnadaṇḍam adṛśyata cchatram ivāntakasya // 17.23 //

muktaiḥ samūhena nabhaścarāṇāṃ kumbheṣu cakraiḥ kariṇāṃ patadbhiḥ /
astācalavyāyatavaprapātipataṅgabimbānukṛtir vitene // 17.24 //

patadbhaṭaṃ nirdalitāśvavāraṃ nikṛttamattebhakaraṃ kṣaṇena /
vyadhāyi vidyādharasainikais tat sanāgavīrair asurendrasainyam // 17.25 //

haṃsair iva smerataṭāḥsamantāt paricyutaiḥ kuñjarakarṇaśaṅkhaiḥ /
voḍhuṃ pravṛttā bhavaduttaraṅgā jhaṭity agādhā rudhirasravantī // 17.26 //

vidyādharavyālabhaṭāvaluptadhairyeṣu naśyatsu mahāsureṣu /
viśvāṅkuśo nāma surārisūnur atho rathenājimahīṃ viveśa // 17.27 //

ākarṇakṛṣtād dhanuṣaḥ patadbhir bālendulekhākṛtibhiḥ pṛṣatkaiḥ /
arātisainye raṇadhīravīrān bhīrūnivaiko vimukhīcakāra // 17.28 //

tadvīryanirvāsitasauṣṭhavānāṃ vidyādharāṇām apatan karebhyaḥ /
dhārāgralagnadvipakumbhamuktāḥ sabāṣpaleśā iva khaḍgalekhāḥ // 17.29 //

kṣaṇād valanti sma tadā hatāni balāni vidyādharapannagānām /
saritpayāṃsīva niśakarāṃśupūrapravṛddhārṇavapīḍitāni // 17.30 //

na śekatus tasya gatiṃ niroddhuṃ vidyādharendroragarājaputrau /
ratnākarasyeva mahendrasahyā vasahyavegaṃ pralayotthitasya // 17.31 //

dordaṇḍakaṇḍūtim athāsya hartum udbhrūlataṃ bhūpatinā niyuktaḥ /
javāj jagāmājipathaṃ rathena ramāṅgadaḥkuṇḍalito 'gracāpaḥ // 17.32 //

tathopalebhe samaronmukhasya nādena vṛddhiḥ śarajanmanāsya /
cakre padaṃ bāṣpakaṇotkareṇa yathā kapoleṣv asurāṅganānām // 17.33 //

dūrāt suparvārisutaṃ rathena sa raṃhasā saṃmukham āpatantam /
rurodha taṃ bāṇaparaṃparābhir yaśobhaṭaḥ karṇam ivendrasūnus // 17.34 //

viśvāṅkuśaḥ satkavace mumoca vakṣaḥsthale haimam athāsya bāṇam /
taṭe 'ñjanaśyāmatanau mahādreḥ śātahradaṃ jyotir ivāmbuvāhaḥ // 17.35 //

alakṣyasaṃdhānavimokṣapātān yaśobhaṭasyāttaruṣo 'pi ropān /
mūrcchāluṭhatsārathir āhatāśvo rathaḥ śaśaṃsāsuranandanasya // 17.36 //

vilāsakāñcīm atha kālarātrer udyatkrudhaḥ paddhatim antakasya /
maurvīṃ pṛṣatkeṇa ramāṅgadasya ciccheda gīrvāṇaripos tanūjaḥ // 17.37 //

sannābhibimbena mahājilakṣmyā vīraśriyo vibhramanūpureṇa /
saṃrabhya rāhor iva cakrapāṇiḥ sa apy asya cakreṇa śiraś cakarta // 17.38 //

nanarta vidyādharasundarīṇāṃ gaṇo nadannūpuram ambare 'tha /
maulau śarakṣuṇṇaśirastraratne cikṣepa cāsyām arapuṣpavṛṣṭim // 17.39 //

dṛṣṭe śirasy utphalite svasūnor diṅmulalīnāsu patākinīṣu /
vajrāṅkuśāḥ saṃmukham āpapāta patyur viśām astagirer ivārkaḥ // 17.40 //

madāmbuvarṣī samare 'bhidhāvan reje gajas tasya sahemakakṣyaḥ /
bhinne 'ntarāle pavamānanunnas tamālanīlas taḍiteva meghaḥ // 17.41 //

patyuḥ prasādasmitarajjukṛṣṭā bhaṭā vivṛtyāsya puro babhūvuḥ /
svajīvitānyājimukhe vihātum atyutsukā bhaṅgamalīmasāni // 17.42 //

āruhya candraḥ kham ivābhirāmaṃ nakṣatramālābharaṇaṃ gajendram /
devo 'pi tadvairitamo niyantum atha pratasthe navasāhasāṅkaḥ // 17.43 //

ekatra pārśve śaśikhaṇḍanāmā vidyādharendro nṛpater babhūva /
arātisenānalinīvanaikaśītāṃśur anyatra yaśobhaṭaś ca // 17.44 //

sphuratphaṇachatramaṇipratānatejaśchaṭājarjaritāndhakāraḥ /
aphalgur vīryaḥ phaṇabhṛtkumāro 'py agre 'bhavat tasya sa ratnacūḍaḥ // 17.45 //

vidhūtanistriṃśataraṅgitāni sabāṇacakrīkṛtakārmukāni /
hatāvaśeṣāṇi puro 'sya celur balāni vidyādharapannagānām // 17.46 //

raktāsavakṣībasahastatālavetālatālocchalitāṭṭahāsaḥ /
mahābhaṭānām asunirvyapekṣam anyonyam āvartata saṃparāyaḥ // 17.47 //

cakāśire śastrabhṛtāṃ śiraḥsu mithaḥ patantyaḥ karavālavallyaḥ /
muktāḥ salīlāṃ tridaśāṅganābhir mālā ivendīvarapatramayyaḥ // 17.48 //

keṣāṃ cid ūhuḥ kavacāni śobhāṃ kva cit kva cil lohitapāṭalāni /
khelajjayaśrīcaraṇāravindalākṣāraseneva navāṅkitāni // 17.49 //

hṛdipraviṣṭair aviśuddhimadbhir abhūd vyathā kāpi śaraiḥ pareṣām /
durātmanāṃ sādhuguṇair ivāgre phalena saṃyogam upeyivadbhiḥ // 17.50 //

parasparāpātajuṣām asīnāṃ dhārācyutaḥ saṃyaticūrṇareṇuḥ /
avāpa tāpiccharucir jayaśrīvilāsakālāñjanadhūlilīlām // 17.51 //

paryāyajātobhayasainyabhaṅgakarālakolāhalakātarāṇām /
surārividyādharasundarīṇāṃ doleva śokapramādāvabhūtām // 17.52 //

athāsurendradviradena vegād abhyutthitenodgatadānadhāram /
madhyeraṇaṃ madhyamalokabhartur javān madāndho jaghaṭe gajendraḥ // 17.53 //

mahebhayos tatra śikhāchalena pratiprahāraṃ radajaḥ kṛṣānuḥ /
kośeṣu vidutkapiśā muhūrtaṃ vyadhād ivāṣṭāpadapatravallīḥ // 17.54 //

muhuḥ prajānām adhipena gāḍham ākṛṣyamāṇasya śarāsanasya /
dviṣadvadhārambhavidhau gabhīraḥ kreṅkārahuṅkāra ivoccacāra // 17.55 //

parisphuratkuṇḍalaghṛṣṭapuṅkhās tena prayuktās pṛthuvikrameṇa /
pramṛṣṭakāntākucapatralekhe lekhārivakṣasy apatan pṛṣatkāḥ // 17.56 //

arātimukteṣu tatas tanutrād vahnisphuliṅgeṣu samullasatsu /
mūrtir babhāse vasudhādhipasya niryatpratāpāgnikaṇachaṭeva // 17.57 //

hiraṇmayī pārthivabāṇapaṅktir atyunnate mūrdhni mahāsurasya /
reje tarām añjanaparvatasya lagneva tigmāṃśumayūkhamālā // 17.58 //

abhyudgatā bhartur arātibāṇakṣuṇṇendranīlāṅgadareṇurājiḥ /
adṛśyatoddāmabhujāspadasya parākramāgner iva dhūmalekhā // 17.59 //

ramāṅgado 'py udbhrukuṭiḥ kṛtāstraṃ vīraṃ dviṣaḥ pārśvagataṃ nihatya /
śarair alāvīj jayavaijayantīṃ jyotsnāsitaṃ kīrtim ivāsurasya // 17.60 //

adhaḥsthitoḍḍāmaravairipattimukteṣu nirlūnaśarāsanajyaḥ /
cikṣepa cakrāṇy atidīrghabāhuḥ saḥ kālarātrer iva kaṅkaṇāni // 17.61 //

utplutya helāhatasaṃmukhārir vidyādharendro 'py asinā cakarta /
jagajjayastambham ivoddhurasya suradviṣaḥ kāñcanaketudaṇḍam // 17.62 //

so ratnacūḍo 'pi tathā bhuśuṇḍyā pipeṣa vairidviṣakumbhapīṭham /
sitātapatratvam udañcad āpa yathāsya muktāphaladhūlijālam // 17.63 //

tuṅgaṃ dadhatkarkaśatām abhīkaḥ śrīsindhurājadvipakumbhayugmam /
payodharadvandvam ivājilakṣmyāś cakre 'rdhacandrāṅkitam indraśatruḥ // 17.64 //

parasparāghaṭṭitadantakoṭibhraṣṭāgniveśabhramam ādadhanti /
raṇājire lohitarañjitāni virejire kuñjaramauktikāni // 17.65 //

cikṣepa pṛthītilake surārir yāṃ yām iṣuṃ kopakaṣāyitākṣaḥ /
tāṃ tāṃ jayāśām iva bāhuśālī śaraiḥ sas tasyārdhapathe lulova // 17.66 //

tayos tatheṣvāsaprakarṣapratyuktakarṇārjunayor jayaśrīḥ /
suvelaratnākarayor udagrā cakāra veleva gatāgatāni // 17.67 //

patyuḥ prajānām asureśvaro 'tha kirīṭamāṇikyacayaṃ jahāra /
maṇiprasūnastabakapratānaṃ kalpadrumasyeva yugāntavātaḥ // 17.68 //

krodhād athārdhaśaśalāñchanasodareṇa bāṇena vāsavaripor navasāhasāṅkaḥ /
ciccheda rāma iva viśravasaḥ sutasya pīnāṃsalolamaṇikuṇḍalam uttamāṅgam // 17.69 //

āsan mukhāni kakubhām abhito 'tha citravāditranādalaharīmukharodarāṇi /
devasya ca tridivapuṣpamayaṃ papāta mālyaṃ śirasy asuravairipurandhrimuktam // 17.70 //

lakṣmīpateḥ pṛthubhujadvayam ārdrasāndrajyāghātalāñchitam alāñchitavikramasya /
atyādarāgatajitorjitavairilakṣmīpādābjayāvakaniṣaktam ivācakāśe // 17.71 //

tasyāgrataḥ kanakakuṇḍalatāḍyamānagaṇḍasthalīlulitakuṅkumapatralekhāḥ /
vidyādharoragakuraṅgadṛśaḥ pramodasāndrocchaladhvani jagur jayamaṅgalāni // 17.72 //

smitvā yaśobhaṭakarārpitacāpayaṣṭir unmuktaratnakavacaḥ khacareśvareṇa /
udbhinnamauktikanibhaśramavāribindur devo mamārja mukham aṃśukapallavena // 17.73 //

dattābhayopanatapauraśatārpyamāṇaratnopadhām atha sa ratnavatīṃ praviśya /
taṃ saṃyugasphuṭaparīkṣitaśauryasāraṃ rājye ripoḥ phaṇikumārakam abhyaṣiñcat // 17.74 //

mūrtaṃ manoratham ivopavanāt sakandam ādāya tat kanakakokanadaṃ narendraḥ /
ādātum īpsitamahīndrasuteti ratnam abhyutsukas tad anu bhogavatīṃ pratasthe // 17.75 //

devaḥ sāhasiko 'py amandamurajadhvānānumeyotsavām unnamraiḥ parito mahīṃ maṇigṛhair uttambhayantīm iva /
tām atyunnataratnatoraṇaśikhāpreṅkholamuktāphalaprālambocchaladacchakāntinikarasmerām avāpat purīm // 17.76 //

||iti śrī-mṛgāṅkadatta-sūnoḥ parimalā1para-nāmnaḥ padmaguptasya kṛtau nava-sāhasā1ṅka-carite mahā-kāvye hema-kamala-haraṇo nāma saptadaśaḥ sargaḥ



||aṣṭādaśaḥ sargaḥ

||phaṇirājadarśanam

taṃ viṣṭapatritayakaṇṭakadṛṣṭasāram abhyāgataṃ nṛpatim udgatagāḍhaharṣaḥ /
pratyudyayāv adhipatiḥ phaṇinām anargharatnārghapāṇiraśanair atha śaṅkhapālaḥ // 18.1 //

||purapraveśaḥ

ādāya sādaraphaṇīśvaradattam arghyam arghyaḥ satāṃ sa bahir eva niveśya sainyam /
devo 'viśad vinayavān puram agrayāyividyādharādhiparamāṅgadaratnacūḍaḥ // 18.2 //

utsṛjya gītam asamāpya vilāsalāsyam aṅkād apāsya sahasā maṇivallakīṃ ca /
atyunmanās tadavalokanakautukena vātāyanāny adhiruroha purandhrilokaḥ // 18.3 //

utkṣipya vepathumatā karapallavena vātāyanāgramaṇimauktikalājakāni /
smitvaikayā sa vilasan makarāvacūlalīlālavāñcitavilocanam āluloke // 18.4 //

udyadvivṛttakaraveṇikayā nṛpendau tasmin smarollasitajṛmbhikayā kayā cit /
muktā muhur vibudhasindhukalindakanyākirmīravārilaharīsuhṛdaḥ kaṭākṣāḥ // 18.5 //

vācālaratnavalayā savilāsam asmin nikṣipya kāpi navamauktikalājamuṣṭim /
tattāḍitāṃsataṭapārthivadattadṛṣṭir dīrghekṣaṇā kim iva na trapayā cakāra // 18.6 //

vakṣo dadhānam amarādriśilāviśālam ājānubāhum avalokya narendracandram /
cittopanītaparirambhasukhātisāndram anyā payodharabhare pulakaṃ babhāra // 18.7 //

ālokya darpaṇatale pratimāgataṃ tam `ātto mayaiṣa' iti kāpi kṛtotsavābhūt /
mugdhā gate 'tha purato 'tra tadīyabimbe śūnyātmadarśavidhurendumukhī babhūva // 18.8 //

ity āpatan madanabāṇaparamparāṇām unmīlitāṅgavalanaślathamekhalānām /
eṇīdṛśāṃ vicarati sma sa rājahaṃsaḥ pārollasannavarasormiṣu mānaseṣu // 18.9 //

||nāyakavarṇanam

saṅgītaveśmani phaṇīśvaracāraṇānāṃ gīteṣv ajasram iha śuśruma yad yaśāṃsi /
yātaḥ sa eva nayanātithitām ayaṃ naḥ puṇyair aho bata nṛpo navasāhasāṅkaḥ // 18.10 //

kāntichaṭāchuritadiktaṭa eṣa devo jīyājjaganti paramārakulapradīpaḥ /
unmūlya saṃprati surāritamaḥ samūlaṃ yenāhiviṣṭapatale vihitaḥ prakāśaḥ // 18.11 //

hantaiṣa pannagapater atulapratijñāprāgbhārasāgarasamuttaraṇaikapotaḥ /
utpākam eṣa ca phalaṃ phaṇirājakanyācitte ciraṃ kṛtapadasya manorathasya // 18.12 //

etad yaśobhaṭakare kanakāmbujaṃ tal līlāvataṃsam acirād viracayya yena /
pratyuptakalpatarupallavam eṣa pāṇim ādāsyate nṛpatir adya śaśiprabhāyāḥ // 18.13 //

||hāṭakeśvaradarśanam

sāndrānurāgapiśunāḥ paraśuḥ pareṣām ākarṇayann iti saḥ paurajanasya vācaḥ /
śrīhāṭakeśvara iti prathitasya tuṅgam agre dadarśa maṇimandiram indumauleḥ // 18.14 //

tatra praviśya sakṛtānatir ādidevam ānarca kalpaviṭapiprabhavaiḥ prasūnaiḥ /
stotuṃ kṛtāñjalipuṭaḥ kuṭajāvadātadantāṃśupallavitavāg upacakrame ca // 18.15 //

||hāṭakeśvarastutiḥ

antarjatāpihitasomasurāpagāya pracchannaśaraśāsanalocanāya /
tīvravrataglapitaśailasutāsvarūpavijñānanarmapaṭave baṭave namas te // 18.16 //

atyādarānatasurāsuramauliratnanānāmarīcikhacitāṅghrisaroruhāya /
dehārdhavartigirijāvihitābhyasūyasandhyāpraṇāmaviṣamāñjalaye namas te // 18.17 //

nīrandhrasindhujalasiktakapālamuktaratnāṅkurasya karaṇīṃ vidhurātanoti /
maulau sadaiva bhavato bhavabhedakartur nirdagdhabhāskaramahāya namo 'stu tasmai // 18.18 //

kandarpadarpaśamanāya kṛtāntahartre kartre śubhasya bhujagādhipaveṣṭanāya /
urvīmarudraviniśākaravahnitoyayājyāmbaroccavapuṣe supuṣe namas te // 18.19 //

nīrandhrabhūtidhavalāya gajendrakṛttisaṃvītadehakavalīkṛtapannagāya /
nirdagdhadānavakulāya vipatkṣayaikakāryāya kāraṇanutāya namo 'stu tubhyam // 18.20 //

te te yam eva kila vāṅmayasāgarasya pāraṃ gatāḥ praṇavam ātmavido vadanti /
tasmai samāhitamaharṣivinidrahṛdyahṛtpuṇḍarīkavihitasthitaye namas te // 18.21 //

uttaṃsitenduśakalāya kapālajūṭasaṅghaṭṭitormimukharāmbaranirjharāya /
bhasmāṅgarāgaśucaye vikacopavītavyālendumaulimaṇidīdhitaye namas te // 18.22 //

nāstraṃ na bhasma na jaṭā na kapāladāma nenduḥ siddhataṭinī na phaṇīndrahāraḥ /
nokṣā viṣaṃ na dayitāpi na yatra rūpam avyaktam īśa kila tad dadhate namas te // 18.23 //

||nāgarājagamanam

stutvety avantipatir indukulāvataṃsaṃ tanmandirāt sahacaraiḥ saha nirjagāma /
antarniveśitaharinmaṇivedi valgannāgāṅganaṃ saḥ phaṇirājagṛhaṃ jagāma // 18.24 //

tatrāvatīrya rathataḥ sa ramāṅgadāttapāṇiḥ samucchalitamaṅgalatūryaghoṣe /
unnidrasāndrakusumaprakarāvakīrṇamāṇikyakuṭṭimatale masṛṇam viveśa // 18.25 //

anyonyapallavitatadvijayapraśaṃsaḥ prāptasthitir vikaṭakāñcanaviṣṭareṣu /
padmachadāyatadṛśā dadṛśe 'tha tasminn ekatra tena militaḥ phaṇirājalokaḥ // 18.26 //

||tatkṛtaḥ satkāraḥ

tasmin gate nayanagocaram uddhṛtārau baddhāñjalir jhaṭiti pannagarājasaṃsat /
mandākinīva parito hariṇāvacūḍavyālokakuḍmalitakāñcanapaṅkajābhūt // 18.27 //

nyañcacchikhābharaṇabhāsurapadmarāgarocichaṭāghaṭitatatphaṇaratnakāntiḥ /
rājanyamaulimaṇicumbitapādapīṭhas tasmai cakāra sa mahābhijanaḥ praṇāmam // 18.28 //

pratyuptaratnam abhitaḥ pramadāvakīrṇaṃ muktvā catuṣkam uragendranideśitaṃ sa /
adhyāsta sādarajaratphaṇikalpitāśīs tanmadhyavartikanakāsanam unnatāṃsaḥ // 18.29 //

vatsāṃ vrajanāya mameti śanair visṛjya nepathyanīlamaṇiveśmani ratnacūḍam /
tatrāsanadvayam adāpayad asya pārśve vidyādharādhipayaśobhaṭayoḥ phaṇīndraḥ // 18.30 //

svarṇāsane svayam athācchaphaṇātapatraratnapradīpaśatajarjaritāndhakāraḥ /
lokatrayaikatilakasya sa nātidūre devasya dāritamahendraripor nyaṣīdat // 18.31 //

sthitvaikato yuvatimaṅgalagītim atra śṛṇvan sa vindhyataṭadṛṣṭacaraḥ kuraṅgaḥ /
citre niveśita ivātha yaśobhaṭena smitvā savismayam asūcyata pārthivāya // 18.32 //

||śaśiprabhādarśanam

atrāntare pramadaloladṛśā nṛpeṇa dūrād adarśi phaṇirājasutābhiyāntī /
tanvī śirīśasumanaḥsukumāramūrtir devasya kārmukalateva manobhavasya // 18.33 //

jyotsnāsitāmbararucisnapitānanendur mātrācirodgatayavāṅkurakarṇapūram /
muktvojjvalaṃ lalitakautukakaṅkaṇaṃ ca veṣaṃ vivāhasamayocitam udvahantī // 18.34 //

sakhyā kayāpi likhitaṃ madanānalaikadhūmāvalīvalayasaṃśayam arpayantam /
ekāntakāntam asitāgarupatrabhaṅgam ābibhratī lavalipāṇḍutale kapole // 18.35 //

āttaprasādhanam anaṅgavilāsaveśma līlāvidhānam avadhir nayanotsavasya /
lāvaṇyasaṃvalitam aṅgakam udvahantī śṛṅgāradugdhajaladher adhidevateva // 18.36 //

sā pāṭalāvidhutacāmaramāruteṣatvyānartitālakalatā sahitā sakhībhiḥ /
nātisphuṭakvaṇitanūpuram ākulāni kiṃcid vilambya dadhatī trapayā padāni // 18.37 //

||nāyikayā nāyakadarśanam

utpakṣmaṇā nirupamollasitapramodavistāralaṅghitavilāsasaroruheṇa /
sāndrasmarajvarapipāsitayā tayāpi dūrād apāyi nayanāñjalinā narendraḥ // 18.38 //

||mālyavatīvākyam

vrīḍāvanamramukhapadmam upāgatāyāṃ tasyāṃ pituḥ kanakaviṣṭarabhāgabhāji /
mālyādikalpitayathocitasatkriyānte taṃ mālavendram iti mālyavatī jagāda // 18.39 //

rājan! mahītalamṛgāṅga! vilambase kim? adyāpi tūrṇam amunā svabhujārjitena /
hemāmbujena viracayya vataṃsam asyāḥ pūrṇapratijñam uragādhipatiṃ vidhehi // 18.40 //

||kamalāvataṃsaḥ

ukte tayety akṛta kāñcanapuṣkaraṃ tad yāvat saḥ karṇaśikhare phaṇirājaputryāḥ /
tāvad vihāya mṛgarūpam udāramūrtir agre babhūva puruṣo 'sya sahemavetraḥ // 18.41 //

||puruṣaṃ prati praśnaḥ

kas tvaṃ mṛgaḥ katham abhūr iti pārthivena pṛṣṭaḥ sa vismayasamutsukamānasena /
ity abravīd uraganetraparamparābhir āpīyamānavapur uktim avantinātham // 18.42 //

||pratīhārasya vṛttāntaḥ

kailāsaśailavasater giriśoparodhād dvārapraveśaviniṣedhakaṣāyitena /
śapto 'smi kaṇvamunināyam ahaṃ pitus te śrīharṣadevanṛpateḥ pratihārapālas // 18.43 //

rājā phaṇīndraduhituḥ kanakāravindaṃ karṇe kariṣyati yadā navasāhasāṅkaḥ /
svaṃ rūpam āpsyasi tadeti samādideśa śāpāntam eṣa vihitānunayo maharṣiḥ // 18.44 //

tad vāsavārivijayottham idaṃ yaśas te gatvaikapiṅgalagirer avataṃsayāmi /
uktveti divyakusumair avakīrya maulau pātālamallam anilasya pathā jagāma // 18.45 //

||vivāhavidhiḥ

tūryasvaneṣu vilasatsu paṭhatsv amandaṃ bandiṣv anīyata phaṇīndrapurodhasā ca /
koṇāvasaktajalapūritaratnakumbhāṃ vediṃ tayā saha sa madhyamalokapālaḥ // 18.46 //

abhyudgatārcir analojjhitadhūmarājiśyāmībhavat kanakatāmarasāvataṃsām /
tasyāṃ yathāvidhi sa mālavapuṣpaketuḥ kanyām aheḥ kuvalayāśva iva upayeme // 18.47 //

ānītayā jhaṭiti rūpam adṛṣṭapūrvam aṅgena puṣpaśarabhaṅgitaraṅgitena /
bhāti sma śantanur iva tridivasravantyā pātālacandrakalayā sas tayā sametya // 18.48 //

||phaṇipativākyam

nirgacchadaccharucinirbharam aṃśukena saṃchāditaṃ kim api pāṇitale dadhānaḥ /
ūce tam ity adhipatiḥ phaṇinām udañcatdantāṃśuśāritaradachadaratnakāntiḥ // 18.49 //

yad dīyate tava na tādṛśam asti kiṃcid gehe mamātra nṛpate navasāhasāṅka ! /
kośapratiṣṭhitanidhānaśataṃ yatas tvām aiśvaryanirjitapurandaram āmananti // 18.50 //

tat sphāṭikaṃ svam iva śuddham idaṃ gṛhāṇa tvaṣṭṛprayatnaghaṭitaṃ śivaliṅgam ekam /
ākāram ardhavanitāvapuṣaḥ purārer yasyāntare sukṛtino hi vilokayanti // 18.51 //

vyāsaḥ purā kila purāṇamuneḥ prapede tasmāt kilādikavipāṇitalaṃ jagāma /
lebhe tato 'pi bhagavān kapilo maharṣiḥ sānugraheṇa mama cedam adāyi tena // 18.52 //

||śivaliṅgārpaṇam

uktvety anargham atipāvanam arpitaṃ tad antaḥsphuṭaikaśivarūpam ahīśvareṇa /
pūrṇendukānti sahasā nigṛhītaśatrur jagrāha piṇḍitam iva svayaśo narendraḥ // 18.53 //

tatrātha diktaṭapariskhalitapravṛttasīmantinīcaṭulanūpurakāñcinādaḥ /
ko 'py ucchalatpaṭahavaṃśahuḍḍukkaśaṅkhavīṇāmṛdaṅgamurajadhvanir utsavo 'bhūt // 18.54 //

||svanagarīṃ prati prasthāpanam

vṛtte vadhūm atha vivāhamahotsave tām ādāya niṣpratimapauruṣavaijayantīm /
anvāgatādaranivartitapannagendraḥ paryutsukaḥ svanagarīṃ sa nṛpaḥ pratasthe // 18.55 //

gatvātha dūram ahiviṣṭapataḥ sahelam aṃśaḥ purāṇapuruṣasya sa nirjagāma /
śiprārpitena sahasā purataḥ prabhāvasīmantitāmbupaṭalena pathā sasainyaḥ // 18.56 //

tasyāḥ svahastamunisaṃhatikalpitārghaḥ sindhos taṭe saḥ padam ekapade cakāra /
śṛṅge tadā ca bhagavān aravindabandhur bandhūkapāṭalaruciḥ kanakācalasya // 18.57 //

||ujjayinīpraveśaḥ

bālātapachuritaharmyaviṭaṅkavartipārāvatātimadhuradhvanitachalena /
sambhāṣaṇaṃ vidadhatīm iva pauramuktapuṣpāñjaliḥ saḥ puram ujjayinīṃ viveśa // 18.58 //

kāntāyaśobhaṭayutaṃ kṛśatām avāptās taccintayaiva sacivās tam atha praṇemuḥ /
kākutstham āhatasurārim ivānuyāntaṃ saumitriṇā janakarājatanūjayā ca // 18.59 //

||mahākāleśvaradarśanam

ānandabāṣpasalilārdradṛśo 'rdhamārge sambhāṣya tān smitamukhaḥ saha tair jagāma /
vidyādharoragakarāhatahemaghaṇṭāṭāṅkārahāri bhavanaṃ tripurāntakasya // 18.60 //

tasmiṃś carācaraguror hariṇāvacūlacūḍāmaṇer apacitiṃ vidhivad vidhāya /
sākaṃ phaṇīndrasutayāmbararodhikambutūryasvanormi saś ca rājakulaṃ viveśa // 18.61 //

||dhārāgamanam

tatrārṇavadhvanighanotsavatūryaghoṣe sthitvā dināni katicit sa narendracandraḥ /
yāti sma bhūṣitakulaḥ kularājadhānīṃ dhārām amātyakathitāmṛgayetivṛttaḥ // 18.62 //

udghāṭiteṣv atha vilokanakautukena vātāyaneṣu paritaḥ purasundarībhiḥ /
tasmiṃś cirād viśati jīva iveśvare sā pronmīlitorunayaneva purī babhūva // 18.63 //

||śivaliṅgapratiṣṭhā

tat sādhv akārayad athādhigatapratiṣṭhaṃ tatrāccharatnaśivaliṅgam anarghaśīlaḥ /
tasya prabhāvaghaṭitair vyadhur arhaṇāṃ ca vidyādharā vikacakalpataruprasūnaiḥ // 18.64 //

||anuyāyiprasthānam

kṛtvā yathocitam akṛtrimam utsavānte satkāram āyatananiślathamauliratnau /
dattāṅkapāṇir ubhayoḥ prajighāya sa atha vidyādharādhipaphaṇīndrasūtau svadeśam // 18.65 //

ekas tayor agamad ambaragāmisainyasīmantitābhrapaṭalaḥ śaśikāntaśailam /
anyo 'py agādhajalamālavajahnukanyāviśrāṇitorusaraṇir nijarājadhānīm // 18.66 //

||śaśiprabhāsakhīgamanam

mābhūḥ kadāpi vimukhī rameṇa yad asya chandānuvṛttiratisaṃvananaṃ madasya /
uktveti tām ahisutām agaman gṛhāṇi gandharvakinnaramahoragasiddhakanyāḥ // 18.67 //

||sāmrājyalakṣmīsvīkāraḥ

nīlachatrāvataṃsā bhujagapatisutāpāṇḍugaṇḍasthalāntaḥkastūrīpaṅkapatravyatikaraśabalavyāyatāṃse salīlam /
devenātha svamantripravaraciradhṛtā sāhasāṅkena dīrghe rohajjyāghātarekhe puno 'pi nidadhe doṣṇi sāmrājyalakṣmīḥ // 18.68 //

||atha granthapraśastiḥ

śrīmatkavipriyasuhṛcchaladaṅkarāmarājendubhaktyadhigatapratibhāviśeṣaḥ /
etad vinidrakusumadadyuti padmaguptaḥ śrīsindhurājanṛpateś caritaṃ babandha // 1 //

lakṣmīlatānavavasanta mahītalendra vidyāvilāsamaṇidarpaṇa sindhurāja /
etan mayā ghaṭitam ujjvalakānti kāvyamāṇikyakuṇḍalam iha śravaṇe videhi // 2 //

nyastāni yāni mayi sūktisudhāpṛṣanti devena tena kati cit kavibāndhavena /
candrātapasnapitamauktikasodarāṇāṃ teṣām idaṃ vilasitaṃ navasāhasāṅka // 3 //

yac cāpalaṃ kim api mandhadhiyā mayaivam āsūtritaṃ narapate navasāhasāṅka /
ājñaiva hetur iha te śayanīkṛtograrājanyamaulikusumā na kavitvadarpaḥ // 4 //

||iti navasāhasāṅkacaritaṃ saṃpūrṇam

