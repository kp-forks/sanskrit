#Text:Svacchandatantra
#Alternative name:Svacchandabhairavatantra
#Data entry:Members of the Saiva reading group at the EFEO in Pondicherry
#Edition:Chapter 1 typed in from Dwivedi's edition by Dominic Goodall; Chapter 2 typed in from KSTS edition by Mei Yang; Chapter 3 typed in from Dwivedi's edition by Dominic Goodall; Chapter 4 typed in from the KSTS edition by S.A.S. Sarma Chapters 5-6 typed in from Dwivedi's edition by Dominic Goodall; Chapter 7 typed in from KSTS edition by Mei Yang; Chapters 8-9 typed in from KSTS edition by Nibedita Rout; Chapter 10 typed in from KSTS edition by R. Sathyanarayanan (1-673) and by Nibedita Rout (674-1280); Chapter 11 typed in from Dwivedi's edition by Dominic Goodall; Chapter 12 typed in from KSTS edition by Nibedita Rout; Chapters 13, 14 and 15 typed in from Dwivedi's edition by Dominic Goodall.



kailāsaśikharāsīnaṃ bhairavaṃ vigatāmayam /
caṇḍanandimahākālagaṇeśavṛṣabhṛṅgibhiḥ // 1.1 //
kumārendrayamādityabrahmaviṣṇupuraḥsaraiḥ /
stūyamānaṃ maheśānaṃ gaṇamātṛniṣevitam // 1.2 //
sṛṣṭisaṃhārakartāraṃ vilayasthitakārakam /
anugrahakaraṃ devaṃ praṇatārtivināśanam // 1.3 //
muditaṃ bhairavaṃ dṛṣṭvā devī vacanamabravīt /
yattvayā kathitaṃ mahyaṃ svacchandaṃ parameśvara // 1.4 //
śatakoṭipravistīrṇaṃ bhedānantyavisarpitam /
catuṣpīṭhaṃ mahātantra catuṣṭayaphalodayam // 1.5 //
na śaknuvanti manujā alpavīryaparākramāḥ /
alpāyuṣo 'lpavittāśca alpasattvāśca śaṃkara // 1.6 //
tadarthaṃ saṃgrahaṃ tasya svalpaśāstrārthavistaram /
bhuktimuktipradātāraṃ kathayasva prasādataḥ // 1.7 //
kīdṛśaṃ vai guruṃ vidyāt sādhakaṃ ca maheśvara /
bhayābhayapradātāraṃ śiṣyaṃ bhūmiṃ ca kīdṛśīm // 1.8 //
mantrāṃścaiva samāsena kālaṃ caiva samāsataḥ /
yajanaṃ havanaṃ caiva adhivāsaṃ rajāṃsi ca // 1.9 //
pañcagavyaṃ caruṃ caiva dantakāṣṭhaṃ ca maṇḍalam /
dīkṣā cādhvābhiṣekau ca samayānsādhanāni ca // 1.10 //
kalimāsādya sidhyanti tathā brūhi maheśvara /
sādhu sādhu mahābhāge yattvayā paricoditam // 1.11 //
anugrahāya martyānāṃ sāmprataṃ kathayāmi te /
ādau tāvatparīkṣeta ācāryaṃ śubhalakṣaṇam // 1.12 //
āryadeśasamutpannaṃ sarvāvayavabhūṣitam /
śivaśāstravidhānajñaṃ jñānajñeyaviśāradam // 1.13 //
devakarmarataṃ śāntaṃ satyavādidṛḍhavratam /
sattvavadvīryasampannaṃ dayādākṣiṇyasaṃyutam // 1.14 //
tyāginaṃ dambhanirmuktaṃ śivaśāstreṣu bhāvitam /
īdṛśaṃ tu guruṃ prāpya siddhimuktī na dūrataḥ // 1.15 //
krodhanaścapalaḥ kṣudro dayādākṣiṇyavarjitaḥ /
kekaro danturaḥ kāṇaḥ pāpiṣṭhaḥ śāstravarjitaḥ // 1.16 //
atidīrghastathā hrasvaḥ kṛśaḥ sthūlaḥ kṣayānvitaḥ /
tārkiko dambhasaṃyuktaḥ satyaśaucavivarjitaḥ // 1.17 //
anyaśāstrarato yastu nāsau muktiphalapradaḥ /
śiṣyo dayānvito dhīro dambhamāyāvivarjitaḥ // 1.18 //
devāgnigurubhaktaśca śāstrabhakto dṛḍhavrataḥ /
guruśuśrūṣaṇaparaḥ suśāntendriyasaṃyutaḥ // 1.19 //
īdṛśo vai bhavecchiṣ.yaḥ so 'trānugrahabhājanam /
māyānvitaḥ śaṭhaḥ krūro niḥsatyaḥ kalahapriyaḥ // 1.20 //
kāmī ca lobhasampannaḥ śivabhaktivivarjitaḥ /
dūṣako guruśāstrāṇāṃ dīkṣito 'pi na muktibhāk // 1.21 //
santāpaṃ krodhane vindyāc capale capalāḥ śriyaḥ /
mantrasiddhiṃ haret kṣudra ācāryastu varānane // 1.22 //
dayāhīnena daurbhāgyam adakṣe dasyupīḍanam /
kekareṇa bhavedvyādhir danturaḥ kalikārakaḥ // 1.23 //
kāṇo vidveṣajananaḥ khalvāṭaścārthanāśanaḥ /
śāstrahīne na siddhiḥ syād dīkṣādau vīravandite // 1.24 //
dīrghe rājabhayaṃ jñeyaṃ hrasvaḥ putravināśanaḥ /
kṛśaḥ kṣayakaro jñeyaḥ sthūla utpātakārakaḥ // 1.25 //
kṣayānvitena mṛtyuḥ syāt tārkike vadhabandhanam /
dāmbhikaḥ pāpajanako veditavyo varānane // 1.26 //
mantāstasya na siddhyanti yaḥ satyādivivarjitaḥ /
sarve te na śubhā devi iha loke paratra ca // 1.27 //
sitaraktapītakṛṣṇāṃ bhūmiṃ plavaviśodhitām /
viśalyāṃ lakṣaṇairyuktāṃ sarvakāmārthasādhikām // 1.28 //
sugandhigandhasaṃyuktāṃ puṣpaprakaralālitām /
sudhūpāmodabahalāṃ vitānopariśobhitam // 1.29 //
ācāryastu śucirbhūtvā candanāgurucarcitaḥ /
sudhūpitaḥ prasannātmā khaṭikākarasaṃyutaḥ // 1.30 //
prāṅmukhodaṅmukho vāpi ekacittaḥ samāhitaḥ /
mātṛkāṃ prastarettatra ādikṣāntāmanukramāt // 1.31 //
ādiḥ ṣoḍaśabhedena sākṣādvai bhairavaḥ smṛtaḥ /
kavargaścaṭavargau ca tapayāḥ śastathaiva ca // 1.32 //
saṃhāreṇa samopetau yonirvai bhairavī smṛtā /
mātṛkābhairavaṃ devam avargeṇa prapūjayet // 1.33 //
bhairavī kādinā pūjyā mātṛvargaiḥ prapūjayet /
avarge tu mahālakṣmīḥ kavarge kamalodbhavā // 1.34 //
cavarge tu maheśānī ṭavarge tu kumārikā /
nārāyaṇī tavarge tu vārāhī tu pavargikā // 1.35 //
aindrī caiva yavargasthā cāmuṇḍā tu śavargikā /
etāḥ sapta mahāmātṛḥ saptalokavyavasthitāḥ // 1.36 //
sarvān kāmānavāpnoti devyevaṃ bhairavo 'bravīt /
ante 'sya uddharenmantrān yathākramaniyogataḥ // 1.37 //
trayodaśaṃ binduyutam anantāsanamuttamam /
anena yojayetsarvaṃ somasūryāgnimadhyagam // 1.38 //
brahmaviṣṇumaheśānaṃ śavāntaṃ parikalpayet /
mūrtiṃ haṃsākṣareṇaiva bindubhinnena kalpayet // 1.39 //
ardhacandrakṛtāṭopāṃ svasvanāṃ tuhinaprabhām /
tadūrdhve sakalaṃ devaṃ svacchandaṃ parikalpayet // 1.40 //
oṃkāramuccaretpūrvam aghorebhyo anantaram /
tha ghorebhyo samālikhya tato 'nyattu samālikhet // 1.41 //
ghoraghoratarebhyaśca sarvataḥ śarva uccaret /
sarvebhyaḥ padamanyacca namaste rudra eva ca // 1.42 //
rūpebhyaśca samālikhya namaskārāvasānakam /
mantrarājaḥ samākhyātaḥ aghoraḥ surapūjitaḥ // 1.43 //
sakṛduccārito devi nāśayet sarvakilbiṣam /
janmakoṭīsahasraistu bhramadbhiḥ samupārjitam // 1.44 //
smaraṇānnāśayeddevi tamaḥ sūryodaye yathā /
yakārādivakārāntāḥ saṃhāreṇa samāyutāḥ // 1.45 //
bindumastakasambhinnā bhairavasya mukhāni ca /
brahmabhaṅgyā niyojyāni mūrdhādicaraṇāvadhi // 1.46 //
punaścordhvaṃ mukhaṃ kalpyaṃ prāgdakṣiṇamathottaram /
aparaṃ kalpayitvā tu kalābhedena vinyaset // 1.47 //
pūrvaṃ ca dakṣiṇaṃ caiva uttaraṃ paścimaṃ tathā /
ūrdhvamūrdhnā tu saṃyuktaṃ kṣakāraṃ tvīśarūpiṇam // 1.48 //
evaṃ vaktraṃ caturdhā tu vaktreṣveva niyojayet /
pañcamaṃ yadbhavedvaktraṃ kṣakāreṇaiva nirdiśet // 1.49 //
hṛdi grīvāṃsapṛṣṭhe tu nābhau ca jaṭhare tathā /
pṛṣṭhe corasi vinyased aghoreṇa yathākramam // 1.50 //
guhye tathā gude caiva tathorvorjānunorapi /
jaṅghayośca sphijoḥ kaṭyāṃ pārśvayorubhayorapi // 1.51 //
vinyaseccaiva vāmena śarīre tu yathākramam /
pādau hastau tathā nāsāṃ śiraścaiva bhujāvatha // 1.52 //
sadyena kalpayeddevi sarvametadyathākramam /
tāsāṃ nāmāni vakṣyāmi yathāvadanupūrvaśaḥ // 1.53 //
tārā sutārā taraṇī tārayantī sutāraṇī /
īśānasya kalā pañca nirañjanapadānugā // 1.54 //
nivṛttiśca pratiṣṭhā ca vidyā śāntistathaiva ca /
puruṣasya kalā hyetāś catasraḥ parikīrtitāḥ // 1.55 //
tamā mohā kṣudhā nidrā mṛtyurmāyā bhayā jarā /
aghorasya kalā hyetā aṣṭau vai varavarṇini // 1.56 //
rajā rakṣā ratiḥ pālyā kāmyā tṛṣṇā matiḥ kriyā /
ṛddhirmāyā ca rātriśca bhrāmiṇī mohanī tathā // 1.57 //
manonmanī kalā hyetā vāmadeve trayodaśa /
siddhirṛddhirdyutirlakṣmīr medhā kāntiḥ sudhā sthitiḥ // 1.58 //
sadyojātakalāstvevam aṣṭau samparikīrtitāḥ /
punaśca sādhako devi sarvāṅgeṣu yathākramam // 1.59 //
navatattvaṃ tritattvaṃ ca dhruveṇa parikalpayet /
vidyāṅgāni punarnyasya teṣāṃ mantrān śṛṇu priye // 1.60 //
aghorebhyo samālikhya tha ghorebhyo dvitīyakam /
ghoraghoratarebhyaśca tṛtīyaṃ parikalpayet // 1.61 //
sarvataḥ śarva sarvebhyo caturthaṃ parikalpayet /
namaste rudrarūpebhyaḥ pañcamaṃ ca vidhānataḥ // 1.62 //
oṃkāramuccaretpūrvaṃ juṃ saśca tadanantaram /
netratrayaṃ prakalpeta vidyādehasya bhāmini // 1.63 //
vidyāṅgāni vijānīyāt nāmāni ca nibodha me /
sarvātmā tu brahmaśiro jvālinī piṅgalaṃ tathā // 1.64 //
durbhedyaṃ pāśupatyaṃ ca jyotīrūpaṃ tathaiva ca /
kriyā jñānaṃ tathaivecchā tāsāṃ mantrānnibodha me // 1.65 //
caturthasvarasaṃyuktaṃ hāntaṃ binduvibhūṣitam /
kriyāśaktiḥ samākhyātā sarvasṛṣṭiprakāśikā // 1.66 //
śakārasya tṛtīyaṃ tu ṣaṣṭhayuktaṃ sabindukam /
jñānaśaktiḥ smṛtā hyeṣā prabodhajananī śubhā // 1.67 //
kṣādiṃ dvisvarasambhinnaṃ tripañcena tu mūrchitam /
icchāśaktiḥ samākhyātā bhairavasyāmitātmikā // 1.68 //
haṃsākhyo bindusaṃyuktaḥ ṣaṣṭhasvaravibheditaḥ /
bālendunādaśaktyantaḥ svacchando niṣkalaḥ smṛtaḥ // 1.69 //
asyoccaraṇamātreṇa ye yuktāḥ sarvapātakaiḥ /
śuddhasphaṭikasaṃkāśāḥ padaṃ gacchantyanāmayam // 1.70 //
sāntaṃ dīrghasvaraiḥ ṣaḍbhir bhinnajātivibheditam /
hṛcchiraśca śikhā varma locanāstraṃ prakalpayet // 1.71 //
oṃkāro dīpanasteṣām ante jātiṃ prakalpayet /
namaḥ svāhā tathā vauṣaṭ huṃ vaṣaṭ phaṭ krameṇa tu // 1.72 //
eṣa bhairavarājastu sarvakāmārthasādhakaḥ /
hara īma akāraśca ṅādirosvarasaṃyutaḥ // 1.73 //
yānta ekārasaṃyuktaḥ ṣādirlāntavibheditaḥ /
lādistrisvarasambhinno haṃso bindusamāyuktaḥ // 1.74 //
ṣaṣṭhasvarasamopetaḥ phaṭkārāntavikalpitaḥ /
aghoreśvarīti vikhyātā svacchandotsaṅgagāminī // 1.75 //
bhairavāṅgasamopetā vaktrapañcakasaṃyutā /
hānto yādiryakārānto rādiḥ ṣaṣṭhakalānvitaḥ // 1.76 //
bindunādasamāyogāt kapāleśaḥ prakīrtitaḥ /
sānto binduradho hyagniḥ ṣaṣṭhayuktastu kīrtitaḥ // 1.77 //
śikhivāhanasaṃjñastu jñātavyo 'sau varānane /
saṃhāraḥ ṣaṣṭhasaṃyuktaḥ ṣaḍantena samanvitaḥ // 1.78 //
krodharājaḥ samākhyātaḥ - - - - - - - - /
- - - - - - - tathānyaṃ kathayāmi te /
ñādiḥ ṣaṣṭhasvaropetas tripadena samāyutaḥ // 1.79 //
bindumastakasambhinno vikarālo varānane /
sāntaḥ śādyena saṃyuktaḥ ṣaṣṭhasvarayuto 'pyadhaḥ // 1.80 //
caturdaśasvarākrānto bindunādāntabhūṣitaḥ /
manmathaḥ kathito hyeṣa surasiddhanamaskṛtaḥ // 1.81 //
yenedaṃ tu nijaṃ sarvaṃ jagatsthāvarajaṅgamam /
hararādisamāyuktaḥ ūkārādhaḥ sabindukaḥ // 1.82 //
meghanādeśvaro hyeṣa bhairavaḥ samprakīrtitaḥ /
kṣasāntarbindusaṃyuktaḥ pañcamena vibheditaḥ // 1.83 //
someśvaraḥ samākhyāto janmamṛtyuvināśanaḥ /
kṣādiryāntasamopeto hāntenādhoniyojitaḥ // 1.84 //
bhānto vādirlakārānto rādyo 'dho rudrayojitaḥ /
bindvardhendusamāyukto nādaśaktisamanvitaḥ // 1.85 //
vidyārājaḥ samākhyāto mahāpātakanāśanaḥ /
bhairavāṣṭakametaddhi parivāraḥ prakīrtitaḥ // 1.86 //
lokapālāṃstathoddhṛtya svanāmapraṇavādikān /
namaskārāvamānāṃśca sāstrānsamparikalpayet // 1.87 //
iti svacchandatantre mantroddhāraprakāśanaṃ nāma prathamaḥ paṭalaḥ /
dvitīyaḥ paṭalaḥ /
athārcanaṃ pravakṣyāmi yathāvadanupūrvaśaḥ /
śaucaṃ kṛtvā tataḥ snānaṃ kartavyaṃ tu mṛdambhasā // 2.1 //
śucisthānānmṛdaṃ pūrvaṃ gṛhītvāstreṇa śodhitām /
prakṣālya jalatīraṃ tu sthāpayettāṃ varānane // 2.2 //
bhāgadvayaṃ tato 'streṇa kartavyaṃ tu kṛśodari /
bhāgārdhena kaṭiṃ corū jaṅghe pādau tathaiva ca // 2.3 //
kṣālayeta yathānyāyaṃ trirantaritayogataḥ /
avaśiṣṭaṃ tu bhāgārdhaṃ gṛhītvāstrābhimantritam // 2.4 //
saptavārānvarārohe arkadīptaṃ tu kārayet /
śiraḥprabhṛti pādāntam āguṣṭhya snānamācaret // 2.5 //
uttīryodakamadhyāttu upaspṛśya yathākramam /
saṃdhyāyā vandanaṃ kuryāc chāstradṛṣṭena karmaṇā // 2.6 //
malasnānaṃ bhavedevaṃ vidhisnānaṃ pracakṣmahe /
bhāgārdhaṃ yatsthitaṃ pūrvaṃ tato bhāgatrayaṃ kuru // 2.7 //
vāmahastasya pūrve ca dakṣiṇe cottare kramāt /
pūrvabhāgaṃ tato 'streṇa saptavārāṃstu mantrayet // 2.8 //
dakṣiṇasthaṃ tathā vaktrair abhimantrya varānane /
uttaraṃ cābhimantryaivaṃ devenāṅgayutena ca // 2.9 //
pūrvabhāgaṃ gṛhītvā tu daśadikṣu vinikṣipet /
uttareṇa tu bhāgena jalaṃ caivābhimantrayet // 2.10 //
bāhumātrapramāṇena bhairaveśamanusmaran /
ātmānaṃ guṇṭhayitvā tu dakṣabhāgena suvrate // 2.11 //
snāyādrājopacāreṇa sugandhāmalakādibhiḥ /
prāṇāyāmābhiṣekau tu kartavyau bhairaveṇa ca // 2.12 //
uttīryodakamadhyāttu tadvāsaḥ parivartayet /
upaspṛśya kṛtanyāso mūlamantramanusmaran // 2.13 //
tīrthaṃ saṃgṛhya deveśi ātmano 'gre nidhāpayet /
tatrastho vandayetsaṃdhyāṃ mārjanādiranukramāt // 2.14 //
aghamarṣaḥ prakartavya upasthānaṃ divākare /
japaṃ kṛtvā nivedyaivaṃ praṇamya ca varānane // 2.15 //
mantrāṇāṃ tarpaṇaṃ kṛtvā devānāmṛṣibhiḥ saha /
sarveṣāṃ bhūtasaṃghānāṃ tatastīrthaṃ tu saṃharet // 2.16 //
mūlamantramanusmṛtya bhasmasnānamataḥ param /
malasnānaṃ prakartavyaṃ bhāvitenāntarātmanā // 2.17 //
parivṛttya tato vāsaḥ saṃdhyāṃ prāgiva vandayet /
vidhisnānaṃ tataḥ kuryād bhairaveśamanusmaran // 2.18 //
śiro vaktraṃ ca hṛdguhyaṃ pādāntaṃ ca vibhāgaśaḥ /
bhairaveṇāṅgayuktena samuddhūlyaṃ yathākramam // 2.19 //
abhiṣekaṃ prakurvīta paraṃ tattvamanusmaran /
saṃdhyāyā vandanaṃ kuryād yathāpūrvaṃ varānane // 2.20 //
tato yāgagṛhaṃ gatvā hastau pādau ca kṣālayet /
śikhāṃ baddhvā śikhāṃ smṛtvā upaspṛśya vidhānataḥ // 2.21 //
sakalīkṛtadehastu puṣpamādāya suvrate /
diṅmātṛbhyo namaskṛtya dvāraṃ saṃprokṣya yatnataḥ // 2.22 //
śivāmbhasāstramantreṇa vighnaproccāṭanaṃ bhavet /
dvāraśākhordhvato devaṃ gaṇeśaṃ ca śriyaṃ tathā // 2.23 //
saṃpūjya gandhapuṣpādyair dhūpādibhiranukramāt /
arghyapādyopahāraiśca tato dvārasya cottare // 2.24 //
nandigaṅge samabhyarcya mahākālaṃ ca dakṣiṇe /
kālindīṃ caiva saṃpūjya yathānukramayogataḥ // 2.25 //
bhairavāstraṃ samuccārya puṣpaṃ saṃgṛhya bhāvitaḥ /
saptābhimantritaṃ kṛtvā jvaladagniśikhākulam // 2.26 //
nārācāstraprayogeṇa praviśedgṛhamadhyataḥ /
nivāritaṃ tena sarvaṃ vighnajālamanantakam // 2.27 //
tato rakṣārthamantraṃ ca daśadikṣu vinikṣipet /
madhye sampūjya brahmāṇaṃ gandhaiḥ puṣpairanukramāt // 2.28 //
dakṣiṇāyāṃ tato mūrtau praṇavāsanasaṃsthitaḥ /
upaviśyāsanaṃ baddhvā svabhyastaṃ vai puraḥsthitam // 2.29 //
gandhadigdhau karau kṛtvā astreṇa pariśodhayet /
kavacenāvaguṇṭhyaitau plāvayedamṛtena tu // 2.30 //
parāṃ śaktiṃ tu saṃkṣobhya tato 'nantaṃ prakalpayet /
mūrtiṃ nyasyānuvaktrāṇi svacchandaṃ parikalpayet // 2.31 //
aṅguṣṭhādikaniṣṭhāntaṃ vinyasedaṅgapañcakam /
bhairavānapi saṃkalpya paraṃ tattvamanusmaret // 2.32 //
prāṇāyāmatrayaṃ kāryaṃ dehasaṃśuddhikāraṇam /
aśuddhaḥ svamarudrecyaḥ śuddhenāpūrayettanum // 2.33 //
kumbhakaṃ recakaṃ kṛtvā vyomnyātmānaṃ nidhāpayet /
khadyotakanibhaṃ sūkṣmaṃ karaṇaistu vivarjitam // 2.34 //
kāryeṇaiva vihīnaṃ ca māyāpradhvastagocaram /
śivīkāryastathātmaiva yathā bhavati tacchṛṇu // 2.35 //
paraṃ bhāvaṃ tu saṃgṛhya tataḥ śoṣyā tanuḥ priye /
saṃhāreṇa yabhinnena rudrabījayutena ca // 2.36 //
tenaiva dahanaṃ kāryam ūrdhvādho 'gniyutena ca /
adho viṣṇusamāyukto vāyuvarṇaḥ sabindukaḥ // 2.37 //
utpūyanakaro hyeṣa plāvane vāruṇaḥ smṛtaḥ /
bindumastakasaṃbhinnaḥ śaktinyāsastato bhavet // 2.38 //
ānayettaṃ yathānītaṃ plāvayedamṛtena tu /
malapradhvastacaitanyaṃ kalāvidyāsamāśritam // 2.39 //
rāgeṇa rañjitātmāna kālena kalitaṃ tathā /
niyatyā yamitaṃ bhūyaḥ puṃbhāvenopabṛṃhitam // 2.40 //
pradhānāśayasaṃpannaṃ guṇatrayasamanvitam /
buddhitattvasamāsīnam ahaṅkārasamāvṛtam // 2.41 //
manasā buddhikarmākṣais tanmātraiḥ sthūlabhūtakaiḥ /
praṇavena tu sarvaṃ tac charīrotpattikāraṇam // 2.42 //
nyasetkrameṇa deveśi triṃśadekaṃ ca saṃkhyayā /
ṣaṭtattvī tvātmasaṃbaddhā jñātavyātra varānane // 2.43 //
pradhānāvaniparyantaṃ śarīraṃ ca vinirmitam /
caturviṃśatitattvāni caitanyarahitāni tu // 2.44 //
draṣṭavyāni varārohe puruṣādhiṣṭhitāni tu /
sacetanāni sarvāṇi jñātavyāni sadaiva hi // 2.45 //
pañcaviṃśakametacca prākṛtaṃ samudāhṛtam /
tato mūrtiṃ nyaseddevi mūlamantrasulakṣitam // 2.46 //
sakalaṃ bhairavaṃ nyasya dvātriṃśārṇaṃ sulocane /
mukhāni kalpayetpaścān mūrdhādicaraṇāvadhi // 2.47 //
vaktrāṇi kalpayetpaścād ūrdhvaṃ pūrvaṃ ca dakṣiṇam /
uttaraṃ paścimaṃ caiva yathāvatpravibhāgaśaḥ // 2.48 //
kalābhedaṃ yathāpūrvaṃ śodhyādhvānaṃ prakalpayet /
navatattvaṃ tritattvaṃ ca vidyāṅgā locanatrayam // 2.49 //
vargātītena kṣurikām ūrdhvādho 'gnipradīpitām /
ṣoḍaśāntarhatā sā tu rakṣi"kā vighnanāśikā // 2.50 //
navakaṃ kalpayetpūrvaṃ mūrdhni vaktre ca kaṇṭhake /
hṛdaye nābhideśe ca guhya ūrvośca jānutaḥ // 2.51 //
pādāntaṃ caiva vinyasya svadhyānaguṇasaṃyutam /
kriyājñāne tathecchā ca dakṣe vāme ca madhyataḥ // 2.52 //
vidyārājaḥ smṛto hyeṣa bhairavo mantranāyakaḥ /
niṣkalaṃ tu tathāvāhya aṅgānyevaṃ yathākramam // 2.53 //
gandhairdhūpaistathā puṣpair vividhairbhakṣyabhojanaiḥ /
pūjayeddevadeveśaṃ manasaiva prakalpitaiḥ // 2.54 //
ātmānaṃ bhairavaṃ dhyātvā tato hṛdyāgamācaret /
nābhau kandaṃ samāropya nālaṃ tu dvādaśāṅgulam // 2.55 //
hṛdantaṃ kalpayedyāvat tatra padmaṃ vicintayet /
aṣṭapatraṃ mahādīptaṃ kesarālaṃ sakarṇikam // 2.56 //
kandaṃ śaktimayaṃ tatra nāle vai kaṇṭakāstu ye /
bhuvanāni ca tānyeva rudrāṇāṃ varavarṇini // 2.57 //
māyātmako bhavedgranthir aśuddhādhvavyavasthitaḥ /
vidyāpadmaṃ mahādīptaṃ karṇikābījarājitam // 2.58 //
puṣkarāṇi ca deveśi tatra vidyeśvarāḥ smṛtāḥ /
evaṃ dhyātvā mahāpadmaṃ sarvadevamayaṃ śubham // 2.59 //
śaktinyāso bhavetpūrvaṃ kandaṃ tu tadanantaram /
aṅkuraṃ nālavinyāsam anantaṃ parikalpayet // 2.60 //
tejomayaṃ mahāśubhraṃ sphuratkiraṇabhāsvaram /
dharmaṃ jñānaṃ ca vairāgyam aiśvaryaṃ ca kramānnyaset // 2.61 //
sitaraktapītakṛṣṇā āgneyyādīśadiggatāḥ /
pādakāḥ siṃharūpāste trinetrā bhīmavikramāḥ // 2.62 //
śivaśaktimayā mantrā nyastavyā vīravindate /
adharmājñānāvairāgyam anaiśvaryaṃ ca prāgdiśaḥ // 2.63 //
uttarāntaṃ niveśyaṃ tu gātrakāḥ sitavarṇakāḥ /
saṃdhānakīlakāścaiva atasīpuṣpasaṃnibhāḥ // 2.64 //
vedā yugāśca te caiva jñātavyāḥ kramaśaḥ priye /
adhaśchādanamūrdhvaṃ ca raktaṃ śuklaṃ vicintayet // 2.65 //
madhye tamo vijānīyād guṇāstvete vyavasthitāḥ /
sitaṃ padmaṃ vijānīyāt kesarāṇi vicintayet // 2.66 //
sitaraktaprapītāni mūlamadhyāgradeśataḥ /
karṇikā hemasaṃkāśā bījāni haritāni tu // 2.67 //
vāmāṃ pūrvadale nyasya jyeṣṭhāṃ vahnidalāśritām /
raudrīṃ dakṣiṇapatre tu kālīṃ nairṛtagocare // 2.68 //
kalavikaraṇīṃ devīṃ vinyasyedvāruṇe dale /
balavikaraṇīṃ devīṃ vāyavyadalamāśritām // 2.69 //
balapramathanīṃ devīm uttare viniyojayet /
sarvabhūtadamanīṃ ca aiśānyāṃ viniyojayet // 2.70 //
madhye manonmanīṃ devīṃ karṇikāyāṃ niveśayet /
śakracāpanibhaṃ devi dhyātavyaṃ śaktimaṇḍalam // 2.71 //
madhye sūryasahasrābhāṃ cintayettu manonmanīm /
sūryādhvamaṇḍalaṃ patre somaṃ saṃyojya kesare // 2.72 //
vahnimaṇḍalakaṃ devi karṇikāyāṃ niveśayet /
brahmā viṣṇurharaścaiva maṇḍaleṣvadhipāḥ smṛtāḥ // 2.73 //
brahmā caturmukho raktaś caturbāhuvibhūṣitaḥ /
kṛṣṇājinottarīyaśca rājīvāsanasaṃsthitaḥ // 2.74 //
kamaṇḍaludharo devi daṇḍahastastathaiva ca /
akṣamālādharo devaḥ padmahastaḥ sulocanaḥ // 2.75 //
dhyātvā patreṣu taṃ nyasyet sarvakilviṣanāśanam /
atasīpuṣpasaṃkāśaṃ śaṅkhacakragadādharam // 2.76 //
pītāmbaradharaṃ devaṃ vanamālāvibhūṣitam /
sphuranmukuṭamāṇikyaṃ kiṅkiṇījālamaṇḍitam // 2.77 //
divyakuṇḍaladhartāraṃ garuḍāsanasaṃsthitam /
dhyātvā viṣṇuṃ mahātmānaṃ kesareṣu niveśayet // 2.78 //
śaṅkhakundendudhavalaṃ śūlahastaṃ trilocanam /
daśabāhuṃ viśālākṣaṃ nāgayajñopavītinam // 2.79 //
siṃhacarmaparīdhānaṃ śaśāṅkakṛtabhūṣaṇam /
nīlakaṇṭhaṃ vṛṣārūḍhaṃ rudraṃ dhyātvā varānane // 2.80 //
niveśayetkarṇikāyāṃ mahāpātakanāśanam /
mahāpretaṃ nyasetpaścāt prahasantaṃ sacetanam // 2.81 //
raktavarṇaṃ sutejaskaṃ netratrayavibhūṣitam /
praṇavena nyasetsarvam āsanaṃ bhairavasya tu // 2.82 //
gandhaiḥ puṣpaiḥ samabhyarcya tato mūrtiṃ prakalpayet /
kadambakusumākārāṃ tuṣārakiraṇatviṣam // 2.83 //
mūrtyūrdhve bhairavaṃ devaṃ sakalaṃ parikalpayet /
dvātriṃśadvarṇakacitaṃ sphurattaḍidivojjvalam // 2.84 //
vaktrāṇi kalpayeddevi svadhyānena maheśvari /
mūrdhādicaraṇaṃ yāvat praṇavādinamontataḥ // 2.85 //
aṣṭātriṃśatkalābhedaṃ śodhyādhvānaṃ prakalpayet /
navatattvaṃ tritattvaṃ ca navakaṃ bhairavābhidham // 2.86 //
vidyāṅgā locanaṃ caiva kṣurikāṃ ca prakalpayet /
śaktitrayaṃ tato nyasyed dakṣadigvāmagocare // 2.87 //
madhyapradeśe deveśi tato rūpamanusmaret /
tripañcanayanaṃ devaṃ jaṭāmukuṭamaṇḍitam // 2.88 //
candrakoṭipratīkāśāṃ candrārdhakṛtaśekharam /
pañcavaktraṃ viśālākṣaṃ sarpagonāsamaṇḍitam // 2.89 //
vṛścikairagnivarṇābhair hāreṇa tu virājitam /
kapālamālābharaṇaṃ khaḍgakheṭakadhāriṇam // 2.90 //
pāśāṅkuśadharaṃ devaṃ śarahastaṃ pinākinam /
varadābhayahastaṃ ca muṇḍakhaṭvāṅgadhāriṇam // 2.91 //
vīṇāḍamaruhastaṃ ca ghaṇṭāhastaṃ triśūlinam /
vajradaṇḍakṛtāṭopaṃ paraśvāyudhahastakam // 2.92 //
mudgareṇa vicitreṇa vartulena virājitam /
siṃhacarmaparīdhānaṃ gajacarmottarīyakam // 2.93 //
aṣṭādaśabhujaṃ devaṃ nīlakaṇṭhaṃ sutejasam /
ūrdhvavaktraṃ maheśāni sphaṭikābhaṃ vicintayet // 2.94 //
āpītaṃ pūrvavaktraṃ tu nīlotpaladalaprabham /
dakṣiṇaṃ tu vijānīyād vāmaṃ caiva vicintayet // 2.95 //
dāḍimīkusumaprakhyaṃ kuṅkumodakasaṃnibham /
candrārbudapratīkāśaṃ paścimaṃ tu vicintayet // 2.96 //
svacchandabhairavaṃ devaṃ sarvakāmaphalapradam /
dhyāyate yastu yuktātmā kṣipraṃ sidhyati mānavaḥ // 2.97 //
tataḥ paramabījena paraṃ paramakāraṇam /
suśāntaṃ niṣkalaṃ devaṃ sarvavyāpinirañjanam // 2.98 //
āvāhayetsuhṛṣṭātmā tava devi vadāmyaham /
hṛtkaṇṭhatālubhrūmadhyanādāntāntasamāśritam // 2.99 //
niṣkampaṃ kāraṇātītam āvāhya parameśvaram /
saṃsthāpya vidhivaddevam aṅgaṣaṭkaṃ tato nyaset // 2.100 //
pādyamācamanaṃ cārghaṃ svāgataṃ tadanantaram /
saṃnidhānaṃ ca deveśi niṣṭhurayā nirodhayet // 2.101 //
gandhaiḥ puṣpaistathā dhūpair dhūpayitvā tamarcayet /
mudrāṃ pradarśayetpaścāt tridhā traikālyakarmaṇi // 2.102 //
tataḥ snānādikaṃ karma kṛtvā caiva varānane /
paridhāpya suvastrāṇi netrapaṭṭodbhavāni ca // 2.103 //
vilipyāgurukarpūrair mukuṭādyairvibhūṣayet /
puṣpairnānāvidhaiḥ śubhrair arcayedbhūṣayetpunaḥ // 2.104 //
arghaṃ dattvā maheśāni punarmudrāṃ pradarśayet /
praṇamya bhairavaṃ devaṃ svacchandaṃ viśvanāyakam // 2.105 //
tato hyābharaṇaṃ bāhye viniveśyaṃ varānane /
aiśānyāṃ pūrvato yāmyāṃ uttarāpyāvasānakam // 2.106 //
vinyasetpañca vaktrāṇi pañcavaktrayutāni ca /
bāhubhirdaśabhiścaiva śaśāṅkamukuṭaiḥ saha // 2.107 //
dhyātavyāni svarūpāṇi varābhayakarāṇi tu /
agnīśarakṣovāyavyacaturdikṣu ca taṃ nyaset // 2.108 //
hṛcchiraśca śikhā varma astraṃ ca pravibhāgaśaḥ /
hṛdayaṃ raktavarṇābhaṃ śiro gorocanaprabham // 2.109 //
taḍidvalayasaṃkāśāṃ śikhāṃ devīṃ vicintayet /
ādhūmraṃ kavacaṃ vidyāt kapiśaṃ cāstrameva ca // 2.110 //
jyotīrūpapratīkāśaṃ netraṃ madhye ca saṃsthitam /
pañcavaktrāḥ smṛtāḥ sarve daśabāhvindubhūṣitāḥ // 2.111 //
nānābharaṇasaṃyuktā nānāsraggandhalepanāḥ /
nānāvastraparīdhānā mukuṭairujjvalaiḥ śubhaiḥ // 2.112 //
ratnamālāvanaddhāśca hārakeyūrabhūṣitāḥ /
dviraṣṭavarṣakākārāḥ surūpāḥ sthirayauvanāḥ // 2.113 //
bhairavādyāḥ smṛtā mantrāḥ pīṭheśāḥ pīṭhamardakāḥ /
yā sā pūrvaṃ mayā khyātā aghorī śaktiruttamā // 2.114 //
bhairavaṃ pūjayitvā tu tasyotsaṅge tu tāṃ nyaset /
yādṛśaṃ bhairavaṃ rūpaṃ bhairavyāstādṛgeva hi // 2.115 //
īṣatkarālavadanāṃ gambhīravipulasvanām /
prasannāsyāṃ sadā dhyāyed bhairavīṃ vismitekṣaṇām // 2.116 //
dvitīyāvaraṇe devi vinyasedbhairavāṣṭakam /
kapālīśaṃ tu pūrvāyām āgneyyāṃ śikhivāhanam // 2.117 //
dakṣiṇe krodharājaṃ tu vikarālaṃ tu nairṛte /
manmathaṃ paścime bhāge meghanādeśvaraṃ tathā // 2.118 //
vāyavye devi vinyasya somarājaṃ tathottare /
vidyārājaṃ tathaiśānyāṃ vinyasettu subhāvitaḥ // 2.119 //
pañcavaktrāstrinetrāśca daśabāhvinduśekharāḥ /
kapālamālābharaṇāḥ sphuranmāṇikyamaṇḍitāḥ // 2.120 //
pūrvaṃ pītaṃ smṛtaṃ devi raktamāgreyagocare /
dakṣiṇe nīlameghābhaṃ nairṛtyāṃ jvalanaprabham // 2.121 //
śyāmaṃ cāparadigbhāge dhūmraṃ vāyavyagocare /
candrabimbaprabhaṃ saumye īśāne sphaṭikaprabham // 2.122 //
tṛtīye caiva lokeśān sāstrānsaṃparikalpayet /
nāmāni teṣāṃ vakṣyāmi yathāvadanupūrvaśaḥ // 2.123 //
indrāgniyamanirṛtivaruṇāśca samīraṇaḥ /
somarājaḥ kuberaśca īśānaḥ parameśvaraḥ // 2.124 //
bhairavāṣṭakarūpeṇa dhyātavyāstu varānane /
vajraṃ śaktistathā daṇḍaḥ khaḍgaḥ pāśastathaiva ca // 2.125 //
dhvajo gadā triśūlaṃ ca lokapālayudhāni vai /
vajraṃ cānekavarṇāḍhyaṃ śaktiṃ hemasamaprabhām // 2.126 //
daṇḍaṃ bhinnāñjanābhaṃ ca khaḍgaṃ nīlotpalaprabham /
kiṃśukābhaṃ tathā pāśaṃ dhvajaṃ śuklaṃ vicintayet // 2.127 //
gadāṃ tu vidrumābhāṃ vai śūlaṃ vidyutsamaprabham /
saṃpūjyāvaraṇaṃ sarvaṃ saṃdhānaṃ mantranāyake // 2.128 //
astrāṇi lokapālāśca bhairavāṣṭakameva ca /
pañca brahmānyathāṅgāni etānyāvaraṇāni tu // 2.129 //
krameṇoccārayetsarvaṃ yāvattadgarbhamaiśvaram /
mūlamantreṇa kartavyaṃ nāḍīsaṃdhānameva ca // 2.130 //
parāntaṃ yāvadābhāvya naivedyāni nivedayet /
ghārikā vaṭakāṃścaiva śaṣkulīrmodakāṃstathā // 2.131 //
khaṇḍalaḍḍuśarāvāṇi bhakṣyāṇi vividhāni ca /
śālyodanaṃ mudgasūpam ājyāktaṃ saṃprakalpayet // 2.132 //
kauśalyāṃ maṇḍakāpūpāṃs tathā kṣaudraśirāṃsi ca /
ghṛtāktāṃścillakāṃścaiva lavaṇānparikalpayet // 2.133 //
avadaṃśānyanekāni kaṭūni madhurāṇi ca /
rasālāṃ ca dadhi kṣīram āsavaṃ vividhaṃ tathā // 2.134 //
matsyamāṃsānyanekāni lehyapeyāni yāni ca /
agramāpūrayecchaṃbhor vittaśāṭhyavivarjitaḥ // 2.135 //
paścādarghaḥ pradātavyaḥ surayā susugandhayā /
mudrāṃ pradarśayetpaścāt tridhā traikālyakarmaṇi // 2.136 //
praṇipātaṃ tataḥ kṛtvā japaṃ paścātsamācaret /
akṣamālāṃ tu saṃgṛhya gandhaiḥ puṣpaiḥ samarcitām // 2.137 //
vāṅnirudvaḥ sucittātmā rājīvāsanasaṃsthitaḥ /
mūlamantraṃ samuccārya nāde līnaṃ vicintayet // 2.138 //
unmīlyākṣāṇi saṃcintya tatastu japamārabhet /
akṣarākṣarasantānaṃ na drutaṃ na vilambitam // 2.139 //
japaḥ prāṇasamaḥ kāryaḥ dinastho muktikāṅkṣibhiḥ /
saṃhāraḥ sa tu vijñeyaḥ śivadhāmaphalapradaḥ // 2.140 //
vyomni prāpto yadā nādaḥ punareva nivartate /
śarvarī sā tu vijñeyā hṛdabjaṃ yāvadāgataḥ // 2.141 //
sṛṣṭireṣā samākhyātā sarvasiddhiphalodayā /
ātmano bhairavaṃ rūpaṃ sadā bhāvyaṃ varānane // 2.142 //
tasya vighnā vinaśyanti japaśca saphalo bhavet /
japtvā nivedayeddevi bhairavāya varānane // 2.143 //
pūrakeṇa prayogeṇa tristhaṃ ca tritayānvitam /
trisiddhisiddhidaṃ devi sarahasyamudāhṛtam // 2.144 //
śāntike mānaso japya upāṃśuḥ pauṣṭike smṛtaḥ /
saśabdaścābhicāre 'sau prāgudagdakṣiṇāmukhaḥ // 2.145 //
ātmā na śṛṇute yaṃ tu mānaso 'sau prakīrtitaḥ /
ātmanā śrūyate yastu tamupāṃśuṃ vijānate // 2.146 //
pare śṛṇvanti yaṃ devi saśabdaḥ sa udāhṛtaḥ /
aṣṭottaraśatenaiva akṣamālā samerukā // 2.147 //
rudrākṣaśaṅkhapadmākṣaputrajīvakamauktikaiḥ /
sphāṭikī maṇiratnotthā sauvarṇī vaidrumī tathā // 2.148 //
daśākṣamālā deveśi gṛhasthānāṃ prakīrtitāḥ /
sūtraṃ dhyātvā parāṃ śaktim adhvabhāgāṃstato maṇīn // 2.149 //
vyaktisthānaṃ śivasyādhvā tatastaddharmiṇīṃ smaret /
saptaviṃśatibhiḥ kuryād dviguṇairvā caturguṇaiḥ // 2.150 //
samaistu saṃhatairekaṃ śivatattvātmakaṃ mukhe /
na taṃ vilaṅghayedvidvān sṛṣṭisaṃhārakāraṇam // 2.151 //
vīrasthānaratānāṃ hi vīrāṇāṃ varavarṇini /
mahāśaṅkhākṣasūtraṃ tu sarvakāmaphalapradam // 2.152 //
gṛhasthena na kartavyam udvegajananaṃ param /
tasmāttu sphāṭikī mālā japtavyā sādhakottamaiḥ // 2.153 //
sādhayedvividhānkāmān adhamānmadhyamottamān /
evaṃ hṛdambujāvastho yaṣṭavyo bhairavo vibhuḥ // 2.154 //
sabāhyābhyantaraṃ kṛtvā paścādyajanamārabhet /
tatrārghapātramādau vai sauvarṇaṃ rājataṃ tathā // 2.155 //
śāṅkhaṃ śāmbūkaṃ śauktaṃ vā tāmraṃ mṛṇmayameva vā /
padmapatrapalāśotthaṃ gṛhītvā kṣālya vāriṇā // 2.156 //
astrajaptena deveśi pralipyāgurucandanaiḥ /
mṛṣṭadhūpena saṃdhūpya vāriṇāpūrayettataḥ // 2.157 //
vastrapūtena śuddhena tāḍayedastramuccaran /
varmāvaguṇṭhitaṃ kṛtvā yāgaṃ tatraiva vinyaset // 2.158 //
pūrvoktena vidhānena prokṣyastena samāsataḥ /
yāgārtho dravyasaṃghātaḥ tato yajanamārabhet // 2.159 //
śaktiṃ nyasya tataścādau vyomākārāṃ sujājvalām /
sakalavyāpikāṃ sūkṣmāṃ śivādhārāṃ tu sarvagām // 2.160 //
oṃkāradīpitāṃ devīṃ namaskārāvasānikām /
anantaṃ caiva vinyasya dharmaṃ jñānaṃ tathaiva ca // 2.161 //
vairāgyaṃ ca tathaiśvaryam āgneyyādikrameṇa tu /
adharmaṃ ca tathājñānam avairāgyamanaiśvaram // 2.162 //
saṃdhānakīlakāṃścaiva adhaśchādanamūrdhvagam /
padmaṃ sakesaraṃ devi karṇikāṃ puṣkarāṇi ca // 2.163 //
maṇḍalatritayaṃ devāñ śaktīścāpi śivāntakam /
mūrtiṃ brahmakalājālaṃ navatattvaṃ tritattvakam // 2.164 //
bhairavāṣṭakavidyāṅgalocanaṃ kṣurikāṃ tathā /
śaktitrayaṃ paraṃ devam aṅgaṣaṭkasamanvitam // 2.165 //
vinyasya bhāvayeddevi satataṃ vidhipūrvakam /
nirvartya tu yathānyāyaṃ prahṛṣṭenāntarātmanā // 2.166 //
svāgataṃ cārdhyapādyaṃ ca sannidhānaṃ tathaiva ca /
rodhaṃ niṣṭhurayā kuryān mūlamantramanusmaran // 2.167 //
pūjā suvipulā kāryā gandhadhūpasragādibhiḥ /
mudrāṃ pradarśayetpaścāt tridhā traikālyakarmaṇi // 2.168 //
tata āvaraṇaṃ bāhye viniveśyaṃ varānane /
īśapūrvayāmyasaumyavaruṇāntaṃ prakalpayet // 2.169 //
vaktrāṇāṃ pañcakaṃ devi svadhyānaguṇasaṃyutam /
āgneyaiśānarakṣaḥsu sāmīraindradiśorapi // 2.170 //
uttarāntaṃ niveśyaṃ tu aṅgānāṃ pañcakaṃ tathā /
netraṃ tu karṇikāyāṃ vai pūrvasyāṃ diśi saṃsthitam // 2.171 //
svamantreṇa tu sarveṣām ardhyaṃ pādyaṃ samāhitaḥ /
mantrasaṃkarapuṣpāṇi na kuryātsādhakaḥ sadā // 2.172 //
na bāhuṃ pṛṣṭhato vāpi mantrāṇāṃ parikalpayet /
paripāṭyā tu dātavyaṃ na mantrāṃllaṅghayetkvacit // 2.173 //
svamudrāmantrasaṃyuktān yugapatparikalpayet /
ardhyaṃ pādyaṃ ca dhūpaṃ ca nityaṃ tāvatsamācaret // 2.174 //
sarveṣāmeva mantrāṇāṃ vidhireṣa prakīrtitaḥ /
bhairavāṣṭakalokeśān sāstrānsaṃparikalpayet // 2.175 //
bāhye śmaśānavinyāsaṃ praṇavādinamontagam /
pūrvādīśānaparyantaṃ kalpayeta vidhānataḥ // 2.176 //
āmardakaṃ ca pūrvaṃ vai śmaśānādhipatiṃ vibhum /
śmaśānaiḥ sakabandhaiśca saśūlodbandhabhīṣaṇaiḥ // 2.177 //
citibhiḥ prajvalantībhiḥ śivārāvaiḥ subhīṣaṇaiḥ /
agnikaṃ dakṣiṇe bhāge kālākhyaṃ paścime tathā // 2.178 //
ekapādaṃ tathā saumye āgneyyāṃ tripurāntakam /
nairṛtyāmagnijihvaṃ tu vāyavyāṃ tu karālinam // 2.179 //
aiśānyāṃ bhīmavaktraṃ tu śmaśāneśāḥ prakīrtitāḥ /
tarpayenmatsyamāṃsādyair āsavairvividhaistathā // 2.180 //
gandhaṃ puṣpaṃ tathā dhūpaṃ sarveṣāṃ tu pradāpayet /
praṇipātaṃ tataḥ kṛtvā japtvā mantraṃ subhāvitaḥ // 2.181 //
recakena prayogena nivedya vidhipūrvakam /
huḍḍuṅkāranamaskārān kṛtvā caiva tato vrajet // 2.182 //
agnikuṇḍasamīpaṃ tu arghahastaḥ subhāvitaḥ /
kuṇḍaṃ tu lakṣaṇopetaṃ prokṣayedastravāriṇā // 2.183 //
kavacenāvaguṇṭhyaitad astradarbheṇa collikhet /
uddhṛtya prokṣayetpaścād astramantreṇa bhāmini // 2.184 //
pūraṇaṃ tena kartavyaṃ samīkaraṇameva ca /
secanaṃ kuṭṭanaṃ caiva lepanaṃ tena kārayet // 2.185 //
prokṣaṇaṃ śoṣaṇaṃ caiva tathāstreṇaiva kārayet /
pūjanaṃ gandhapuṣpādyaiḥ asinā cābhimantraṇam // 2.186 //
vajrīkaraṇamastreṇa rekhāḥ pūrvāparāstrayaḥ /
yāmyasaumyamukhī caikā vajrametatprakīrtitam // 2.187 //
vajrīkaraṇamastreṇa rekhāstisrastu pūrvagāḥ /
yāmyasaumyamukhā tvekā vajrametatprakīrtitam // 2.187* //
asinaivāgnikuṇḍaṃ tad darbhaiḥ pūrvāgrasaṃstaraiḥ /
sabāhyābhyantaraṃ chādyaṃ gṛhahetvarthamīśvari // 2.188 //
kuṇḍasya dakṣiṇe bhāge śuṣkagomayamāsanam /
darbheṇa viṣṭaraṃ puṣpaṃ praṇavena prakalpayet // 2.189 //
svanāmapadasaṃyuktaṃ svadhyānena namontagam /
āmantraṇapadenaiva brahmāṇaṃ sthāpya pūjayet // 2.190 //
puṣpādibhiḥ sudhūpādyair dhruveṇa tu yathākramam /
catuṣpathaṃ kuṇḍamadhye darbhābhyāṃ praṇavena tu // 2.191 //
pūrvasaubhyāgrabhāgābhyāṃ viṣṭaraṃ tasya copari /
puṣpaṃ tasyopariṣṭāttu hṛdayenaiva pūjayet // 2.192 //
vāgīśīṃ ca samāhūya praṇavādinamontagām /
nīlotpaladalaśyāmām ṛtumaccārulocanām // 2.193 //
sarvalakṣaṇasaṃpūrṇāṃ sarvāvayavabhūṣitām /
dhyātvā caivaṃvidhāṃ devīṃ sthāpayetkuṇḍamadhyataḥ // 2.194 //
ṛtukāla ivottānāṃ śirasaiśānasaṃsthitām /
pūjayedgaṃdhapuṣpādyair bhavamantramanusmaran // 2.195 //
tato mudrāṃ darśayeta saṃnidhānāya mantravit /
tato 'gnipātramādāya śivāmbho 'streṇa prokṣayet // 2.196 //
kavacenāvaguṇṭhyāpi praṇavenaiva pūjayet /
araṇyādisamudbhūtaṃ lokāgnyantaṃ vidhānataḥ // 2.197 //
agniṃ tu śukravaddhyātvā caitanyaṃ praṇavena tu /
ṣaḍaṅgenaiva saṃpūjya amṛtatvaṃ dhruveṇa tu // 2.198 //
ātmānaṃ bhairavaṃ dhyātvā agniṃ dhyātvā tu bījavat /
dhruveṇa kuṇḍabāhye tu tridhābhrāmyāvatārayet // 2.199 //
yonau tu bījavatkṣiptvā bhairaveṇa śivāmbhasā /
astramuccārya saṃprokṣya yoniṃ pracchādayedbudhaḥ // 2.200 //
darbheṇa dhruvamantreṇa akṣavāṭaṃ tato nyaset /
astreṇaiva caturdikṣu darbhaireva prakalpayet // 2.201 //
saptavārāstramantreṇa darbheṇaiva tu kaṅkaṇam /
dakṣahaste tu badhnīyād astramantramanusmaran // 2.202 //
rakṣārthamagnigarbhasya garbhādhānamato bhavet /
aparāsyatrirāhutyā pūjanaṃ hṛdayena tu // 2.203 //
hṛdā trirāhutiṃ dattvā garbhādhānaṃ kṛtaṃ bhavet /
hṛdā vai jalabinduṃ tu darbhāgreṇātra pātayet // 2.204 //
gandhapuṣpādibhiḥ pūjāṃ śikhayā kārayet tataḥ /
trirāhutiṃ cottareṇa śikhayā ca trirāhutim // 2.205 //
puṃsaḥ kalpanamevaṃ hi na strī garbhe tu janyate /
sīmantaṃ dakṣiṇāsyena darbhāgreṇa prakalpayet // 2.206 //
grīvāmaṃsau kaṭiṃ caiva bāhū jaṅghe prakalpayet /
pratyaṅgāni ca saṃkalpya sīmantonnayanaṃ bhavet // 2.207 //
gandhapuṣpādibhiḥ pūjā śirasā cāhutitrayāt /
pūrvamadhyāparānvahnau trīnbhāgānparikalpayet // 2.208 //
mukhahṛtpādadeśāṃstu homāttacca tritattvakam /
śirāṃsi pañcāhutyaiva ūrdhvāsyena tribhistribhiḥ // 2.209 //
pañcavaktraṃ tu saṃkalpya madhyaprāgyāmyasaumyakam /
aparaṃ cāpyāhutibhiḥ pūrvāsyena trisaṃkhyayā // 2.210 //
vaktrāṇāṃ niṣkṛtiṃ tadvad āhutīnāṃ trisaṃkhyayā /
netraṃ netreṇa saṃkalpya mukheṣvevaṃ trayaṃ trayam // 2.211 //
āhutitritayenaiva tilaiḥ sarvaṃ tu kārayet /
tataḥ kalāsamūhaṃ ca pañca cātha catuṣṭayam // 2.212 //
aṣṭāṅgāni tathā trīṇi daśa cāṣṭāvanukramāt /
śeṣāsyaiḥ saṃprakalpyaivaṃ kalāmūrtistato bhavet // 2.213 //
aṅgāni vinyasetpaścāt hṛdādyāni yathākramam /
trirāhutiṃ dakṣiṇena śirasā cāhutitrayam // 2.214 //
sīmantonnayanaṃ hyevaṃ jātakarma tvathocyate /
astreṇa vījayedagnim astreṇaiva tu pūjayet // 2.215 //
trirāhutiṃ tu pūrveṇa astreṇaivāhutitrayam /
evaṃ mantradvayenaiva jātakarma kṛtaṃ bhavet // 2.216 //
astreṇa prokṣayetkuṇḍaṃ sadyaḥ sūtakaśuddhaye /
vaktrāṇyuddhāṭayetpaścād vaktreṇaivāhutitrayāt /
vaktrāṇi śodhyānyasinā āhutitrayayogataḥ // 2.217 //
vaktrābhighāro vaktraistu vaktre vaktre trayaṃ trayam /
prokṣayetkuṇḍapārśvāni sāstreṇaiva śivāmbhasā // 2.218 //
darbhānāstīrya pūrvāgrān dakṣiṇottarasaṃsthitān /
saumyāgrānpūrvavāruṇyoḥ paridhīnviṣṭarāṃstathā // 2.219 //
astramantreṇa te sarve brahmāṇaṃ pūrvaviṣṭare /
rudra ca dakṣiṇe sthāpya viṣṇuṃ paścimaviṣṭare // 2.220 //
sadāśivaṃ cottare 'tha svanāmapadacihnitam /
ādau dhruvaṃ smareddevi namaścānte prakalpayet // 2.221 //
gandhapuṣpādibhiḥ pūjyāḥ svarūpaṃ teṣvanusmaret /
mekhalopari lokeśān pūjayetpraṇavena tu // 2.222 //
rakṣārthaṃ jātabālasya brahmādyāḥ pūjitāstu ye /
tataḥ kaṅkaṇakaṃ muktvā dakṣahastavyavasthitam // 2.223 //
puṣpaṃ saṃgṛhya devena śivāgnernāma kalpayet /
kavacenopacāraṃ tu gandhapuṣpādidhūpakaiḥ // 2.224 //
ūrdhvāsyenāhutīstisraḥ kavacena trayaṃ punaḥ /
śivanāmāṅkitaṃ vahniṃ janayitvā surāṃstataḥ // 2.225 //
visarjayettu svasthānaṃ sāvitrīṃ praṇavena tu /
puṣpādibhiḥ samabhyarcya homaireva tribhistribhiḥ // 2.226 //
dhāmnaivedhmāstu hotavyā hastamātrapramāṇataḥ /
caturviṃśatisaṃkhyātāḥ śivāgnestarpaṇāya tu // 2.227 //
srukstruvau saṃpratāpyāgnau śivāmbho 'streṇa prokṣayet /
kavacenāvaguṇṭhyaitau śivāgnau bhrāmayettridhā // 2.228 //
astreṇa mārjayedadbhir darbhāgreṇātha saṃspṛśet /
punaragnau paribhrāmya prokṣayettau śivāmbhasā // 2.229 //
darbhamadhyena saṃspṛśya bhūyo 'gnau bhrāmya tāpayet /
śivāmbhasā mārjayitvā darbhamūlena saṃspṛśet // 2.230 //
sruksruvābhyāṃ tato mūlaṃ sthāpayettāvadhomukhau /
darbhāṇāṃ pṛṣṭhataḥ pūjyau dakṣiṇe 'gneḥ sadā budhaiḥ // 2.231 //
ājyasaṃskaraṇaṃ kuryād ājyādhiśrayaṇādikam /
ājyaṃ saṃprokṣya cāstreṇa kavacenāvaguṇṭhayet // 2.232 //
śivāgnau tāpyamastreṇa udvāsyaṃ kavacena tu /
kuṇḍasya parito devi tridhā bhrāmya tu sthāpayet // 2.233 //
yonisaṃsthaṃ cājyapātraṃ udplavaṃ saṃplavaṃ tataḥ /
darbhāgradvayamādāya prādeśaṃ madhyagranthitam // 2.234 //
pavaitrametadvihitam utplavaṃ tena saṃplavam /
aṅguṣṭhānāmikābhyāṃ tu gṛhītvaitatpavitrakam // 2.235 //
parāṅmukhaṃ tu trīnvārān saṃmukhaṃ trīṃstathaiva ca /
astreṇaiva tu mantreṇa avadyotaḥ śivāgninā // 2.236 //
darbholmukaṃ tu saṃgṛhya ājyapātraṃ nirīkṣayet /
nīrājanaṃ tataḥ kuryāt paryagnikaraṇaṃ tataḥ // 2.237 //
dhāmnāstramantramuccārya tamagnāvulmukaṃ kṣipet /
dhāmnaiva vidhinā mantrī prokṣayedastravāriṇā // 2.238 //
abhimantrya ṣaḍaṅgena amṛtatvaṃ śivena tu /
sakṛduccārayogena pūjayedbhairaveṇa tu // 2.239 //
vaktrasaṃdhānakaṃ vaktrair āhutitritayena tu /
aparāsyena tadvaktrasaṃdhānaṃ tu samācaret // 2.240 //
evaṃ saumyasya vaktrasya saṃdhānaṃ tu kṛtaṃ bhavet /
trirāhutiprayogeṇa dakṣiṇasyāpyayaṃ vidhiḥ // 2.241 //
pūrvavaktre 'pyathaivaṃ syād ūrdhvavaktraṃ śivānvitam /
trirāhutiprayogeṇa vaktrasaṃdhiḥ prakīrtitaḥ // 2.242 //
mukhyamūrdhvaṃ smṛtaṃ vaktraṃ guṇatvamitareṣu tu /
muktikāmasya dīkṣāyām ūrdhvavaktrasya mukhyatā // 2.243 //
pādalepāñjanādyā vai siddhīstu vividhāśca yāḥ /
sadāśivāntagāḥ sarvāḥ pūrvavaktre tu homayet // 2.244 //
māraṇoccāṭanādau tu vidveṣe stambhane tathā /
dakṣiṇe caiva vaktre tu homātsiddhiḥ parā bhavet // 2.245 //
śāntikaṃ pauṣṭikaṃ caiva saubhāgyākarṣaṇāni ca /
saubhāgyārohasiddhiṃ tu uttare homayetsadā // 2.246 //
paścime nityakarmāṇi viniyogaḥ prakīrtitaḥ /
ājyabhāgo hi hotavya ūrdhvavaktre tu paścime // 2.247 //
ājyapātrasya madhye tu darbho vai bhairaveṇa tu /
nyasitavyo varārohe tato vai vartmakalpanā // 2.248 //
uccārya bhairavaṃ pātre saṃpātaṃ pātya vartmanā /
nāḍītrayeṇa yugapat pātre bhāgatrayaṃ nyaset // 2.249 //
suṣumnāṃ madhyamārgasthāṃ dakṣe piṅgāṃ prakalpayet /
iḍābhāge tu yattejo vāme saumyaṃ prakalpayet // 2.250 //
evaṃ tribhāgaṃ saṃkalpya sruvamāpūrya homayet /
bhairaveṇaiva mantreṇāgnaye svāhāntameva ca // 2.251 //
agnibhāgāttu saṃgṛhya sruveṇājyāhutiṃ kṣipet /
somabhāgastu somāya svāhetyante samuccaran // 2.252 //
dhāmādipraṇavādyaṃ ca sruveṇājyāhutiṃ kṣipet /
agnīṣometi saṃjñe dve svāhānte dhāma cāditaḥ // 2.253 //
praṇavādyājyamadhyāttu sruvamāpūrya homayet /
śuklapakṣe vidhirhyeṣa kṛṣṇapakṣe 'nyathā bhavet // 2.254 //
somabhāge bhavetsūryo hy agnisaṃjñā tu pūrvavat /
agneḥ sūryasya madhyādvai āhutiṃ pratipādayet // 2.255 //
yataḥ sūryasya madhye vai amāvasyāṃ viśecchaśī /
prāśanārthamato homo vaktrāṇāṃ bhairaveṇa tu // 2.256 //
cūḍādyā ye tu saṃskārā agnerbālāntasaṃsthitāḥ /
prāpaṇārthāya sarveṣāṃ pūrṇāmekāṃ pradāpayet // 2.257 //
bhairavaṃ tu samuccārya śivāgniḥ sarvasiddhidaḥ /
agniṃ tu proddharetpaścāt pātre saṃsthāpya rakṣayet // 2.258 //
kuṇḍasya cottare bhāge viṣṭarasya ca bāhyataḥ /
praṇītaṃ kalpayettatra camasaṃ vāripūritam // 2.259 //
puṣpākṣatatilairyuktaṃ pavitraṃ tatra vinyaset /
praṇavādi samāvāhya viṣṇunāma tato namaḥ // 2.260 //
āmantraṇapadenaiva viṣṇuṃ saṃsthāpya pūjayet /
svāgatāsanapādyārghaiḥ tato vijñāpayettu tam // 2.261 //
paśvarthaṃ yajña ārabdha ātmārthaṃ vātha sādhakaiḥ /
bhagavaṃstvatprasādena yāge niśchidratāstu naḥ // 2.262 //
tato 'gnau yajanaṃ kṛtvā bhairavaṃ tu prapūjayet /
sthaṇḍiloktavidhānena anantādīnprakalpayet // 2.263 //
dhyātvā vaktrāṇi pañcādau yena yatkarma vāñchitam /
tanmukhyavaktraṃ saṃkalpya mukhaṃ kuṇḍapramāṇataḥ // 2.264 //
bhāvayennava jihvāsatu vaktrevaktre pratiṣṭhitāḥ /
prāgādyaṣṭau madhya ekā kāmyārthe diggatāstu yāḥ // 2.265 //
rājyārthā dāhajananī mṛtyudā śatrukārikā /
vaśīkartryuccāṭanī syād arthadā muktidāyikā // 2.266 //
sarvasiddhipradā madhye tasmānmadhye tu homayet /
pūṇā tu bhairaveṇaiva jihvānāṃ kalpanāya ca // 2.267 //
punaḥ pūrṇāhutiṃ caiva bhairaveṇa pradāpayet /
jvālāgraṃ tu hṛdāgṛhya vahnicaitanyakalpitam // 2.268 //
ātmahṛtsthaṃ tu saṃkalpya yogapīṭhaṃ tu kalpayet /
madhyajihvānusāreṇa agninābhau tu kandakam // 2.269 //
nālaṃ hṛdavadhi dhyātvā padmaṃ tatra vicintayet /
patrāṣṭakasamopetaṃ sitavarṇaṃ sutejasam // 2.270 //
anantaṃ kalpayettatra dharmādicaraṇāntikam /
oṃkāreṇa śivāntaṃ ca agnimūrtiṃ prakalpayet // 2.271 //
śikhā hṛdi sthitā yā tu dhruveṇotkīlayetpunaḥ /
recakeṇa kṣipedvahnau sā mūrtirbhairavātmikā // 2.272 //
mūrtibhūtaṃ prakalpyaivam aṣṭātriṃśatkalāyutam /
śodhyādhvānaṃ tu vinyasyed dīkṣākāle varānane // 2.273 //
bhairavaṃ pūjayitvā tu śāstradṛṣṭena karmaṇā /
vaktrasaṃdhiśca vaktrabhyāṃ śivavaktrāgnivaktrayoḥ // 2.274 //
saṃdhāya caivaṃ jihvābhyāṃ nāḍīsaṃdhirato bhavet /
mūlamantraṃ samuccārya agnināsāvinirgatam // 2.275 //
sthaṇḍilasthaśivālīnam ekārthaṃ caiva saṃdhayet /
śuddhājyenāhutiśatam aṣṭotkṛṣṭaṃ varānane // 2.276 //
bhairavasya tu hotavyaṃ vaktrāṅgānāṃ daśāṃśakam /
bhairavāṣṭakalokeśān daśamāṃśena homayet // 2.277 //
mūlamantraṃ samuccārya pūrṇāmekāṃ prapātayet /
bhairavāpyāyanārthāya tathā pūrṇāṃ prapātayet // 2.278 //
punarnyūnātiriktārthaṃ niśchidrakaraṇāya ca /
paścāddhomaḥ prakartavyo yathecchaṃ tu varānane // 2.279 //
sarvakāmaprado homas tilaiḥ śasto ghṛtānvitaiḥ /
dhānyairdhanārthasiddhyarthaṃ ghṛtaguggulahomataḥ // 2.280 //
jāyate vipulā siddhir adhamā madhyamottamā /
śvetāravindairājyāktaiḥ bilvaiśca śriyamāpnuyāt // 2.281 //
kśīrāktatilahomena śāntikarma varānane /
sitaraktapītakṛṣṇaiḥ śamanākṛṣṭipauṣṭikam // 2.282 //
māraṇaṃ ca varārohe krameṇa parikalpayet /
kundapuṣpaiḥ sutārthāya aśokaiḥ priyasaṃgamaḥ // 2.283 //
jātikuṭmalakaiḥ kanyā gāndharvī bakulodbhavaiḥ /
nāgaistu nāgakanyā vai siddhārthaiḥ siddhakanyakā // 2.284 //
caṇyakaiścāpyapsaraso narendraḥ phalguṣeṇa tu /
ghṛtāktena varārohe samantrī sapurohitaḥ // 2.285 //
rājñī putrasamopetā vaśaṃ yāti varānane /
yakṣiṇī vaśamāyāti puṣpaiścaiva kadambajaiḥ // 2.286 //
vidyādharī kuyyakaiśca sādhayennātra saṃśayaḥ /
mṛgīṃ baddhvā tilairhomaḥ padmabilvairadhiṣṭhitam // 2.287 //
bhakṣyairgrāsapramāṇaistu dhanyaiḥ prasṛtisaṃmitaiḥ /
evaṃ homānusāreṇa sādhako vidhisaṃsthitaḥ // 2.288 //
pūjāhomarato nityaṃ yānyānkāmānsamīhate /
tāṃstānsa sādhayatyeva bhairavasya vaco yathā // 2.289 //
iti śrīsvacchandatantre dvitīyaḥ paṭalaḥ /
tṛtīyaḥ paṭalaḥ /
adhivāsaṃ pravakṣyāmi yathāvadanupūrvaśaḥ /
vāriṇā suviśuddhātmā kṛtakṛtyaḥ prasannadhīḥ // 3.1 //
bhasmoddhūlitadehastu mudrālaṅkārabhūṣitaḥ /
jihmajenopavītena savāsā vā digambaraḥ // 3.2 //
sugandhigandhaliptāṅgaḥ puṣpasragdāmabhūṣitaḥ /
divyābharaṇasampannaḥ suprasannaḥ subhāvitaḥ // 3.3 //
sudhūpitaḥ sutāmbūlaś candanāgurucarcitaḥ /
mahadvārapradeśe tu sthitvā prāgiva bhāvitaḥ // 3.4 //
dvārādhyakṣān pūjayitvā puṣpaprakṣepaṇaṃ tataḥ /
humphaṭkāraprayogeṇa tālāśabdaṃ vidhāya ca // 3.5 //
pārṣṇyadhohastasaṃyogād vighnaproccāṭanāya vai /
pārṣṇyā bhūmigatān hanyāt tālayā cāntarikṣagān // 3.6 //
mantrairdivyān viśodhyaivaṃ yāgaharmyaṃ viśettataḥ /
rakṣāṃ pūrvavadastreṇa paritaḥ parikalpayet // 3.7 //
varmaṇā māyārūpeṇāc chādyaiva tu makhālayam /
tato dakṣiṇadigbhāge upaviśya varānane // 3.8 //
karanyāsaṃ yathāpūrvaṃ dahanotpūyane tathā /
plāvanāpyāyane caiva sakalīkaraṇaṃ tathā // 3.9 //
pūrvavanmānasaṃ yāgam antardehe samācaret /
śaktyādhāramanantaṃ ca dharmādicaraṇāvadhi // 3.10 //
gātrakāṇi tvadharmādyas tathā sandhānakīlakān /
adhaśchādanamūrdhvaṃ ca padmakesarakarṇikāḥ // 3.11 //
puṣkarāṇi ca śaktīśca maṇḍalān maṇḍalādhipān /
śivāntamāsanaṃ dadyāt pūrvarūpaṃ dhruveṇa tu // 3.12 //
mūrtibrahmakalāvyūhaṃ navatattvaṃ tritattvakam /
dvātriṃśadakṣaraṃ devaṃ bhairavāṣṭakameva ca // 3.13 //
vidyāṅgāni tathā devīṃ kṣurikāṃ locanatrayam /
śaktitrayaṃ paraṃ devam aṅgaṣaṭkasamanvitam // 3.14 //
mudrāmantrāṃśca dravyāṇi yathāsthānaṃ prakalpayet /
saṃkalpya ca yathānyāyaṃ yathāyogaṃ prakalpayet // 3.15 //
sadyojātaṃ ca vāmaṃ ca aghoraṃ ca yaduktavān /
puruṣeśau ca devasya dalasthāṃścopakalpayet // 3.16 //
hṛdayādīṃstataḥ pañca diśāsu vidiśāsu ca /
pūrvato yāvadīśāntaṃ bhairavāvaraṇaṃ bahiḥ // 3.17 //
lokapālāṃstadastrāṇi pūrvādīśāntakāvadhi /
astrāṇi lokapālāṃśca bhairavāṣṭakameva ca // 3.18 //
pañcabrahmāṇyathāṅgāni etānyāvaraṇāni hi /
krameṇoccārayet sarvān yāvattadgarbhamaiśvaram // 3.19 //
mantrasandhānametaddhi paramīkaraṇaṃ śṛṇu /
uccārayettato devaṃ hrasvadīrghaplutānvitam // 3.20 //
tāvaduccārayenmantraṃ yāvannirvāṇagocaram /
adhaḥśakteryāvadūrdhvaṃ somasūryapathāntarā // 3.21 //
piṅgalāmadhyamārgeṇa varṇoccārakrameṇa tu /
devatāpañcakaṃ śaktiṃ vyāpinīṃ samanonmane // 3.22 //
bhedayitvā kramāt sarvaṃ yāvadvai nidhanāntikam /
nistaraṅgaṃ niradhvākhyaṃ sakalavyāpi conmanam // 3.23 //
tadadhyāsyānulomyena hṛtpadme viniveśayet /
sarveṣvāvaraṇeṣvevaṃ devi tadvyāpakaṃ nyaset // 3.24 //
tena cādhiṣṭhitāḥ sarve sarvakāmaphalapradāḥ /
yathā svarūpasaṃsthānavarṇā ye kathitā mayā // 3.25 //
tathā te viniyoktavyā mānase mānasena tu /
karṇikāyāṃ tu saṃsthāpya dvidhāvasthaṃ ca bhairavam // 3.26 //
śuddhasphaṭikasaṃkāśaṃ sarvamantrairalaṃkṛtam /
tatrāpi parito jñeyam anirdeśyamanāmayam // 3.27 //
yatra nāsti dvidhābhāvo na mantrādiprakalpanā /
oṃkārabindunādānāṃ vilayaṃ taṃ vinirdiśet // 3.28 //
tatsthānaṃ durlabhaṃ matvā sambhavenna kadācana /
yasya nāgraṃ ca mūlaṃ ca diśo vidiśastathā // 3.29 //
na śabdo nāpi cākāśaṃ dhyātvā tattu vimucyate /
prathamaṃ mānasaṃ yāgaṃ paścāddravyasamanvitam // 3.30 //
ya evaṃ satataṃ kuryād daiśiko yāgatatparaḥ /
svahaste sthaṇḍile liṅge maṇḍale caruke tathā // 3.31 //
jale cāgnau ca sampūjya samyag dīkṣāphalaṃ labhet /
akṛtvā mānasaṃ yāgaṃ yo 'nyaṃ yāgaṃ samārabhet // 3.32 //
aśivaḥ sa tu vijñeyo na mokṣāya vidhīyate /
ātmayāge kṛte caiva dehaśuddhiḥ prajāyate // 3.33 //
adhiṣṭhitaṃ śivenaiva tamācāryaṃ vinirdiśet /
ātmanirdahanaṃ caiva mānasaṃ ca yaduktavān // 3.34 //
viditvā samyagācāryaḥ pāśahā sa śivaḥ smṛtaḥ /
yatra yatra sthito deśe yaścaivaṃ tu vidhiṃ yajet // 3.35 //
brahmahāpi sa mucyeta kiṃ punaḥ śivatatparaḥ /
sarvāvasthāgataścaiva viṣayairanurañjitaḥ // 3.36 //
sakṛt sampūjya mucyeta kiṃ punaryo dine dine /
etattantroktavidhinā yaduktaṃ vidhipūrvakam // 3.37 //
ijyādi cānyatantre 'pi tadvaitat kāmikaṃ bhavet /
nānāsiddhiguṇairyuktaṃ nānākāmaphalapradam // 3.38 //
yogasiddhiśca jāyeta muktiṃ ca labhate dhruvam /
sadāśivo 'pi jānāti devāścaivāsurādayaḥ // 3.39 //
evaṃ tu mānasaṃ yāgaṃ kṛtvā bāhyaṃ samācaret /
parāṃ vṛttimanudhyāyan dravyāṇyādau vilokayet // 3.40 //
sitacandanakarpūraṃ sudhūpaṃ sitavāsasī /
puṣpāṇi divyagandhīni tilavrīhighṛtādikam // 3.41 //
cūtapallavadarbhāṃstu siddhārthān khaṭikāṃ tathā /
karaṇīṃ kartarīṃ caiva pāśabandhanasūtrakam // 3.42 //
vārdhānīṃ śivakumbhaṃ ca tathedhmān paridhīnapi /
samidho dantakāṣṭhaṃ ca carusthālīṃ srucaṃ sruvam // 3.43 //
taṇḍulāṃśca tathā kṣīram evamādīnyanekaśaḥ /
tato 'rghapātramādāya kṣālayedastravāriṇā // 3.44 //
kavacenāvaguṇṭhyaiva praṇavena tu pūjayet /
udakādibhiraṣṭāṅgaḥ pūrayettu varānane // 3.45 //
udakaṃ kṣīrakusumaṃ kuśasarṣapataṇḍulāḥ /
praṇavenāsanaṃ sarvaṃ tato mūrtiṃ nyaset priye // 3.46 //
bhairavāvaraṇairyuktāṃ pūjayettāṃ yathākramam /
gandhaiḥ puṣpaistathā dhūpair mantrasandhānapūrvakam // 3.47 //
mantavyaṃ paramaṃ tattvaṃ tataścaivāmṛtībhavet /
pātrāṇāṃ tritayaṃ kalpyaṃ nirodhārthe vidhau tathā // 3.48 //
paśvarghe ca prakalpyaivaṃ śivahastaṃ prakalpayet /
mantrasandhānakaṃ prāgvan nāḍīsandhānameva ca // 3.49 //
mūlamantramanusmṛtya hṛtkaṇṭhatālumadhyagam /
bhrūmadhyaṃ śabdakūṭaṃ tat turyasthānaṃ vibhedayet // 3.50 //
vāmadakṣiṇamadhye tu viṣuvatsthena bhedayet /
dvādaśāntaṃ paraṃ nītvā karastho mantravigrahaḥ // 3.51 //
tasyāpyanena nyāyena vilomena viśeddhṛdi /
ātmano recakenaiva pūrakeṇa viśeddhṛdi // 3.52 //
nāḍīsandhānametaddhi śivena parikīrtitam /
vyāpakaṃ tu śivaṃ dhyāyen mantramūrtimadhiṣṭhitam // 3.53 //
darbhaṃ saṃgṛhya cāstreṇa saptavārābhimantritam /
pañcagavyāya pātraṃ tu śodhayettu śivāmbhasā // 3.54 //
astreṇa kṣālayettacca kavacenāvaguṇṭhayet /
darbhāsanaṃ dhruveṇaiva maṇḍalaṃ tu prakalpayet // 3.55 //
tasyopari nyaset pātraṃ gomayādīni cāharet /
pṛthakpātrasthitānyeva prokṣyāstreṇa śivāmbhasā // 3.56 //
gomayaṃ tu hṛdāmantrya gomūtraṃ śirasā dadhi /
śikhayā varmaṇā kṣīram astreṇājyaṃ kuśodakam // 3.57 //
dhāmnā ca mantrayet paścād gomayādīni yojayet /
pūrvasaṃskṛtapātre tu svamantrairgomayādikam // 3.58 //
saṃyojya mantrayetpaścāt taireva hṛdayādibhiḥ /
praṇavena tu saṃkalpya anantaṃ mūrtivigraham // 3.59 //
dhāmāṅgāni ca bāhye tu sampūjyāvaraṇasthitim /
mantrasandhānakaṃ kṛtvā amṛtīkaraṇaṃ tathā // 3.60 //
śivāmṛtaṃ tatsaṃcintya sampūjya sthāpayettataḥ /
astrābhimantritaṃ darbhaṃ gṛhītvollekhanaṃ kuru // 3.61 //
yāvadbhūmau samantāttu saumyāsyo dakṣiṇe sthitaḥ /
tataścaivoddharecchalyam ājalāntaṃ vyavasthitam // 3.62 //
recitaṃ bhāvayecchuddhaṃ mauktikādyaiḥ prapūrayet /
samīkaraṇamastreṇa kavacena tu secanam // 3.63 //
ākoṭanamathāstreṇa tato mārjanalepane /
astreṇa pañcagavyena gandhatoyena copari // 3.64 //
śivāmbhasāstrayuktena vikirāṇyabhimantrayet /
saptakṛtvo 'stramantreṇa sthitvā mantre tu prāgdiśaḥ // 3.65 //
ūrdhvādho vikireddhānyāny astrabhūtāni cintayet /
cāmareṇa suśubhreṇa astramantreṇa saṃharet // 3.66 //
aiśānyabhimukhānyeva nairṛtyā yāvadaiśvaram /
pañcagavyena samprokṣya gandhāmbhobhiḥ śivāmbhasā // 3.67 //
dhruveṇa śriyamāvāhya padmahastāṃ sulocanām /
śuklapuṣpāṇi muñcantīṃ sarvalakṣaṇasaṃyutām // 3.68 //
nīlotpaladalaśyāmāṃ yāgaharmyāvalokinīm /
brahmasthānopaviṣṭāṃ tu dvārābhimukhabhadradām // 3.69 //
gandhapuṣpādibhiḥ pūjya śivakumbhaṃ prakalpayet /
aiśānīṃ diśamāśritya pañcagavyena maṇḍalam // 3.70 //
gandhodakena saṃlipya śivāmbho 'streṇa prokṣayet /
anantādyāsanaṃ dattvā dhruveṇāmaṇḍalāvadhi // 3.71 //
sarvadoṣavinirmuktaṃ kumbhaṃ candanalepitam /
svastikādyaiścārcayitvā yavasiddhārthadūrvabhiḥ // 3.72 //
sitasūtreṇa saṃveṣṭya vastrapūtena cāmbhasā /
sampūrya sarvataśchannaṃ cūtāśvatthādipallavaiḥ // 3.73 //
ratnagarbhauṣadhīyuktaṃ sahadevādibhirgaṇaiḥ /
prokṣya cāstreṇa saṃgṛhya kavacenāvaguṇṭhitam // 3.74 //
āsanasyopari nyasyen mūlamantramanusmaran /
kalādhvabhairavādīni nyasyārghādīn prakalpayet // 3.75 //
mudrāṃ baddhvā hṛdādīni pūjyānyagnidalādiṣu /
gandhapuṣpapavitrādyaiḥ sitavastreṇa bhūṣayet // 3.76 //
vāmabhāge tu kumbhasya pañcagavyena maṇḍalam /
śivāmbhasā tu samprokṣya praṇavenāsanaṃ nyaset // 3.77 //
samprokṣya ca śivāmbhobhir vārdhānīṃ maṅgalānvitām /
kumbhavaccārcayitvā tām āsanasyopari nyaset // 3.78 //
gandhapuṣpapavitrādyaiḥ pūjayitvā tu vārdhanīm /
uccāryāstraṃ krameṇāgre dravyāṇāṃ vārdhanīṃ nayet // 3.79 //
acchinnāmanulomena jaladhārāṃ tu pātayan /
tatsthānāttu samuddhṛtya yāvatkoṇaṃ tu śāṅkaram // 3.80 //
ācāryaḥ kalaśaṃ paścād bhairaveṇa samuddharet /
nayedvārdhānimārgeṇa tasmin saṃsthāpayetpunaḥ // 3.81 //
vārdhānīṃ sthāpayetpaścād astramantramanusmaran /
viśeṣapūjāmubhayor gandhapuṣpapavitrakaiḥ // 3.82 //
mantrasandhānakaṃ kuryān nāḍīsandhimathobhayoḥ /
vikirān saṃhitān pūrvaṃ vārdhānyāḥ kalpayedadhaḥ // 3.83 //
akṣatāstrāṇyanekāni śarakuntāsimudgarāḥ /
cakrapaṭṭisavajrāditriśūlāntānyanekaśaḥ // 3.84 //
yogauko vyāpya sarvaṃ tu tiryagūrdhvamadhaḥ sthitāḥ /
vārdhānyastrasya sarve te raśmibhūtā vyavasthitāḥ // 3.85 //
śiṣyasya dakṣiṇe haste vārdhānyastraṃ tu saṃhitam /
tenaitaṃ yajñarakṣārthaṃ yāgādau kalaśaṃ nyaset // 3.86 //
naivedyaṃ vividhaṃ dattvā nutvā vijñāpayedvibhum /
bhagavaṃstvatprasādena yāgaṃ nirvartayāmyaham // 3.87 //
sannidhānaṃ sadā tubhyam avighnārthaṃ sadā bhava /
anujñātotthito yāyād arghahasto digīśvarān // 3.88 //
svanāmapadavinyāsān oṃkārādinamontagān /
gandhapuṣpapavitrādyaiḥ pūjayettān prayatnataḥ // 3.89 //
indrādyanantaparyantāṃl lokapālān prapūjayet /
tato maṇḍalakaṃ madhye yāgabhūmau prakalpayet // 3.90 //
pañcagavyena liptvādau gandhatoyena copari /
śivāmbhasāstramantreṇa samprokṣya tvavaguṇṭhayet // 3.91 //
brahmasthānasya pūrveṇa gurūn pūjya vināyakam /
vāyavye pūjayeddevi gandhapuṣpairanukramāt // 3.92 //
athaitāṃstu namaskṛtya ājñāṃ dattāṃ vibhāvayet /
tatastu madhyadeśasthaṃ yogapīṭhaṃ prakalpayet // 3.93 //
pūrvoktena vidhānena bhairaveśaṃ varānane /
pūjayitvā pavitrādyais trirāvaraṇasaṃyutam // 3.94 //
svadhyānaguṇasaṃyuktaṃ mudrālaṅkārabhūṣitam /
mantrasandhānakaṃ pūrvaṃ nāḍīsandhānameva ca // 3.95 //
paramīkaraṇaṃ kuryād vyāpakena pareṇa tu /
naivedyān vividhākārān dattvā mudrāṃ pradarśayet // 3.96 //
praṇipātaṃ japaṃ kṛtvā nivedya vidhipūrvakam /
paścādbaliḥ pradātavyo mātṛṇāṃ bhūtasaṃhate // 3.97 //
bhūteśvarāṇāṃ deveśi kṣetrapālasya sarvataḥ /
tataḥ snāyādathoddhūlya athavācamya suvrate // 3.98 //
tato 'gnikuṇḍaṃ gatvā tu pūrvavacchodhanaṃ tathā /
bhairavaṃ pūjayettatra vidhidṛṣṭena karmaṇā // 3.99 //
agneḥ santarpaṇaṃ kuryāt sahasreṇa śatena vā /
tataścaruṃ ca śrapayet sthālīṃ saṃgṛhya nirvraṇām // 3.100 //
śivāmbhasā tu prakṣālya kavacenāvaguṇṭhayet /
candanādyairvilimpettāṃ mṛṣṭadhūpena dhūpayet // 3.101 //
sūtreṇa veṣṭayet kaṇṭhe varmabhūtena suvrate /
darbheṇāstrasvarūpeṇa kalpayenmaṇḍalaṃ priye // 3.102 //
prokṣya caiva śivāmbhobhiḥ kavacenāvaguṇṭhayet /
āsanaṃ tatra vinyasyed anantādiśivāntakam // 3.103 //
mūrtibhūtāṃ nyasetsthālīṃ tatrasthaṃ bhairavaṃ yajet /
trirāvaraṇasaṃyuktaṃ gandhapuṣpairanukramāt // 3.104 //
mānasena prayogeṇa bhāvapuṣpairvarānane /
cullīṃ samprokṣya cāstreṇa kuṇḍavaccārcayettataḥ // 3.105 //
tatra sthālīṃ samāropya paścādagniṃ nyasedadhaḥ /
kṣīraṃ prokṣya śivāmbhobhis taṇḍulāṃśca samāsataḥ // 3.106 //
mantreṇāṣṭaśatenaiva prakṣipya pācayecchanaiḥ /
mūlamantreṇa deveśi ekacittaḥ samāhitaḥ // 3.107 //
cālanodghāṭanādīni astramantreṇa kārayet /
taptābhidhāraṃ susvinne aṅgaiścaiva prakalpayet // 3.108 //
tribhistribhirghṛtenaiva sruveṇa juhuyāt priye /
bhūmau maṇḍalakaṃ kṛtvā praṇavenāvatārayet // 3.109 //
sthālīmājyopaliptāṃ tu śītāghāraṃ ca homayet /
bhairaveṇa ṣaḍaṅgena vaṣaḍjātiyutena ca // 3.110 //
maṇḍalaṃ kuṇḍasāmīpye kṛtvā darbhāsanaṃ nyaset /
sthālyāṃ tasyopari nyasya sampātaṃ mantrasaṃhitām // 3.111 //
japannekaikayāhutyā pātayed bhairaveṇa tu /
aṣṭotkṛṣṭaśatenaiva parāmṛtamanusmaran // 3.112 //
rajasyādau tato devi kartaryāṃ karaṇau tathā /
khaṭikātilājyasampātaṃ mūlamantreṇa kārayet // 3.113 //
tribhāgaṃ kalpayitvā taṃ caruṃ sthālyāṃ tu saṃsthitam /
śivāgnisādhakebhyaśca śivāyāgraṃ nivedayet // 3.114 //
dvitīyaṃ homayedagnau sādhakebhyastṛtīyakam /
caruṃ pātre tu saṃgṛhya pūjayedbhairaveṇa tu // 3.115 //
puṣpadhūpādibhirnītvā dhāmnaitaṃ vinivedayet /
hṛdādyāvaraṇasthānāṃ daśamāṃśaṃ nivedayet // 3.116 //
kalaśe 'pyevamevaṃ tu agnau homyaścaruḥ srucā /
bhairavasya śataṃ homyam aṅgānāṃ tu daśāṃśakam // 3.117 //
sādhakebhyastu yaccheṣaṃ pidhāya sthāpayet priye /
vināyake śataṃ homyaṃ bhūparigrahaṇe tathā // 3.118 //
adhivāse tathaiveha aṣṭottaraśataṃ hutiḥ /
prāyaścittanimittaṃ tu anulomavilomake // 3.119 //
nyūnātirikte deveśi aṣṭottaraśataṃ hutiḥ /
bhairavaṃ pūjayitvātha prārthyānujñāṃ varānane // 3.120 //
śiśoḥ karma prakartavyaṃ yathā bhavati tacchṛṇu /
dvāre maṇḍalakaṃ kṛtvā darbhaṃ tasyopari nyaset // 3.121 //
praṇavenāsanaṃ kalpyaṃ śiṣyaṃ tasminniveśayet /
samapādaṃ stabdhakāyaṃ saumyānanakṛtāñjalim // 3.122 //
guruḥ pūrvamukho 'streṇa prokṣayettaṃ śivāmbhasā /
bhasmanā tāḍayenmūrdhni astramantreṇa cālabhet // 3.123 //
nābhyūrdhvaṃ trīṃstathā vārān nabhyadhastrīn prakalpayet /
śivaṃ nyāsāṅgasahitaṃ pūjayedbhairaveṇa tu // 3.124 //
vastraṃ samprokṣya cāstreṇa kavacenāvaguṇṭhayet /
pūjayedbhairaveṇaiva mukhaṃ pracchādayettathā // 3.125 //
hastābhyāṃ taṃ gṛhītvātha viśejjavanikāntaram /
devasyābhimukhaṃ kṛtvā puṣpaṃ prāṇau pradāpayet // 3.126 //
prakṣepayettato dhāmnā mukhamudghāṭya darśayet /
vidyāmantragaṇaiḥ sārdhaṃ kāraṇaṃ sasadāśivam // 3.127 //
ajñānapaṭanirmuktaḥ prabuddhaḥ paśurīkṣate /
daṇḍavaddharaṇīṃ gatvā praṇipatya punaḥ punaḥ // 3.128 //
kṛtakṛtyaḥ prahṛṣṭātmā prahṛṣṭanayanaṃ śiśum /
utthāpya hastān saṃgṛhya dakṣiṇāṃ mūrtimānayet // 3.129 //
tatra maṇḍalakaṃ kṛtvā puṣpeṇa praṇavāsanam /
tasyopari śiśuṃ nyasya ūrdhvakāyamudaṅmukham // 3.130 //
guruḥ pūrvānanaḥ sthitvā prokṣaṇādīni kārayet /
upaveśya tataḥ kṛtvā sakalīkaraṇe vidhim // 3.131 //
viśeṣaphalasiddhyarthaṃ mumukṣoḥ sādhakasya vā /
gandhadigdhau karau kṛtvā astreṇa pariśodhayet // 3.132 //
kavacenāvaguṇṭhyaitau plāvayedamṛtena tu /
anantamāsanaṃ kalpyaṃ bhairavāṅgāni vinyaset // 3.133 //
vyomnyātmānaṃ yojayitvā śiśoḥ śoṣyā tanuḥ priye /
āgneyīṃ dhāraṇāṃ dhyātvā nirdahyāstreṇa taṃ śiśum // 3.134 //
dhūmajvālāvinirmuktaṃ dagdhakāyaṃ vibhāvayet /
bhasmībhūtaṃ tataḥ śāntaṃ plāvayedamṛtena tu // 3.135 //
vyomavaccintayeddehaṃ caitanyaṃ kanakāgnivat /
śaktinyāsaṃ nyasetpūrvaṃ kamalaṃ praṇavena tu // 3.136 //
tasyopari tadātmānaṃ dhyāyejjyotirmayaṃ śubham /
mūrtimantraṃ samuccārya mūrtibhūtaṃ prakalpayet // 3.137 //
pūrvoddhṛtena mantreṇa plāvayedamṛtena tu /
mantranyāso yathāpūrvam aṣṭātriṃśatkalāvadhi // 3.138 //
kalādhvānaṃ nyaset paścāc chāntyatītādyanukramāt /
sphaṭikābhā tathā kṛṣṇā raktā śuklā ca pītakā // 3.139 //
śāntyatītādikā jñeyās tattvabhūtāstu tāḥ kalāḥ /
dhāmnāvāhya tathāṅgāni nyasyāntaḥkaraṇaṃ bhavet // 3.140 //
ātmāntaḥkaraṇe yadvat tadvatpūjāṃ samārabhet /
dhāma proccārya sandadhyāt sabāhyābhyantaraṃ punaḥ // 3.141 //
śivahaste vibhuṃ dhyātvā mantragrāmaṃ sujājvalam /
dhāmoccārya ca sandhāya śiṣyamūrdhni karaṃ nyaset // 3.142 //
adhomukhena hṛtpṛṣṭhe śivahastena cālabhet /
utthāpya dattvā puṣpaṃ tu añjalau bhairaveṇa tu // 3.143 //
praveśyābhyarcayecchambhuṃ śivamuccārya nikṣipet /
nirgatya vandayeddevaṃ daṇḍavat triḥ pradakṣiṇam // 3.144 //
śivakumbhāgnimadhyasthaṃ sthaṇḍilasthaṃ ca vandayan /
śivapūjāgnikāryādau sakalīkṛtavigrahaḥ // 3.145 //
nānyathā prāksvarūpeṇa pūjanārho bhavettu saḥ /
nītvā kuṇḍasamīpaṃ taṃ śiṣyahastāviyogataḥ // 3.146 //
ātmasavye 'tha digbhāge maṇḍalaṃ praṇavena tu /
praṇavenāsanaṃ dattvā tasyopari śiśuṃ nyaset // 3.147 //
upaveśya kare darbhaṃ bhairaveṇa samarpayet /
mūlaṃ śiṣyasya hastasthaṃ sāgramācāryajaṅghayoḥ // 3.148 //
piṅgalā madhyamā nāḍī śiṣyadehādvinirgatā /
saivātra darbhabhūtā tu gurunāḍyāṃ layaṃ gatā // 3.149 //
nāḍīsandhānahetvarthaṃ bhairaveṇāhutitrayam /
tayā nāḍyā praveṣṭavyaṃ śiṣyasya hṛdaye sakṛt // 3.150 //
grahaṇākarṣaṇārthaṃ tu gṛhṇan muñcan punaḥ punaḥ /
dīkṣākāle yataścaivaṃ tadarthaṃ nāḍisaṃhatiḥ // 3.151 //
śiṣyasyātha śirobhūmau bhairaveṇa vidhāya tu /
sampātaṃ sarvamantraistu dhruveṇājyāhutiṃ kṣipet // 3.152 //
mūlamantraṃ samuccārya svā ityagnau prapātayet /
heti śiṣyasya śirasi sampātaḥ śivacoditaḥ // 3.153 //
śiṣ.yadehe tu ye mantrāḥ sabāhyābhyantaraṃ sthitāḥ /
kuṇḍasthāḥ pūjitā ye tu dhāmādyāvaraṇāntagāḥ // 3.154 //
yugapattarpaṇaṃ teṣāṃ sampātastena kīrtitaḥ /
ekaikasyātra mantrasya āhutitritayena tu // 3.155 //
utthāpya ca tataḥ śiṣyaṃ tadarthaṃ mantratarpaṇam /
bhairavāya śataṃ hutvā hṛdādau daśakaṃ hutiḥ // 3.156 //
dhāmnā cotthāya hotavyaṃ pūrṇāhutyānutarpayet /
mantrāṇāṃ dīpanaṃ kuryād dhāmādyastrāvadhi kramāt // 3.157 //
huṃkāradvayamadhye tu mūlamantraṃ samuccaran /
praṇavādiphaḍantena āhutīḥ pratipādayet // 3.158 //
hṛdādīnāṃ ca sarveṣāṃ jātiruktātra dīpane /
pāśānāṃ bandhanārthāya mantrāṇāṃ dīpanaṃ smṛtam // 3.159 //
mantrāḥ karaṇabhūtāstu paśukāryasya sādhane /
ācāryaḥ karaṇaṃ proktaḥ śivarūpo yataḥ smṛtaḥ // 3.160 //
krūrakārye tu kartavye mantrān sandīpya yojayet /
krūrajātyanurūpeṇa vācakān yojayet sadā // 3.161 //
bhrukuṭīkarālavadanān vācyarūpān vicintayet /
saumyajātiyutān saumye saumyarūpān vicintayet // 3.162 //
pāśakarma tato vakṣye kanyākartitasūtrakam /
triguṇaṃ triguṇīkṛtya pāśabandhanasūtrakam // 3.163 //
śivāmbho 'streṇa samprokṣya kavacenāvaguṇṭhayet /
pūjayitvā vidhānena gandhapuṣpādidhūpakaiḥ // 3.164 //
prasārayedgṛhītvā tan mūrdhādyaṅguṣṭhakāvadhi /
śiṣyasya stabdhadehasya nāḍībhūtaṃ vicintayet // 3.165 //
suṣumnā madhyamā nāḍī sarvanāḍīsamanvitā /
oṃkārādi svanāmnā tu namaskārāvasānakam // 3.166 //
śiṣyadehasthitāṃ nāḍīṃ sūtre saṃgṛhya yojayet /
gandhapuṣpādibhiḥ pūjya kavacenāvaguṇṭhayet // 3.167 //
sannidhānāhutīstisraḥ svanāmapadajātikāḥ /
śivāmbho 'streṇa samprokṣya śiṣyasya hṛdayaṃ punaḥ // 3.168 //
tāḍayedastrapuṣpeṇa hṛdi citsaṃhṛtā bhavet /
huṃkāroccārayogena recakena viśeddhṛdi // 3.169 //
nāḍīrandhreṇa gatvā tu caitanyaṃ bhāvayecchiṣoḥ /
kadambagolakākāraṃ sphurattārakasannibham // 3.170 //
hṛtsthaṃ chittvāstrakhaḍgena humphaṭkārāntajātinā /
dhāmnā cāṅkuśarūpeṇa karṣecchaktyavadhi kramāt // 3.171 //
dvādaśāntaṃ tu saṃgṛhya sampuṭya hṛdayena tu /
saṃhāramudrayā yojyaṃ sūtre nāḍīprakalpite // 3.172 //
vyāpakaṃ bhāvayitvā tu kavacenāvaguṇṭhayet /
bhairaveṇāhutīstisraḥ sannidhānasya hetave // 3.173 //
dvitīyaḥ sūtradehastu pāśā yatra sthitāstvime /
bandyāścedyāstathā dāhyāḥ sūtrasthāne na vigrahe // 3.174 //
pāśāstu trividhā bhāvyā māyīyāṇavakarmajāḥ /
caitanyarodhakāstvete kāryakāraṇarūpiṇaḥ // 3.175 //
malaḥ karma nimittaṃ tu naimittikamataḥ param /
ādhārarūpaṃ naimittaṃ śarīrabhuvanādikam // 3.176 //
nimittamabhilāṣākhyaṃ vicitrairheturūpakaiḥ /
tāṃścāvalokayet sūtre bandhyabandhanahetutaḥ // 3.177 //
pāśānāṃ tāḍanaṃ kāryaṃ humphaṭkārāntajātinā /
svanāmapraṇavādyena śāntyatītādyanukramāt // 3.178 //
puṣpeṇa tāḍayenmūrdhni grāhyaṃ hūmādi yojayet /
huṃpha.kārāntayogenāgṛhya saṃhāramudrayā // 3.179 //
dhāmnā tu yojayet sūtre namaskārāntayoginā /
evaṃ śāntyādikān pāśān sthānāt saṃgṛhya yojayet // 3.180 //
bhāvayettrividhān pāśān pañcatattvādhvavyāpakān /
trayāṇāṃ vyāpikā śaktiḥ kriyākhyā pārameśvarī // 3.181 //
śāntyatītādibhedena pañcasaṃjñāpratiṣṭhitā /
ādheyagraha ādhāraṃ gṛhītaṃ bhāvayet paśoḥ // 3.182 //
gandhapuṣpādibhiḥ pūjya sūtre pāśāṃśtu tarpayet /
śāntyatītākrameṇaiva āhutīnāṃ trayaṃ trayam // 3.183 //
sannidhānāya pāśānām ataḥ pāśāṃstu dīpayet /
svanāmajātiphaṭkāradhāmabhiśca trayaṃ trayam // 3.184 //
viśleṣakaraṇārthaṃ tu pāśānāṃ dīpanaṃ bhavet /
dīptāḥ pāśāstato bandhyās tāḍanagrahaṇādinā // 3.185 //
sūtrasthāṃstāḍayetpuṣpaiḥ svadehasthāniva kramāt /
dhāmnā ca sampuṭīkṛtya svanāmnā ca sakṛtsakṛt // 3.186 //
bandhane tu prayogo 'yaṃ sūtre granthīn pradāpayet /
bandhane parimāṇaṃ ca karmaṇo viṣayasya ca // 3.187 //
ṣaṭtriṃśattattvamadhyastho bhuṅkte bhogaṃ na cānyathā /
pāśān saṃsthāpya pātre tu saṃpātaṃ juhuyāt sakṛt // 3.188 //
pātrasampuṭamadhyasthān sthaṇḍile vinivedayet /
nītvā samarpayet kumbhe pāśān saṃrakṣa he vibho // 3.189 //
darbhaṃ vimocayecchiṣyaṃ puṣpaṃ pāṇau pradāpayet /
shtaṇḍile śivakumbhe ca śivāgnau ca prapūjayet // 3.190 //
tataḥ pradakṣiṇaṃ kṛtvā daṇḍavannipatedbhuvi /
utthāpya pañcagavyādīn dadyādvai bhairaveṇa tu // 3.191 //
gomayena śucau deśe kāryaṃ maṇḍalakatrayam /
ekasmin maṇḍale viṣṭaḥ pañcagavyaṃ śiśuḥ pibet // 3.192 //
upaviśya dvitīye tu carukaṃ prāśayedbudhaḥ /
ācamya dantakāṣṭhaṃ tu tṛtīye maṇḍale sthitaḥ // 3.193 //
bhakṣayitvā ca deveśi tataścaiva vinikṣipet /
pūrvaṃ paścāttathaiśordhvaṃ cottarasyāṃ ca śobhanam // 3.194 //
anyasyāmaśubhaṃ viddhi tasya homaḥ śataṃ bhavet /
ācāryo juhuyāt paścāt prāyaścittaṃ śivena tu // 3.195 //
vidhernyūnātiriktasya cittavikṣepakarmaṇi /
aṣṭottaraśataṃ hutvā prāyaścittād viśuddhyati // 3.196 //
paścātsantarpayeddhomasahasreṇa śatena vā /
mantrāṃśca daśabhāgena vahnau naivedyadāpanam // 3.197 //
viśeṣapūjanaṃ cārghaṃ mudrābandhaṃ varānane /
stotraṃ vādyaṃ tataḥ kṛtvā caruṃ prāśya visarjayet // 3.198 //
nirodhārgheṇa cārghaṃ tu dattvā caiva varānane /
recakena tu saṃgṛhya bhairavaṃ tamanusmaran // 3.199 //
muṣṭinā pūritaṃ nītvā pūjayitvā varānane /
agniṣṭhaṃ vai pūrakeṇa gṛhītvā sthāpayet punaḥ // 3.200 //
tatrasthaṃ pūjayitvā ca kalaśe tu vinikṣipet /
kusumādibhirabhyarcya kumbha eva tu bhairavam // 3.201 //
prakṣipya caiva nirmālyaṃ gomayena spṛśet priye /
śivāmbhasā tu samprokṣya śiṣye śayyāṃ prakalpayet // 3.202 //
gṛhiṇo darbhaśayyāṃ tu yatervai bhasmanā priye /
pūrvāśirā gṛhī kāryo yatirvai dakṣiṇāśirāḥ // 3.203 //
tatra sthitasya śiṣyasya śikhābandhaṃ varānane /
siddhārtharocanādyaiśca rakṣāṃ kuryādasiṃ smaran // 3.204 //
bhasmanā rocanādyaiśca astraprākāracintanam /
kavacenāvaguṇṭhyaiva śiṣyaṃ tu svāpayettataḥ // 3.205 //
tataścaiva tu nirgatya balikarma samārabhet /
balistu kalpitaḥ pūrvaṃ sarvabhūteṣvathādarāt // 3.206 //
taṃ tu saṃgṛhya deveśi pūrvādīśāntakaṃ kṣipet /
bhūtā ye vividhākārā divyabhaumāntarikṣagāḥ // 3.207 //
pātālatalasaṃsthāśca śivayāge subhāvitāḥ /
dhruvādisarvabhūtāśca aindrādyāśāsthitāśca ye // 3.208 //
svāhākārasamāyogāt tṛpyantūccārayan kṣipet /
namaskāreṇa sampūjya gandhairdhūpairanukramāt // 3.209 //
pūrvādīśānaparyantam adhaścordhvaṃ samantataḥ /
koṇasthān kṣetrapālāṃśca patitāñchvapacānapi // 3.210 //
baliṃ dattvā tu sarvebhya ācamya ca varānane /
sakalīkaraṇaṃ kṛtvā krameṇa prāśayeccarum // 3.211 //
sahāyaiḥ sahito vīra ekacittaḥ samāhitaḥ /
prāṅmukha udaṅmukho vā maṇḍalasthaḥ pṛthakpṛthak // 3.212 //
pañcagavyaṃ pibet pūrvaṃ carukaṃ dantadhāvanam /
prāśyaivaṃ sakalīkṛtya rakṣāṃ pūrvavadeva ca // 3.213 //
yāgabūmau svapet pāścāc chiṣyaiḥ saha varānane /
bhairavadhyānayogena samādhau jāgradeva vā // 3.214 //
svacchandatantre 'dhivāsapaṭalastṛtīyaḥ /
caturthaḥ paṭalaḥ /
pratyūṣe vimale kṛtvā śaucādyān purrvavatkramāt /
sakalīkaraṇaṃ kṛtvā pūrvavat praviśedgṛham // 4.1 //
śiṣyaśca śucirācāntaḥ puṣpahastaḥ (...) guruṃ tataḥ /
praṇamya śirasā (...) hṛṣṭo guroḥ svapnānnivedayet // 4.2 //
śubhān svapnān pravakṣyāmi aśubhāṃśca varānane /
svapneṣu madirāpānam āmamāṃsasya bhakṣaṇam // 4.3 //
krimiviṣṭhānulepaṃ ca rudhireṇābhiṣecanam /
bhakṣaṇaṃ dadhibhaktasya śvetavastrānulepanam // 4.4 //
śvetātapatraṃ mūrdhasthaṃ śvetasragdāma bhūṣaṇam /
siṃhāsanaṃ rathaṃ yānaṃ dhvajaṃ rājyābhiṣecanam // 4.5 //
ratnāṅgābharaṇādīni tāmbūlaṃ phalameva ca /
darśanaṃ śrīsarasvatyoḥ śubhanāryavagūhanam // 4.6 //
narendrairṛṣibhirdevaiḥ siddhavidyādharairgaṇaiḥ /
ācāryaiḥ saha saṃvādaṃ kṛtvā svapne prasiddhyati // 4.7 //
nadīsamudrataraṇam ākāśagamanaṃ tathā /
bhāskarodayanaṃ caiva prajvalantaṃ hutāśanam // 4.8 //
grahanakṣatratārāṇāṃ candrabimbasya darśanam /
harmyasyārohaṇaṃ caiva prāsādaśikhare 'pi vā // 4.9 //
narāśvavṛṣapotebhataruśailāgrarohaṇam /
vimānagamanaṃ caiva siddhamantrasya darśanam // 4.10 //
lābhaḥ siddhacaroścaiva devādīnāṃ ca darśanam /
guṭikāṃ dantakāṣṭhaṃ ca khaḍgapādukarocanāḥ // 4.11 //
upvītāñjanaṃ caiva amṛtaṃ pāratauṣadhīḥ /
śaktiṃ kamaṇḍaluṃ padmam akṣasūtraṃ manaḥśilām // 4.12 //
prajvalatsiddhadravyāṇi gairikāntāni yāni ca /
dṛṣṭvā siddhyati svapnānte kṣitilābhaṃ vraṇaṃ tathā // 4.13 //
kṣatajārṇavasāṃgrāmataraṇaṃ vijayaṃ raṇe /
jvalatpitṛvanaṃ ramyaṃ vīravīreśibhirvṛtam // 4.14 //
vīravetālasiddhaiśca mahāmāṃsasya vikrayam /
mahāpāśoḥ saṃvibhāgaṃ labdhvā devebhya ādarāt // 4.15 //
ātmanā pūjayan devaṃ japan dhyāyan stuvannapi /
suhutaṃ cānalaṃ dīptaṃ pūjitaṃ vā prapaśyati // 4.16 //
haṃsasārasacakrāhvamayūraśavarohaṇam /
mātṛbhirbhairavaścaiva mātṛrudragaṇaiḥ saha // 4.17 //
bhairavaṃ bhairavīṃ dṛṣṭvā siddhyatyatra na saṃśayaḥ /
śubhāḥ svapnā mayākhyātā aśubhāṃśca nibodha me // 4.18 //
tailābhyaṅgastathā pānaṃ viśanaṃ ca rasātale /
andhakūpe ca patanam atha paṅke nimajjanam // 4.19 //
vṛkṣavāhanayānebhyaḥ patanaṃ harmyaparvatāt /
kartanaṃ karṇanāsābhyām atha vā hastapādayoḥ // 4.20 //
patanaṃ dantakośānām ṛkṣavānaradarśanam /
vetālakrūrasatvānāṃ tathaiva kālapūruṣāḥ // 4.21 //
kṛṣṇordhvakeśā malināḥ kṛṣṇamālyāmbaracchadāḥ /
raktākṣī strī ca yaṃ svapne puruṣaṃ tvavagūhayet // 4.22 //
mriyate nātra saṃdeho yadi śāntiṃ na kārayet /
gṛhaprasādabhedaṃ ca śayyāvastrāsaneṣu ca // 4.23 //
ātmano 'bhibhavaṃ saṃkhya ātmadravyāpahāraṇam /
kharoṣṭraśvasṛgāleṣu kaṅkagṛdhrabakeṣu ca // 4.24 //
mahiṣolūkakākeṣu rohaṇam ca pravartanam /
bhakṣaṇam pakvamāṃsasya raktamālyānulepanam // 4.25 //
kṛṣṇaraktāni vastrāṇi vikṛtātmā prapaśyati /
hasanaṃ valganaṃ svapne mlānasragdāmadhāraṇam // 4.26 //
svamāṃsotkartanaṃ bandhaṃ kṛṣṇasarpeṇa bhakṣaṇam /
udvāhaṃ ca tathā svapne dṛṣṭvā naiva prasidhyati // 4.27 //
aśubhā hyevamākhyātā vijñeyā deśikottamaiḥ /
śubhāstatrānumedyāstu aśubheṣu tu homayet // 4.28 //
aṣṭottaraśataṃ dhāmnā prāyaścittādviśuddhyati /
pūrvavat sakalīkṛtya vighnoccāṭanarakṣaṇam // 4.29 //
veṣṭanaṃ pūrvavat kuryāc chivambhaḥ śivahastakam /
lokapālāṃstu saṃpūjya śivakumbhaṃ ca sthaṇḍilam // 4.30 //
agnikāryaṃ yathāpūrvaṃ pūrṇāhutiprapātanam /
prāyaścittaṃ tataḥ paścād dusvapnārthaṃ yaduktavān // 4.31 //
evaṃ pūjādikaṃ kṛtvā visṛjya sthaṇḍilacchivam /
nirmālyāpanayaṃ kṛtvā bhūmiṃ saṃśodhya pūrvavat // 4.32 //
nityakarma tataḥ kuryāt pūjāhomajapādikam /
nityāhnike samāpte tu naimittikamathācaret // 4.33 //
upalipya śivāmbhobhir bramhmasthānaṃ prapūjayet /
bhāvena gandhapuṣ.pādyaiḥ tato maṇḍalamālikhet // 4.34 //
karaṇīṃ khaṭikāṃ caiva bhairaveṇa prapūjayet /
dhāmnā tu rajasāṃ pātaḥ sitādyaśvāgamoditaḥ // 4.35 //
niṣpanne maṇḍale snātvā nityakarma samācaret /
nityakarmasamāptau tu kuryānnaimittikaṃ budhaḥ // 4.36 //
snānādi pūrvamantraiḥ sakalīkaraṇādikam /
ātmarakṣāstraprākāradvārapālādipūjanam // 4.37 //
vighnoccāṭanadigbandhau bhūpātālakhavāsinām /
astraprākāramāropya kavacenāvaguṇṭhanam // 4.38 //
udaṅmukhaṃ tūpaviṣṭaḥ karaśuddhyādi pūrvavat /
śivāmbhaḥ śivahastaṃ ca arghatrayaprakalpanam // 4.39 //
lokapālāṃstu saṃpūjya śivakumbhaṃ prapūjayet /
maṇḍalasyāgrato bhūtvā maṇḍalaṃ prokṣya cāsinā // 4.40 //
varmaṇā veṣṭayet paścāt praṇavenābhimantrayet /
aṣṭottaraśataṃ dhāmnā rajodoṣairviśuddhyati // 4.41 //
caturdikṣvastraṃ saṃpūjya dvāre gandhādibhiḥ kramāt /
prākāraṃ bhāvayedastraṃ maṇḍalaṃ praviśet tataḥ // 4.42 //
gurūn saṃpūjya vighneśaṃ puṣpādyaiḥ praṇavena tu /
anantamāsanaṃ prāgvac chivāntaṃ praṇavena tu // 4.43 //
mūrtyādi pūrvannyasyed dhṛdādyāvaraṇāntagam /
pūrvoktavidhinā pūjya naivedyāni nivedayet // 4.44 //
nirodhārgheṇa cārdhaṃ tu datvā caiva nirodhayet /
japadhyānādikaṃ kṛtvā agniṣṭhaṃ bhairavaṃ yajet // 4.45 //
nāḍīsaṃdhānakaṃ triṣṭhaṃ kṛtvā saṃtarpayedvibhum /
ātmano niṣkaloccāraṃ kṛtvā kumbhe niveśayet // 4.46 //
kalaśasthasya vāmena rocayet pūrayettataḥ /
maṇḍalasthasya savyena punarvāmena rocayet // 4.47 //
agniṣṭhasya tu tattejo dakṣiṇena viśan smaret /
evaṃ sādhanakaṃ kṛtvā tatastarpaṇamārabhet // 4.48 //
daśabhāgavibhāgena hutvā pūrṇāhutiṃ kṣipet /
prāyaścittaviśuddhyarthaṃ kuryādaṣṭottaraṃ śatam // 4.49 //
vidheḥ pūrṇātiriktasya dhāmnā pūrṇāhutiṃ tataḥ /
ācāryoṭhārdhahastastu maṇḍalaṃ praviśettataḥ // 4.50 //
saṃpūjya parameśānaṃ puṣpādyairardhapaścimam /
mudrāṃ baddhvā praṇamyādau jānubhyāmavaniṃ gataḥ // 4.51 //
vijñāpayeta paśvarthaṃ prārabdhyoyaṃ makhottamaḥ /
snānādhivāsanādyaṃ yan maṇḍale 'gnau ca yatkṛtam // 4.52 //
vidhānaṃ puṣkalaṃ samyak tvatprasādādihāstu tat /
idānīṃ śiṣyadehe tu sakalīkaraṇādikā // 4.53 //
yojanyantādhvaśuddhistu tvatprasādāt prasiddhyatu /
evamastvityanujñātaḥ parameśena vīrarāṭ // 4.54 //
labdhānujñaḥ prahṛṣṭātmā niṣkrāmenmaṇḍalādbahiḥ /
paśvarthāya kṛtaṃ yattu tadgṛhītvārdhapātrakam // 4.55 //
dhāmnastu dakṣiṇe bhāge kārayenmaṇḍalaṃ guruḥ /
praṇavāsanaṃ kuśairnyasya śuciṃ śiṣyaṃ niveśayet // 4.56 //
śivāmbho 'streṇa saṃtāḍya bhasmanā ca kuśaiḥ kramāt /
maṇḍale kalpite śiṣyaṃ mūrtibhūtaṃ prakalpayet // 4.57 //
upaviśya karanyāsaṃ nirdāhādyastrapūrvakam /
sabāhyābhyantaraṃ nyāsaṃ mantrasaṃdhānameva ca // 4.58 //
śivahastaḥ pradātavyo dhyātvā devaṃ sujājvalam /
mūrdhni saṃpātayettejaḥ pāśāṅkuravināśanam // 4.59 //
utthāpya ca tato nītvā maṇḍalaṃ tu praveśayet /
vastraṃ saṃprokṣya toyena kavacenāvaguṇṭhayet // 4.60 //
pūjayedgandhapuṣpādyair bhairaveṇābhimantrayet /
netre baddhā tu netreṇa puṣpaṃ pāṇau pradāpayet // 4.61 //
akāmānnikṣipetpuṣpaṃ devasyābhimukhaṃ sthitaḥ /
puṣpapātavaśānnāma kuryādvai sādhakasya ca // 4.62 //
mumukṣorgururicchātaḥ nāma vai sādhakasya vā /
mukhamudghāṭya taṃ śiṣyaṃ śivāya praṇipātayet // 4.63 //
pradakṣiṇamataḥ kṛtvā maṇḍalegnau praṇamya ca /
agnikuṇḍasamīpe tu ācāryaḥ paśunā saha // 4.64 //
ātmasavyetha digbhāge maṇḍalaṃ praṇavena tu /
pūrvannāḍisaṃdhānaṃ tad arthaṃ cāhutitrayam // 4.65 //
saṃpātābhihutiṃ kṛtvā aṇutarpaṇameva ca /
pūrṇāhutiṃ tato dattvā prāyaścittāni homayet // 4.66 //
dhāmnā cāṣṭaśataṃ paścāt pātayedāhutitrayam /
jātyuddhāre dhruveṇaiva dvijatvāpādane tathā // 4.67 //
bījāhāre tathā deśabhāvaśuddhau dvijo bhavet /
praṇavenāhutīstisro rudrāṃśāpādane tathā // 4.68 //
astreṇa prokṣayecchiṣyaṃ puṣpayuktena tāḍayet /
recakena tato gatvā śiṣyadehe viśeddhṛdi // 4.69 //
oṃkārādi śivaṃ japtvā astramantraṃ phaḍantagam /
viśleṣakaraṇaṃ kṛtvā caitanyasya vidhānataḥ // 4.70 //
chedayedastramantreṇa kavacenāvaguṇṭhayet /
aṅkuśena samākṛṣya dvādaśānte tu kārayet // 4.71 //
tatrasthaḥ pudgalo grāhyaḥ saṃpuṭyaiva dhruveṇa tu /
saṃhāramudrayā samyak pūrakeṇa viśeddhṛdi // 4.72 //
saṃskubhya sarasīkṛtya recayetpudgalaṃ punaḥ /
tyajantaṃ devatāṣaṭkaṃ tataścāpi svakaṃ padam // 4.73 //
tatrasthaṃ pudgalaṃ gṛhya saṃpuṭya ca bhavena tu /
saṃhāramudrayoddhṛtya śiṣyasya hṛdi yojayet // 4.74 //
bhairaveṇābhimantrya evam upavītaṃ śiśordadet /
ādhānādyāvadantyeṣṭiṃ dvijatve saṃskṛto bhavet // 4.75 //
piṇḍasyāpādanaṃ jāteḥ āhutitritayena tu /
caitanyasyāpi saṃskāram ādhānāntyeṣṭitaḥ param // 4.76 //
sūkṣmavijñānataḥ kṛtvā dvijatve saṃskṛto bhavet /
śatahomaṃ sahasraṃ vā hutvā pūrṇāhutiṃ tataḥ // 4.77 //
samayī saṃskṛto hyevaṃ vacaneṣyārhatā bhavet /
śravaṇe 'dhyayane home pūjanādau tathaiva ca // 4.78 //
caryādhyānaviśuddhātmā labhate padamaiśvaram /
atha dīkṣādhvaśuddhyarthaṃ bhuktimuktiphalārthinām // 4.79 //
vidhānamucyate sūkṣmaṃ pāśavicchattikārakam /
guruḥ saṃpṛcchate śiṣyaṃ dvividhaṃ phalakāṅkṣiṇam // 4.80 //
phalamākāṅkṣase yādṛk tādṛk sādhanamārabhe /
vāsanābhedataḥ prāptiḥ sādhyamantrapracoditā // 4.81 //
mantramudrādhvadravyāṇāṃ homaḥ sādhāraṇaḥ smṛtaḥ /
vāsanābhedato bhinnaḥ śiṣyāṇāṃ ca gurostathā // 4.82 //
sādhako dvividhastatra śivadharmyekataḥ sthitaḥ /
śivamantraviśuddhādhvā sādhyamantraniyojitaḥ // 4.83 //
jñānavāṃścābhiṣiktaśca mantrārādhanatatparaḥ /
trividhāyāstu siddhervai so 'trārhaḥ śivasādhakaḥ // 4.84 //
dvitīyo lokamārgastha iṣṭāpūrtavidhau rataḥ /
karmakṛtphalamākāṅkṣañ śubhaikastho 'śubhojjhitaḥ // 4.85 //
tasya kāryaṃ sadā mantrair aśubhāṃśavināśanam /
gṛhastho vā yatirvāsāv āśramaikatamasthitaḥ // 4.86 //
mumukṣurdvividhaḥ prokto nirbījo bījavānpunaḥ /
bālabāliśavṛddhastrībhogabhugvyādhitātmanām // 4.87 //
eṣāṃ nirbījikā dīkṣā samayadivivarjitā /
vidvaddvandvasahānā tu sabījā kīrtitā priye // 4.88 //
dīkṣānugrāhikā teṣāṃ samayācārasaṃyutā /
viśeṣasamayācārā mantrākhye ye prakīrtitāḥ // 4.89 //
te 'tra pālyāḥ prayatnena mokṣasiddhimabhīpsatā /
sabījā sā tuvijñeyā putrakācāryayoḥ sthitā // 4.90 //
gṛhastho vāśramī vātha yatiḥ saṃkalpya dīkṣayet /
pāśasūtrakamādāya śiṣyadehe 'valambayet // 4.91 //
adhvānaṃ saṃdhayedagnau dhāmnā caiva vicakṣaṇaḥ /
kumbhamaṇḍalavahnisthaś cādhvātmasthaḥ śiśośca yaḥ // 4.92 //
sūtrasthaścāpi caikatra adhvasaṃdhiḥ prakīrtitaḥ /
ṣaḍvidhasyādhvamārgasya sādhāraṇagatasya tu // 4.93 //
kuṇḍe saṃkalpya saṃśodhyamadhvasaṃdhau tu homayet /
mūlamantrāṣṭaśatikamadhvasaṃdhānahetutaḥ // 4.94 //
adhvāvalokanaṃ paścād vyāpyavyāpakabhedataḥ /
bhuvanavyāptitā tattveṣv anantādiśivāntake // 4.95 //
vyāpakāni ca ṣaṭtriṃśat mantravarṇapadātmakāḥ /
tattvāntarbhāvinaḥ sarve vācyavācakayogataḥ // 4.96 //
kalāntarbhāvinaste vai nivṛttyādyāśca tāḥ smṛtāḥ /
hṛdādyā vācakāstāsāṃ bījāmantrāḥ prakīrtitāḥ // 4.97 //
ekikasyāḥ kalāyāśca pṛthagvyāptiṃ vibhāvayet /
pṛthivyādikalā jñeyā brahmādyāḥ kāraṇāśca te // 4.98 //
evaṃ vyāptiṃ bhāvayitvā adhvopasthāpanaṃ bhavet /
trirāhutiṃ dhruveṇaiva adhvaśuddhirato bhavet // 4.99 //
agnau tu pūjite deve adhvanyāse kṛte sati /
tadeva pādādārabhya pṛthivyādikramānnyaset // 4.100 //
dhāmādhiḥ praṇavādiśca nivṛttyai ca namaḥ punaḥ /
upasthāpanamantro 'yaṃ vyāptiṃ dhyātvādhvasaṃsthitām // 4.101 //
nivṛttyabhyantare pṛthvī śatakoṭipravistarā /
tasyāṃ ca bhuvanānāṃ ca śatamaṣṭottarāvadhi // 4.102 //
aṣṭāviṃśatiḥ padāni varṇa eko 'tra saṃsthitaḥ /
mantrau dvāveva vijñeyau adhvaṣaṭkaṃ vibhāvayet // 4.103 //
puṣpagandhādinā pūjya saṃnidhāvāhutitrayam /
māyīyā bhuvanākārā malāḥ karma ca saṃsthitāḥ // 4.104 //
śarīrabhuvanākārā māyīyāḥ parikīrtitāḥ /
bhogahetuśca karma syād abhilāṣo malo 'tra tu // 4.105 //
evaṃ pāśatrayaṃ bhāvyaṃ dīkṣāyāmadhvasaṃsthitam /
tadviśuddhyai ca dīkṣā ca kriyate sā yathāvidhi // 4.106 //
ādau śaktiṃ nyaseddevi kalātattvasamanvitām /
hṛdā saṃkalpya vāgīśīṃ vyāpikāṃ sarvayoniṣu // 4.107 //
śatarudrādyanantāntaṃ yonayo vividhāḥ sthitāḥ /
samakālamṛtutvena vāgīśīṃ saṃnidhāpayet // 4.108 //
dhruveṇa pūjayetpuṣpair gandhadhūpairanukramāt /
oṃkāreṇāhutistisro vāgīśīsaṃnidhāpane // 4.109 //
śiṣyaṃ saṃprokṣya cāstreṇa tāḍayedastramuccaran /
recakenātmano gatvā chindyāttasyāsinā hṛdaḥ // 4.110 //
dhāmnākṛṣya tadātmānaṃ dvādaśānte nidhāpayet /
dhruveṇa tatsthaṃ saṃpuṭya caitanyaṃ mudrayātmani // 4.111 //
pūrayedbhairaveṇaiva kumbhayedrecayettataḥ /
dvādaśāntāttu saṃgṛhya yojayedbhavamudrayā // 4.112 //
ātmānamīśvaraṃ dhyātvā māyāṃ vāgīśvarīmapi /
saṃyojya tasyāṃ caitanyaṃ śarīrāṇyadhvani sṛjet // 4.113 //
prākkarmavāsanāśeṣaphalabhogatvahetave /
yugapadbhinnabhogāni deśakālaśarīrataḥ // 4.114 //
mantraśaktyā vipacyante pudgalāśca tathāvidhāḥ /
bhinādehā visṛjyante garbhe vāgīśiyoniṣu // 4.115 //
dhāmnā ca yojayitvā ca juhuyādāhutitrayam /
yugapatsarvagarbheṣu dehā vividharūpakāḥ // 4.116 //
bhairavecchāsusaṃpannaḥ śatarudrādyanantagāḥ /
garbheṣu garbhaniṣpatti bhairaveṇāhutitrayam // 4.117 //
hutvā tu jananaṃ kāryaṃ punastenāhutitrayāt /
sarvayoniṣu dehāste yugapadvṛddhimāgatāḥ // 4.118 //
bhoganiṣpattaye karma vyāparasahakāraṇam /
tadabhāvānna bhogaḥ syāt tadarthaṃ mārjanaṃ smṛtam // 4.119 //
arjite [ārjite] sati bhoktavyo bhogo duḥkhasukhātmakaḥ /
layaḥ paramayā prītyā sukhaduḥkhādike 'pyalam // 4.120 //
tisṛbhistisṛbhirhomaṃ dhāmnaiva triṣu kārayet /
āhutīnāṃ śataṃ homyaṃ dhāmnā niṣkṛtaye punaḥ // 4.121 //
yatkarmabhogyarūpaṃ tu jātyāyurbhogalakṣaṇam /
niṣkṛtyante viśuddhyettad bhūlokasamavasthitam // 4.122 //
saṃsārā daśacatvāraḥ saṃskārā aṣṭabhiḥ saha /
catvāriṃśad dvijatvāya vakṣyante bhuvanādhvani // 4.123 //
yonirbījaṃ tathā bhāva āhāro deśa eva ca /
eteṣāṃ śodhanaṃ devi rudrāṃśāpādanaṃ tathā // 4.124 //
atrāvalokanaṃ kṛtvā niṣ.kṛtyāmeva śuddhyati /
viṣayā bhuvanākārā ye kecidbhogyarūpiṇaḥ // 4.125 //
bhuktakarmaphalāśeṣā niṣkṛtistena sā smṛtā /
viśleṣo niṣkṛterbhogāt bhogābhāve sa hi smṛtaḥ // 4.126 //
bhoktṛtvaṃ viṣayāsaktir malakāryaṃ prakīrtitam /
bhoktṛtvābhāvastatraiva śarīreṇa tu yatkṛtam // 4.127 //
viśleṣaḥ kriyate tasya paśormantraiḥ śivājñayā /
dhāmnā cāhutayastisro viśleṣakaraṇāya ca // 4.128 //
āhutitritayaṃ dhāmnā pāśacchede 'pi dāpayet /
pāśā dehe tu māyīyāḥ kalādyā bhūtakāvadhi // 4.129 //
śarīrakaraṇākārāḥ puruṣārthaprasiddhaye /
bhogābhāvādvipadyante śarīrāṇi sahasradhā // 4.130 //
pāśacchede vidhistasya mantraiśca vidhicoditaiḥ /
evaṃ pāśatrayasyāpi viśleṣo dīkṣayocyate // 4.131 //
śarīraśeṣabhaṅgena ekacaitanyabhāvanā /
pūrṇāhutiṃ śivenaiva vauṣaḍjātiyutena ca // 4.132 //
śuddhatattvāgrasaṃsthaṃ tac caitanyaṃ kanakaprabham /
uddhārāyāhutīstisraḥ punardhāmnā tu dāpayet // 4.133 //
tasmāt tattvādgṛhītvā tu caitanyaṃ malasaṃyutam /
mudrayā prāgvidhānena ātmasthaṃ pūrayedddhṛdi // 4.134 //
kumbhitvā recya saṃgṛhya dvādaśāntād dhruveṇa tu /
śiṣyadehe niveśyaitan nāḍīrandhreṇa pūrvavat // 4.135 //
tatsthīkaraṇahetvarthaṃ dhāmnā caivāhutitrayam /
kalāśuddhyavasāne tu brahmāṇaṃ kāraṇādhipam // 4.136 //
svanāmapraṇavāhvānapūrvaṃ saṃtarpya cārpayet /
śabdasparśo tyajet tasmin dhruvādyau nāmasaṃyutau // 4.137 //
svāhākāraprayogena tau brahmaṇi nivedayet /
tisṛbhistisṛbhirhomāt puryaṣṭāṃśaṃ nivedayet // 4.138 //
āmantraṇavibhaktyā tu śrāvaṇāṃ tasya kārayet /
brahmāṇaṃ pūjayitvā tu homaṃ kṛtvā visarjayet // 4.139 //
dhruveṇābhyarcya vāgīśīṃ saṃtarpya ca visarjayet /
hutvāvalokayettatra viśuddhaṃ pāśajālakam // 4.140 //
prākkarmabhāvikasyātha abhāvaṃ bhāvayettadā /
mumukṣornirapekṣatvāt prārabdhrekaṃ na śodhayet // 4.141 //
sādhakasya tu bhūtyarthaṃ prākkarmaikaṃ tu śodhayet /
prākkarmāgāmi caikasthaṃ bhāvayitvā ca dīkṣayet // 4.142 //
śivadharmiṇyasau dīkṣā lokadharmiṇyato 'nyathā /
prāktanāgamikasyāpi adharmakṣayakāriṇī // 4.143 //
lokadharmiṇyasau jñeyā mantrārādhanavarjitā /
prārabdhadehabhede tu bhuṅkte sa hyaṇimādikān // 4.144 //
bhuktvā vrajedūrdhvaṃ guruṇā yatra yojitaḥ /
sakale niṣkale vāpi śiṣyācāryavaśādbhaved // 4.145 //
nirvāṇe 'pi sabījāyāṃ karmābhāvādvipadyate /
samayācārapāśaṃ hi dīkṣitaḥ pālayettu yaḥ // 4.146 //
taṃ pāśaṃ naiva śuddhyeta sā sabījā prakīrtitā /
samayācārapāśaṃ tu nirbījāyāṃ viśodhayet // 4.147 //
dīkṣāmātreṇa muktiḥ syād bhakrimātrādguroḥ sadā /
sadyonirvāṇadā dīkṣā nirbījā sā dvitīyakā // 4.148 //
atītanāgatārabdhapāśatrayaviyojikā /
dīkṣāvasāne śuddhiḥ syād dehatyāge paraṃ padam // 4.149 //
evaṃ bhāvānusāreṇa śiṣyāṇāṃ guruṇā sadā /
phalaṃ tu vividhākāraṃ niṣpādyeta sudīkṣayā // 4.150 //
acintyā mantraśaktirvai parameśamukhodbhavā /
kriyā kāle prayoktavyā guruṇā bhaktipūrvikā // 4.151 //
viṣāṇamiva pāśānāṃ mantraiḥ kavalanaṃ dhruvam /
karoti mantratattvajñaḥ śivāveśī guruḥ kṣaṇāt // 4.152 //
kalāsaṃdhānakaṃ kuryāc chuddhāśuddhadvirūpagam /
śuddhamuccārayedhrasvam aśuddhaṃ dīrghameva ca // 4.153 //
ekatvaṃ bhāvayitvā tu līnaṃ śuddhaṃ vibhāvayet /
praṇavādinivṛttistu pratiṣṭhā tadanantaram // 4.154 //
namaskārastadante tu kalāsaṃdhānakaṃ smṛtam /
āvāhya sthāpya saṃpūjyāhutīstisraḥ prapātayet // 4.155 //
kalāsaṃdhānametaddhi vyāptiṃ tasyāvalokayet /
gulphādārabhya nābhyantaṃ śiṣyadehe 'dhvakalpanam // 4.156 //
pratiṣṭhāyā bhavedvyāptiś caturviṃśatitattvikā /
ṣaṭpañcāśadbhuvanikā trayoviṃśativarṇikā // 4.157 //
jñeyaikaviṃśatipadā trimantrā ca vidhīyate /
mukhyā hyete smṛtāḥ pāśāḥ sūkṣmānantarvibhāvayet // 4.158 //
anyattantraprasiddhiṃ tu tanmātrendriyaśodhanam /
ṣaṭkośānviṣayān pañca tadantarbhāvayetsadā // 4.159 //
viśeṣasthāpanaṃ kṛtvā pūjyā gandhādibhistataḥ /
bhairaveṇāhutīstisraḥ tasyā vāgīśikalpanā // 4.160 //
svanāmāvāhanādyasya ardhahomādi pūrvavat /
prokṣaṇaṃ tāḍanaṃ cheda ākarṣagrahaṇe tathā // 4.161 //
dhāmnāpūrya kumbhayitvā chittvātha grāhayetpunaḥ /
yojanaṃ garbhadhāritvaṃ jananaṃ pūrvavatkramāt // 4.162 //
aiśvarīṃ mūrtimāsthāya tāḍanādīni kārayet /
adhikārasthathā bhogo layo niṣkṛtireva ca // 4.163 //
śivarūpeṇa kartavyāḥ niṣkṛtiḥ śirasā punaḥ /
viśleṣaśca hṛdā homyaḥ pāśacchedastathāsinā // 4.164 //
pūrṇāhutisamuddhāraṃ pūrvavadbhairaveṇa tu /
sadāśivatanau sthitvā viśleṣādīni kārayet // 4.165 //
ātmasthaṃ pūrakeṇaiva tatsthaṃ recakavṛttitaḥ /
svanāmnoccārayedviṣṇuṃ dhyātvāvāhya tu sthāpayet // 4.166 //
pūjayetpuṣpagandhādyaiḥ tarpaṇāhutitrayam /
rasaṃ puryaṣṭakāṃśaṃ tu arpayedviṣṇave sadā // 4.167 //
visarjayettato viṣṇuṃ vāgīśīṃ ca visarjayet /
kalāsaṃdhiryathāpūrvaṃ hrasvadīrghaprayogataḥ // 4.168 //
abhāvaṃ bhāvayettasmin pāśajāle tvanantake /
kalādvayavinirmuktaḥ paśurūrdhvagamotsukaḥ // 4.169 //
tasyedānīṃ tṛtīyasyāṃ vidyāyāṃ yojya śodhayet /
sthāpayitvā saṃpūjya juhuyādāhutitrayam // 4.170 //
evaṃ tu saṃmukhīkṛtya prāgivādhvāvalokanam /
puṃstattvādyāvanmāyāntaṃ vidyāyā vyāptiriṣyate // 4.171 //
sapta tattvāni bhuvanasaptaviṃśatireva ca /
padaviṃśatirākhyātā varṇāḥ sapta prakīrtitāḥ // 4.172 //
mantrau dvau ṣaḍvidhādhvānaṃ jñātvā vāgīśikalpanam /
praṇavena samāvāhya vyāpinīṃ sarvayoniṣu // 4.173 //
samakālamṛtutvena dhyātvā saṃpūjya tarpayet /
tataḥ śivāmbhasā śiṣyaṃ prokṣya cāstreṇa tāḍayet // 4.174 //
tenaiva cāstrabhūtena huṃphaṭkārayutena tu /
ātmano revakenaiva śiṣyadehe viśeddhṛdi // 4.175 //
astramantreṇa saṃchedya viśeṣāśleṣyāstreṇa karṣayet /
dvādaśāntāttu saṃgṛhya ātmasthaṃ pūrvavatkuru // 4.176 //
pūrakeṇātha saṃkumbhya recayitvā tu yojayet /
pūrvavaddvyāpakaṃ tasya caitanyaṃ sarvayoniṣu // 4.177 //
yogādyaṃ layaparyantaṃ dhāmnā caivātra pūrvavat /
śikhayā śatahomāttu vidyāyā niṣkṛtirbhavet // 4.178 //
praṇavādi tato rudram āvāhya sthāpya pūjayet /
tato 'sya vinyaseddevi gandharūpe dhruvāhutī // 4.179 //
puryaṣakāṃśaṃ vinyasya visarjya rudradevatām /
vāgīśīṃ ca visarjyaivaṃ kalāsaṃdhiśca pūrvavat // 4.180 //
hrasvadīrghavibhāgena vidyāṃ śāntau niyojayet /
saṃdhānārthaṃ tu mūlena juhuyādāhutitrayam // 4.181 //
svanāmnāvāhanaṃ śānter vidhipūrvaṃ nivedanam /
prameyabhāvanāṃ kṛtvā pūjayet kusumādibhiḥ // 4.182 //
trirāhutiṃ tu mūlena vidyātattvātsadāśivam /
tattvānāṃ tritaye vyāptir varṇānāṃ traya eva ca // 4.183 //
padaikādaśikā jñeyā purāṇi daśa sapta ca /
mantrau dvau ṣaḍvidho 'dhvaivaṃ mukhyāḥ pāśā ime smṛtāḥ // 4.184 //
sūkṣmapāśānanekāṃśca tadantarbhāvayetsadā /
vagīśīṃ kalpayettatra pūrveṇa vidhināhutiḥ // 4.185 //
pūjanaṃ mūlamantreṇa tataḥ prokṣaṇatāḍanam /
chedākarṣagrahaṃ caiva yogadhāritvajanma ca // 4.186 //
adhikārastathā bhogo layo vai pūrvavadbhavet /
sarve te mūlamantreṇa āhutitritayena tu // 4.187 //
niṣkṛtau śatahomaṃ tu kavacena tu kārayet /
viśleṣaṃ pāśachedaṃ tu kuryādastreṇa daiśikaḥ // 4.188 //
uddhārakaraṇātmasthatatsthīkārānbhavena tu /
svanāmnā praṇavādyena īśamāvāhya pūjayet // 4.189 //
saṃpūjya hutvā saṃtarpya buddhyahaṃkṛtidyaṃśakam /
svanāmnā praṇavādyaṃ tu svāhānte buddhimarpayet // 4.190 //
ahaṃkāraṃ tathāpyevaṃ hutvedaṃ kṣamayettataḥ /
vāgīśīṃ pūjayitvā tu tarpayitvā visarjayet // 4.191 //
kalāsaṃdhānakaṃ pūrvaṃ śāntyatīte tu yojayet /
hrasvadīrghavibhāgena juhuyādāhutitrayam // 4.192 //
dhruveṇa tattvasaṃdhānaṃ kartavyaṃ vidhivedinā /
kalopasthāpanaṃ paścād dhruveṇa juhuyātpriye // 4.193 //
trirāhutiprayogeṇa svanāmapadamuccaran /
śāntyatītāṃ samāvāhya sthāpayetpūjayetpunaḥ // 4.194 //
vyāptimālokya cādhvasthāṃ śivatattvagatāśca ye /
bindurnādastathā śaktiḥ śivatattve vyavasthitāḥ // 4.195 //
padamekaṃ mantra eko varṇāḥ ṣoḍaśa kīrtitāḥ /
bhuvanāni tu sūkṣmāṇi śāntyatīte tu bhāvayet // 4.196 //
śodhanīyā varārohe yāvatte śivaraśmayaḥ /
śivasyordhve śivo jñeyo yatra yukto na jāyate // 4.197 //
ṣaḍadhvā caikato jñeyaḥ tasya saṃkhyāṃ punaḥ śṛṇu /
kalāśca pañca vijñeyās tattvaṣaṭtriśadeva tu // 4.198 //
sacaturviṃśati jñeyaṃ bhuvanānāṃ śatadvayam /
ekāśītipadānyatra varṇārdhaśatikā smṛtā // 4.199 //
mantrā ekādaśā jñeyā ityetaccādhvamaṇḍalam /
etasmiñśuddhimāpane muktimāpnoti dīkṣitaḥ // 4.200 //
dhruveṇāvāhya vāgīśīṃ vinyaset pūrvavaddhutiḥ /
saṃpūjya kusumādayistu tadyonau pūrvavatpaśum // 4.201 //
dhruveṇa sarvaṃ kartavyaṃ jananādilayāntakam /
niṣ.kṛtau śatahomaṃ tu mūlamantreṇa kalpayet // 4.202 //
viśleṣapāśacchedābhyāṃ prāgvatkuryāddhruveṇa tu /
graheṇātmasthatatsthatvaṃ praṇavena paśoḥ smṛtam // 4.203 //
sadāśivamathāvāhya mūlamantraṃ samuccaran /
namaskāreṇa saṃsthāpya puṣpaiḥ saṃpūjya tarpayet // 4.204 //
manaḥ puryaṣṭakāṃśaṃ tu vinyasetkāraṇeśvare /
praṇavādi samuccārya manaḥsaṃjñāṃ namastathā // 4.205 //
vinyasya pūjayetpaścāt saṃjñāsvāhāntameva ca /
āhutitritayaṃ hutvā puryaṣṭāṃśādviśuddhyati // 4.206 //
tato visarjayeddevaṃ kāraṇaṃ ca sadāśivam /
puṣpādibhiḥ samabhyarcya vāgīśīṃ tadanantaram // 4.207 //
tā tu saṃpūjya saṃtarpya vijñāpyā bhaktibhāvitā /
kṣamasva devadeveśi paśvarthaṃ kheditā mayā // 4.208 //
idānīṃ noparoddhavyaṃ gaccha devi svaviṣṭapam /
visarjyaivaṃ kalā bhāvyā śāntyatītā layaṃ gatā // 4.209 //
svaśaktyādhāraparyante susūkṣmābhāvasaṃsthite /
ātmatattvavibhāgena dhāmnā vai juhuyācchatam // 4.210 //
saśaboccārayogena ātmatattve tu homayet /
māyātattvāvadhi jñeyaṃ daiśikena mahādhvare // 4.211 //
vidhivaikalyakarmārthaṃ prāyaścittaviśuddhaye /
vidyātatve tu hotavyaṃ śatamaṣṭottaraṃ priye // 4.212 //
upāṃśūccarayogena vidyātattve tu homayet /
sadāśivāntamadhvānaṃ vidyātattvaṃ vinirdiśet // 4.213 //
mantroccaravolomena prāyaścittaṃ tu yadbhavet /
tadviśuddhyai sa homaḥ syād vidyātattve tu yaḥ kṛtaḥ // 4.214 //
manovijñānavaikalyāt prāyaścittaṃ tu yadbhavet /
tacchuddhyarthaṃ śive tattve mūlamantreṇa homayet // 4.215 //
mānasena prayogena śaktyante 'dhvani saṃsthitam /
tattvatrayaviśuddhyante śikhācchedaṃ tu kalpayet // 4.216 //
adhvāntasthāṃ parāṃ śāntām anaupamyāmanāmayām /
vyāpinīṃ sarvatattvānāṃ sarvakāraṇakāraṇam // 4.217 //
dhyātvā śiśoḥ śikhāgre tu puṣpāgre jalabinduvat /
kartarīṃ śikhayāmantrya śikhayā cchedayecchikhām // 4.218 //
śikhāṃ samarpya cānyasya nirgacchetsa saśiṣyakaḥ /
snānaṃ samācarecchiṣyaḥ gurorācamanaṃ bhavet // 4.219 //
snānamuddhūlanaṃ vātha ācaretsvecchayā guruḥ /
praviśya sakalīkṛtya pūrṇayā juhuyācchikhām // 4.220 //
hutvā nirgamya cācamyākṣālya sruksruvakartarīḥ /
praviśya sakalīkṛtya śivahastānupūjanam // 4.221 //
tatastu maṇḍale paścāt pūjayetparameśvaram /
puṣpādibhiraśeṣaistu tato vijñāpayecchivam // 4.222 //
bhagavaṃstvatprasādena adhvaṣṭakavyavasthitam /
paśuṃ saṃgṛhya saṃśodhya śikhācchedāvasānakam // 4.223 //
tvanmukhoktavidhānaṃ tu leśato vartitaṃ mayā /
tvacchaktyaiva tu gantavyam āśu dhruvapadaṃ śivam // 4.224 //
idānīṃ yojane karma tavājñānuvidhāyinaḥ /
ājñā me dīyatāṃ nātha śiṣyaṃ saṃyojayāmyaham // 4.225 //
labdhānujñātamātmānaṃ prahṛṣṭo nirgataḥ purāt /
ardhahasto vrajedagnim śiṣyamāhūya prokṣayet // 4.226 //
pūrvavaccāsanasthasya sakalīkaraṇādikam /
antaḥkaraṇavinyāsaṃ nāḍīsaṃdhānapūrvakam // 4.227 //
pūjanaṃ tarpaṇaṃ cāgnau mantrāṇāṃ ca śivasya ca /
daśabhāgavibhāgena yathā dravyānusārataḥ // 4.228 //
mantrānsaṃśodhayetpaścāt sakalīkaraṇe sthitān /
sakṛdāhutiyogena adhikāro vivarjyatām // 4.229 //
sakalīkaraṇatvena na kadācitpaśoḥ punaḥ /
yojanīyaṃ prayogaṃ tu adhunā kathayāmi te // 4.230 //
jñātvā cārapramāṇaṃ tu prāṇasaṃcārameva ca /
ṣaḍvidhādhvavibhāgaṃ tu prāṇaikatra yathāsthitam // 4.231 //
haṃsoccāraṃ tu varṇaiśca kāraṇatyāgameva ca /
śūnyaṃ samarasaṃ jñeyaṃ tyāgaṃ saṃyogamudbhavam // 4.232 //
bhedanaṃ ca padārthānāṃ bhāvaprāptivaśātpunaḥ /
ātmavidyāśivavyāptim evaṃ jñātvā tu yojayet // 4.233 //
tadvibhāgaṃ pravakṣyāmi yathā jñāyeta tattvataḥ /
ṣaṭtriṃśadaṅgulaścāro hṛtpadmādyāvaśaktitaḥ // 4.234 //
tuṭiṣoḍaśamānena kālena kalitaḥ priye /
saṃcarantaṃ vibhāgena yathāvattaṃ śṛṇuṣva me // 4.235 //
hṛtpadmādyāvadayanaṃ bhāgamekaṃ tyajettu saḥ /
nāsikāgre dvitīyaṃ tu śaktyante tu tṛtīyakam // 4.236 //
tatrastho vinivarteta yāvattattvaṃ na vindati /
vidite tu pare tattve tatrastho 'pi na bādhyate // 4.237 //
śaktyā cādho yadā gacched abudhastu tadā bhavet /
hṛdgataḥ punaruttiṣṭhed budhyamānaḥ sa ucyate // 4.238 //
śaktiṃ prāpya budho jñeyaḥ vyāpinyaṃśe prabuddhatā /
atītaḥ suprabuddhastu unmanastvaṃ tadā bhavet // 4.239 //
na kālo na kalā cāro na tattvaṃ naca kāraṇam /
sunirvāṇaṃ paraṃ śuddhaṃ gurupāramparāgatam // 4.240 //
tadvoditvā vimucyeta gatvā bhūyo na jāyate /
adhvaṣṭkaṃ yathā prāṇe saṃsthitaṃ kathayāmi te // 4.241 //
āpādānmūrdhaparyantaṃ citeḥ saṃvedanaṃ hi yat /
bhuvanādhvā sa vijñeyas tattvādhvā ca tathaiva hi // 4.242 //
kalākalitasaṃtānaḥ prāṇaḥ saṃcarate sadā /
nivṛttiśca pratiṣṭhā ca adhobhāge pravartike // 4.243 //
vidyā śāntistathā cordhve śāntyatītā tvadhiṣṭhikā /
tadatītaḥ paro bhāvaḥ tadūrdhvam. padamavyayam // 4.244 //
evaṃ bindukalā jñeyā nādaśaktyātmikāśca yāḥ /
vyāpinyādyātmikā yāśca vyāpyavyāpakabhedataḥ // 4.245 //
prāṇaikasaṃsthitāḥ sarvāḥ ṣaṭtyāgātsaptame layaḥ /
kalādhvaivaṃ samākhyāto varṇādhvānaṃ nibodha me // 4.246 //
varṇāḥ śabdātmakāḥ sarve jagatyasmiṃścarācare /
sthitāḥ pañcaśatā bhedaiḥ śāstreṣvānantyakoṭiṣu // 4.247 //
śabdātprāṇaḥ samākhyātas tasmādvarṇāstu prāṇataḥ /
utpadyante layaṃ yānti yatra śabdo layaṃ gataḥ // 4.248 //
śabdātīto varārohe tattvena saha yujyate /
yuktaḥ sarvagato devi dharmādharmavivarjitaḥ // 4.249 //
nādho nirīkṣate bhūyaḥ śivatattvaṃ gato yadā /
adho vai yātyadharmeṇa dharmeṇordhvaṃ vrajetpunaḥ // 4.250 //
vijñānena dvayaṃ tyaktvā sarvagastu bhavediha /
varṇādhvaivaṃ samākhyātaḥ padādhvā procyate 'dhunā // 4.251 //
ekāśītipadānyeva vidyārājasthitānyapi /
varṇātmakāni tānyatra varṇāḥ prāṇātmakāḥ sthitāḥ // 4.252 //
tasmādevaṃ padānyatra tāni prāṇakrameṇa tu /
padādhvaivaṃ samākhyātaḥ mantrādhvānaṃ nibodha me // 4.253 //
mantrikādaśikā yā tu sā ca haṃse vyavasthitā /
padikādaśikā sā ca prāṇe carati nityaśaḥ // 4.254 //
akāraśca ukāraśca makāro bindureva ca /
ardhacandro nirodhī ca nādo nādānta eva ca // 4.255 //
śaktiśca vyāpinī caiva samanaikādaśī smṛtā /
unmanā ca tato 'tītā tadatītaṃ nirāmayam // 4.256 //
mantrā evaṃ sthitāḥ prāṇe haṃsoccārastathocyate /
hakārastu smṛtaḥ prāṇaḥ svapravṛtto halākṛtiḥ // 4.257 //
akāreṇa yadā yukta ukāracaraṇena tu /
makāramātrayā yukto varṇoccāro bhavetsphuṭaḥ // 4.258 //
binduḥ śiraḥsamāyogāt susvaratvaṃ prapadyate /
nādo 'sya vadanaṃ proktaḥ vadanaṃ śabdamīrayet // 4.259 //
anenaiva ca yogena haṃsaḥ puruṣa ucyate /
brahmaviṣṇvīśamārgeṇa caranvai sarvajantuṣu // 4.260 //
śaktitattve layaṃ yāti vijñānenordhvatāṃ vrajet /
vyāpinīṃ samanāṃ tyaktvā vrajedunmanayā śivam // 4.261 //
śivatattvagato haṃso na caret vyāpako bhavet /
haṃsoccāraḥ samākhyātaḥ kāraṇaiśca samanvitaḥ // 4.262 //
hakāraḥ prāṇaśaktyātmā akāro brahmavācakaḥ /
hṛdi tyāgo bhavettasya ukāro viṣṇuvācakaḥ // 4.263 //
kaṇṭhe tyāgo bhavettasya makāro rudravācakaḥ /
tālumadhye tyajettaṃ tu binduścaiveśvaraḥ svayam // 4.264 //
tyāgastatra bhruvormadhye nāde vācyaḥ sadāśivaḥ /
lalāṭānmūrdhaparyantaṃ tyāgastasya vidhīyate // 4.265 //
śaktivyāpinīsamanās tāsāṃ vācyaḥ śivo 'vyayaḥ /
mūrdhamadhye tyajecchaktiṃ tadūrdhve vyāpinīṃ tyajet // 4.266 //
samanāṃ unmanāṃ tyaktvā ṣaṭtyāgātsaptame layaḥ /
sūkṣmasūkṣmatarairbhāvair evamevaṃ tyajetpriye // 4.267 //
sthūlasthūlatarairbhāvair nānāsiddhiphalapradaiḥ /
sūkṣmo 'tyantaṃ paro bhāvas tv abhāvaḥ sa vidhīyate // 4.268 //
unmanā tvaparo bhāvaḥ sthūlastasyāparo mataḥ /
tasyāparaṃ punaḥ śūnyaṃ saṃsparśaṃ ca tato 'param // 4.269 //
śabdo jyotiḥ tato mantrāḥ kāraṇā bhuvanāni ca /
pañcabhūtātmabhuvanaṃ kāraṇaiḥ samadhiṣṭhitam // 4.270 //
bhuvanaṃ cintayedyastu vakṣyamāṇaikarūpakam /
bhuvaneśatvamāpnoti śivaṃ dhyātvā tu tanmayaḥ // 4.271 //
brahmādikāraṇānāṃ ca sādhane vigrahaṃ smaran /
pūrvoktalakṣaṇaṃ yaśca tanmayatvamavāpnuyāt // 4.272 //
mantriśca mantrasiddhistu japahomārcanādbhavet /
pūrvoktarūpakadhyānāt siddhyantyatra na saṃśayaḥ // 4.273 //
jyotirdhyānāttu yogīndro yogasiddhimavāpnuyāt /
tanmayatvaṃ yadāpnoti yogināmadhipo bhavet // 4.274 //
śabdadhyānācca śabdātmā vāṅmayāpūrako bhavet /
sparśadhyānācca sparśātmā jagataḥ kāraṇaṃ bhavet // 4.275 //
śūnyadhyānācca śūnyātmā vyāpī sarvagato bhavet /
samanadhyānayogena yogī sarvajñatāṃ vrajet // 4.276 //
unmanyā tu paraṃ sūkṣmam abhāvaṃ bhāvayetsadā /
sarvendriyamanotītas tv alakṣyo 'bhāva ucyate // 4.277 //
abhāvaṃ bhāvyaṃ bhāvena bhāvaṃ kṛtvā nirāśrayam /
sarvopādhivinirmuktam abhāvaṃ labhate padam // 4.278 //
eṣa te kāraṇatyāgaḥ kālatyāgaṃ nibodha me /
tuṭiṣoḍaśasaṃyuktaḥ prāṇastu samudāhṛtaḥ // 4.279 //
tuṭadvayaṃ samāśritya ekaiko bhairavaḥ sthitaḥ /
ahorātravibhāgena kurvantyudayameva te // 4.280 //
navamastu paro devaḥ tejasastūdayanti te /
sarvaṃ kālaṃ tyajetprāṇe yathāvatkathayāmi te // 4.281 //
tuṭayaḥ ṣoḍaśaivoktāḥ kālasya karaṇaṃ tu tāḥ /
tadādiḥ saṃsthitaḥ kālaḥ sarvaṃ carati vāṅmayam // 4.282 //
tuṭirlavo nimeṣaśca kāṣṭhā caiva kalā tathā /
muhūrtaścāpyahorātraḥ pakṣo māsa ṛtustathā // 4.283 //
ayanaṃ vatsaraścaiva yugaṃ manvantaraṃ tathā /
kalpaścaiva mahākalpaḥ śaktyante taṃ parityajet // 4.284 //
vyāpinyante paraḥ kālaḥ sa tadaṅgī tyajettu tam /
sa ca saptadaśo jñeyaḥ parārdhaparataḥ sthitaḥ // 4.285 //
so 'pi cāṣṭādaśo devi samanānte tu taṃ tyajet /
sarvakālaṃ tu kālasya vyāpakaḥ paramo 'vyayaḥ // 4.286 //
unmanyante pare yojyo na kālastatra vidyate /
nityo nityodito vyāpī ādirūpaṃ na saṃtyajet // 4.287 //
taṃ ca nityoditaṃ prāpya tanmayo jāyate sadā /
kālatyāgo bhavedevaṃ śūnyabhāvastvathocyate // 4.288 //
ūrdhvaśūnyamadhaḥśūnyaṃ madhyaśūnyaṃ tṛtīyakam /
śūnyatrayaṃ calaṃ hyetat tadadho madhya ūrdhvataḥ // 4.289 //
caturthaṃ vyāpinīśūnyaṃ samanāyāṃ ca pañcamam /
unmanāyāṃ tathā ṣaṣṭhaṃ ṣaḍete sāmayāḥ sthitāḥ // 4.290 //
tattvenādhiṣṭhitāḥ sarve sāmayā api siddhidāḥ /
ṣaṭ śūnyāni parityajya saptame tu layaṃ kuru // 4.291 //
tacchūnyaṃ tu paraṃ sūkṣmaṃ sarvāvasthāvivarjitam /
aśūnyaṃ śūnyamityuktaṃ śūnyaṃ cābhāva ucyate // 4.292 //
abhāvaḥ sa samuddiṣṭo yatra bhāvāḥ kṣayaṃ gatāḥ /
sattāmātraṃ paraṃ śāntaṃ tatpadaṃ kimapi sthitam // 4.293 //
yatra yatra ca nādādisthūlā anye 'pi saṃsthitāḥ /
tatra tatra paraṃ śūnyaṃ sarvaṃ vyāpya vyavasthitam // 4.294 //
tadeva bhavati sthūlaṃ sthūlopādhivaśātpriye /
sthūlasūkṣmaprabhedena tadekaṃ saṃvyavasthitam // 4.295 //
tatprāpya tanmayatvaṃ ca labhate nātra saṃśayaḥ /
śūnyabhāvaḥ samākhyātaḥ sāmarasyaṃ nibodha me // 4.296 //
ātmanyekaḥ samaraso mantre jñeyo dvitīyakaḥ /
tṛtīyaṃ nāḍigaṃ kuryāc chaktau kuryāccaturthakam // 4.297 //
vyāpinyāṃ pañcamaṃ proktaṃ samanāyāṃ tu ṣaṣṭhakam /
tātvaḥ samaraso devi saptamastu vidhīyate // 4.298 //
śiṣyātmānaṃ tu saṃgṛhya pūrvoktavidhinā kramāt /
paścādātmani saṃyojya lolībhūtaṃ vicintayet // 4.299 //
pūrakaṃ kumbhakaṃ kṛtvā samānena nirodhayet /
yāvatyo nāḍayo devi tiryagūrdhvamadhaḥsthitāḥ // 4.300 //
samānena samākṛṣṭā ekībhūtā bhavanti tāḥ /
tāsu ye vāyavaste 'pi prāṇe samarasīgatāḥ // 4.301 //
nāḍayastu suṣumnāyām ekībhūtā vyavasthitāḥ /
tato vai uccarenmantraḥ nāde līnaṃ vicintayet // 4.302 //
mantra ātmā tathā nāḍī evaṃ samarasībhavet /
vāmadakṣiṇamadhye tu tato nādaṃ pramocayet // 4.303 //
setubandhaṃ ca taṃ mārgaṃ yatra gatvā na jāyate /
brahmā viṣṇuśca rudraśca īśvaraḥ śiva eva ca // 4.304 //
ete 'tra samatāṃ yānti anyathā tu pṛthak pṛthak /
tasminsamuccarennādaṃ yāvacchaktau layaṃ gataḥ // 4.305 //
śaktimadhyagato nādaḥ śaktyātmā tu vidhīyate /
sarvaṃ śaktimayaṃ tatra sarvaṃ samarasībhavet // 4.306 //
tadūrdhvaṃ vyāpinīṃ prāpya sarvaṃ tanmayatāṃ vrajet /
samantādvyāpnuyādyasmād vyāpinītyabhidhīyate // 4.307 //
tadūrdhvaṃ samanāṃ vyāpya tanmayatvaṃ vrajetpunaḥ /
sā ca sarvagatā jñeyā sāmarasyena saṃsthitā // 4.308 //
ṣaṣṭhaṃ samarasaṃ tyaktvā saptamaṃ tu tato vrajet /
taṃ prāpya tanmayatvaṃ hi nātra kāryā vicāraṇā // 4.309 //
sa ca sarveṣu bhūteṣu bhāvatatvendriyeṣu ca /
sthāvaraṃ jaṅgamaṃ caiva cetanācetanasthitam // 4.310 //
adhvānaṃ vyāpya sarvaṃ tu sāmarasyena saṃsthitaḥ /
prasahya cañcalītyeva yogināmapi yanmanaḥ // 4.311 //
yasya jñeyamayo bhāvaḥ sthiraḥ pūrṇaḥ samantataḥ /
mano na calate tasya sarvāvasthāgatasya tu // 4.312 //
yatra yatra mano yāti jñeyaṃ tatraiva cintayet /
calitvā yāsyate kutra sarvaṃ śivamayaṃ yataḥ // 4.313 //
viṣayeṣu ca sarveṣu indriyārtheṣu ca sthitaḥ /
yatra yatra nirūpyeta nāśivaṃ vidyate kvacit // 4.314 //
evāṃ samarasaṃ jñātvā nāsau muhyet kadācana /
yasyaivaṃ sarvato bhāvaḥ so 'pi sarvagato bhavet // 4.315 //
evaṃ samarasaḥ prokto viṣuvattu nibodha me /
prathamaṃ prāṇaviṣuvan mātraṃ jñeyaṃ dvitīyakam // 4.316 //
tṛtīyaṃ nāḍiviṣuvat praśāntaṃ ca caturthakam /
pañcamaṃ śaktiviṣuvat ṣaṣṭhaṃ vai kāla ucyate // 4.317 //
saptama tattvaviṣuvat pravibhāgastvathocyate /
ātmānaṃ ca manaḥ prāṇe saṃyojya viṣuvadbhavet // 4.318 //
prāṇe viṣuvadākhyātaṃ māntraṃ viṣuvaducyate /
mantramuccārayettāvad yāvannānyamanā bhavet // 4.319 //
parāparavibhāgena mantrātmā tu taducyate /
māntraṃ viṣuvadityuktaṃ nāḍisthaṃ tannibodha me // 4.320 //
sarvāsāmeva nāḍīnāṃ madhye yā saṃvyavasthitā /
suṣumnā nāma sā jñeyā nābheḥ śaktyā śivaṃ gatā // 4.321 //
tatra pravāhayennādaṃ nāḍīviṣuvaducyate /
praśāntaṃ viṣuvaccaivam adhunā kathayāmi te // 4.322 //
ayane ṣaḍaṅgulaścāraḥ kāraṇānyaṅgule 'ṅgule /
tānyadhastātparityajya kāraṇāni ṣaḍeva tu // 4.323 //
saptame tu praśāntaṃ vai praśāntendriyagocaram /
praśāntaḥ stimito jñeyaḥ stimito niścalaḥ smṛtaḥ // 4.324 //
niścalo nistaraṅgaśca sthiraḥ pūrṇaḥ samantataḥ /
evaṃbhāvaṃ samāsthāya dīkṣā kāryā tu daiśikaiḥ // 4.325 //
etatpraśāntaviṣuvat śaktyupādhiṃ nibodha me /
śaktimadhyagato nādo nādordhvaṃ ca caredyadā // 4.326 //
tāvattu śaktiviṣuvat kālākhyaṃ tu nibodha me /
tuṭiḥ ṣoḍaśakā yā tu prāṇānte saṃvyavasthitā // 4.327 //
kālo bhrūkṣepamātrastu tatrānte kīrtito mayā /
taṃ parāparabhāgena punareva tridhā kuru // 4.328 //
aparaḥ ṣoḍaśo yāvat kālaḥ saptadaśaḥ paraḥ /
parāparastu yaḥ kālaḥ sa priye 'ṣṭādaśaḥ prabhuḥ // 4.329 //
prāṇa evaṃ tridhā kālaṃ kṛtvā caiva tyajetpunaḥ /
aparaḥ śaktimūrdhastho vyāpinyāṃ ca dvitīyakaḥ // 4.330 //
tṛtīyaḥ samanāsthāne tatkālaviṣuvatsmṛtam /
etatṣaṣṭhaṃ samākhyātaṃ saptamaṃ tātvvamucyate // 4.331 //
unmanā parato devi tatrātmānaṃ niyojayet /
tasminyuktastato hyātmā tanmayaśca prajāyate // 4.332 //
tattvākhyaṃ viṣuvaddevi sarveṣāṃ parataḥ sthitam /
viṣuvadevaṃvidhaṃ jñātvā ko na mucyeta bandhanāt // 4.333 //
viṣuvatte samākhyātaṃ padārthabhedanaṃ śṛṇu /
tyāgaṃ cānubhavaṃ caiva yojanaṃ ca pare pade // 4.334 //
padārthaikādaśī jñeyā unmanāntaḥ paro bhavet /
bhedayejjñānaśūlena jñānaṃ jñeyasya jñāpakam // 4.335 //
jñāpakaṃ bodhamatulaṃ dīpavadyotanaṃ yataḥ /
dīpahasto yathā kaścid dravyamālokya cāharet // 4.336 //
evaṃ jñānena ca jñeyaṃ tasmin kuryāttu saṃsthitam /
jñānaṃ vai lakṣaṇaṃ proktaṃ jñeyatatvasya suvrate // 4.337 //
lakṣaṇaṃ guṇa ākhyātaḥ kalā tattvasya sarvadā /
na guṇena vinā tattvaṃ na tattvena vinā guṇaḥ // 4.338 //
guṇaṃ gṛhṇanti sarvatra na tattvaṃ gṛhyate kvacit /
gṛhyate hyanumānena pratyak.ānubhavena ca // 4.339 //
arthipratyarthibhāvena āgamena tu labhyate /
āgamo jñānamiyuktam anantāḥ śāstrakoṭayaḥ // 4.340 //
śāstraṃ śabdātmakaṃ sarvaṃ śabdo haṃsaḥ prakīrtitaḥ /
haṃsayogaḥ purākhyātaḥ mātrāsaṃkhyā tvathocyate // 4.341 //
mātrāyogo yathā cāsya pramāṇaṃ hṛdayādis.u /
nābherūrdhvaṃ vitastyante kaṇṭhādhastātṣaḍaṅgule // 4.342 //
hṛdayaṃ madhyadeśe tu caturaṅgulasaṃmitam /
caturviṃśatitattvaistu brahmā tatra vyavasthitaḥ // 4.343 //
kaṇṭhamaṣṭāṅgulaṃ viddhi viṣṇustatra vyavasthitaḥ /
tattvāṣṭakena saṃyuktaḥ tadūrdhvaṃ caturaṅgulam // 4.344 //
māyātattvaṃ samāśritya rudrastālutale sthitaḥ /
aṅguladvayamānaṃ tu bhruvormadhyaṃ prakīrtitam // 4.345 //
tatreśvaraḥ sthito devi tattvadvayasamanvitaḥ /
ekādaśāṅgule caiva mūrdhvaṃ devaḥ sadāśivaḥ // 4.346 //
tattvadvayasamāyukto yāvadbrahmabilaṃ gataḥ /
tadūrdhvaikāṅgulā śaktiḥ śivastatra vyavasthitaḥ // 4.347 //
tvakcheṣe vyāpinī proktā samanā conmanā tataḥ /
tatparaṃ tu paraṃ tattvaṃ pramāṇaparivarjitam // 4.348 //
mātrāsaṃkhyā ca yogaścādhunā haṃsasya kathyate /
akāraśca hakāraśca dvāvetāvekataḥ sthitau // 4.349 //
vibhaktirnānayorasti mārutāmbarayoriva /
ekamātraḥ sa vijñeyo hṛdayātsaṃpravartate // 4.350 //
ukārastu dvimātro vai kaṇṭhasthāne samuccaret /
trimātrastu makāro vai tālumadhyagataścaret // 4.351 //
binduścaivārdhamātrastu mātrārdhaṃ hi sa ucyate /
bhruvormadhye sa uccāras tasya devi vidhīyate // 4.352 //
taccheṣāccārdhacandrastu pādamātrastvasau bhavet /
nirodhī cārdhapādastu lalāṭānte samuccaret // 4.353 //
nādaḥ ṣoḍaśakāṃśastu mūrdhāntaṃ yāvaduccaret /
dvātriṃśadaṃśā śaktistu ṣaṭtriṃśānte samuccaret // 4.354 //
vyāpinī catuḥṣaṣṭyaṃśā śaktestu parataḥsthitā /
samanā conmanā cordhvam amātraḥ paramo 'vyayaḥ // 4.355 //
mātrāsaṃkhyā ca yogaśca pramāṇaṃ parikīrtitam /
evaṃ jñātvā varārohe padārthān bhedayettataḥ // 4.356 //
bhedayenmatraśūlena mudrābhāvayutena ca /
mantro vai jñānaśaktiśca mudrā caiva kriyātmikā // 4.357 //
bhāvaśca mana ityuktaṃ tanmano buddhipūrvakam /
paraśca manasā gamya icchāśaktyā tvadhiṣṭhitaḥ // 4.358 //
yatra yatra bhavedicchā jñānaṃ tatra pravartate /
kriyākaraṇasaṃbandhāt tattvasyoccāraṇaṃ bhavet // 4.359 //
kriyākaraṇahīnasya na caivoccāraṇaṃ bhavet /
kriyā karaṇabhedena sā caiva trividhā smṛtā // 4.360 //
ekenoccārayettattvaṃ karaṇena vicakṣaṇaḥ /
nāḍīścātha dvitīyena dvārāṇi ca nirodhayet // 4.361 //
tṛtīyaṃ karaṇaṃ divyaṃ kṛtvā vai tattvamuccaret /
pūrakaṃ kumbhakaṃ kṛtvā sarvadvārāṇi rodhayet // 4.362 //
gudadvāreṇa ruddhena ruddhānyatra bhavanti hi /
dvāramekaṃ tataścordhve pravahattadvicintayet // 4.363 //
nāḍayo granthipadmāśca ye 'dhomukhagatāḥ priye /
te kumbhakena saṃruddhā vikasanti samantataḥ // 4.364 //
karaṇaṃ tu tataḥ kṛtvā lakṣaṇaṃ tasya vai śṛṇu /
jihvā tu tāluke yojyā kiṃcidūrdhvaṃ na saṃspṛśet // 4.365 //
īṣatprasārya vaktraṃ tu kiṃcidoṣṭhau na saṃspṛśet /
dantapaṅktī tathaiveha dṛṣṭiścādhordhvavarjitā // 4.366 //
kāyaṃ samunnataṃ kṛtvā karaṇaṃ divyamucyate /
divyaṃ ca karaṇaṃ kṛtvā tattvasyoccāraṇaṃ kuru // 4.367 //
kumbhitaścaiva yaḥ prāṇo recayettaṃ śanaiḥ śanaiḥ /
nāḍayo granthipadmāśca dehe yāḥsaṃvyavasthitāḥ // 4.368 //
recakena samākṣiptā ūrdhvasroto bhavanti te /
tato vai jñānaśūlena granthīnbhindan samuccaret // 4.369 //
bhitvā hṛtpadmagranthiṃ tu tataḥ śabdaḥ prajāyate /
yadākāśasamāyogāt ghoṣaśabdopamo bhavet // 4.370 //
kaṇṭhastho viramecchabdaḥ kaṇṭhaṃ prāpya varānane /
bhindataḥ kaṇṭhadeśaṃ tu śabdo dhugadhugāyate // 4.371 //
tālumadhyagataḥ prāṇo yadā bhavati suvrate /
bindatastālugranthiṃ tu śabdo ghumaghumāyate // 4.372 //
evaṃ te 'nubhavāḥ proktāḥ prāṇe carati suvrate /
trayaste 'ṣṭakalāḥ proktā uparyuparitaḥ kramāt // 4.373 //
tiṣṭhetsa yatra vai prāṇa ātmā tadgatimāpnuyāt /
tattadrūpaṃ bhavettasya sthānabhāvānurūpataḥ // 4.374 //
bhruvormadhyaṃ yadā gacchet sphoṭaśabdastu jāyate /
binduṃ bhedayato devi śabdo dhumadhumāyate // 4.375 //
kapirvai nārikīlena ācāryaḥ saha bindunā /
abhinnena kuto mokṣaṃ sabāhyābhyantaraṃ priye // 4.376 //
bhitvā binduṃ tato devi ardhacandraṃ vibhedayet /
bhidyataścārdhacandrasya lalāṭe jhimijhimāyate // 4.377 //
ardhacandraṃ tu bhittvā vai bhedayettu nirodhinīm /
tasyāstu bhidyamānāyāḥ śabdaḥ simisimāyate // 4.378 //
sthanatrayamidaṃ devi pañcapañcakalānvitam /
prāṇasya caratastatra yasminsthāne sa tiṣṭhati // 4.379 //
tattadrūpo bhavedātmā tāṃ tāṃ gatimavāpnuyāt /
nirodhinīṃ bhedayitvā tato nādaṃ vrajedbudhaḥ // 4.380 //
vaṃśaśabdasamaḥ śabdas tatra sūkṣmaḥ prajāyate /
bhedayennādasaṃsthānaṃ brahmarandhraṃ sudurbhidam // 4.381 //
bhidyato brahmarandhrasya śabdaḥ śumaśumāyate /
śaktimadhyagataḥ prāṇo vaṃśanādāntasaṃnibhaḥ // 4.382 //
tāṃ vai tu bhedayecchaktiṃ durbhedyāṃ sarvayoginām /
bhidyate ca yadā śaktiḥ śāntaḥ śumaśumastataḥ // 4.383 //
śaktiṃ bhitvā tato devi yaccheṣaṃ vyāpinī bhavet /
anubhāvo bavettatra sparśo yadvatpipīlikā // 4.384 //
sthānatrayamidaṃ devi pañcapañcakalānvitam /
yatra yatra caretprāṇas tattadrūpamavāpnuyāt // 4.385 //
yatra yatrāvatiṣṭheta tāṃ tāṃ gatimavāpnuyāt /
tasmādvai suprayatnena bhitvā yāti parāṃ gatim // 4.386 //
bhitvā vai vyāpinīṃ devi samanāyāṃ manastyajet /
manasā tu manastyaktvā jīvaḥ kevalatāṃ vrajet // 4.387 //
jīvo vai kevalastatra ātmajñānakriyānvitaḥ /
bandhanāśeṣanirmuktaḥ sattāmātrasvarūpakaḥ // 4.388 //
samastādhvapadātītaḥ śuddhavijñānakevalaḥ /
gṛhāṇāti nāparaṃ bhāvaṃ na paraṃ ca śivātmakam // 4.389 //
parāparavinirmuktaḥ svātmanyātmā vyavasthitaḥ /
ātmavyāptirbhavedeṣā śivavyāptirataḥ param // 4.390 //
bandhanāśeṣabhāvena sarvādhvopādhivarjitā /
aviditvā paraṃ tattvaṃ śivatvaṃ kalpitaṃ tu yaiḥ // 4.391 //
ta ātmopāsakāḥ śaive na gacchanti paraṃ śivam /
ātmatattvagatiṃ yānti ātmatattvānurañjitāḥ // 4.392 //
tasmādātmā parityājyo yadīcchecchivamātmanaḥ /
ātmatattvaṃ tatastyājyaṃ vidyātatve niyojayet // 4.393 //
unmanā sā tu vijñeyā manaḥ saṃkalpa ucyate /
saṃkalpaḥ kramato jñānam unmānaṃ yugapatsthitam // 4.394 //
tasmāt sā tu parā vidyā yasmādanyā na vidyate /
vindate hyatra yugapat sārvajñyādiguṇān parān // 4.395 //
vedanānādidharmasya paramātmatvabodhanā /
varjanā paramātmatve tasmādvidyeti socyate // 4.396 //
tatrastho vyañjayettejaḥ paraṃ paramakāraṇam /
parasmiṃstejasi vyakte tatrasthaḥ śivatāṃ vrajet // 4.397 //
supradīpte yathā vahnau śikhā dṛśyeta cāmbare /
dehaprāṇasthito hyātmā tadvallīyeta tatpade // 4.398 //
tadvadevābhimānastu kartavyo daiśikottamaiḥ /
ahameva paro haṃsaḥ śivaḥ paramakāraṇam // 4.399 //
matprāṇe sa tu paśvātmā līnaḥ samarasīgataḥ /
mantrakaraṇakriyāyogād yojayāmi pare śive // 4.400 //
evaṃ yo vetti tattvena agnivaddehamadhyataḥ /
yadvadvahniśikhātītā tadvadyojayate pare // 4.401 //
tasminyuktaḥ pare tattve sārvajñyādiguṇānvitaḥ /
śiva eko bhaveddevi avibhāgena sarvataḥ // 4.402 //
tattvatrayaṃ paraṃ khyātam aparaṃ cādhvamadhyagam /
bhedanaṃ tu padārthānāṃ tyāgānubhavayojanam // 4.403 //
pūrvoktaṃ ca idaṃ sarvaṃ jñātvā tattve niyojayet /
saṃkṣepeṇa tu tattvasya vyāptiṃ śṛṇu sureśvari // 4.404 //
vidyātattvāspadaṃ baddhvā bindutattvāsane sthitaḥ /
nādaśaktitanuścaiva vyāpinīkaraṇānvitaḥ // 4.405 //
sarvajñatvāvabodhena samanāntaścarā tu sā /
tritatvaṃ yatparaṃ proktaṃ tena cāpūritā tanuḥ // 4.406 //
aparā sā tanuḥ sthūlā ṣaṭviṃśattattvakalpitā /
tattvatrayaṃ paraṃ yacca sarvatattvādhvavarjitam // 4.407 //
tena cāpūritāśeṣaṃ sā tattvādhvaparā tanuḥ /
evamācarate yastu ācāraṃ tu śivātmakam // 4.408 //
śivena sahacāritvād ācāryastena cocyate /
tasya darśanasaṃbhāṣāsparśanātsmaraṇādapi // 4.409 //
bhavatyevaiśvarī vyāptir na bhavettadadhogatiḥ /
tena saṃyojito jantuḥ brahmahāpi śivo bhavet // 4.410 //
tatastena samo nāsti jagatyasmiṃścarācare /
śiva ācāryarūpeṇa lokānugrahakārakaḥ // 4.411 //
tasmānna mānavīṃ buddhiṃ kārayeddeśakaṃ prati /
ācāryasya ca mantrasya śivajñāne śivasya ca // 4.412 //
nānātvaṃ naiva kurvanti vidyeśāścakranāyakāḥ /
brāhmaṇāḥ kṣatriyā vaiśyāḥ śūdrā vai vīravandite // 4.413 //
ācāryatve niyuktā ye te sarve tu śivāḥ smṛtāḥ /
anyathā prāksvarūpeṇa ye paśyanti narādhamāḥ // 4.414 //
narake te prapacyante sādākhyaṃ vatsaratrayam /
na tena saha saṃbhāṣā kartavyā tu śivārthinā // 4.415 //
kṛtvā saṃbhāṣaṇaṃ tena narakaṃ so 'pi gacchati /
tasmācchivasamāḥ sarve draṣṭavyā muktimicchatā // 4.416 //
bhuktimuktiphalāvāptir bhavatyeva tadājñayā /
ācāryaḥ svajānānāṃ ca kulakoṭisahasraśaḥ // 4.417 //
jñānajñeyaparijñānāt samastāstārayiṣyati /
evamuktavidhānajño bhāvajñaścāpi daiśikaḥ // 4.418 //
pūrṇāhutyaikayaivāsau paśūnyojayate pare /
pūrṇāhutiprayogaṃ tu kathayāmyadhunā tava // 4.419 //
ūrdhvakāya ṛjugrīvaḥ samapādo vyavasthitaḥ /
nābhisthāne sruco mūlam uttānāgramukhaṃ samam // 4.420 //
srucyupari sruvaṃ devi kṛtvā caivamadhomukham /
puṣpaṃ dattvā srugagre tu darbheṇa sahitau karau // 4.421 //
muṣṭinā caiva hastābhyāṃ gṛhītvā yatnato 'pi ca /
agrato dakṣiṇaṃ hastaṃ vāmaṃ vai pṛṣṭataḥ priye // 4.422 //
muṣṭibhyāṃ saṃgṛhītvā vai uttānakarayogataḥ /
tato ghṛtena saṃplāvya abhimānaṃ tu kārayet // 4.423 //
ahameva paraṃ tattvaṃ parāparavibhāgataḥ /
tattvamekaṃ hi sarvatra nānyaṃ bhāvaṃ tu kārayet // 4.424 //
yatkumbhe 'dhvātra vinyastaḥ ṣaṭprakāro varānane /
maṇḍale 'gnau śiśorantaḥ sādhāraṇavikalpitaḥ // 4.425 //
srucyadhvānaṃ tamāropya prāṇasthaṃ nāḍimadhyagam /
prāṇadhāre samīkṛtya srucā dhārāṃ vinikṣipet // 4.426 //
vasudhāraprayogeṇa prakṣipejjātavedasi /
nābhisthāne sruco mūlaṃ nayannāsāntagocaram // 4.427 //
yathā yathā tyajeddhārāṃ tathā prāṇaṃ samuccaret /
prāṇo 'pi varṇatāṃ yāti ṣaḍvidhādhvamayastu saḥ // 4.428 //
ṣaḍvidhedhvani nāto 'nyaḥ prameyo vidyate kvacit /
tasmānmāntre parāmarśe heyopādeyataḥ sthitāḥ // 4.429 //
varṇaiḥ kāraṇaṣaṭkaṃ tu ṣaṭtyāgātsaptame layaḥ /
akāraśca ukāraśca makāro bindureva ca // 4.430 //
ardhacandro nirodhī ca nādaścaivordhvagāminī /
śaktiśca vyāpinī hyetāḥ samanā ca tataḥ param // 4.431 //
samanāntaṃ varārohe pāśajālamanantakam /
kāraṇaiḥ ṣaḍbhirākrāntaṃ mantrasthaṃ heyalakṣaṇam // 4.432 //
atra pāśopari hyātmā vyomavadbindu[ccitsu]nirmalaḥ /
śivatattvaguṇāmodāc chivadharmāvalokakaḥ // 4.433 //
pāśāvalokanaṃ tyaktvā svarūpālokanaṃ hi yat /
ātmavyāptirbhavedeṣā śivavyāptistato 'nyathā // 4.434 //
sarvajñyādiguṇā ye 'rthā vyāpakānbhāvayedyadā /
śivavyāptirbhavedeṣā caitanye heturūpiṇī // 4.435 //
ato dharmisvabhāvo hi śivaḥ śāntaśca paṭhyate /
unmanāśca manogrāhyaḥ ātmabodhe sthitonmanāḥ // 4.436 //
vyāpāraṃ mānasaṃ tyaktvā bodharūpeṇa yojayet /
tadā śivatvamāyāti paśurmukto bhavārṇavāt // 4.437 //
pare caiva niyuktasya sruvamāpūrayetpunaḥ /
sruco randhreṇa taddravyaṃ yāvadvahnau prayujyate // 4.438 //
bahisthāṃ kumbhakaṃ tāvat pare tattve tu bhāvayet /
bahirnirodhabhāvena sāmarasyaṃ śivena ca // 4.439 //
anyathā na bhaveddevi nadīvega ivārṇave /
sthitaḥ sa sāgaredbhistu sindhuḥ samarasībhavet // 4.440 //
punarvibhāgaṃ nāpnoti tathātmā tu śivārṇave /
srucastu pūraṇaṃ yāvat tāvatkālaṃ samādiśet // 4.441 //
anenaiva tu kālena bahiḥ kumbhakavṛttinā /
ātmā samarasatvena śivībhavati sarvagaḥ // 4.442 //
guṇānāpādayetpaścāt ṣaṭ aṅgaparimāhutīn /
yathā nṛpatve saṃprāpte kalaśaiścābhiṣicyate // 4.443 //
vandibhiśca guṇāste 'pi khyāpyante vasudhātale /
tathā śivatve saṃprāpte guṇānāpādayedbudhaḥ // 4.444 //
sarvajño vai bhava svāhā paritṛptastathaiva ca /
anādibodho bhava ca tataḥ svātantryaśaktikaḥ // 4.445 //
tathā tvaluptaśaktiścānantaśaktistataḥ punaḥ /
guṇānāpādya sarvāṃstān mūlamantramanusmaret // 4.446 //
oṃhūmātmapadopetaṃ sarvajñāyetyapaścimam /
svāhākāraprayogeṇa āhutīḥ pratipādayet // 4.447 //
tisraḥ pañca daśaikā vā tilairvātha ghṛtena vā /
dadyāt tato 'bhiṣekaṃ tu mūlamantreṇa suvrate // 4.448 //
paraṃ śaktyamṛtaṃ kṣobhya śiṣyamūrdhni nipātayet /
turyadvāraṃ viśettaddhi sabāhyābhyantaraṃ smaret // 4.449 //
mantraśaktibhirugrābhiḥ śeṣanirdahanādibhiḥ /
śarīraṃ śoṣyate tābhis tadarthamabhiṣecanam // 4.450 //
dīkṣānirvartanātpūrvaṃ puṣpaṃ pāṇau pradāpayet /
darbhaṃ vimocayitvā ca śivāgnau kalaśe gurau // 4.451 //
pradakṣiṇatrayaṃ kṛtvā daṇḍavannipatedbhuvi /
kṛtakṛtyaḥ prahṛṣṭātmā bhavottīrṇaḥ sunirmalaḥ // 4.452 //
protphullanayanaḥ śāntas tṛptātmānaṃ tu bhāvayet /
iyaṃ nairvāṇakī dīkṣā nirbījā vā sabījikā // 4.453 //
yeṣāṃ sabījikā dīkṣā kuryātteṣvabhiṣecanam /
śrutaśīlasamācārān deśakatve niyojayet // 4.454 //
athābhiṣeka ācārye śivayogādanantaram /
pañcabhiḥ kalaśairbhadre sitacandanalepitaiḥ // 4.455 //
śivakumbhavadabhyarcya ratnagarbhāmbupūritaiḥ /
ṛddhivṛddhyādibhiḥ pūtair oṣadhyakṣatapūritaiḥ // 4.456 //
sitapadmamukhodgāraiś cūtapallavasaṃyutaiḥ /
pṛthivyādīni tattvāni pañca pañcasu vinyaset // 4.457 //
kalaśeṣu mahādevi punaścaiva kalā nyaset /
nivṛttyādyāḥ kalāḥ pañca teṣu caivātra vinyaset // 4.458 //
ekaikakalaśo vyāpyo hy anantādiśivāntakaḥ /
pūjayedbhairavaṃ devaṃ sarvasaṃbhārakaiḥ kramāt // 4.459 //
ṣaḍaṅgāvaraṇopetaṃ mantrasaṃdhānasaṃyutam /
bhairaveṇābhimantreta ekaikaṃ kalaśaṃ priye // 4.460 //
aṣṭottaraśatenaiva paratattvamanusmaran /
vāruṇyāṃ saumyayamyāyam endryāmaiśyāṃ tathaiva ca // 4.461 //
saṃpūjyaivaṃ vidhānena abhiṣekaṃ samācaret /
yāgaharmyasya aiśānyāṃ pīṭhaṃ saṃkalpyayebudhaḥ // 4.462 //
tatra maṇḍalakaṃ kṛtvā svastikādivibhūṣitam /
vitānoparisaṃchannaṃ dhvajaiśca pariśobhitam // 4.463 //
tatrāsanaṃ nyaseddevi śrīparṇīcandanodbhavam /
tatrānantāsanaṃ nyasya mūrtibhūtaṃ śiśuṃ nyaset // 4.464 //
pūrvavatsakalīkṛtya aiśānyabhimukhaṃ sthitam /
gandhapuṣpādinābhyarcya nirbhartsyaḥ kāñcikaudanaiḥ // 4.465 //
mṛdbhasmagomayaiḥ piṇḍair dūrvāṅkurasamāśritaiḥ /
siddhārthadadhitoyaiśca nirājanasamanvitaiḥ // 4.466 //
nirbhartsyaivaṃ vidhānena abhiṣekaṃ pradāpayet /
pṛthivyādighaṭāsayirvā dhāmānusmṛtya secayet // 4.467 //
kramāddhyātvā kalaśeṣu ācāryaḥ susamāhitaḥ /
abhiṣikto 'nyavāsastu paridhāpyācanettataḥ // 4.468 //
praviśya dakṣiṇāṃ mūrtiṃ yogapīṭhaṃ prakalpayet /
saṃsthāpya sakalīkṛtya adhikāraṃ prakalpayet // 4.469 //
uṣṇīṣaṃ mukuṭādyāṃśca chatraṃ pādukamāsanam /
hastyaśvaśivikādyāṃśca rājāṅgāni hyaśeṣataḥ // 4.470 //
karaṇīṃ kartarīṃ khaṭikāṃ sruksruvau darbhapustakam /
akṣasūtrādikaṃ dattvā caturāśramasaṃsthitāḥ // 4.471 //
dīkṣyānugrahamārgeṇa dīkṣā vyākhyā tvayā sadā /
adyaprabhṛti kartavyety adhikāraḥ śivājñayā // 4.472 //
utthāpya hastau saṃgṛhya maṇḍale tu praveśayet /
jānubhyāṃ dharaṇīṃ gatvā saṃpūjya bhairavaṃ tataḥ // 4.473 //
vijñāpya bhagavannevam abhiṣiktastvadājñayā /
ācāryapadasaṃsthena tavānujñāvidhāyinā // 4.474 //
kartavyaṃ yattadāyātam adhikāraṃ tu deśake /
śivatattvārthakathanaṃ śivasya purataḥ shitaḥ // 4.475 //
nirgatya bhavanādaganau kalādhvānaṃ tu homayet /
mantratarpaṇakaṃ kṛtvā kalānāṃ pañca cāhutīḥ // 4.476 //
pañca pañcasu sarvāsu hutvā pūrṇāhutiṃ guruḥ /
arghapūjādikaṃ kṛtvā praṇamya khyāpayetprabhoḥ // 4.477 //
abhiṣikto mayācāryas tadarthaṃ mantratarpaṇam /
hṛdādyaiḥ pañcabhiścāṅgair dakṣiṇaṃ lāñchayetkaram // 4.478 //
darbholmukaṃ śivāgnau tu kānīyasyādi lāñchayet /
puṣpaṃ pāṇau pradadyāttu maṇḍalāgnau prapātayet // 4.479 //
bhairavaṃ kalaśaṃ cāgniṃ namaskṛtya tu daṇḍavat /
labdhādhikāro hṛṣṭātmā dṛṣṭādṛṣṭaphalānvitaḥ // 4.480 //
sa guruḥ śivatulyastu śivadhāmaphalapradaḥ /
śāntyante bhūtidīkṣā ca sadāśivapadātmikā // 4.481 //
śivadharmiṇyasau jñeyā lokadharmiṇyatoṇyathā /
śivadharmiṇyasau yeṣāṃ sādhakānāṃ prakīrtitā // 4.482 //
teṣāṃ kṛtvābhiṣekaṃ tu sādhakatve niyojayet /
sādhakasyābhiṣeko 'yaṃ vidyādīkṣāta uttaraḥ // 4.483 //
vidyādīkṣā bhavetsā tu vāsanābhedataḥ sthitā /
karmabhedo na vidyeta sarvatrādhvani saṃsthitaḥ // 4.484 //
kṛtāni yāni karmāṇi sarvāṇyadhvagatāni tu /
tāni saṃśodhya vidhivat kalāpañcasthitāni tu // 4.485 //
yojanyavasare bhedo vimarśaḥ sādhakasya tu /
prārabdaṃ karma pāścātyaṃ na caikasthaṃ tu bhāvayet // 4.486 //
sādhakasya tu bhūtyarthaṃ prāk karmaikaṃ tu śodhayet /
dhāma proccārya sakalaṃ sadāśivatanau nyaset // 4.487 //
vidyādehasvarūpeṇa dhyātvā devaṃ sadāśivam /
pūrṇāhutiprayogena aṇimādiguṇairyutam // 4.488 //
aṇimādiguṇāvāptau mūlamantrasvasaṃjñayā /
aṣṭāvevāhutīrdattvā abhiṣiñcettu sādhakam // 4.489 //
kalaśaiḥ pañcabhiḥ kuryāt nivṛtyādyāstriṣu nyaset /
śāntyatītāṃ pañcame ca śāntiṃ paścāccaturthake // 4.490 //
śāntyā tu saṃpuṭīkṛtya pṛthivyādyaiśca pañcabhiḥ /
ekaikakalaśe paścāt sādhyamantraṃ tu vinyaset // 4.491 //
vidyāṅgaiḥ sakalīkṛtya vidyāṅgāvaraṇaṃ nyaset /
saṃmantryāṣṭaśatenaiva ekaikaṃ kalaśaṃ tataḥ // 4.492 //
bahirmaṇḍalake nyasya āsanaṃ praṇavena tu /
sādhakaṃ tatra saṃsthāpya sakalīkaraṇaṃ tataḥ // 4.493 //
nirbhatsya pūrvavatsarvaiḥ sādhyamantreṇa secayet /
nivṛtyāditribhiḥ kumbhaiḥ snāpayetpūrvadiṅmukham // 4.494 //
śāntyatītaṃ ghaṭaṃ paścād gṛhītvā secayecchiśum /
śāntiṃ paścāttu gṛhṇīyāt saṃpuṭenābhiṣecayet // 4.495 //
sādhakasyābhiṣeko 'yam anulomavilomataḥ /
abhiṣicya praveśyainaṃ dakṣiṇāṃ mūrtimāsthitam // 4.496 //
praṇavenāsanaṃ dattvā sakalīkaraṇaṃ bhavet /
sādhakasyādhikārārtham akṣamālādi kalpayet // 4.497 //
mantrakalpākṣasūtraṃ ca khaṭikāṃ chatrapāduke /
uṣṇīṣarahitaṃ datvā praviśya śivasaṃnidhau // 4.498 //
vijñāpya parameśānaṃ sādhako 'yaṃ mayā kṛtaḥ /
bhūyātsiddhistvadājñātas triprakārasya bhaktitaḥ // 4.499 //
sādhyamantraṃ dadetpaścāt puṣpodakasamanvitam /
tasya haste samarpyeta siddhyarthaṃ sādhakasya tu // 4.500 //
praṇamyobhau gṛhītvā tu mantraṃ hṛdi niveśayet /
prahṛṣṭavadanaḥ śiṣyo guruścāpi praharṣavān // 4.501 //
agnyāgāre sāvadhānau tarpayenmantrasaṃhitām /
sahasraṃ vā śataṃ vāpi sādhyamantrasya tarpaṇam // 4.502 //
evaṃ saṃtarpayitvā tu puṣpaṃ pāṇau pradāpayet /
tristhaṃ saṃpūjya devaṃ tu tato 'pi triḥpradakṣiṇam // 4.503 //
praṇamya bhaktiyuktātmā aṇimādiphalaṃ labhet /
utthāpya sādhakaṃ brūyāt samayānpāhi yatnataḥ // 4.504 //
dīkṣāvasāne te devi śrāvaṇīyā vipaścitā /
evaṃ dīkṣāṃ tu nirvartya sarvadaiva varānane // 4.505 //
ātmatyāgaḥ prakartavyo yathā bhavati tacchruṇu /
vaijñānakī prākṛtī vā ācāryasya yadṛcchayā // 4.506 //
vaijñānikīṃ susūkṣmāṃ tu vidhinānena kārayet /
tilājyādisamāyuktā adhvavāgīśikalpanā // 4.507 //
kalābhiḥ pañcabhirvyāptam adhvānaṃ yugapannyaset /
pūjāhomopacārādyān kṛtvātmānaṃ niyojayet // 4.508 //
śiṣyacaitanyavat yogād adhvānaṃ yugapannyaset /
puṣpādyaiḥ pūjayitvā taṃ yogārthamāhutitrayam // 4.509 //
garbhadhāritvajanane arjane bhogatallaye /
yugapaddhomayeddevi mūlamantreṇa suvrataḥ // 4.510 //
āhutīnāṃ trayaṃ homyaṃ pratikarma varānane /
hotavyā niṣkṛtirbhinnā pañcasthānakalātmasu // 4.511 //
śatamekaṃ tadarthaṃ vā niṣkṛtiḥ parikīrtitā /
viśleṣapāśacchedādye dhāmnaiva yugapaddhutiḥ // 4.512 //
uddhāre cātmatattvasthe pūrṇāhutiṃ tu pātayet /
ātmānaṃ yojayettattve śive paramakāraṇe // 4.513 //
guṇān pūrvavadāpādya amṛtānpūrvavat kuru /
ātmadīkṣā samāptau tu prāyaścittanivṛttaye // 4.514 //
atha vijñānarūpeṇa sakṛduccāralakṣaṇā /
heyopādeyapāśānāṃ yugapadbhairaveṇa tu // 4.515 //
śāśvatī saṃsthitiḥ paścāt sūkṣmadīkṣā prakīrtitā /
viśeṣapūjanaṃ homaṃ yathāśakti prakalpayet // 4.516 //
vādyagītasunṛtyādyaiḥ stutibhiḥ pūjayeddharam /
triḥ pradakṣiṇamāvartya kalaśāgnisamaṇḍalam // 4.517 //
aṣṭāṅgapatanaṃ kṛtvā vijñapetparameśvaram /
bhagavanpaśuhetvarthaṃ yenmayāvāhito bhavān // 4.518 //
tatkṣantavyaṃ sadā deva vidhisthasya mama prabho /
vidhinyūnamakāmasya pūjā śāstoditā yathā // 4.519 //
na bhavedatibhūyiṣṭhā prākṛtairdravyasaṃcayaiḥ /
avalambya bhaktimātraṃ vidhānaṃ yatkṛtaṃ mayā // 4.520 //
tatsarvaṃ saphalaṃ me 'stu suprasanne vibho tvayi /
prasannavadano hṛṣṭo varaṃ dattaṃ vibhāvayet // 4.521 //
upaviśya tato yāgaṃ saṃhareta kramāt priye /
agraṃ saṃprārthya gṛhṇīyāt sthāpayeccāstrarakṣitam // 4.522 //
viśeṣapūjanaṃ cārdhaṃ praṇipātaṃ tataḥ punaḥ /
nirodhārdhaṃ tato gṛhya ardhaṃ savyāpasavyataḥ // 4.523 //
datvā visarjayeddevaṃ dhāmamantramanusmaran /
ātmano recakaṃ kṛtvā puṣpaṃ devāya ni.kṣipet // 4.524 //
saṃhāriṇyā ca saṃgṛhya mantrān pārśvavyavasthitān /
vidyudvaccalitān dhyātvā dhāmadehe tu vinyaset // 4.525 //
vidyādehaṃ bhairavasya tallīnaṃ binduvigrahe /
binduṃ tu nādaśaktisthaṃ śaktirūpaṃ tu grāhayet // 4.526 //
śaktirūpaṃ vyapakena praṇavobhayasaṃpuṭam /
saṃhāriṇyā tu saṃgṛhya dvādaśāte tu yojayet // 4.527 //
pūrakeṇa hṛdi nyasya svasthānasthaṃ tu bhāvayet /
sakalaṃ niṣkalaṃ rūpaṃ tathā sakalaniṣkalam // 4.528 //
bhinnāvasthaṃ tu mantreṣu hṛtsthaṃ tatsaṃsmaretpriye /
visarjanavidhirhyevaṃ agnāvevaṃ prapūjayet // 4.529 //
aṣṭottaraśataṃ hutvā pūrṇāhutiṃ prapātayet /
ardhāmācamanaṃ datvā praṇipatya kṣamāpayet // 4.530 //
maṇḍalasthaprayogena recakāpūrakeṇa tu /
saṃgṛhya mantrasaṃghātaṃ yathāsthānaṃ prakalpayet // 4.531 //
jāgarayettadāgniṃ tu nityakarmanimittataḥ /
nirmālyanayanaṃ kuryād rajāṃsyapaharetpriye // 4.532 //
tataḥ praviśya vasudhāṃ prokṣayettaṃ śivāmbhasā /
bahirnirgatya bhūtānāṃ balikarma tu pūrvavat // 4.533 //
ācamya sakalīkṛtya liṅginastarpayettataḥ /
guruṃ saṃpūjayecchiṣyo yathāvibhavavistaraiḥ // 4.534 //
deśādhyakṣo grāmaśataṃ maṇḍaleśastadardhakam /
śatabhukpañca vai dadyād grāmaṃ viṃśatibhuktathā // 4.535 //
dadyāttu grāmabhuk kṣetraṃ kṣetrabhoktā tu viṃśatim /
yena yena gurustuṣyet tatsarvaṃ vinivedayet // 4.536 //
tatastvanṛṇatāṃ yāti vittaśāṭhyavivarjitaḥ /
tatastu samayāñśrāvyas tantre bhairavanirgate // 4.537 //
carukaṃ prāśayetpaścāc cumbakaḥ sādhakaiḥ saha /
vāṅniruddhaḥ prasannātmā pṛthak pātravyavasthitaḥ // 4.538 //
anukrameṇa dātavyaḥ tataḥ siddhimavāpnuyāt /
anenaiva vidhānena dīkṣitā ye varānante // 4.539 //
brāhmaṇāḥ kṣatriyā vaiśyāḥ śūdraścānye 'thavā priye /
sarve te samadharmāṇaḥ śivadharme niyojitāḥ // 4.540 //
sarve jaṭādharāḥ proktā bhasmoddhūlitavigrahāḥ /
ekapaṅktibhujaḥ sarve samayinastu varānane // 4.541 //
putrakāṇāṃ bhavedekā sādhakānāṃ tathā bhavet /
cumbakānāṃ bhavedekā na prāgjātivibhedataḥ // 4.542 //
ekaiva sā smṛtā jātir bhairavīyā śivāvyayā /
tantrametatsamāśritya prāgjātiṃ na hyudīrayet // 4.543 //
putrakāṇāṃ sādhakānāṃ tathā samayināmapi /
prāgjātyudīraṇāddevi prāyaścittī bhavennaraḥ // 4.544 //
dinatrayaṃ tu rudrasya pañcāhaṃ keśavasya ca /
pitāmahasya pakṣaikaṃ narake pacyate tu saḥ // 4.545 //
avivekī bhavettasmād yadīccheduttamāṃ gatim /
avivekena deveśi siddhirmuktirdhruvaṃ bhavet // 4.546 //
svacchandatantre caturthaḥ paṭalaḥ /
pañcamaḥ paṭalaḥ /
kalādīkṣā sureśāna kathitā parameśvara /
tattvadīkṣā samāsena kathayasva prasādataḥ // 5.1 //
samāsāt kathayiṣyāmi tvatpriyārthaṃ varānane /
ṣaṭtriṃśattattvamukhyāni yathā śodhyāni pārvati // 5.2 //
pṛthivyādiśivāntāni svavyāptyānuguṇaiḥ saha /
yathā śuddhyānti deveśi tathā te kathayāmyaham // 5.3 //
vidyārājasya ye varṇā navasaṃkhyopalakṣitāḥ /
vācakāste ca tattvānāṃ kathayāmyanupūrvaśaḥ // 5.4 //
dharitryādipradhānāntam ūkāro vācakaḥ smṛtaḥ /
puruṣasya yakāro vai rāgatattvānvitasya ca // 5.5 //
niyāmikāṃ vakāreṇa vidyātattvasamanvitām /
kālaṃ kalāṃ lakāreṇa kalpayettu varānane // 5.6 //
māyātattvaṃ makāreṇa vidyātattvaṃ kṣakārataḥ /
repheṇa caiśvaraṃ tattvaṃ hakāreṇa sadāśivaḥ // 5.7 //
praṇavena tathā śaktir nyasitavyā varānane /
vyāpinīṃ samanāṃ cordhvaṃ tatraiva tu viśodhayet // 5.8 //
śodhayitvā krameṇaiva mūlamantreṇa suvrate /
yojya ātmā pare tattve unmanātītasarvage // 5.9 //
nirābhāse pare śānte īśāne cāvyaye tvaje /
ṣaṭtriṃśattattvamākhyātaṃ navatattvaṃ pracakṣmahe // 5.10 //
prakṛtiḥ puruṣaścaiva niyatiḥ kāla eva ca /
māyā vidyā tatheśaśca sadāśivaśivau tathā // 5.11 //
śodhayitvā tu vidhivad vyāptyātmānaṃ niyojayet /
pañcatattvī yadā śodhyā vaktramantrāstu vācakāḥ // 5.12 //
dharitryādi khaparyantaṃ śodhayet tatkrameṇa tu /
kalānāṃ yāvatī vyāptis tattvānāṃ tāvadeva hi // 5.13 //
tritattvamadhunā vakṣye yathā śodhyaṃ varānane /
akāra ātmatattvasya vācakaḥ parikīrtitaḥ // 5.14 //
māyāntaṃ tadvijānīyāt vidyākhyasyāpyukārakaḥ /
sakalāvadhi tajjñeyaṃ śivasya tu makārakaḥ // 5.15 //
khasvaraḥ khasvarūpasya śivatattvasya vācakaḥ /
śodhayitvā krameṇaiva pare tattve niyojayet // 5.16 //
tattvadīkṣā samākhyātā caturbhedavyavasthitā /
paradīkṣāṃ pravakṣyāmi yathāvadanupūrvaśaḥ // 5.17 //
vidyārāje tu ye varṇā navasaṃkhyopalakṣitāḥ /
pṛthagbhedena teṣāṃ tu vinyāsaṃ kathayāmi te // 5.18 //
navanābhaṃ puraṃ kṛtvā navapadmopalakṣitam /
navahastaṃ likhedveśma aṣṭaparvādhikaṃ budhaḥ // 5.19 //
saptabhāgīkṛtaṃ tattu dakṣiṇottarabhājitam /
caturaśraṃ vibhajyādau matsyaiścaivātra cihnitam // 5.20 //
koṣṭhakaikonapañcāśat sūtreṇa tu samālikhet /
madhyame koṣṭhake sūtraṃ dvātriṃśāṅgulasammitam // 5.21 //
samālikhya mahādevi caturbhāgavibhājite /
prathame karṇikāṃ kuryāt kesarāṇi dvitīyake // 5.22 //
tṛtīye dalasandhīṃśca dalāgrāṇi caturthake /
dikṣu rekhāṣṭakaṃ dattvā pratidikṣu tathaiva ca // 5.23 //
bhrāmayeccaturo vṛttāṃś caturaṅgulasammitān /
dvābhyāṃ pratidigrekhābhyāṃ madhye sūtraṃ nidhāpya tat // 5.24 //
sūtrāgraṃ tu tato bhrāmyam ardhacandravidhānataḥ /
madhyasūtraṃ ca dātavyaṃ kiñjalkasthaṃ vipaścitā // 5.25 //
pūrvapatraṃ prasādhyavam itarāṇyevameva hi /
kesarāṇi ca saṃlikhya caturviṃśatisaṃkhyayā // 5.26 //
patrāgrato nyasellekhāṃ vartulāṃ tu suśobhanām /
tasyāntaṃ caturaśraṃ tu kartavyaṃ tatpramāṇataḥ // 5.27 //
pūrvaṃ brahma prasādhyaṃ tu viṣuvatsthena helinā /
pūrvapaścāttataṃ sūtraṃ śaṅkunā sādhayet priye // 5.28 //
dvādaśāṅgulamānena madhye śaṅkuṃ praropya tam /
pārśveṣu bhrāmayedrekhāṃ ṣoḍaśāṅgulasammitām // 5.29 //
pūrvāhne grāhayecchāyām aparasthāṃ sucihnitām /
aparasthena sūryeṇa prākchāyāṃ lāñchayet priye // 5.30 //
dhruveṇottaradakṣasthāṃ lāñchayettu varānane /
tataḥ samālikhet padmam aṣṭapatraṃ sakarṇikam // 5.31 //
dikkoṣṭhakāṃśca saṃgṛhya aṣṭasaṃkhyopalakṣitam /
śeṣā lopyā varārohe ekāntaritayogataḥ // 5.32 //
padmāṣṭakaṃ tato dikṣu bāhye dvārāṇi cālikhet /
vīthyardhasammitāṃ devi śobhāṃ caiva prakalpayet // 5.33 //
upaśobhāṃ ca tanmānāṃ kapolāntaṃ samālikhet /
tathā kaṇṭhaṃ ca tanmānaṃ dvārametatprakīrtitam // 5.34 //
dvārāṣṭakavibhāgena navanābhaṃ puraṃ smṛtam /
snātvā tu vidhivad devi praviśedbhavanaṃ guruḥ // 5.35 //
pūrvoktena vidhānena sakalīkaraṇādikam /
tataḥ sampūjayeddevaṃ bhairavaṃ parameśvaram // 5.36 //
praṇavenāsanaṃ dattvā śivāntaṃ varavarṇini /
madhye sampūjayeddevaṃ svacchandaṃ parameśvaram // 5.37 //
pūrvoktena vidhānena aṅgaṣaṭkasamanvitam /
patrāṣṭake nyasedvarṇān pūrvādīśāṃśtataḥ kramāt // 5.38 //
sadāśivaṃ hakāreṇety evamādi varānane /
prakṛtyantaṃ vijānīyān madhye pīṭheśakalpanā // 5.39 //
dikpadmakarṇikāsaṃsthān aṣṭau devān prapūjayet /
tatsthāne bhairavaḥ pūjyaḥ śeṣā varṇairyathākramam // 5.40 //
śodhayecca prakṛtyādiśivāntaṃ surasundari /
īśānadiśa ārabhya madhyapīṭhaṃ viśodhayet // 5.41 //
yojayettu pare tattve śive paramakāraṇe /
evaṃ varṇāstathā mantrān bhuvanāni viśodhayet // 5.42 //
kālāgnyādi śivāntaṃ tu kalāvidhi samāśrayet /
samayān śrāvayetpaścāt tantrāmnāyotthitān priye // 5.43 //
na nindedbhairavaṃ devaṃ śāstraṃ vānyasamudbhavam /
sāṃkhyaṃ yogaṃ pāñcarātraṃ vedāṃścaiva na nindayet // 5.44 //
yataḥ śivodbhavāḥ sarve hy apavargaphalapradāḥ /
smārtaṃ dharmaṃ na nindettu ācārapathadarśakam // 5.45 //
brahmādidevatā yāśca mātaraścumbako giriḥ /
vīrāścaiva bhaginyaśca gāvo bhūtagaṇāstathā // 5.46 //
devadravyaṃ na hiṃsyāttu siddhānte yadvyavasthitam /
gurorannaṃ na bhuñjīta adattaṃ parameśvari // 5.47 //
madyaṃ māṃsaṃ tathā matsyān anyāni ca varānane /
sācārāśca nirācārāṃl liṅgino na jugupsayet // 5.48 //
carukaṃ prāśayannityaṃ gurūn sampūjayet sadā /
upaskarān mahādevi pādena tu na saṃspṛśet // 5.49 //
saṃhitāṃ cintayennityaṃ bhaktānāṃ śrāvayet sadā /
āhnikaṃ na vilumpettu sandhyākarma varānane // 5.50 //
adīkṣitānāṃ purato noccarecchāstrapaddhatim /
trikālaṃ pūjayeddevaṃ japadhyānarataḥ sadā // 5.51 //
samayān pālayannityam ubhayārthaphalepsayā /
ato vijñānadīkṣāṃ tu pravakṣyāmyanupūrvaśaḥ // 5.52 //
adhyātmagaticāreṇa kevalena viśodhikām /
śiṣyātmānaṃ gṛhītvā tam ātmaprāṇe niyojayet // 5.53 //
abhimānaṃ tathoccārya kuryādvai pūrvavattadā /
udghātaiśca tato 'dhvānaṃ śiṣyasya tu viśodhayet // 5.54 //
tataḥ samuccaraṃstattvaṃ pṛthivyādyaṃ tu suvrate /
bhinnābhinnasvarūpeṇa ekaikaṃ tu yathākramam // 5.55 //
sasvaraṃ hyakṣaroccāraṃ devatābhiḥ samanvitam /
bindunā śaktisaṃyogād udghātaḥ prathamaḥ smṛtaḥ // 5.56 //
devatātrayanirmuktaḥ caturthāntasamanvitaḥ /
udghātaḥ sa tu deveśi dvitīyaḥ parikīrtitaḥ // 5.57 //
haṃsākṣarasamuccāraḥ sudīrgho bindusaṃyutaḥ /
ardhacandrānnirodhinyām udghātastu tṛtīyakaḥ // 5.58 //
bhinnodghātau yadā devi nādāntastu tadā bhavet /
udghātaḥ sa tu deveśi caturthaḥ parikīrtitaḥ // 5.59 //
sa eva cākṣaroccāro vyāpinyante vyavasthitaḥ /
udghātaḥ sa tu deveśi pañcamaḥ parikīrtitaḥ // 5.60 //
pañcodghātāṃstato dattvā pṛthivīṃ śodhayedbudhaḥ /
akārokāramakārāntam evaṃ śuddhyati nānyathā // 5.61 //
śuddhe 'tha pārthive tattve cintitavyaṃ tu yogibhiḥ /
jalībhūtaṃ tadevaitad ātmanā saha yogataḥ // 5.62 //
jalībhūte punarmantrī tadeva caturuccaret /
bindvantaṃ dhāraṇāyuktaṃ śiṣyādātmani cintayet // 5.63 //
śodhite toyasaṃghāte tejobhūtaṃ vicintayet /
tejodghātāstrayasteṣu nirodhyantamavasthitāḥ // 5.64 //
nāsti tejastato vāyur udghātadvayaśodhitaḥ /
ākāśe līyamānaṃ tam udghātena tu cintayet // 5.65 //
naṣṭe vāyau tataḥ śūnyam udghātaikena yojayet /
vyāpinī sā tu vijñeyā pañcamānte vyavasthitā // 5.66 //
samanāyāṃ tato hyātmā tattvavyāpī sa ucyate /
ātmavyāpī tataścordhvaṃ sarvavyāpī tataḥ punaḥ // 5.67 //
tattvāntasaṃsthito hyātmā udghātaikena yogavit /
yojayetparame tattve unmanātītasarvage // 5.68 //
yojanāṃ tu pare tattve śṛṇu devi vadāmyaham /
mantramuccārayeddevi hrasvaṃ dīrghaṃ plutaṃ param // 5.69 //
parāparavibhāgena yāvattattvaṃ paraṃ gatam /
tridevaṃ bindusaṃyuktam ardhacandraṃ nirodhikām // 5.70 //
nādaṃ ca śaktisaṃyuktaṃ vyāpinīsamanonmanāḥ /
unmanā ca paraścaiva sarvavyāpī śivo 'vyayaḥ // 5.71 //
jñātvā sarvamaśeṣeṇa vidhimeṣāṃ yathākramam /
tadā tu yojayenmantrī anyathā naiva yojayet // 5.72 //
bindusthaṃ tritayaṃ śabde caturtho bindureva hi /
brahmā viṣṇustathā rudraḥ trimāṇaṃ varṇa ucyate // 5.73 //
īśvaro bindudevastu kaṇṭhe śabdaḥ pravartate /
tatra śabdaḥ kriyāntasthaḥ kriyāśaktiriti smṛtā // 5.74 //
sa śabdastāluke devi īritaḥ sampravartate /
tasya kiṃcidgataḥ śabdo nāsikānte pravartate // 5.75 //
jñānaśaktistuvijñeyā yatnataḥ parameśvari /
mūrdhasthānagataḥ śabdo lalāṭāntamavasthitaḥ // 5.76 //
varṇaḥ śabdagataḥ teṣām udghātaḥ sa tu kīrtitaḥ /
tatrasthā vinivartante śivajñānavivarjitāḥ // 5.77 //
pañcadhāvasthito bindur ardhacandro nirodhikā /
tasyātīto bhavennādaḥ avicchinnastvasau bhavet // 5.78 //
īṣatprasārite vaktre devadevaḥ sadāśivaḥ /
caturvidho bhavecchabdo yaḥ suvegavahaḥ smṛtaḥ // 5.79 //
pañcamo na vahecchabdaḥ ūrdhvagāminyasau smṛtā /
tasyātītā bhavecchaktiḥ pañcadhā tu vyavasthitā // 5.80 //
sparśastatra bhaveddevi ātmavittatra pūrvavat /
vyāpinī parataścaiva pañcadhā tu vyavasthitā // 5.81 //
vālāgramāśritaṃ sparśaṃ kadācidvetti vā na vā /
vyāpinī sā samuddiṣṭā na jñānaṃ parameśvari // 5.82 //
tasyāpi samanātītā manastatra na kārayet /
unmanāpadamārohan śuddhātmā tu tato bhavet // 5.83 //
śiṣyātmānaṃ guruvara unmanyante niyojayet /
tatra yuktaḥ pare śānte mahāśāntimavāpnuyāt // 5.84 //
gurupāramparāyātaḥ sampradāyaḥ prakāśitaḥ /
yojane tu pare tattve upāyaḥ kathitastava // 5.85 //
evaṃ jñātvā varārohe sarvakarmāṇi kārayet /
tattvādhvānaṃ kalādhvānaṃ bhuvanādhvānameva ca // 5.86 //
varṇamantrapadādhvānaṃ kṛtvaivaṃ śuddhyati priye /
eṣā vai dhāraṇādīkṣā kartavyā yoginātra tu // 5.87 //
mantrasiddhena vā devi kṛtā vai sukṛtā bhavet // 5.88 //
iti svacchandatantre tattvadīkṣāprakāśanaṃ nāma pañcamaḥ paṭalaḥ /
ṣaṣṭhaḥ paṭalaḥ /
samayācārayuktasya sādhakasya varānane /
jāyate vividhā siddhiḥ girigahvaramāśrite // 6.1 //
suśuddhe bhūpradeśe tu sarvaśalyavivarjite /
pracchanne vijane ramye bhairavaṃ tatra pūjayet // 6.2 //
japitvākṣaralakṣaṃ tu bahurūpasya suvrate /
pañcapraṇavasaṃyogāj japataḥ siddhyate dhruvam // 6.3 //
mucyate na tu sandeho bhedanāt praṇavasya tu /
hrasvaṃ dīrghaṃ plutaṃ sūkṣmam atisūkṣmaṃ paraṃ śivam // 6.4 //
praṇavaṃ pañcadhā jñātvā bhittvā mokṣo na saṃśayaḥ /
praṇavaḥ pañcadhāvasthaḥ haṃsena saha saṃyuktaḥ // 6.5 //
yatkiñcidvāṅmayaṃ loke śivajñāne pratiṣṭhitam /
śivajñānaṃ ca tatrasthaṃ haṃsaḥ praṇavasaṃyutaḥ // 6.6 //
vinā praṇavasaṃyogāj jīva eko vyavasthitaḥ /
yathāprakṛti saṃyukto na ca tiṣṭhati caikataḥ // 6.7 //
tathā ṣaṣṭhena sambhinno dehe jīvaḥ pravartate /
coditastu yadā tena tadā cordhvaṃ pravartate // 6.8 //
pratyakṣamapi tattattvaṃ mahāmāyāvimohitāḥ /
kathitaṃ nābhijānanti vinā śāstreṇa codanām // 6.9 //
ṣaṣṭhaścordhvavaho jñeyaḥ svabhāvamukhasaṃsthitaḥ /
aprakāśaḥ svadehastho guṇabhūtaḥ pravartate // 6.10 //
nirguṇastu yadā deva ekākī kālavarjitaḥ /
vijñātavyaṃ na kiñcitsyāt kevalo niṣkalastu saḥ // 6.11 //
tasya rūpaṃ śarīraṃ ca nāsti varṇaḥ kriyā tathā /
sa kathaṃ gṛhyate sūkṣma agrāhyo nityamavyayaḥ // 6.12 //
etasmātkāraṇāddevi ṣaṣṭhaṃ bījaṃ niyojitam /
pañcapañcakasaṃyukto dehe sakalaniṣkalaḥ // 6.13 //
grahaṇaṃ tu yadā tasya yogī yogavicintakaḥ /
yogenāvāhitasyāpi bhāvamātraṃ tu bhāvayet // 6.14 //
yadā karoti sṛṣṭiṃ ca ūrdhvaṃ binduḥ pravartate /
bindūpari ca yacchāntaḥ śivaḥ paramakāraṇam // 6.15 //
tatra bindurlayaṃ yāti tatsthānaṃ durlabhaṃ suraiḥ /
ṣaṣṭhasvarasamāyogād abhyāsādacirāllabhet // 6.16 //
ṣaṣṭhaśca pañcamaścaiva tasya devi guṇāḥ smṛtāḥ /
saguṇaḥ sakalo jñeyo nirguṇo niṣkalaḥ śivaḥ // 6.17 //
sakalo grahasaṃyukto niṣkalo bhāvamāśritaḥ /
sakale japyamāne tu japto bhavati niṣkalaḥ // 6.18 //
surāsurāṇāṃ devena yajanopāyahetunā /
rūpaṃ tu sakalaṃ tasya dvidhāvasthaṃ prakāśitam // 6.19 //
prathamaṃ prākṛtaṃ rūpaṃ vikṛtaṃ ca dvitīyakam /
prakṛtirvikṛtiścaiva ubhe ṣaṣṭhena saṃyute // 6.20 //
ye padārthāḥ purā proktās tatrāsāvucchvasan muhuḥ /
pravartate ca etena punastena nivartate // 6.21 //
praṇavaḥ pañcadhāvasthaḥ trivarṇaśca tridaivataḥ /
bindunādasamāyuktaḥ praṇavaḥ paripaṭhyate // 6.22 //
akāraśca ukāraśca makāraśca tṛtīyakaḥ /
varṇatrayamidaṃ proktaṃ brahmādyā devatāstrayaḥ // 6.23 //
bindunādasamāyogād īśvaraśca sadāśivaḥ /
ete vai praṇavāḥ pañca haṃsaḥ prāṇayutaḥ sadā // 6.24 //
paramātmā śivo haṃsas tv apareṇa samanvitaḥ /
parataḥ praṇavān pañca punareva vadāmyaham // 6.25 //
śaktiśca vyāpinī caiva samanātmā ca niṣkalaḥ /
unmanā ca tathā devi praṇavāḥ pañca kīrtitaḥ // 6.26 //
parataḥ paramo haṃsaḥ sarvaṃ vyāpya vyavasthitaḥ /
ete vai praṇavāḥ pañca parāparavibhāgaśaḥ // 6.27 //
parāpareṇa haṃsena nityameva praṇāmitāḥ /
pravartante hi sarvatra bhuktimuktiphalapradāḥ // 6.28 //
pañcabhistu yutastvebhiḥ sa pañcapraṇavātmakaḥ /
tatrasthaḥ ekarūpastu niṣkalastattvataḥ smṛtaḥ // 6.29 //
tadyogādapi tadbījaṃ sarvabījaprarohakam /
pravartate 'yato yasmād devāsuraniketanam // 6.30 //
tatra mantrāśca varṇāśca pratiṣṭhāṃ yānti nānyathā /
tasya boddhādvimucyante ahikañcukavat priye // 6.31 //
tāvadbhramati saṃsāre yāvattattvaṃ na vindati /
vidite tu pure tattve na bhūyo jāyate kvacit // 6.32 //
akṛtārtho narastāvad yāvaddhaṃsaṃ na vindati /
praṇavena samāyuktaṃ kṛtārtha iti nirdiśet // 6.33 //
uccāraṃ ca tato jñātvā uccarettaṃ varānane /
uccārastrividho devi haṃsasya samudāhṛtaḥ // 6.34 //
hakārokārasaṃyuktabindvante tu tṛtīyakaḥ /
sṛṣṭinyāsena tūccāraḥ saṃhārayoga ucyate // 6.35 //
evamādikrameṇaiva mantramuccārayedbudhaḥ /
bindusthaṃ tritayaṃ kṛtvā vaktramudghāṭayettataḥ // 6.36 //
īṣadudghāṭite vaktre tadā nādaṃ vijānata /
nādasthaṃ pañcadhā caiva śaktisthaṃ pañcadhā punaḥ // 6.37 //
vyāpinyāṃ pañcadhā caiva samanāniṣkalātmanoḥ /
unmanā ca paraṃ tattvaṃ sarvaṃ vyāpya vyavasthitam // 6.38 //
evaṃ jñātvā vimucyante śivatattvavido janāḥ /
anyathā naiva mucyante bindvante ye vyavasthitāḥ // 6.39 //
jyotīrūpaṃ tu bindusthaṃ nādasthaṃ śabdarūpakam /
śaktisthaṃ sparśagaṃ caiva tadūrdhvaṃ śūnyarūpakam // 6.40 //
brahmādipañcakaṃ yacca teṣāṃ śūnyaṃ ca tatpadam /
parāparavibhāgena te sarvatra vyavasthitāḥ // 6.41 //
śūnyātītā tu samanā śuddhātmā tūnmanā tathā /
sarvātītaṃ paraṃ tattvaṃ sarvaṃ vyāpya vyavasthitam // 6.42 //
mantrarūpāśca vijñeyā bindudharmāttu devatāḥ /
tatrasthā sarvakarmāṇi sādhayanti na saṃśayaḥ // 6.43 //
tattvaṃ ca unmanātmā tu samanā śūnyameva ca /
sparśaścaiva tathā śabdo rūpaṃ ca tadanantaram // 6.44 //
mantrātmani sthitāḥ sarve jñātavyā daiśikena tu /
tatrasthā jñānayogaṃ ca prayacchanti varānane // 6.45 //
karmakāle tu sakalān śiraḥ pāṇyādibhiryutān /
japet tu sakalān devi niṣkalena samanvitān // 6.46 //
dhyāyejjyotirmayān sarvān śabdasiddhipradāyakān /
śaktisthāḥ śaktidāḥ proktāḥ śūnyasthā vyāpakāḥ smṛtāḥ // 6.47 //
kramājjñānapradāste vai samanāsthā varānane /
kaivalyadāstataścordhve sarvajñāśconmane pade // 6.48 //
tattvena vedhitāḥ sarve ye mayā parikīrtitāḥ /
tajjñātvā siddhidāḥ sarve muktidāśca na saṃśayaḥ // 6.49 //
pañcapraṇavasaṃyuktaṃ tattvaṃ te kathitaṃ mayā /
pañcapraṇavapūrveṇa oṃkārādyayutena tu // 6.50 //
namaskārāvasānena bahurūpeṇa suvrate /
japataḥ siddhimāpnoti lakṣenākṣarasaṃkhyayā // 6.51 //
praṇavādyena saṃyuktaṃ mantramevaṃ japet sadā /
japānte tu punarhomaṃ daśamāṃśena kārayet // 6.52 //
nṛmāṃsaṃ purasaṃyuktaṃ ghṛtena ca pariplutam /
tataḥ siddhimavāpnoti adhamāṃ madhyamottamam // 6.53 //
triguṇena tu japyena svacchandasadṛśo bhavet /
brahmaviṣṇvindradevānāṃ siddhadaityorageśinām // 6.54 //
bhayadātā ca hartā ca śāpānugrahakṛd bhavet /
darpaṃ harati kālasya pātayed bhūdharānapi // 6.55 //
sphoṭayedbilvayantrāṇi diggajānapi cālayet /
brahmarākṣasavetālān krūragrahavināyakān // 6.56 //
smaraṇānnāśayeddevi avadhyastridaśairapi /
prākṛtānyapi karmāṇi siddhyanti japalakṣataḥ // 6.57 //
tāni samyakpravakṣyāmi yathāvadanupūrvaśaḥ /
mohanā sahadevā ca bhūdhātrī cakralāñchanā // 6.58 //
rāmavallyā sahaikatra ātmabījena poṣayet /
bhakṣe pāne ca dātavyaṃ vaśīkaraṇamuttamam // 6.59 //
uttavāraṇimūlaṃ tu puṣyarkṣeṇa tu grāhayet /
ātmendriyeṇa saṃyuktaṃ vaśīkaraṇamuttamam // 6.60 //
śravaṇākṣimalaṃ lālā rudhirendriyasaṃyutam /
bhūkadambasamopetaṃ dātavyaṃ payasā niśi // 6.61 //
apravāse pradātavyaṃ mriyate viraheṇa sā /
ṣaṣṭiṃ kanakabījāni ṣoḍaśa maṇicandrikāḥ // 6.62 //
naragodantasaṃyuktāḥ pradadyādyasya bhāminī /
eṣa kāpāliko yogo gacchantamanugacchati // 6.63 //
śvetārkamūlaṃ mañjiṣṭhā caṭakasya śirastathā /
gṛhodbhavasya kuṣṭhaṃ ca svaraktendriyasaṃyutam // 6.64 //
bhakṣye pāne pradātavyaṃ vaśīkaraṇamuttamam /
mohanā caiva kāntārī mayūraśikhayā yutā // 6.65 //
ātmalālendriyairyuktaṃ vaśīkaraṇamuttamam /
lajjālukā ca gorambhā caṇḍālīkarmakaṃ tathā // 6.66 //
nāgendrapadamiśraṃ tad ātmabījasamanvitam /
eṣa yogavaro divyo dīyate yasya suvrate // 6.67 //
madhureṇa samāyukto yāvadāyurvaśī sa tu /
caṇakā māṣamudgāśca apānena vinirgatāḥ // 6.68 //
vāntaṃ ghṛtaṃ tathā retaḥ strīrajo hṛnmalaṃ tathā /
mūtraṃ raktaṃ tathā keśo lālā caiva varānane // 6.69 //
putrajāniḥ kṛtāhvā ca nāgendrapadasaṃyutā /
mohanā viṣṇukrāntā ca dhātrī caivaikataḥ sthitā // 6.70 //
puṣyarkṣeṇa niyuñjīta garvitānāṃ varānane /
bhakṣye pāne pradātavyo yogastridaśapūjitaḥ // 6.71 //
uccāṭanaṃ pravakṣyāmi śatrūṇāṃ garvitātmanām /
kākolūkasya pakṣāṃśca kharoṣṭramūtramṛttikā // 6.72 //
kṛtvā pratikṛtiṃ prājñaḥ kākaraktena lepayet /
kākolūkasya pakṣāṃśca gude tasya vinikṣipet // 6.73 //
tāṃ catuṣpathe nikhanet śmaśānāgnimathopari /
prajvālya homayettatra kākapakṣāṃśca suvrate // 6.74 //
udbhrāntapatrasahitān kharamūtreṇa bhāvitān /
yasya nāma samuddiśya yakārādyantarodhitam // 6.75 //
mantrāvasāne vinyastaṃ visargāntaṃ pracāṭayet /
bhramate kākavat pṛthvīṃ śatrurvyādhinipīḍitaḥ // 6.76 //
piṇyākaṃ nimbapattrāṇi mṛtkiṇvaṃ tu tuṣāṇi ca /
śatroḥ pratikṛtiṃ kṛtvā akṣapuṣpaistu veṣṭitām // 6.77 //
śmaśāne nikhanettāṃ tu vahniṃ prajvālya copari /
puṣpairvibhītatarujair yasya nāmnā tu homayet // 6.78 //
vidviṣṭo vai bhavecchatruḥ kāmadevasamo 'pi yaḥ /
priyaṅgulatikāmiśraṃ gugguluṃ ghṛtavedhitam // 6.79 //
hṛtvā tvaṣṭaśataṃ devi subhagaḥ samprajāyate /
jātikuṭmalakairmiśrais trimadhvaktaistilairhutaiḥ // 6.80 //
subhagatvamavāpnoti rūpahīno 'pi yo naraḥ /
tilairlavaṇasammiśrais trimadhvaktairhutaiḥ priyaiḥ // 6.81 //
saptāhādvaśamāyāti yā strī rūpeṇa garvitā /
rājikā lavaṇaṃ caiva madhukṣīraghṛtaplutam // 6.82 //
homayennāmasammiśraṃ yasyākarṣettu taṃ drutam /
narasya rocanāṃ gṛhya dviradasya madena tu // 6.83 //
bhāvayitvābhimantryaitan mantreṇāṣṭaśataṃ japet /
snāne vilepane madye gandhe vā yasya dīyate // 6.84 //
sa vaśyo bhavati kṣipraṃ dhanadaḥ prāṇadastathā /
athavā mārayetkṣipraṃ śatruṃ niścitamātmanaḥ // 6.85 //
apakāraśatairyuktaṃ kṛtaghnaṃ duṣṭacetasam /
kapāladvayamādāya nāma śatroḥ samālikhet // 6.86 //
kapālasampuṭasthaṃ tad viṣāṅgāreṇa bhāvitam /
rudhireṇa samāyuktaṃ humphaṭkāravidarbhitam // 6.87 //
mahāpretavanaṃ gatvā svacchandaṃ pūjayettataḥ /
kṛṣṇamālyopahāraiśca tataḥ karma samārabhet // 6.88 //
vijñāpya bhairavaṃ devaṃ śatruṃ me vinipātaya /
anujñātastu devena gṛhittvā tacchirodvayam // 6.89 //
tatra gatvā mahādevi kapālāsanasaṃsthitaḥ /
tatrastho roṣasampūrṇo dakṣiṇābhimukhaḥ sthitaḥ // 6.90 //
ātmano bhairavaṃ rūpaṃ jñātvā ghoraṃ subhīṣaṇam /
kruddhaḥ samuccarenmantrī dvātriṃśākṣarasammitam // 6.91 //
vilomena mahābhāge śatrunāma tato 'ntagam /
humphaḍdvayaṃ samuccārya kādye cāsphālayedbhṛśam // 6.92 //
khaṇḍaśaścūrṇite yāvat tāvacchaturvinaśyati /
saptarātreṇa deveśi prayogastvanivartakaḥ // 6.93 //
evaṃ śatasahasrāṇi anyakalpotthitāni ca /
prayogāṇāṃ karotyeṣa mantrarājeśvareśvaraḥ // 6.94 //
anulomagataṃ devaṃ vauṣatkārāntasaṃsthitam /
kṣīraṃ tu homayeddevi śāntyarthe hitakārakam // 6.95 //
vaṣadāpyāyane śastaṃ svāhāntaṃ vaśakarmaṇi /
mantrāṇāṃ tarpaṇārthaṃ ca natyantaṃ cārcane smṛtam // 6.96 //
etaddhi kathitaṃ devi sādhakasya sumedhasaḥ /
kriyākālāṃśayuktasya akleśāttu sukhāvaham // 6.97 //
iti svacchandatantre pañcapraṇavādhikāraḥ ṣaṣṭhaḥ paṭalaḥ /
saptamaḥ paṭalaḥ /
kriyā jñātā mayā deva tvatprasādānmaheśvara /
kālāṃśakaṃ ca deveśa kathayasva prasārataḥ // 7.1 //
kālo dvidhātra vijñeyaḥ sauraścādhyātmikaḥ priye /
suvārakaraṇe lagne suyoge sudine priye // 7.2 //
tejo 'pacayarāśau tu dakṣiṇāyanamuttaram /
grahaṇaṃ candrasūryābhyāṃ kālaśca ṛtavastathā // 7.3 //
pakṣo māsaśca velā viṣuvadrāśyantaraṃ tathā /
puṇyāpuṇyodayo devi saura eṣa prakīrtitaḥ // 7.4 //
ādhyātmikaṃ punardevi kathayāmi nibodha me /
ṣāṭkośikastu yo deho bhūtatanmātrasaṃyutaḥ // 7.5 //
sa manobuddhyahaṅkārabuddhikarmendriyairguṇaiḥ /
sarvatattvaistathā devaiḥ samadhiṣṭhitavigrahaḥ // 7.6 //
tatrātmā prabhuśaktiśca vāyurvai nāḍibhiścaran /
nābhyadhomeḍhrakande ca sthitā vai nābhimadhyataḥ // 7.7 //
tasmādvinirgatā nāḍyas tiryagūrdhvamadhaḥ priye /
cakravat saṃsthitāstatra pradhānā daśa nāḍayaḥ // 7.8 //
dvāsaptatisahasrāṇi nāḍyastābhyo vinirgatāḥ /
punarvinirgatāścānyā ābhyo 'pyanyāḥ punaḥ punaḥ // 7.9 //
yāvatyo romakoṭyastu tāvatyo nāḍayaḥ smṛtāḥ /
yathā parṇa palāśasya vyāptaṃ sarvatra tantubhiḥ // 7.10 //
śarīraṃ sarvajantūnāṃ tadvadvyāptaṃ tu nāḍibhiḥ /
mārutāpūritāḥ sarvā ātmaśakticarāḥ sadā // 7.11 //
pṛthagvṛttiprabhedena bhinnāścāraprabhedataḥ /
cāravṛttiprabhedena saṃjñābhedo varānane // 7.12 //
nāḍināṃ caiva vāyūnāṃ bhedo jñeyaḥ sahasraśaḥ /
pradhānā daśa yāḥ proktā nāḍayaśca varānane // 7.13 //
tāsāṃ madhye tu deveśi vāyavo ye vyavasthitāḥ /
nāḍīnāṃ caiva vāyūnāṃ saṃjñāvṛttīrnibodha me // 7.14 //
iḍā ca piṅgalā caiva suṣumnā ca tṛtīyakā /
gāndhārī hastijihvā ca pūṣā caiva yaśasvinī // 7.15 //
alambusā kuhūścaiva śaṃkhinī daśamī smṛtā /
etāḥ prāṇavahāḥ proktāḥ pradhānā daśa nāḍayaḥ // 7.16 //
prāṇo 'pānaḥ samānaśca udāno vyāna eva ca /
nāgaḥ kūrmo 'tha kṛkaro devadatto dhanañjayaḥ // 7.17 //
vāyavo nāḍayaścaiva cakravatsaṃsthitāḥ priye /
tāsu saṃcarataḥ siddhiṃ yogaṃ caiva varānane // 7.18 //
japataśca varārohe japasiddhimavāpnuyāt /
daśānāṃ tu paraṃ devi nāḍītrayamudāhṛtam // 7.19 //
bindunādātmake dve vai madhye śaktyātmikā smṛtā /
hṛccakre tu samākhyātāḥ sādhakānāṃ hitāvahāḥ // 7.20 //
prāṇo vai carate tāsu ahorātravibhāgataḥ /
tathā te kathayiṣyāmi pravibhajya yathāsphuṭam // 7.21 //
prabhuśaktisamākṛṣṭā marutprāṇātmasaṃsthitāḥ /
traya ete 'vibhāgena saṃcarante samantataḥ // 7.22 //
adha ūrdhvaṃ vahedyasmāt sarvanāḍīḥ pravāhayan /
vṛttisaṃjñāprabhedena varṇarūpāṇyanekadhā // 7.23 //
dvāsaptatisahasrebhyo jāyante daśa vai priye /
koṭidhāto varārohe sa ekaḥ saṃvyavasthitaḥ // 7.24 //
prāṇāpānamayaḥ prāṇo visargāpūraṇaṃ prati /
nityamāpūrayanneva prāṇināmurasi sthitaḥ // 7.25 //
prāṇanaṃ kurute yasmāt tasmāt prāṇaḥ prakīrtitaḥ /
ahorātragatiṃ prāṇe adhunā kathayāmi te // 7.26 //
tuṭayaḥ ṣoḍaśa prāṇe pūrvaṃ hi kathitā mayā /
bāhye naiva tu kālena te lavāḥ parikīrtitāḥ // 7.27 //
tābhiścatasṛbhirdevi prāṇe yāmo vidhīyate /
taireva praharairdevi caturbhistu dinaṃ bhavet // 7.28 //
rātriścaturbhirvijñeyā ahorātrastvato 'ṣṭabhiḥ /
śivo dharmeṇa haṃsastu sūryā haṃsaḥ prabhānvitaḥ // 7.29 //
ātmā vai haṃsa ityuktaḥ prāṇo haṃsasamanvitaḥ /
tasyodayātkaletkālaḥ grahāṇāmudayo bhavet // 7.30 //
ṛkṣāṇi rāśayaścaiva tārāstvaṃśāstathaiva ca /
prāṇe vai udayantyete ahorātreṇa suvrate // 7.31 //
ahorātrodayastyaiva vibhāgaṃ kathayāmi te /
hṛdayordhve tu kaṇṭhādho yāvadvai pravahet priye // 7.32 //
aṅgulena vihīne tu prathamaḥ praharaḥ smṛtaḥ /
dvitīya ūrdhve vijñeyo madhyāhnastālumadhyataḥ // 7.33 //
atra homo japo dhyānaṃ kṛtaṃ vai mokṣadaṃ bhavet /
nāsāgryatryaṅgulordhve tu yāvatprāptastu suvrate // 7.34 //
praharastu tṛtīyo 'sau bhavedvai varavarṇini /
śaktyante ca caturthastu praharo 'haḥ prakīrtitam // 7.35 //
caturthānte tu deveśi prāṇasūryaḥ sadāstagaḥ /
tato 'stamayasandhyātra tuṭyardhaṃ tu bhavet priye // 7.36 //
tatkālaṃ tu vilambyaivaṃ punaścādhaḥ pravartate /
sa ca candrodayo devi rajanī ca vidhīyate // 7.37 //
pūrvoktakramayogena yāmeṣvevaṃ caratyasau /
tāluke cārdharātrastu punarevaṃ vidhīyate // 7.38 //
hṛtpadmaṃ tu yadā prāptaḥ prabhātasamayastadā /
tuṭyardhaṃ tu varārohe pūrvasaṃdhyā bhavettataḥ // 7.39 //
tasmātsamudayaścaiva sūryasya sa bhavetpunaḥ /
pūrvavat kramayogena sa careddhi sadā śubhe // 7.40 //
vāsare tu caretsūryo dhārāyāṃ saṃcarecchaśī /
candrasūryodayo hyeṣa mayā te parikīrtitaḥ // 7.41 //
bhaumādyāśca grahā hyevaṃ caranti pravibhāgaśaḥ /
prāṇe cāpyudayantyete prahare prahare priye // 7.42 //
velā vāro bhavedyasya sa caretpraharadvayam /
rāhuścarati somena ketuścarati bhāsvatā // 7.43 //
ye grahāste ca vai nāgā lokapālāṣṭakaṃ ca te /
mūrtayaścaiva te cāṣṭāv aṣṭau te ca gaṇeśvarāḥ // 7.44 //
te ca pañcāṣṭakā rudrās tathā yogāṣṭakāḥ pare /
anantādiśikhaṇḍyantās te ca vidyeśvarāṣṭakāḥ // 7.45 //
sakalādyāni tattvāni sthitāni paratastviha /
pūrvoktā bhairavāścāṣṭau sarve te ca vyavasthitāḥ // 7.46 //
grahādīnsamadhiṣṭhāya sarveṣūdayakārakāḥ /
rāśibhiḥ saha nakṣatrais ta udyanti aharniśam // 7.47 //
madhyāhne cārdharātre ca udayo 'bhijito bhavet /
abhīpsitaṃ phalaṃ tatra sādhakānāṃ bhavediha // 7.48 //
ahorātravibhāgo 'yam evaṃ te kathito mayā /
adhunā pakṣamāsāṃśca varṣāṇi kathayāmi te // 7.49 //
ādhyātmikāhorātreṇa bāhye kāṣṭhā vidhīyate /
māsenādhyātmikenaiva bāhye caiva kalā bhavet // 7.50 //
tatra triṃśadahorātrā māsastu varavarṇini /
māsaidvadaśabhiścaiva bāhye 'tha ghaṭikā bhavet // 7.51 //
śatāni trīṇyahotrātrāḥ ṣaṣṭireva tathādhikā /
varṣametat samākhyātaṃ bāhye vai ghaṭikā ca sā // 7.52 //
ghaṭikāḥ ṣaṣṭistvahorātre bāhye tu pravahanti vai /
tā evāntaracāreṇa ṣaṣṭiḥ saṃvatsarāḥ smṛtāḥ // 7.53 //
prāṇasaṃkhyāṃ punasteṣu kathayāmyadhunā tava /
ṣaṭ śatāni varārohe sahasrāṇyekaviṃśatiḥ // 7.54 //
ahorātreṇa bāhyena adhyātmaṃ tu saradhipe /
prāṇasaṃkhyā samākhyātā jñātavyā sādhakena tu // 7.55 //
praṇahaṃse sadā līnaḥ sādhakaḥ paratattvavit /
tasyāyaṃ japa uddiṣṭaḥ siddhimuktiphalapradaḥ // 7.56 //
adhaḥ pravahaṇe siddhir hṛtpadmaṃ yāvadāgataḥ /
muktiścaiva bhavedūrdhve paratattve tu suvrate // 7.57 //
mano 'pyanyatra nikṣiptaṃ cakṣuranyatra pātitam /
yathā pravartate prāṇas tv ayatnādeva sarvadā // 7.58 //
nāsyoccārayitā kaścit pratihantā na vidyate /
svayamuccarate haṃsaḥ prāṇināmurasi sthitaḥ // 7.59 //
māsavatsarasaṃkhyā tu eṣā te kathitā mayā /
candrasūryoparāgaṃ tu kathayāmi tataḥ param // 7.60 //
ahorātrastu yaḥ proktaḥ prāṇe 'sminsurasundari /
sa eva pakṣadvitayaṃ māsaṃ ca kathayāmi te // 7.61 //
tuṭyardhaṃ cāpyadhaścordhvaṃ viśramaḥ parikīrtitaḥ /
madhye pañcadaśoktā yās tithayastāḥ prakīrtitāḥ // 7.62 //
prathamodaye tu hṛtpadmāt tuṭyardhaṃ tu dinaṃ bhavet /
dvitīye caiva tuṭyardhe yadā carati śarvarī // 7.63 //
rāśayo grahanakṣatrāṇy udayanti yathākramam /
asminnevamahorātre pūrvavacca varānane // 7.64 //
tuṭibhiḥ pañcadaśabhiḥ pakṣaḥ sa tu vidhīyate /
tithicchede ṛṇaṃ jñeyaṃ vṛddhau caiva dhanaṃ bhavet // 7.65 //
ṛṇaṃ caiva bhavetkāso niḥśvāso dhana ucyate /
kṛṣṇapakṣordhvacāreṇa saṃhāraḥ saṃkṣayo bhavet // 7.66 //
krūrakarmāṇi vai tatra kurvansiddhimavāpnuyāt /
śubhakarmāṇi kṛṣṇe ca na ca siddhyanti suvrate // 7.67 //
śaktiṃ vai viśati prāṇe yā tuṭistu vidhīyate /
amāvasyā tu sā jñeyā kṛṣṇapakṣe varānane // 7.68 //
śaktermadhyordhvabhāge tu tuṭyardhaṃ yatprakīrtitam /
pakṣasaṃdhistvasau jñeyo 'māvasyārdhapratipadā // 7.69 //
tithicchedena vai tatra sūryasya grahaṇaṃ bhavet /
ravibimbāntare devi candrabimbaṃ tadā bhavet // 7.70 //
tadantare bhavedrāhur amṛtārthī varānane /
amṛtaṃ sravate candro rāhuśca grasate tu tam // 7.71 //
pītvā tyajati tadlimbaṃ tadā muktaḥ sa ucyate /
ādityagrahaṇaṃ caiva loke tadupadiśyate // 7.72 //
rāhurādityacandrau ca traya ete grahā yadā /
dṛśyante samavāyena tanmahāgrahaṇaṃ bhavet // 7.73 //
sa kālaḥ sarvalokānāṃ mahāpuṇyatamo bhavet /
tatra snānaṃ tathā dānaṃ pūjāhomajapādikam // 7.74 //
yatkṛtaṃ sādhakairdevi tadanantaphalaṃ bhavet /
tāṃ caivārdhatuṭiṃ tyaktvā śuklapakṣodayo bhavet // 7.75 //
śaktigarbhādadhaḥ sṛṣṭis tasmādvṛddhiḥ prajāyate /
tadārabhya ca karmāṇi śubhānyabhyudayāni ca // 7.76 //
dhyānamantrādiyuktasya siddhinte nātra saṃśayaḥ /
prāṇahaṃso yadā prāptas tv adhastāṃ prathamāṃ tuṭim // 7.77 //
pūrvamardhaṃ tvahaḥ proktaṃ tuṭyardhamaparaṃ niśā /
rāśayo graha ṛksāṇi yogāśca karaṇāni ca // 7.78 //
pūrvavatkramayogena tānyudyanti tvaharniśam /
pratipatsā tu vijñeyā candraścaikakalo bhavet // 7.79 //
dvitīyāyāṃ dvitīyā tu vṛddhimeti krameṇa tu /
tithayaścaivamārabhya yāvatpañcadaśī tuṭi // 7.80 //
paurṇamāsī tu vijñeyā tithirvai sādhakena tu /
tatra pūjā japo dhyānaṃ saṃpūrṇaṃ saphalaṃ bhavet // 7.81 //
saṃpūrṇaśca bhavettasyāṃ candro vai cārulocane /
tasyāścārdhatuṭiryā tu pakṣasaṃdhyā tu sā smṛtā // 7.82 //
tasyārdhaṃ paurṇamāsī tu pratipadardhena saṃsthitā /
hṛtpadmasaṃdhimadhye tu somasya grahaṇaṃ bhavet // 7.83 //
ādityena vinā loke somagrahaṇamucyate /
tatraiva ca mahatpuṇyaṃ dhyānahomajapādibhiḥ // 7.84 //
pakṣadvaye 'pi deveśi grahaṇaṃ candrasūryayoḥ /
nānādiddhipradaṃ hyetat sādhakasyābhiyoginaḥ // 7.85 //
mokṣaścaiva punarbhadre pakṣadvayasamujjhitaḥ /
pakṣadvayaṃ parityajya pūvoktakaraṇena tu // 7.86 //
unmanyante sthito nityaṃ paravṛttyavalambakaḥ /
parityajya tvadhaḥ sarvaṃ dhyānamāsthāya yojayet // 7.87 //
tasya muktirna saṃdehas tv anyathā siddhibhāgbhavet /
pakṣadvaye 'pi grahaṇaṃ bhavedvai sarvadehinām // 7.88 //
evametatsamākhyātaṃ yāvadāyurvarānane /
atraivādhyātmāhorātre tv athābdodaya ucyate // 7.89 //
hṛtpadmādūrdhvaparyantaṃ rāśayaḥ ṣaḍ vyavasthitāḥ /
aṅgulaiḥ ṣaḍbhirekaiko hṛtpadmādyāva śaktitaḥ // 7.90 //
aṅgule aṅgule hyatra tithayaḥ pañca saṃsthitāḥ /
tasyāpyardhaṃ dinaṃ pūrvam aparārdhaṃ niśā bhavet // 7.91 //
ṣaṭpañcakāstithīnāṃ ye te ḥorātrāstu māsikāḥ /
triṃśatā tairahorātrair dvipakṣo māsa ucyate // 7.92 //
māsi rāśyudaye hyeṣa adhordhvaprāṇasaṃcare /
hṛdayādudayasthānāt saṃkrāntirmakare sthitā // 7.93 //
ṣaḍaṅgulānyadhastyaktvā kumbhe saṃkramate punaḥ /
kaṇṭhordhve dvyaṅgulaṃ tyaktvā mīne saṃkramate punaḥ // 7.94 //
galordhvādyāvattālvantaṃ tyaktvā meṣe 'tha saṃkramet /
nāsāntaṃ yāvatsaṃkrāntir aṅgulāni ṣaḍeva hi // 7.95 //
eṣā vai viṣusaṃkrāntir uttare saṃvyavasthitā /
japahomārcanadhyānān mahābhyudayakārikā // 7.96 //
nāsāgraṃ tu parityajya prāṇahaṃso vṛṣe caret /
ṣaḍaṅgulāni saṃtyajya saṃkramenmithune punaḥ // 7.97 //
śaktyantaṃ yāvadadhvānaṃ saṃkrāntirmithune smṛtā /
makarācca samārabhya mithunāntaṃ ca suvrate // 7.98 //
uttarayaṇamatraitad aihikīsiddhivarjitam /
snānaṃ dhyānaṃ tathā dānaṃ pūjāhomajapādikam // 7.99 //
sādhakādyaiḥ kṛtaṃ yacca sahastrānekadhā bhavet /
iha janmani nāpnoti paratraivopatiṣṭhate // 7.100 //
dināni tatra vardhante makarānmithunāntikam /
tatkāle saṃharedvīryaṃ jagatyasmiṃścarācare // 7.101 //
haṃso raśmibhirākṛṣya garbhasthaṃ kārayettu tam /
garbhasthānekadhārūpaṃ yadgṛhītaṃ purātanam // 7.102 //
karkaṭādeḥ samārabhya sarvaṃ varṣati tatpunaḥ /
tasmādārabhya makarād dhyānahomajapādikam // 7.103 //
paralokanimittāya tadanantaphalaṃ bhavet /
puraścaryānimittāya mantragrahavrataṃ ca yat // 7.104 //
mīnādāvārabhetsarvaṃ mantrasiddhyarthamātmanaḥ /
bāhye 'pi taravo loke ṛtuṣaṭkasamīritam // 7.105 //
kusumānandamāyānti kusumāyudhadīpakam /
mantrāḥ kālānurūpeṇa vratacaryādineritāḥ // 7.106 //
jñeyabodhapradīptāśca siddhimuktiprasādhakāḥ /
adhyātmaśabdarūpātmā ṣaḍrasāsvādaneritaḥ // 7.107 //
haṃsabodhapradīptastu galake mīnamāśritaḥ /
śabdasaṃvedanaṃ tasya sphuṭaṃ tatra bhavedyataḥ // 7.108 //
tadārabhya japāttasya sarvameva pravartate /
mithunāntaṃ ca deveśi tataḥ siddhiḥ prajāyate // 7.109 //
sahaṃso binduśaktisthaḥ siddhidvārairadhomukhaḥ /
karkaṭādau sa varṣettu tulāntaṃ tālukāntare // 7.110 //
kaṇṭhādadhastato dehī hṛtpadmātsarvato vrajet /
tasmādihātmasiddhyarthaṃ puṣṭyarthaṃ caiva sādhayet // 7.111 //
dakṣiṇāyanaje kāle yasmātsṛṣṭiḥ prajāyate /
śaktyadho hṛdaye haṃsaḥ saṃkrametkarkaṭe priye // 7.112 //
ṣaḍaṅgulāni saṃtyajya siṃhe vai saṃkrametpunaḥ /
ṣaḍaṅgulaiḥ punastyaktaiḥ kanyāṃ saṃkramate punaḥ // 7.113 //
nāsikāgrāttu tālvantaṃ tyaktvaivaṃ viṣuvadbhavet /
tulāsaṃkrāntireṣoktā dakṣiṇaṃ viṣuvadbhavet // 7.114 //
sādhanaṃ yat kṛtaṃ tatra iha janmani kāmadam /
mṛtyorjayaṃ tathā śāntiṃ puṣṭiṃ tasmātsamārabhet // 7.115 //
tasmātsa ṣaḍrasāhāro galādhaḥ prīṇayettanum /
ṣaḍaṅgulāni tyaktvā tu vṛścike kramate punaḥ // 7.116 //
kaṇṭhordhvaṃ dvyaṅgulaṃ tyaktvā kaṇṭhādhaścaturaṅgulam /
vṛścikaṃ tu parityajya dhanvisaṃkrāntirucyate // 7.117 //
ṣaḍaṅgulādadhastāttu dhanvisthaścarate hṛdi /
hṛtpadmāntaṃ tu vai haṃsaś caritvā ūrdhvagodayaḥ // 7.118 //
makarādiṣu saṃkrāntau dvādaśaivaṃ caretsadā /
amunoktakrameṇaiva āyurvai sarvadehinām // 7.119 //
aihikāmuṣmikī siddhir adhamā madhyamottamā /
ayanadvayamākhyātaṃ mokṣasiddhirdvayojjhitā // 7.120 //
ayanadvayaparyanta unmanyante sadā sthitaḥ /
tatrastho vai japadhyānān mokṣasiddhimavāpnuyāt // 7.121 //
mokṣaṃ gatvā tu nāgacchet pratijñā bhairavasya tu /
asminnabdodaye bhūyo dvādaśābdodayaṃ śṛṇu // 7.122 //
caitrasaṃvatsare yasmān māsānāmudayo bhavet /
tadādi sādhakaistasmāt kartavyaṃ mantrasādhanam // 7.123 //
dvādaśābdaḥ sa vijñeyaś caitramāsādvarānane /
lakṣaṇaṃ tasya vakṣyāmi prāṇo 'sminpravibhāgaśaḥ // 7.124 //
tatra saṃvatsareṇaiva amunoktena suvrate /
ahorātrastu yaḥ prokto dvādaśāṃśaṃ bhajetpriye // 7.125 //
dvādaśa te ahorātrā dvādaśābde bhavanti vai /
pañcabhistāṃstu saṃguṇya dvādaśābda ṛturbhavet // 7.126 //
tameva dviguṇaṃ kṛtvā kālastu sa vidhīyate /
triguṇenaitadayane vatsaraḥ ṣaṅguṇena tu // 7.127 //
saṃkrāntayo dvādaśātra yadvadabde prakīrtitāḥ /
dvādaśābdodaye prāṇe vatsarāste prakīrtitāḥ // 7.128 //
dvādaśābde tvahorātrāḥ teṣāṃ saṅkhyāṃ nibodha me /
sahasrāṇi tu catvāri triśatī viṃśatistathā // 7.129 //
dvādaśābdodaye devi prāṇe 'sminkathitā mayā /
ṣaṣṭyabdodayamatraiva punaśca kathayāmi te // 7.130 //
ānandādyāstu te jñeyāḥ ṣaṣṭyabdāstu varānane /
te cādha ūrdhvage prāṇe ekasminsurasundari // 7.131 //
caranti pravibhāgena tathā te kathayāmyaham /
ānandaprabhṛterdevi mantramārādhayettu yaḥ // 7.132 //
tasyānandastu deveśi mantreṇa saha jāyate /
dvādaśābde tvahorātraṃ pañcadhā bhedayecca tam // 7.133 //
ṣaṣṭyabde te tvahorātrāḥ pañcaiva parikīrtitāḥ /
te vai ṣaṅguṇitāstatra māsa ekaḥ prakīrtitaḥ // 7.134 //
taiśca dvādaśabhirdevi varṣamekaṃ vidhīyate /
aṅgule tu sapañcāṃśe mānametatprakīrtitam // 7.135 //
ṣaḍaṅgulaistu pañcābdāḥ ṣaṣṭyabda udayanti te /
hṛtpadmādyāva śaktyūrdhvaṃ triṃśadabdodayo bhavet // 7.136 //
śaktyadho yāvaddhṛtpadmaṃ triṃśadabdodayo bhavet /
ṣaṣṭyabde ye tvahorātrāḥ saṅkhyāṃ teṣu vadāmyaham // 7.137 //
viṃśatistu sahasrāṇi sahasraṃ ṣaṭśatādhikam /
ahorātrāstu ṣaṣṭyabde saṅkhyātāstu varānane // 7.138 //
ṣaṣṭyabdodaya ākhyātaḥ prāṇa ekatra te mayā /
candrasūryoparāge ca pakṣamāsāyaneṣu ca // 7.139 //
yugādiṣu yugānteṣu yacca saṃvatsare 'pyatha /
varṣadvādaśake caiva ṣaṣṭyabde 'tha varānane // 7.140 //
snānadānena yajñaiśca pūjāhomajapena ca /
jñānayogādibhiścaiva bāhye kāle tu yatkṛtam // 7.141 //
amunokte varārohe tatphalaṃ labhate mahat /
prāṇahaṃsagatiṃ cāre jñātvaikasmiṃstu tadbhajet // 7.142 //
svasaṃvedyo bhaveccāro nāḍīcārajayātsphuṭam /
athavā sa japādevam atyarthamupabṛṃhitaḥ // 7.143 //
mantrī yogaṃ vijānāti jñātvā sarvajñatāṃ vrajet /
punareva pravakṣyāmi nāḍitrayavibhāgataḥ // 7.144 //
dakṣinottarasaṃkrāntau viṣuvaccāratastathā /
yathā caratyasau haṃso jagatyasmiṃścarācare // 7.145 //
antaḥsthaḥ kālarūpeṇa kalābhiḥ kalayañjagat /
nāḍitrayakṛtādhāro mārgatrayavyavasthitaḥ // 7.146 //
guṇatrayasamāviṣṭas tridhāvasthāvyavasthitaḥ /
kāraṇaiḥ ṣaḍbhirākrāntaḥ śaktitritayasaṃyutaḥ // 7.147 //
icchājñānakriyāviddhaḥ somasūryāgnimadhyagaḥ /
dakṣanāsāpuṭe caiva nāḍī vai piṅgalā smṛtā // 7.148 //
iḍā caiva tu vāmena suṣumnā madhyataḥ sthitā /
dakṣiṇe devamārgastu pitṛmārgastathottare // 7.149 //
madhyamaḥ śivamārgastu tatra gatvā na jāyate /
dakṣiṇe sattvajāgratsthaḥ svapnastho vāmato rajaḥ // 7.150 //
madhye tamastu vijñeyaṃ suṣuptāvastha eva ca /
brahmeśvaraśca dakṣastho vāme viṣṇusadāśivau // 7.151 //
madhye rudraśivau proktau sarvātītaḥ paraḥ śivaḥ /
jyeṣṭhājñāne ca dakṣe ca kriyā vāmā tathottare // 7.152 //
raudrī cecchā ca madhyasthā parā śaktiḥ parāparā /
dakṣiṇo tu sthitaḥ sūryo vāme somo virājate // 7.153 //
pāke prakāśakatve ca madhyasthaścaiva pāvakaḥ /
pācayetsarvapākaṃ hi somādiguṇasambhavam // 7.154 //
prakāśayetsvasāmarthyāt paratattvamanāmayam /
rāśayaśca grahāḥ sarve ṛkṣayogādayaśca ye // 7.155 //
candrasūryapathenaiva te carantyanupūrvaśaḥ /
sūryasomau ca te sarve bhuñjate kramaśaḥ priye // 7.156 //
somasūryātmakāste vai pathitrayavyavasthitāḥ /
vāyati tapati sūryaḥ somo varṣati cāmṛtam // 7.157 //
somasūryātmakaṃ yasmāj jagatsthāvarajaṅgamam /
sauro dakṣiṇamārgastu uttarāyaṇasaṃjñitaḥ // 7.158 //
vāmaḥ saumyastu yaḥ proktas tatra vai dakṣiṇāyanam /
somasūryātma viṣuvat puṭadvayaviniḥsṛtam // 7.159 //
udaksaṃkrāntayaḥ pañca pañca vai dakṣiṇāyane /
dakṣiṇottarayormadhye saṃkrāntyā viṣuvaddvayam // 7.160 //
sauraśca dakṣiṇo mārgas tv abhicāraprasiddhidaḥ /
āpyāyane tathā puṣṭau śāntike saumya uttaraḥ // 7.161 //
dakṣiṇāduttaraṃ yāti uttaraddakṣiṇaṃ yadā /
dakṣiṇottarasaṃkrāntiḥ sā caivaṃ saṃvidhīyate // 7.162 //
dakṣiṇasyāṃ yadā nāḍyaṃ saṃkrāmettu yadottaram /
yāvadardhaṃ tu tatrasthaṃ madhyenottarato vahet // 7.163 //
tāvattadviṣuvatproktam uttaraṃ tūttarāyaṇe /
uttarāddakṣiṇāyāṃ tu saṃkrāmansa varānane // 7.164 //
yāvadardhaṃ vahettatra ardhaṃ dakṣiṇato vahet /
viṣuvaddakṣiṇaṃ tāvad dakṣiṇāyanajaṃ priye // 7.165 //
tatra pūjā japo homo yatkṛtaṃ muktidaṃ bhavet /
dhyānayogena dīkṣāyāṃ tatstho vai mocayedguruḥ // 7.166 //
bāhye caiva tvahorātre adhyātmaṃ tu varānane /
caturviṃśatisaṃkrāntīḥ prāṇahaṃsastu saṃkramet // 7.167 //
ahani dvādaśa proktā rātrau vai dvādaśa smṛtāḥ /
pūrvāhṇe viṣuvattvekaṃ madhyāhne tu dvitīyakam // 7.168 //
tṛtīyaṃ cāparāhṇe vai ardharātre caturthakam /
caturdhā viṣuvatproktam ahorātreṇa muktidam // 7.169 //
caturviṃśatisaṃkrāntyaḥ samadhātoḥ svabhāvataḥ /
śatāni nava vai haṃsa ekāmekāṃ vahetsadā // 7.170 //
etanmānaṃ samākhyātaṃ anyathā pravahedyadā /
iṣṭaṃ caivāpyaniṣṭaṃ ca tadā saṃsūcayettu saḥ // 7.171 //
ātmārthaṃ vā parārthaṃ vā tasmādyogī nirūpayet /
pūrvodaye tu saṃprāpte bhāskarasya varānane // 7.172 //
jīvitaṃ maraṇaṃ caiva tadārabhya vicārayet /
susaṃyatamanā yogī vīro yogāsanasthitaḥ // 7.173 //
saṃsmarannātmajaṃ prāṇaṃ suṣumnāntargataṃ priye /
supraśāntastadā tiṣṭhet prāṇaikagatamānasaḥ // 7.174 //
prāṇasaṃkrāntikālo vai piṅgalaikasthito vahet /
pravāhe viṣuvaddevi jñātvā kālaṃ samādiśet // 7.175 //
ekābdaṃ jīvitaṃ jñeyam ahorātreṇa suvrate /
abdadvayaṃ sa jīvettu ahorātradvayena tu // 7.176 //
tryabdaṃ tu tribhirevātra caturbhiścaturabdakam /
pañcābdaṃ pañcadivasaiḥ ṣaḍbhiḥ ṣaḍvarṣameva ca // 7.177 //
saptabhiḥ sapta varṣāṇi jīvedaṣṭāṣṭabhirdinaiḥ /
navabhirnavavarṣāṇi daśabhirdaśa eva ca // 7.178 //
dinaikādaśakenaiva varṣaikādaśakaṃ priye /
dinairdvādaśabhiryogī jīvedvarṣāṇi dvādaśa // 7.179 //
saptayāmapravāheṇa ṣaṇmāsānatha jīvati /
praharānṣaḍvahedyasya māsāṃstrīnvai sa jīvati // 7.180 //
pañcapraharavāhena dvayardhamāsāyurva saḥ /
caturbhiḥ praharaidevi māsamekaṃ sa jīvati // 7.181 //
praharatrayavāhena māsārdhaṃ caiva jīvati /
praharadvayaṃ vahedyasya dinānyaṣṭau sa jīvati // 7.182 //
caturaḥ praharāñjīvet praharaṃ tu vahedyadā /
praharārdhaṃ vahedyasya sa jīvetpraharadvayam // 7.183 //
sadyo mṛtyurbhavettasya yasya haṃsastrimārgagaḥ /
yadārabhya nirūpyeta prāṇe vai kālamīśvaram // 7.184 //
māsaḥ pakṣo dinaṃ varṣaṃ tadahaḥ prabhṛti priye /
saṃlakṣyaivaṃ prayatnena tatkāle niścayo bhavet // 7.185 //
uttarāyaṇaje kāle evaṃ te kathitaṃ mayā /
ayuktasyāpi ca prāṇe mṛtyujñānaṃ nibodha me // 7.186 //
karṇarandhrakṛtāṅguṣṭho ghoṣaṃ na śṛṇute yadā /
maraṇaṃ tasya deveśi ṣaṇmāsena vinirdiśet // 7.187 //
ghoṣamadhye paraṃ śabdaṃ cīravākciñcinīravam /
māsamekaṃ sa jīvettu na śṛṇoti yadā priye // 7.188 //
utpāṭaṃ caiva kāṇaṃ ca mṛtyuyogaṃ ca me śṛṇu /
saṃkrāntipañcakaṃ prāṇo mukharandhre vahedyadā // 7.189 //
tamutpāṭaṃ vadedyogaṃ sthānātsthānāntaraṃ vrajet /
vittanāśastathodvego rogavṛddhiśca jāyate // 7.190 //
suhṛdgṛhavināśaśca tejohāniśca jāyate /
dakṣiṇe puṭa ekasmin dakṣiṇāyanavarjite // 7.191 //
saṃkrāntyaṣṭakavāhena kāṇayogo bhaveddhi saḥ /
bhagandharo 'nugranthaśca netrarogaśca kāmalā // 7.192 //
śūlaṃ visphoṭikā duḥkham urodoṣā bhavanti ca /
vāmanāsāpuṭenaiva saṃkrāntīśca trayodaśa // 7.193 //
jvaraḥ śiro 'rtiḥ śūlaṃ ca arśāsi stambha eva ca /
mūtrakṛcchraṃ pramehaśca pāṇḍurogaśca jāyate // 7.194 //
iḍāsthaḥ śleṣmaṇā vyādhiṃ prakopayati suvrate /
yasmiṃścāre nirūpyeta tatkāladivase pare // 7.195 //
vyādhibhiḥ pīḍyate sarvair vāmavāmetaretare /
athānyatsparśavijñānaṃ nāsādhastāttathopari // 7.196 //
ūrdhvena spṛśataścordhvaṃ rugdoṣāḥ prākpracoditāḥ /
vācākrośābhibhavanaṃ dakṣiṇena vahedyadā // 7.197 //
madhye madhyapuṭasparśī parābhibhavatāṃ vrajet /
itaścetaśca bahudhā saṃkrāntyekā vahedyadā // 7.198 //
pūjanaṃ bahusaṃmānaṃ lābhastasya bhavettadā /
mandacāre suṣumnāyāṃ prāṇahaṃso vahedyadā // 7.199 //
bhūlābho dharma aiśvaryaṃ bhaveccātra priyāgamaḥ /
dvādaśaiva tu saṃkrāntīr vahedviṣuvataikataḥ // 7.200 //
tadaikavatsareṇaiva maraṇaṃ tu samādiśet /
hrasetsaṃkrāntirekaikā māsa eko hrasettadā // 7.201 //
saṃkrāntyekā varārohe triṃśatprāṇakṣayodayā /
dine dine vahedbāhye yāvattriṃśaddināni tu // 7.202 //
māsānte tu bhavenmṛtyuḥ sadya eva varānane /
mṛtyuyogaḥ samākhyāto mayā te varavarṇini // 7.203 //
abdaṃ māsaṃ tathā pakṣaṃ tithiṃ velāṃ yadābhyaset /
yatkālāttu samārabhya tatkālaṃ tu samādiśet // 7.204 //
iḍāsuṣumnāmārgeṇa prāṇacāraṃ vidurbudhāḥ /
dakṣiṇāyanaje kāle evaṃ te kathitaṃ śubham // 7.205 //
evaṃ śarīraje kāle mṛtyuṃ cāśubhameva ca /
jñātvā yogī jayenmṛtyum aśubhānyapyaśeṣataḥ // 7.206 //
dhyātvā kāleśasvacchandaṃ haṃsaṃ vā sakaleśvaram /
nāsikārandhramārgasthaḥ sa sṛjetsaṃharejjagat // 7.207 //
tatrasthaḥ kalayetsarvaṃ sarvabhūteṣvavasthitaḥ /
tatsthaṃ dhyātvā jayenmṛtyuṃ nākalasthaṃ kaletprabhuḥ // 7.208 //
dhyānayuktasya ṣaṇmāsāt sarvajñatvaṃ pravartate /
kālatrayaṃ vijānāti kālayuktastu yogavit // 7.209 //
kālahaṃsaṃ sa tu japan dhyāyanvāpi maheśvari /
sa bhavetkālarūpī vai svacchandaḥ kālavaccaret // 7.210 //
hatamṛtyurjarāṃ tyaktvā rogaiḥ sarvabhayojjhitaḥ /
vijñānaṃ śravaṇaṃ dūrān mananaṃ cāvalokanam // 7.211 //
sarvaiśvaryaguṇāvāptir bhavetkālajayātsadā /
dakṣanāsāpuṭe dhyātvā brāhmaiśvaryamavāpnuyāt // 7.212 //
tadāyustatsamaṃ vīryaṃ bhūtakālaṃ ca vettyataḥ /
bhaviṣyajjño bhavedvāme viṣṇutulyabalaśca saḥ // 7.213 //
tatsamaṃ caitadaiśvaryaṃ tadāyuryogirāḍbhavet /
bhūtaṃ bhavyaṃ bhaviṣyacca sarvaṃ jānāti madhyataḥ // 7.214 //
nityaṃ vai dhyānayogena rudrasya samatāṃ vrajet /
āyuṣā balavīryeṇa rūpaiśvaryeṇa tatsamaḥ // 7.215 //
brahmaṇaḥ parabhāvena aiśvaraṃ padamāpnuyāt /
viṣṇoḥ sadāśivaiśvaryaṃ parabhāvādavāpnuyāt // 7.216 //
rudrasya yaḥ paro bhāvo dhyātvā taṃ tu śivo bhavet /
evaṃ mṛtyujayaḥ khyātaḥ amṛtaṃ dhyāyato jayaḥ // 7.217 //
nāḍibhinnālarandhrasthaṃ hṛtpadmaṃ ṣoḍaśacchadam /
dhyātvā sitaṃ suvikacaṃ kalāṣoḍaśakānvitam // 7.218 //
saṃpūrṇāvayavaṃ candraṃ karṇikākāravigraham /
tanmadhye cintyamātmānaṃ śuddhasphaṭikanirmalam // 7.219 //
śrīrāmṛtārṇavāvasthakallolāmṛtapūritam /
upariṣṭāddvitīyābjaṃ śaktāmṛtamahodadhau // 7.220 //
taccādho mukhapadmaṃ tu paripūrṇendukarṇikam /
tanmadhye cintayeddhaṃsam adho binduśikhānvitam // 7.221 //
varṣantamamṛtaṃ divyaṃ samantātsaṃvicintayet /
ātmordhvarandhramārgeṇa praviṣṭaṃ tacca cintayet // 7.222 //
sitaṃ subahulaṃ sāndram amṛtaṃ mṛtyunāśanam /
tenāplāvitamātmānaṃ pūryamāṇaṃ vicintayet // 7.223 //
padmanālanibaddhaiśca nāḍīrandhramukhaiḥ sadā /
amṛtāpūritaṃ dehaṃ sarvameva vicintayet // 7.224 //
evaṃ vai nityayuktātmā amṛteśasamo bhavet /
vyādhīnmṛtyuṃ jarāṃ tyaktvā krīḍate tvaṇimādibhiḥ // 7.225 //
evaṃ tasyāmṛtadhyānāt kālamṛtyujayo bhavet /
athavā paratattvasthaḥ sarvakālairna bādhyate // 7.226 //
cintayetparamaṃ tattvaṃ kālacāravivarjitam /
kalākalaṅkanirmuktaṃ niṣkalaṃ paramaṃ padam // 7.227 //
niṣkalaṃ cātmatattvaṃ tu kalaṅko deha ucyate /
saṃyuktaḥ kāraṇaiḥ ṣaḍbhiḥ sarvatattvasamanvitaḥ // 7.228 //
varṇo bindustathā nādo vyāpinīśaktisaṃyutaḥ /
samanāvadhiparyantaḥ kalaṅkādhāra ucyate // 7.229 //
ādheyaḥ paramo hyātmā tatparāpyunmanā smṛtā /
tasyāścānte paraṃ tattvaṃ sakalākalavarjitam // 7.230 //
vyāpakaṃ sarvatobhadraṃ sarvāntaḥ sarvatomukham /
pañcapañcakatattvastham aṣṭādaśaguṇānvitam // 7.231 //
yadyasmiṃstu paraṃ vetti tadā mucyeta bandhanāt /
kāraṇāni ca mantrāśca nivṛttyādyāḥ kalāstathā // 7.232 //
binduścaivārdhacandraśca nirodhī nāda ūrdhvargaḥ /
śaktiśca vyāpinī caiva samanātmā tathonmanā // 7.233 //
pañcapañcakametaddhi kathitaṃ te varānane /
tattvānyeva tu ṣaṭtriṃśat guṇāṃścaiva nibodha me // 7.234 //
ahaṃkāro dhīrmanaśca indriyārthāstathaiva ca /
grahaṇaṃ sparśa ādhāraḥ śaktiścaivāṣṭamī smṛtā // 7.235 //
ete cāṣṭau guṇāḥ aṣṭau bhairavā bhairavāvṣṭakam /
prāṇahaṃsastathā śaktiḥ guṇā aṣṭādaśa tvime // 7.236 //
eteṣu tatparaṃ tattvam uccārālambanādṛte /
akṣarākṣaranirmuktaṃ paraṃ tattvamanakṣaram // 7.237 //
akṣareṣu kuto mokṣa ākāśo kusumaṃ kutaḥ /
yāvaduccāryate vācā yāvallekhye 'pi tiṣṭhati // 7.238 //
tāvatsa sakalo jñeyo niṣkalo bhedavarjitaḥ /
sṛṣṭisaṃhāranirmuktaḥ kriyākālavivarjitaḥ // 7.239 //
adhaścāre bhavetsṛṣṭir ūrdhve saṃhāra ucyate /
adhaścāreṇa jāto 'sau urdhve caiva mṛto bhavet // 7.240 //
sūtakaṃ mṛtakaṃ tyaktvā tiṣṭhedvai tattvavṛttitaḥ /
tattvavṛttiśca vyākhyātā sarvādhvopādhivarjitā // 7.241 //
tattvādhvadharmanirmukhtaḥ kāraṇaiśca vivarjitaḥ /
tattvavṛttau sthito yogī sarvārambhavivarjitaḥ // 7.242 //
rāgadveṣavinirmukto viṣādānandavarjitaḥ /
nākāṅkṣenna ca nindettu viṣayāṃśca kadācana // 7.243 //
samaḥ śatrau ca mitre ca brāhmaṇe śvapace samaḥ /
tulyadarśī bhavennityaṃ sarvaṃ śivamayaṃ smaret // 7.244 //
ātmānaṃ ca tathaivaivaṃ sarvathaiva sadā smaret /
sarvatattvāni bhūtāni varṇā mantrāśca ye smṛtāḥ // 7.245 //
nityaṃ tasya vaśāste vai śivabhāvanayānayā /
nacāsau kurute puṇyaṃ naiva pāpaṃ ca suvrate // 7.246 //
kṛtakṛtyaḥ prasannātmā kṛtyaṃ cāsya na vidyate /
iha loke parasmiṃśca paripūrṇastu sarvadā // 7.247 //
dharmādharmavinirmuktaḥ puṇyapāpavivarjitaḥ /
na cāsya bhakṣyābhakṣyaṃ hi na peyāpeyameva ca // 7.248 //
nāpavitraṃ hi tasyāsti na pavitraṃ hi suvrate /
nirapekṣo hyasau nityaṃ sarvāpekṣāvivarjitaḥ // 7.249 //
nāsya kṣetraṃ nāsya tīrthaṃ niyamo yama eva ca /
kṣetraṃ tasya parā śaktir yataḥ sarvaṃ prasūyate // 7.250 //
sarvādhvāno yato devi tatrasthāḥ pracaranti vai /
tīrthaṃ caiva paraṃ śāntaṃ nityaṃ cānandaviśvagam // 7.251 //
yena vyāptamidaṃ viśvam anantaṃ viśvaśaktibhiḥ /
nityaṃ viraktiḥ saṃsārād yamo 'yam parikīrtitaḥ // 7.252 //
niyamo bhāvanā nityaṃ paratattvaikatānatā /
nātmano bhāvayejjātiṃ na kulaṃ na ca bāndhavān // 7.253 //
ācaretsarvavarṇatvaṃ na ca varṇeṣu vartayet /
parabhāvanayā nityaṃ paradharmeṇa vartayet // 7.254 //
sarvajñaḥ paritṛptaśca paripūrṇaḥ svabhāvataḥ /
svatantro 'luptasāmarthyas tv anādinidhanāśritaḥ // 7.255 //
anādibodho hyatulaḥ kālavelāvivarjitaḥ /
cāroccāravinirmuktas tv ahorātravivarjitaḥ // 7.256 //
na divā jāgaraṃ kuryān na ca rātrau svapetkvacit /
svabhāvenaiva saṃtiṣṭhad dinarātrivivarjitaḥ // 7.257 //
evaṃ vai vartate yogī pareṇa samatāṃ vrajet /
na ca taṃ kalayetkālaḥ kalpakoṭiśatairapi // 7.258 //
jīvanneva vimukto 'sau yasyaiṣā bhāvanā sadā /
śivo hi bhāvito nityaṃ na kālaḥ kalayecchivam // 7.259 //
yogī svacchandayogena svacchandagaticāriṇā /
sa svacchandapade yuktaḥ svacchandasamatāṃ vrajet // 7.260 //
svacchandaścaiva svacchandaḥ svacchando vicaretsadā /
evaṃ vai mṛtyuliṅgāni riṣṭānyanyāni yāni ca // 7.261 //
yogājjānāti yogīndro nādajāntargatāni ca /
nirjityaitāni yogena evamuktavrameṇa tu // 7.262 //
ayogī yāni jānāti ayukto vāpi suvrate /
bahirliṅgāni tānyatra aṅgāriṣṭāni me śṛṇu // 7.263 //
śuṣkatālvoṣṭhakaṇṭhaśced akasmāddhūsaracchaviḥ /
skandhau ca bhaṅgamāyātaḥ ṣaṇmāsānmṛtyumāpnuyāt // 7.264 //
sunīlaṃ maṇḍalaṃ vyomni yaḥ paśyati dine dine /
sitaṃ haritakṛṣṇaṃ ca vatsarārdhānmriyeta saḥ // 7.265 //
viraśmiṃ paśyati raviṃ somaṃ vai lakṣmavarjitam /
tārāṃ jyotsnāṃ ca kṛṣṇāṃ vai paśyetṣaṇmāsajīvitaḥ // 7.266 //
hiraṇyavarṇaṃ puruṣaṃ piṅgalaṃ kṛṣṇameva ca /
svapne saṃpaśyate yo vai ṣaṇmāsānso 'pi jīvati // 7.267 //
ātmano hyaśiracchāyāṃ paśyetṣaṇmāsajīvitaḥ /
tailābhyaṅgaṃ tathā pānaṃ raktasraganulepanam // 7.268 //
raktāmbarāṇi kṛṣṇāni svapne paśyati vai yadā /
pretaiḥ piśācai rakṣobhiḥ śvagomāyukasūkaraiḥ // 7.269 //
vṛtaṃ yātaṃ gṛddhrakākair mahiṣairuṣṭragardabhaiḥ /
aṅgabhakṣaṇamudvāhaṃ nagnaṃ cātīva vihvalam // 7.270 //
svapne ca paśyate yo vai varṣamekaṃ sa jīvati /
śaṃkhāvarte bhujāmadhye gulphayormarmasandhiṣu // 7.271 //
so 'vaśyaṃ vadhamāyāti yasyaitatspandanaṃ na hi /
somārkamaṇḍalaṃ dehe dhruvaṃ caiva tvarundhatīm // 7.272 //
na paśyati mahāyānaṃ so 'vaśyaṃ mriyate naraḥ /
tālurandhragato dhūmo mahāyānaṃ taducyate // 7.273 //
jihvā tvarundhatītyuktā nāsāgraṃ dhruva ucyate /
netrānte karajākrānte maṇḍalaṃ somasūryayoḥ // 7.274 //
na paśyedgagane 'pyetat so 'vaśyaṃ mriyate naraḥ /
sthūlo 'kasmācca jāyeta akasmādvai bhavetkṛśaḥ // 7.275 //
atikruddho 'tibhītaśca varṣamekaṃ sa jīvati /
kṛṣṇāmbaradharaṃ kṛṣṇaṃ lohadaṇḍakarodyatam // 7.276 //
naraṃ cābhimukhaṃ svapne dṛṣṭvā māsatrayāyuṣam /
hṛdayaṃ śuṣyate yasya snātamātrasya tatkṣaṇāt // 7.277 //
gātraṃ caivāpyanuṣṇaṃ ca ṛtumekaṃ sa jīvati /
dhanurniśi divā colkā vyabhre vidyutpradarśanam // 7.278 //
digdāho 'pluṣṭadeśe 'pi māsamekaṃ sa jīvati /
cakṣuṣī sravato yasya śabdaṃ na śṛṇuyāt sphuṭam // 7.279 //
nāghrāti gandhaṃ vāgjāḍyaṃ māsamekaṃ gatāyuṣaḥ /
raktapadmopamaṃ vaktraṃ jihvā kṛṣṇā ca yasya vai // 7.280 //
gātre varṇānyanekāni hṛdayaṃ yasya roditi /
tālukampo 'tha nābheśca ardhamāsaṃ sa jīvati // 7.281 //
pratyakṣakākanāsīro dīpadhūmaṃ na jighrati /
pūrvadṛṣṭaṃ na jānāti caturmāsaṃ sa jīvati // 7.282 //
binduṃ yastu na paśyettu nityaṃ vaktrānugaṃ hitam /
nityaṃ vahati hikkāṃ tu varṣamekaṃ sa jīvati // 7.283 //
bahirliṅgāni caitāni aṅgāriṣṭāni yāni ca /
pūjayā japahomena dhyānadhāraṇayā priye // 7.284 //
kṛtarakṣāvidhānena jīyante nātra saṃśayaḥ /
nāḍīnāṃ śodhanaṃ caiva vāyūnāṃ ca jayaḥ katham // 7.285 //
sthānaṃ rūpaṃ ca śabdaṃ ca karma brūhi mama prabho /
paramo yogasadbhāvo guhyādguhyataraḥ priye // 7.286 //
yo na kasyacidākhyātas taṃ yogaṃ śṛṇu tattvataḥ /
supraśaste bhūpradeśe nāgnitoyasamīpataḥ // 7.287 //
vālukāśarkarāhīne śuṣkavṛkṣavivarjite /
niḥśabdakīṭavalmīke ītibhiḥ parivarjite // 7.288 //
puṇye dharmiṣṭhasaṃvāse tatra yogaṃ samabhyaset /
devadevaṃ samabhyarcya bhairavaṃ savināyakam // 7.289 //
pūrvācāryānnamaskṛtya yukto dhyānaparāyaṇaḥ /
āsanaṃ svastikaṃ baddhvā padmakaṃ bhadrameva vā // 7.290 //
sāpāśrayaṃ sārdhacandraṃ yogapaṭṭaṃ yathāsukham /
dahanotpūyane kṛtvā plāvayedamṛtena ca // 7.291 //
sabāhyābhyantareṇaiva sakalīkaraṇaṃ tataḥ /
antaryāgaṃ yathāpūrvam uccāryaṃ ca paraṃ tathā // 7.292 //
daśadhā yogamārgeṇa haṃsasvacchandamabhyaset /
mantraṃ bindumatītaṃ tu nādāntajyotirākṛtim // 7.293 //
saṃkalpya kalpanālakṣyaṃ dhyāyedvai tena sarvagam /
apasavyena pūryeta savyenaiva virecayet // 7.294 //
nāḍīsaṃśodhanaṃ caitan mokṣamārgapathasya ca /
recanātpūraṇādrodhāt prāṇāyāmasridhā smṛtaḥ // 7.295 //
sāmānyā bahirete tu punaścābhyantare trayaḥ /
ābhyantareṇa recyeta pūryetābhyantareṇa tu // 7.296 //
niṣkampaṃ kumbhakaṃ kṛtvā kāryāścābhyantarāstrayaḥ /
nābhyāṃ hṛdayasaṃcārān manaścendriyagocarāt // 7.297 //
prāṇāyāmaścaturthastu supraśānta iti śrutaḥ /
prāṇarodhe tu saṃpūrṇe nābhau nītvā samucchvasan // 7.298 //
śanairvimocayedvāyuṃ vāmanāsāpuṭena tu /
vāyavī dhāraṇāṅguṣṭhe āgneyī nābhimadhyataḥ // 7.299 //
māheyī kaṇṭhadeśe tu vāruṇī ghaṇṭikāśrayā /
ākāśadhāraṇā mūrdhni sarvasiddhikarī smṛtā // 7.300 //
ekadvitricatuṣpañcasaṃkhyoddhātaiḥ prasiddhyati /
saṃniruddhe tu vai prāṇe mūrdhni gatvā nivartate // 7.301 //
sa udghāta iti prokto jñātavyo yogibhiḥ sadā /
rāgadveṣau prahīyete prāṇāyāmaiḥ sudhāritaiḥ // 7.302 //
dhāraṇābhirdahetpāpaṃ pratyāhāre 'kṣasaṃyamaḥ /
hṛdgude nābhikaṇṭhe ca sarvasandhau tathaiva ca // 7.303 //
prāṇādyāḥ saṃsthitā hyete rūpaṃ śabdaṃ ca me śṛṇu /
drutatāranibho rakta indragopakasaṃnibhaḥ // 7.304 //
kṣīrābhaḥ sphaṭikābhaśca pañcānāṃ rūpalakṣaṇaṃ /
ghaṇṭākaṃsābdamadhuro gajanādo mahādhvaniḥ // 7.305 //
prāṇādināṃ tu pañcānām ayaṃ śabda udāhṛtaḥ /
jalpitaṃ hasitaṃ gītaṃ nṛttaṃ yuddhagatiḥ kalāḥ // 7.306 //
śilpaṃ ca sarvakarmāṇi prāṇasyaiva viceṣṭitam /
praveśayedannapānaṃ tanmalaṃ srāvayedadhaḥ // 7.307 //
andhatvaṃ śrotrarogaṃ ca apānastu kariṣyati /
aśitaṃ līḍhapītaṃ ca samānaḥ samatāṃ nayet // 7.308 //
kṣobho hikkā tathā chikkā udānasya viceṣṭitam /
svedaśca romaharṣaśca śūlaṃ dāho 'ṅgabhañjanam // 7.309 //
vyānasyaitāni karmāṇi sparśaṃ caiva sa vindati /
aṅguṣṭhajānuhṛdaye locane mūrdhni saṃsthitāḥ // 7.310 //
nāgādyāḥ bahurūpāśca karma tveṣāṃ nibodha me /
āhlādodvegajanakaḥ śoṣaṇastrāsanastathā // 7.311 //
nāgaḥ kūrmaśca kṛkaro devadattaśca pañcamaḥ /
atinidrākaraścānyo yojakaśca dhanaṃjayaḥ // 7.312 //
śvāsasaṃkocanacchedā ghurghurotkramaṇaṃ tathā /
nāgādīnāṃ tu pañcānāṃ mṛtyukāle viceṣṭitam // 7.313 //
na caiva yāti cotkrāntau tanuṃ tyaktvā dhanañjayaḥ /
ākuñcayati vai kūrmaḥ śoṣayecca kalevaram // 7.314 //
prāṇameva jayetpūrvaṃ jite prāṇe jitaṃ manaḥ /
jite manasi śāntasya paraṃ tattvaṃ prakāśate // 7.315 //
prāṇāpānaṃ gude dhyāyet prāṇasamānaṃ nābhitaḥ /
prāṇodānaṃ tu kaṇṭhe tu prāṇavyānaṃ tu sarvagam // 7.316 //
nāgādyāḥ prāṇasaṃyuktāḥ svasthāneṣu nirodhayet /
niruddhasya ca yaḥ kālas taṃ vakṣyāmi nibodha me // 7.317 //
tālātprabhṛti taṃ dhyāyed yāvatpañcaśataṃ gatam /
jito 'nilo bhavatyeva saṃkrāntyutkrāntikarmaṇi // 7.318 //
divyā kāntiḥ śubho gandhaḥ prajñā cāsya vivardhate /
divyā dṛṣṭiśca śravaṇaṃ divyā vākca prajāyate // 7.319 //
vāyuvadvicarellokān siddhāndevāṃśca paśyati /
manasā cintitāvāptiḥ pravarteta guṇāṣṭakam // 7.320 //
sarvakāmasusaṃpūrṇaḥ sarvadvandvavivarjitaḥ /
saṃsārabandhanirmuktaḥ śivatulyaśca jāyate // 7.321 //
prāṇāpānau tu saṃyojya hrasvakoṭisamanvitau /
nābhyādhāre ca yogīndraḥ svedaḥ kampaśca jāyate // 7.322 //
punareva tu hṛtsthau hi prāṇāpānau nirodhayet /
dīrghakoṭisamāyogāt tatkṣaṇācca patedbhuvi // 7.323 //
kaṇṭhasthaṃ ca tathaiveha prāṇameva nirodhayet /
plutakoṭisamāyogāt svapnavṛttistato bhavet // 7.324 //
bhrūmadhye binduyogena prāṇarodhaṃ tu kārayet /
suṣuptaṃ jāyate tatra kṣaṇāccaiva prabuddhyate // 7.325 //
mūrdhadvāraṃ samāśritya niṣkalaṃ dhyānamārabhet /
evamabhyasatastasya pratyayastu tadā bhavet // 7.326 //
pipīlakaṇṭakāvedho mūrdhvadvāraṃ vibhindataḥ /
bhittvā krameṇa sarvaṇi unmanyantāni yāni tu // 7.327 //
pūrvoktalakṣṇairdevi tyaktvā svacchandatāṃ vrajet /
jāyate unmanastvaṃ hi dehenānena sādhake // 7.328 //
saṃkrāmetparadeheṣu kṣuttṛṣṇābhyāṃ na bādhyate /
atītānāgataṃ caiva trailokye yatpravartate // 7.329 //
pratyakṣaṃ tadbhavettasya sarvajñatvaṃ ca jāyate /
prasaṅge 'dhyātmakālasya jñānaṃ vijñānameva ca // 7.330 //
sarvametatsamākhyātam aṃśakāṃśca nibodha me // 7.331 //
iti svacchandatantre saptamaḥ paṭalaḥ /
aṣṭamaḥ paṭalaḥ /
aṃśakaṃ ṣaḍvidhaṃ devi kathayāmyanupūrvaśaḥ /
bhāvāṃśakaḥ svabhāvāṃśaḥ puṣpapātāṃśa eva ca // 8.1 //
mantrāṃśakaḥ smṛtaścānyas tv aṃśakāpādanaṃ dvidhā /
devānusmaraṇaṃ bhāvaḥ sahajaṃ taṃ vijānata // 8.2 //
svabhāvaśca bhavecceṣṭā kathayāmyanupūrvaśaḥ /
brahmāṃśo vedabhaktastu rudrāṃśaṃ ca nibodha me // 8.3 //
rudrabhaktaḥ suśīlaśca śivaśāstrarataḥ sadā /
viṣṇvaṃśo viṣṇubhaktaśca candrāṃśaḥ priyadarśanaḥ // 8.4 //
sarvadevarataḥ śānto yakṣāṃśo dhanasaṃgrahī /
lubdho garvitamṛṣṭāśī vātāṃśaścapalaḥ smṛtaḥ // 8.5 //
sarpavisrambhagāmī syān nāgāṃśo dīrghaśāyyatha /
dīrgharoṣaḥ pūtivaktro gurukṣīraruciḥ sadā // 8.6 //
gāndharvo gāyano nityaṃ śivabhakto varānane /
vidyādharāṃśakaḥ prāṇī daityāṃśo dveṣaṇaḥ smṛtaḥ // 8.7 //
kāmāṃśo rūpavāṃścaiva subhago gaṇikāpriyaḥ /
rakṣoṃśaḥ krūranistriṃśo devadveṣī dvijeṣu ca // 8.8 //
piśācāṃśaśchalānveṣī vāsare bhīrukātaraḥ /
agnyaṃśaḥ paruṣastīvra uṣṇādaḥ piṅgalastathā // 8.9 //
savitraṃśaśca tejasvī pūrtadharmarataḥ sadā /
iṣṭāni kurute nityaṃ dayāluḥ śivabhāvitaḥ // 8.10 //
svasiddheḥ phaladāḥ sarve svadhyānajapahomataḥ /
bhairavāṅgasamālabdhāḥ sarve devā varānane // 8.11 //
bhairavāstu smṛtāḥ sarve sarvasiddhiphalapradāḥ /
svabhāvāṃśaḥ samākhyātaḥ sādhakānāṃ hitāya vai // 8.12 //
puṣpapātavaśānnāma kartavyaṃ surasundari /
sa mantraḥ siddhyate tasya tamevārādhayedyadi // 8.13 //
aṃśakāpādanaṃ devi kathayāmi samāsataḥ /
vaihāyasaṃ dhvaja caiva homayedyastu sādhakaḥ // 8.14 //
sa mantraḥ siddhyate tasya aryanto 'pi hi suvrate /
anaṃśako 'pi yo mantro jñātacihnairvarānane // 8.15 //
tadā yāgaṃ purā kṛtvā agnau homaṃ tu kārayet /
śiṣyasya pūrvavatkarma kṛtvā tu vidhipūrvakam // 8.16 //
pūrṇāhutiprayogeṇa yojayecchāśvate pade /
paratattvamabhidhyāyan sādhayenmanasepsitam // 8.17 //
mantrāṃśaṃ gaṇayitvā tu gṛhṇīyātsuvicāritam /
hīnamadhyasamutkṛṣṭaṃ kathayāmi samāsataḥ // 8.18 //
hīnaṃ śatruṃ vijānīyān madhyamaṃ sādhyarūpiṇam /
siddhaṃ caiva susiddhaṃ ca uttamaṃ parikīrtitam // 8.19 //
mantrākṣaraṃ tu viśleṣya mātrābindusamanvitam /
ātmanāmākṣaraṃ tadvad adhobhāge 'sya yojayet // 8.20 //
ātmavarṇātsamārabhya yāvanmantrārṇamāgatam /
yasminsa nipateddevi tamāyaṃ parikalpayet // 8.21 //
rekhāṅguligataṃ taṃ tu kathayāmi samāsataḥ /
parvaṇi prathame siddhaḥ sādhyaścaiva dvitīyake // 8.22 //
tṛtīye tu susiddhaḥ syād arirjñeyaścaturthake /
arisādhyau parityajya dātavyaścumbakena tu // 8.23 //
siddharūpaḥ susiddhaśca bhuktimuktiphalapradaḥ /
yastvaṃśakaviśuddhaḥ syād bhairavo 'tra varānane // 8.24 //
taṃ madhyamasthaṃ saṃpūjya tatsthāne madhyamaṃ nyaset /
yataḥ sarvagato devaḥ sarveṣvantargataḥ smṛtaḥ // 8.25 //
tatsiddhimuktidātāsau na varṇāḥ paramārthataḥ /
kathitaṃ sarahasyaṃ te guhyādguhyataraṃ param // 8.26 //
atastantrāvatārārthaṃ kathayāmi samāsataḥ /
adṛṣṭavigrahāyātaṃ śivātparamakāraṇāt // 8.27 //
dhvanirūpaṃ susūkṣmaṃ tu suśuddhaṃ suprabhānvitam /
tadevāpararūpeṇa śivena paramātmanā // 8.28 //
mantrasiṃhāsanasthena pañcamantramahātmanā /
puruṣārthaṃ vicāryāśu sādhanāni pṛthak pṛthak // 8.29 //
laukikādiśivāntāni parāparavibhūtaye /
tadanugrahayogyānāṃ sve sve viṣayagocare // 8.30 //
anuṣṭupchandasā baddhaṃ koṭyarbudasahasradhā /
guruśiṣyapade sthitvā svayaṃ devaḥ sadāśivaḥ // 8.31 //
pūrvottarapadairvākyais tantramādhārabhedataḥ /
tajjñānamīśvare 'dāttad īśvareṇa śivecchayā // 8.32 //
vidyāyāḥ kathitaṃ pūrvaṃ vidyeśebhyastathādarāt /
māyāniyatiparyantais tasmādrudrairavāpi tat // 8.33 //
śrīkaṇṭheneśvarātprāptaṃ jñānaṃ paramadurlabham /
tenāpi tadadhaḥ proktaṃ rudrāṇāmīśvarecchayā // 8.34 //
pradhānācchatarudrāntaṃ dīkṣayitvā vidhānataḥ /
mamāpi ca purā dīkṣā tathā caivābhiṣecanam // 8.35 //
śrīkaṇṭhena purā dattaṃ tantraṃ sarvārthasādhakam /
mayāpi tava deveśi sādhikāraṃ samarpitam // 8.36 //
tvamapi skandarudrebhyo dadasva vidhipūrvakam /
brahmaviṣvindradevānāṃ vasumātṛdivākṛtām // 8.37 //
loke saṃgṛhya nāgānāṃ yakṣāṇāṃ parameśvari /
kathayasva ṛṣīṇāṃ ca ṛṣibhyo manujeṣvapi // 8.38 //
evaṃ tantravaraṃ divyaṃ siddharatnakaraṇḍakam /
tvayā guptataraṃ kāryaṃ na deyaṃ yasya kasyacit // 8.39 //
iti svacchandatantre 'ṃśakādhikāro 'ṣṭamaḥ paṭalaḥ samāptaḥ /
navamaḥ paṭalaḥ /
ataḥ paraṃ pravakṣyāmi rahasyamidamuttamam /
yanna kasyacidākhyātaṃ tatte vakṣyāmi suvrate // 9.1 //
mahābhairavadevasya krīḍamānasya bhāmini /
sṛṣṭisaṃhārakartāraṃ hṛdayāttu vinirgataḥ // 9.2 //
kalpāntavahnivapuṣaṃ pralayāmbudaniḥsvanam /
taḍitpuñjanibhoddaṃṣṭraṃ jaṭājvālāsamaprabham // 9.3 //
candrasūryāgninayanaṃ koṭarākṣaṃ subhīṣaṇam /
bṛhadvakṣaḥ sthalābhogaṃ nāgayajñopavītinam // 9.4 //
sphuranmāṇikyamukuṭaṃ sarpakuṇḍalabhūṣitam /
sarpahārakṛtāṭopaṃ sarpakaṅkaṇanūpuram // 9.5 //
siṃhacarmaparīdhānaṃ sarpamekhalamaṇḍitam /
gajacarmāvṛtapaṭaṃ śaśāṅkakṛtaśekharam // 9.6 //
pañcavaktraṃ śavārūḍhaṃ daśabāhuṃ trilocanam /
kapālamālābharaṇaṃ khaḍgakheṭakadhāriṇam // 9.7 //
pāśāṅkuśadharaṃ devaṃ śaraśārṅgāvatānitam /
kapālakhaṭvāṅgadharaṃ varadābhayapāṇikam // 9.8 //
bhinnāñjanacayaprakhyaṃ sphuritādharabhāsvaram /
brahmendraviṣṇunamitaṃ tridaśairapi durlabham // 9.9 //
evaṃ taṃ bhairavaṃ devaṃ svacchandaṃ parikīrtayet /
smaraṇānnāśayeddevaḥ pāpasaṃghātamulbaṇam // 9.10 //
asya mantraḥ purākhyāto dvātriṃśākṣarasaṃmitaḥ /
pañcapraṇavapūrvāntaṃ tatra līnaṃ japenmanum // 9.11 //
tasya kalpaṃ pravakṣyāmi samāsānna tu vistarāt /
pūrvoktabhūpradeśe ca viśuddhe śubhalakṣaṇe // 9.12 //
puṣpaprakarasaṃkīrṇe gandhadhūpādhivāsite /
tatra maṇḍalamālikhya pūrvoktairvarṇakaiḥ śubhaiḥ // 9.13 //
ekahastaṃ dvihastaṃ vā caturhastāṣṭahastakam /
susūtritaṃ samaṃ kṛtvā caturasraṃ samantataḥ // 9.14 //
pūrvavatsādhayitvā tu digbhāgāṃstu varānane /
caturdvārasamopetam aṣṭapatraṃ sakarṇikam /
madhye padmaṃ samālikhya kesarairupalakṣitam // 9.15 //
dvātriṃśadakṣaraṃ bāhye cakramālikhya śobhanam /
evaṃ susūtritaṃ kṛtvā bāhye caiva tu vartulam // 9.16 //
caturasraṃ tadāsannaṃ bāhye vīthiṃ prakalpayet /
madhyapadmapramāṇena dvāraṃ kalpyeta pūrvavat // 9.17 //
bhasmoddhūlitadehastu mudrālaṅkārabhūṣitaḥ /
keśayajñopavītī ca digvāsāḥ saṃyatendriyaḥ // 9.18 //
śaṅkhārghapātrahastastu sakalīkṛtavigrahaḥ /
parito 'straṃ pravinyasya bhairavaṃ pūjayetpriye // 9.19 //
praṇavāsanasaṃsthaṃ tu mūrtiṃ haṃsākṣareṇa tu /
tameva sakalaṃ devaṃ svacchandaṃ parameśvaram // 9.20 //
yattatparamanirbhāsam anāmayamarūpakam /
tena cāvāhayeddevi hṛcchiraśca śikhāṃ tathā // 9.21 //
varma netre tathāstraṃ ca tenaiva parikalpayet /
sthāpanaṃ saṃnidhānaṃ ca nirodhārdhādipūjanam // 9.22 //
sarvaṃ tenaiva kartavyam uktānuktaṃ varānane /
madhyasthaṃ bhairavaṃ pūjyam aṅgaṣaṭkasamanvitam // 9.23 //
tataḥ patrasthitā devīr dvātriṃśārṇairniveśayet /
pūrvārakātsamārabhya yāvadante vyavasthitāḥ // 9.24 //
tāsāṃ nāmāni vakṣyāmi dvatriṃśatparisaṃkhyayā /
aruṇā ghoṣā devī ca revatī bhogadāyikā // 9.25 //
sthāpanī ghorasaṃjñā ca rakṣā bhārabhareti ca /
ghorarūpā ravā ghoṇā ratistārātha rūpiṇī // 9.26 //
bhayahānistu caṇḍā vai sarvadā ca tathā varā /
takṣakī ca tathā śārvī barbarā sarvagā tathā // 9.27 //
raudrī ca bhrāmaṇī caiva nāginī ca manoharā /
stambhanī roṣaṇī caiva drāvā rudrā praśāsinī // 9.28 //
bhayāpahāriṇī devī jñeyā dvātriṃśa tatkramāt /
praṇavādistato varṇo devīnāma natistathā // 9.29 //
sarvāsāṃ tu vidhirhyeṣa kartavyo vidhivedinā /
hemābhaṃ prākcatuṣkaṃ tad indracāpasamaprabham // 9.30 //
caturmukhaṃ caturbāhu vajrahastaṃ sugarvitam /
kapālamālābharaṇaṃ prahasattu vicintayet // 9.31 //
āgneyaṃ raktavarṇābhaṃ śaktihastaṃ sadā smaret /
daṇḍahastaṃ smaredyāmyāṃ kṛṣṇavarṇaṃ subhīṣaṇam // 9.32 //
nīlamindīvarābhāsaṃ nairṛtaṃ khaḍgahastakam /
śyāmaṃ vāruṇadigbhāge pāśahastaṃ vicintayet // 9.33 //
dhūmraṃ sāmīradigbhāge dhvajahastaṃ sucañcalam /
uttaraṃ dhavalaṃ jñeyaṃ gadākheṭakadhāri ca // 9.34 //
sphaṭikābhaṃ tathaiśānyāṃ triśūlāyudhapāṇikam /
evaṃ dhyānaparo yastu cakrametatsadābhyaset // 9.35 //
vatsarārdhādvarārohe tasya siddhistridhā bhavet /
mahendre malaye sahye pāriyātre 'rbude tathā // 9.36 //
vindhye śrīparvate caiva tathā kolagirau priye /
gaṅgāyamunāsaṃbādhe kurukṣetre varānane // 9.37 //
gaṅgādvāre prayoge ca brahmāvarte samāsthitaḥ /
antarvedyāṃ supuṇyāyāṃ narmadāyāṃ tathaiva ca // 9.38 //
susnigdhadeśe bhūbhāge padmaṣaṇḍairmanorame /
yeṣu yeṣu pradeśeṣu svayaṃbhūrbhagavāñchivaḥ // 9.39 //
teṣu sthāneṣu deveśi niyamastho jitendriyaḥ /
vāṅniruddhaḥ prasannātmā lakṣākṣarajape rataḥ // 9.40 //
śākabhakṣaḥ phalāhārī nīvārādyaśane rātaḥ /
trikālapūjānirato 'thāgnikāryaparāyaṇaḥ // 9.41 //
bhāvitātmā mahāsattvo rakṣāyāśca vidhānavīt /
tasya mantraḥ prasiddhyettu sādhayetsacarācaram // 9.42 //
kālāgnirnarakāścaiva pātālā hāṭakeśvaraḥ /
saptalokaṃ sabrahmāṇḍaṃ pañcāṣṭakamataḥ param // 9.43 //
devayonyaṣṭakaṃ caiva pradhānapuruṣāntakam /
niyatiḥ kālatattvaṃ ca rāgo vidyā kalā tathā // 9.44 //
māyā vidyeśvaraṃ tattvaṃ sādākhyaṃ śaktigocaram /
sarvaṃ siddhyatyanāyāsān mantrarājaprabbhāvataḥ // 9.45 //
pūrvoktaṃ karma vai kṣipram adhamaṃ madhyamottamam /
sādhayennātra saṃdeho bhairavasya vaco yathā // 9.46 //
athaikavīramāśritya aṅgaṣaṭkasamanvitam /
jātiyogayutaṃ kṛtvā aṣṭapatre kuśeśaye // 9.47 //
pūjayetpūrvavidhinā japahomārcane rataḥ /
dhyāyanneva mahādevi svacchandaṃ parameśvaram // 9.48 //
prāpnoti cintitānkāmān devi nāstyatra saṃśayaḥ /
atha rakṣāvidhāneṣu aghoraṃ yojayedyathā // 9.49 //
tathāhaṃ kathayiṣyāmi tadekāgramanāḥ śṛṇu /
dvātriṃśadarasaṃyuktaṃ cakramālikhya bhāmini // 9.50 //
nābhikesarasaṃyuktaṃ susamaṃ tu varānane /
gorocanāṃ tu saṃgṛhya siddhālaktakasaṃyutām // 9.51 //
dūrvākāṇḍena deveśi haritena samālikhet /
vidyārājaṃ karṇikāsthaṃ bindunādasamanvitam // 9.52 //
śaktyavasānaṃ deveśi tasminsādhyaṃ samālikhet /
kaṣamadhye varārohe nayanādyantarodhitam // 9.53 //
īkāraveṣṭitaṃ kṛtvā arakasthā niveśayet /
pūrvoktadevatā devi tadgarbhe sādhyamālikhet // 9.54 //
bhavagarbhe tu tatkṛtvā īkārākhyena veṣṭayet /
trīnvārāṃstu varārohe dhyānayogasamāśritaḥ // 9.55 //
ūrdhve caiva tu saṃrodhya kroṃkāreṇa varānane /
indunācchuritaṃ kṛtvā puṣpadhūpaiḥ prapūjayet // 9.56 //
veṣṭayeccaiva tadbhūrjam arandhraṃ nirvraṇaṃ samam /
pañcaraṅgakasūtreṇa veṣṭayitvā varānane // 9.57 //
sikthena muṭayetpaścāt kṣaudramadhye nidhāpayet /
yadā mṛtyuvaśāghrātaṃ kālena kalitaṃ priye // 9.58 //
ariṣṭacihnitaṃ jñātvā rakṣāmetāṃ samālikhet /
tasya mṛtyurna jāyeta ityevaṃ bhairavo 'bravīt // 9.59 //
kapālīśasya garbhe tu nāma yasya samālikhet /
bhūrjapatre varārohe rocanāyā rasena tu // 9.60 //
oṃkārapuṭamadhyasthaṃ rodhitaṃ nayanākṣaraiḥ /
vauṣaḍjātiprayogeṇa tasya mṛtyurna jāyate // 9.61 //
śikhyāhvena tu deveśi sādhyanāma vidarbhayet /
analārṇamadhaścordhve sādhyārṇeṣu niyojayet // 9.62 //
tasya vai jāyate dāhaḥ phaṭkārādyantarodhitam /
jvalantaṃ cintayetsādhyaṃ dinānāṃ saptakaṃ yadi // 9.63 //
tatkṣaṇājjāyate dāho bhairavasya vaco yathā /
krodharājaniruddhaṃ tu śmaśānapaṭamadhyagam // 9.64 //
śmaśānādalinā lekhyaṃ viṣaraktānvitena tu /
yasya nāma varārohe huṃphaṭkāravidarbhitam // 9.65 //
mārayetisamāyogāt krūrajātisamanvitam /
mriyate saptarātreṇa yo rakṣābhiḥ surakṣitaḥ // 9.66 //
vikarālo mahādevi ūrdhvādhaḥ pāśasaṃsthitaḥ /
sādhyanāmnastu deveśi huṃphaṭkāravidarbhiṇaḥ // 9.67 //
na kṣāmayatyayatnena tasya śatrorbhayaṃ bhavet /
manmathena yutaṃ kṛtvā sādhyanāma varānane // 9.68 //
dhruvādyaṃ svāhayāntena raktadhyānasamanvitam /
amuko 'tra varārohe taddiśo 'bhimukhaḥ sthitaḥ // 9.69 //
amukasya vaśaṃ yātu japahomau samācaret /
saptāhādvaśamāyāti iti śāstrasya niścayaḥ // 9.70 //
meghanādāvasāne tu nāma yasya samālikhet /
yakārādyantasaṃruddhaṃ mantraṃ phaḍdvitayānvitam // 9.71 //
pretasthāne nidhāpyaitad bhairavaṃ tatra pūjayet /
akṣapuṣpairvarārohe taddiśo 'bhimukhaḥ sthitaḥ // 9.72 //
tamuccāṭayate kṣipraṃ devi nāstyatra saṃśayaḥ /
somarājena deveśi ādimadhyāntasaṃyutam // 9.73 //
nāma yasya samālikhya vaṣaḍjātisamanvitam /
saṃnidhāpya trimadhure sthāpayetsurasundari // 9.74 //
saptarātraprayogeṇa trikālāṣṭaśatena ca /
asādhyaṃ sādhayatyāśu dhanaṃ ca vipulaṃ labhet // 9.75 //
pañcāṅgena piśācasya krodharājāvasānikām /
saṃjñāṃ samuccareddevi krūrajātisamanvitām // 9.76 //
unmatto jāyate sādyo homena ca japena ca /
mṛtyunñjayaṃ pravakṣyāmi tamekāgramanāḥ śṛṇu // 9.77 //
bhūrjapatraṃ samādāya nīrandhraṃ nirvraṇaṃ samam /
tasminsamālikhetpadmam aṣṭapatraṃ sakarṇikam // 9.78 //
tasminvai karṇikāmadhye sādhyanāma samālikhet /
saṃveṣṭayāṣṭau diśo devi svacchandena kṛśodari // 9.79 //
praṇavena tu saṃveṣṭya patreṣvevaṃ samālikhet /
patrāṣṭake 'pyaghorasya nāmādhastātsamālikhet // 9.80 //
vaktavyaṃ deva saṃrakṣa śaraṇaṃ tvāmupāgatam /
ādau tryakṣaravinyāsaṃ svacchandaṃ tadanantaram // 9.81 //
janmanāma tu sādhyasya akṣarāntaritaṃ likhet /
punastryakṣaravinyāsaṃ vaṣaḍantaṃ niyojayet // 9.82 //
muṭitvā sikthakenaiva kṣīramadhye tu prakṣipet /
jāyate paramā śāntiḥ punaranyannibodha me // 9.83 //
juṃsaḥ saṃpuṭamadhyasthaṃ praṇavobhayasaṃyutam /
nāma kṛtvā varārohe prakṣipenmadhuratraye // 9.84 //
parāṃ śāntimavāpnoti mṛtyurogairna bādhyate /
bhūrjapatraṃ samādāya rocanāyā varānane // 9.85 //
mātṛkāntaritaṃ nāma dūrvākāṇḍena cālikhet /
tadabhyantaragarbhe tu svarairantarītaṃ kuru // 9.86 //
punargarbhe samālikhya sādhyanāma varānane /
dhruveṇa veṣṭayetpaścād vakāreṇa tataḥ priye // 9.87 //
sakāraṃ ca kṣakāraṃ ca likhecca tadanantaram /
punarveṣṭaya ṭhakāreṇa māyābījena suvrate // 9.88 //
aṅkuśena niruddhyeta rakṣāṃ mṛtyuvināśinīm /
svacchandasahitāṃ devi praṇavenādiyojitām // 9.89 //
vaṣaḍjātisamopetāṃ karpūrakṣodacarcitām /
gandhapuṣpādinā pūjya prakṣipenmadhuratraye // 9.90 //
jāyate paramā śāntir nātra kāryā vicāraṇā /
athavā guṭikāṃ kṛtvā kaṇṭhe bāhau ca dhārayet // 9.91 //
tasya vyādhirna jāyeta ityevaṃ bhairavo 'bravīt /
tryakṣaraṃ mūlamantraṃ ca vaṣaḍjātisamanvitam // 9.92 //
bhojanodakapāne tu mantrayitvāśnataḥ sadā /
na tasya jāyate mṛtyur bhairavasya vaco yathā // 9.93 //
athā hinā mahādevi dūṣitaḥ sādhako yadā /
mūlamantrasamopetam aghoraṃ tatra yojayet // 9.94 //
ātmano bhairavaṃ rūpaṃ kṛtvā caiva sudāruṇam /
daṃṣṭrākarālavikaṭaṃ jvālāmālopaśobhitam // 9.95 //
sarpairlalallambamānaiḥ khaḍgahastaṃ subhīṣaṇam /
pūrvarūpasamopetaṃ sūryakoṭisamaprabham // 9.96 //
tenākrāntaṃ mahādevi daṣṭakaṃ tu vicintayet /
tajjvālābhiḥ sudīptābhir dagdhaṃ saṃcintayedviṣam // 9.97 //
tatkṣaṇāddevadeveśi nirviṣaḥ sa tu jāyate /
graheṣvevaṃ vidhaṃ dhyānaṃ yaḥ kuryānmocayetkṣaṇāt // 9.98 //
atha dhyāne hyakuśalo yadā kaścinnaro bhavet /
tadāgadairmahādevi nirviṣaṃ kurute kṣaṇāt // 9.99 //
kumāridvitayaṃ gṛhya nāginyā tu sahaikataḥ /
gokarṇikāsitaṃ mūlaṃ somāhvāmūlasaṃyutam // 9.100 //
āmagokṣīrasaṃpiṣṭaṃ bhakṣayennirviṣo bhavet /
gonimbasya ca mūlena nirviṣatvaṃ prajāyate // 9.101 //
aśvamārasya mūlaṃ tu udakena tu peṣayet /
pāne nasye pradātavyaṃ tadā bhavati nirviṣaḥ // 9.102 //
āragvadhasya mūlaṃ tu udakena ca peṣayet /
pāne nasye pradātavyaṃ tadā bhavati nirviṣaḥ // 9.103 //
madhukasya tu sāraṃ yan nasye pāne prayojayet /
nirviṣastu prajāyeta bhairavasya vaco yathā // 9.104 //
jambulāsikamūlaṃ tu pāne nasye prayojayet /
nirviṣastu bhaveddevi nātra kāryā vicāraṇā // 9.105 //
ṣaḍbindupaṭakharjūrasūkṣmacūrṇaṃ tu kārayet /
mayūrapittasaṃyuktaṃ guṭikāṃ kārayetpriye // 9.106 //
trilohaveṣṭitāṃ kṛtvā kare kaṇṭhe nidhāpayet /
na viṣaṃ kramate tasya yaśca daṣṭo mahoragaiḥ // 9.107 //
agadānghṛtasaṃyuktān pibedvai viṣadūṣitaḥ /
na viṣaṃ kramate tasya iti śāstrasya niścayaḥ // 9.108 //
evamanye 'pi ye yogāḥ svacchandena vinirmitāḥ /
kālāgnirnarakāścaiva pātālā hāṭakeśvaraḥ // 9.109 //
[pradadyādbhāvitātmā ca siddhyante nātra saṃśayaḥ /
svacchandeneti sarvaṃ hi parameśvareṇa pravartitam] // 9.110 //
iti svacchandatantre navamaḥ paṭalaḥ samāptaḥ /
daśamaḥ paṭalaḥ /
adhvāyaṃ tu mahādeva sūcito na tu varṇitaḥ /
kathayasva prasādena sādhakānāṃ hitāya tam // 10.1 //
adhvānaṃ saṃpravakṣyāmi sādhakānāṃ hitāya vai /
atha kālāgnirudrādhaḥ kaṭāhaḥ saṃvyavasthitaḥ // 10.2 //
koṭiyojanabāhulyaḥ tasyordhve bhuvanāni tu /
navanavatikoṭyaścāpy aṇḍānāṃ tu sahasrakam // 10.3 //
koṭīnāṃ saptatirlakṣāṇy ayutānāṃ sahasrakam /
arbudānyatha vṛndāni kharvāṇi ca tathaiva ca // 10.4 //
padmāni cāpyasaṃkhyānīty evamādīnyanekaśaḥ /
teṣāṃ vai nāyako hyatra tv anantaḥ parameśvaraḥ // 10.5 //
tena śuddhena śuddhāni tv aṇḍānyatrohakaiḥ saha /
śaktyādhārāśrayaireva dvātriṃśatparisaṃkhyayā // 10.6 //
koṭikoṭiparīvārās tv anaupamyaguṇānvitāḥ /
divyāṅgānaughasaṃkīrṇā bhrūbhaṅgalalitekṣaṇaiḥ // 10.7 //
sūryāyutapratīkāśās toraṇāṭṭālamaṇḍitāḥ /
na tatra diḥkhitaḥ kaścin muktvā diḥkhamanaṅgajam // 10.8 //
ramante tatra vai vīrā nārībhiḥ saha līlayā /
bhuvaneṣu vicitreṣu yonyākāreṣu saṃsthitāḥ // 10.9 //
bhuvanānyevamuktāni bhuvanāntaravāsinām /
sarvāṇi śuddhimāyānti tānyanante viśodhite // 10.10 //
athopariṣṭātkālāgniḥ śrīkaṇṭhena niveśitaḥ /
adhikāraṃ prakurute tadājñānuvidhāyakaḥ // 10.11 //
anekarudrakoṭībhir upetastiṣṭhati priye /
adhunā saṃpravakṣyāmi pramāṇaṃ śivanirmitam // 10.12 //
yojanānāṃ varārohe yathā bhavati tacchṛṇu /
avyaktāddaśabhirbhāgair mahānsthūlo vibhāvyate // 10.13 //
dvipañcabhāgo mahato bhūtādiḥ sthūla ucyate /
bhūtādeḥ parimāṇaṃ ca bhāvagrāhyaṃ na cākṣuṣam // 10.14 //
bhūtāderyaddaśaguṇam aṇīyo dṛśyate rajaḥ /
jālāntaragate bhānau paramāṇuḥ sa ucyate // 10.15 //
aṣṭānāṃ paramāṇūnāṃ samavāyastu yo bhavet /
trasareṇuḥ sa vikhyātaḥ tatpadmaraja ucyate // 10.16 //
trasareṇavaśca yetvaṣṭau vālāgraṃ tu vidhīyate /
vālāgrāṇi tathātvaṣṭau likṣeti parikīrtitā // 10.17 //
likṣāścāṣṭau viduryūkāṃ yūkāścāṣṭau yavo bhavet /
aṣṭau yavā varārohe parvāṅguṣṭhamathāṅgulam // 10.18 //
dvādaśāṅgulamānena vitastistāla ucyate /
tāladvayaṃ bhaveddhastaś caturviṃśatikāṅgulaḥ // 10.19 //
caturhasto dhanurdaṇḍo nālikā yūpa eva ca /
dhanuḥ sahasre dve pūrṇe krośaḥ samabhidhīyate // 10.20 //
krośadvayena gavyūtir gavyūtī dve tu yojanam /
anena parimāṇena yojanānāṃ yaśasvini // 10.21 //
siṃhāsanaṃ mahādīptaṃ sahasradvayavistṛtam /
sahasramucchritaṃ tasya mahāpīṭheṣu suvrate // 10.22 //
tiṣṭhate tatra deveśaḥ kālo dvādaśalocanaḥ /
sitaraktapītakṛṣṇaś caturvaktro mahābalaḥ // 10.23 //
raktāṅgo 'tha karālaśca piṅgabhrūśmaśrulocanaḥ /
vaktrajvālā jaṭājvālā lomajvālāḥ sujājvalāḥ // 10.24 //
jvalantyasyāyudhajvālāḥ sutīvrāḥ karamadhyagāḥ /
jvalatparvatavaddīpto jvalajjvālābhirājitaḥ // 10.25 //
daśabāhurmahātmā vai khaḍgakheṭakadhārakaḥ /
śaraśārṅgavihastaśca pāśāṅkuśadharastathā // 10.26 //
kapālakhaṭvāṅgadharo varadābhayapāṇibhṛt /
daśayojanalakṣāṇi śarīraṃ bhāti bhāsvaram // 10.27 //
koṭiyojanamānena bhuvanaṃ cāsya jājvalam /
saṃbhṛtaṃ rudrakanyābhī rudrairjvalitaśūlibhiḥ // 10.28 //
nānārūpavimānaiśca prajvaladbhiḥ samāvṛtam /
jvālāstasya viniṣkrāntāḥ koṭayo daśacordhvataḥ // 10.29 //
tasyopariṣṭāddeveśi pañcakoṭyo varānane /
na kaścinnavasatyatra dhūmoṣmaparivāritaḥ // 10.30 //
ataḥ paraṃ varārohe narakāḥ parikīrtitāḥ /
pañcāśatkoṭayo devi kathitāhyanupūrvaśaḥ // 10.31 //
pradhānaṃ saṃpravakṣyāmi śataṃ tatra varānane /
catvāriṃśatsamopetaṃ kathitaṃ nāmataḥ śṛṇu // 10.32 //
avīcī rauravaścaiva mahāraurava eva ca /
tāmisraścāndhatāmisraḥ saṃjīvanasujīvanau // 10.33 //
padmaścaiva mahāpadmaḥ kālasūtrastathaiva ca /
sūcīmukhaḥ mahākāyaḥ kṣuradhāro 'siparvataḥ // 10.34 //
asistālo drumaścaiva drumamastaka eva ca /
drumārāmaśca vikhyātaḥ kumbhīpākastathaiva ca // 10.35 //
ambareṣo 'ṅgārarāśiḥ tīkṣṇatuṇḍastathaiva ca /
vajratuṇḍaśca śakuniḥ mīnodarakharodarau // 10.36 //
sandaṃśaḥ vajrakāyaśca medakaśca varānane /
uṣṭragrīvo mahākāyo vetālo vaḍavāmukhaḥ // 10.37 //
asṛkpūyahradaścaiva bhramaro maṣakastathā /
saṃgrahaśca kapālaśca taptakavaca eva ca // 10.38 //
gajapādo mahāvaktraḥ kūrmākhyonakulastathā /
pīḍanaścaivakumbhīraḥ krakacaḥ śūlameva ca // 10.39 //
anaṅgaścāṅgārodgāraḥ pradīptastrimukhastathā /
pañcavaktraḥ śatāsyaśca jalauko biladhūmakaḥ // 10.40 //
sutapto jatupaṅkaśca ghorarūpo 'tidāruṇaḥ /
asthibhaṅgaḥ pūtimāṃsaḥ dravyaścaiva tvamedhyakaḥ // 10.41 //
ulūkaḥ paraśurdaṇḍaḥ kākākhyaśca tathaiva ca /
socchvāsaśca nirucchvāsaḥ vṛkāsyaśca tathaiva ca // 10.42 //
aśvāsyo gopalādaśca aloko dahanastathā /
śvavaktro 'tha davāgniśca kṣārakūpastathā tamaḥ // 10.43 //
ahīnāṃ nicayaścaiva taptapāṣāṇa eva ca /
virūpo rūpavāṃścaiva citrī citradharastathā // 10.44 //
kṛṣṇapiṅgalaraktāsyaḥ mahiṣo rākṣasastathā /
kubjaḥ uttaptatailākhyaḥ aśanī vṛṣṭimudgarau // 10.45 //
musalaḥ anātapaścaiva yamalādristathaiva ca /
krimikūṭaḥ bahuśākhaḥ śalmaliśca phaḍistathā // 10.46 //
nigaḍo loharajjuśca lohapañjara eva ca /
tanubhedaścoragaśca vṛścikaḥ kāla eva ca // 10.47 //
vajrakaṇaḥ kaṭāhaśca paṭṭaḥ saṃkula eva ca /
ghoraścājagaraścaiva mahāvaitaraṇī tathā // 10.48 //
gṛddhraśca kuraraścaiva kukkuṭaśca pramardakaḥ /
kardamaḥ durduraścaiva lamboṣṭho vajranāsikaḥ // 10.49 //
cipiṭaḥ khañjarīṭaśca śavalo nīla eva ca /
kākaḥ kaṅkumamukhaścaiva śivārāvastataḥ paraḥ // 10.50 //
gajanādo mahānādaḥ siṃhanādastathaiva ca /
mahāgrāhastathā nakro mūṣikākīṭasāgaraḥ // 10.51 //
avākśirāḥ trirāvartaḥ cakrapīḍanakastathā /
trapulepastrapukūpaḥ ikṣuyantraḥ girerlatā // 10.52 //
kaṭaṅkaṭaścavikhyātaḥ taptavāluka eva ca /
ete 'tighorā narakās trikoṇāḥ parikīrtitāḥ // 10.53 //
asatkarmaratānāṃ ca prāṇināṃ pātanāya tu /
nistriṃśakarmakartṝṇāṃ śaṭhānāṃ pāpināṃ tathā // 10.54 //
nirdayādhamajātīnāṃ parahiṃsāratātmanām /
paradāraratānāṃ ca śivaśāstrasya dūṣiṇām // 10.55 //
devadravyāpahartṝṇāṃ brahmaghnapitṛghātinām /
goghnānāṃ ca kṛtaghnānāṃ mitravisrambhaghātinām // 10.56 //
suvarṇabhūmihartṝṇāṃ śaucācāranivartinām /
dayādākṣiṇyahīnānāṃ paiśunyānṛtacetasām // 10.57 //
narakāstu samākhyātās tv akarmapathavartinām /
śubhakarmaratā lokā narake na patanti hi // 10.58 //
tatsamāsena vakṣyāmi yathāvadanupūrvaśaḥ /
satyaṃ kṣāntirahiṃsā ca śaucaṃ snānamakalkatā // 10.59 //
dayālaulyaṃ ca yasyāsau narakānnādhigacchati /
śānto dāntaḥ suhṛṣṭātmā tv anahaṃkāravānsamaḥ // 10.60 //
adrohī cānasūyaśca paraiśvarye ca niḥspṛhaḥ /
amātsaryamamānitvaṃ śivabhaktiracāpalam // 10.61 //
japadhyānaratiḥ sthairyaṃ kārpaṇyasya ca varjanam /
vratāni niyamāścaiva svādhyāyaśca tridaṃdhyatā // 10.62 //
sarvatra śraddadhānatvam ārjavaṃ hrīrmanasvitā /
tejaḥ praśāntiḥ saṃtoṣo 'priyavākyavivarjanam // 10.63 //
samīkṣyakāritā nityaṃ manohaṃkāranigrahaḥ /
adambhitvamamāyitvam akalko jñānaśīlatā // 10.64 //
pitṛdevārcane bhaktir gobrāhmaṇa śaraṇyatā /
agnau homo gururdānaṃ jñānināṃ paryupāsanam // 10.65 //
ekānte ca ratirdhyānam ātmanyeva ca tuṣṭatā /
avyāpāraḥ parārtheṣu audāsīnyamanāgasaḥ // 10.66 //
akrodhitvamanālasyām ete dharmāḥ prakīrtitāḥ /
yastvetānbhajate bhāvān so 'mṛtatvāya kalpate // 10.67 //
naśyanti pauruṣāḥ pāśā ye 'pyanantāḥ prakīrtitāḥ /
śivācāraratānāṃ tu dhārmikāṇāṃ hi dehinām // 10.68 //
tasmādevaṃ tu vijñāya mano dharme niyojayet /
yasya cittamasaṃbhrāntaṃ nirvikalpamakalmaṣam // 10.69 //
sa yāti paramāṃllokān narakāṃśca na paśyati /
yasya buddhirasaṃmūḍhā sarvabhūteṣvapātakī // 10.70 //
akalkavānsattvavānyo narakānsa na paśyati /
jitāni yenendriyāṇi mano yasya vaśe sthitam // 10.71 //
tajjayena jitaṃ sarvaṃ trailokyaṃ sacarācaram /
svakārye parakārye vā yasya buddhiḥ sthirā bhavet // 10.72 //
etadeva hi pāṇḍityaṃ śeṣāḥ pustakavācakāḥ /
ityeṣa tāntriko nyāyaḥ kathitastu samāsataḥ // 10.73 //
atāntrikāṇāmanyeṣāṃ parisaṃkhyā na vidyate /
śivaśāstraratā ye tu gurubhaktiparāyaṇāḥ // 10.74 //
paratattvavido ye tu na teṣāṃ duritaṃ bhavet /
eteṣāṃ narakāṇāṃ tu pradhānāni nibodha me // 10.75 //
pañcatriṃśattu narakāḥ caturbhedāḥ prakīrtitāḥ /
catvāriṃśacchataṃhyetat samāsātparikīrtitam // 10.76 //
tairviśuddhairviśuddhyanti pañcāśatkoṭayastu tāḥ /
pañcatriṃśadyadā vaite dvātriṃśadvā viśodhitāḥ // 10.77 //
catvāriṃśacchataṃ śuddhaṃ tadetatsyādvarānane /
tribhiḥ śuddhaistu dvātriṃśac chuddhā eva bhavanti hi // 10.78 //
teṣāṃ nāmāni vakṣyāmi trayāṇāṃ varavarṇini /
avīciścaiva vikhyātaḥ kumbhīpākaśca dāruṇaḥ // 10.79 //
mahārauravarājaśca sthānaṃ teṣāṃ nibodha me /
adhomadhyordhvabhāgeṣu saṃsthitāste yathākramam // 10.80 //
vyāptiṃ teṣāṃ pravakṣyāmi yathāvadanupūrvaśaḥ /
narakaikādaśagatam avīciṃ śodhayetpriye // 10.81 //
ātmanā dvādaśaṃ devi kumbhīpākaṃ viśodhayet /
mahārauravasaṃjñaṃ cāpy evameva na saṃśayaḥ // 10.82 //
pañcatriṃśatpravakṣyāmi samāsena varānane /
avīciḥ kriminicayo nadī vaitaraṇī tathā // 10.83 //
lohaśca śalmaliścaivāpy asiparvata eva ca /
socchvāsaśca nirucchvāsaḥ pūtimāṃsaḥ parastathā // 10.84 //
taptatrapuḥ kṣārakūpo jatulepastathaiva ca /
antarbhūtā avīcau tu kumbhīpākasya śrūyatām // 10.85 //
asthibhaṅgaḥ krakacachedaḥ kūpaścāpi kaṭaṅkaṭaḥ /
vasāmiśrohyayastuṇḍas trapulepaḥ prakīrtitaḥ // 10.86 //
kumbhīpākaśca vijñeyas tīkṣṇāsiśca tathaiva ca /
tapralohaśca vijñeyaḥ kṣuradhārapathastathā // 10.87 //
aśaniśca sutaptaśca dvādaśaite prakīrtitāḥ /
ekādaśāntarvijñeyāḥ kumbhīpākasya dāruṇāḥ // 10.88 //
mahārauravarāje ca ata ūrdhvaṃ nibodha me /
kālasūtro mahāpadmaḥ kumbhaḥ saṃjīvanekṣukau // 10.89 //
pāśo 'mbareṣakaścaiva ayaḥpaṭṭastathaiva ca /
daṇḍayantrastvamedhyaśca ghorarūpastathāparaḥ // 10.90 //
mahāraurava eteṣām upariṣṭādvyavasthitaḥ /
avīcau kṛminarakān kumbhīpāke sudāruṇān // 10.91 //
mahārauravake 'medhyān antarbhūtānvicintayet /
dvātriṃśannarakāṇāṃ ca mānaṃ caiva nibodha me // 10.92 //
navanavatirlakṣāṇi ekaikasyocchrayaḥ smṛtaḥ /
lakṣamātrāntarā jñeyā dvātriṃśaccāpyanukramāt // 10.93 //
eteṣāmupariṣṭāttu prabhutvena varānane /
yogaiśvaryaguṇopetaḥ kūṣmāṇḍādhipatiḥ sthitaḥ // 10.94 //
navanavatirlakṣāṇi puraṃ tasya prakīrtitam /
tasyopariṣṭātpātālān kathayāmi samāsataḥ // 10.95 //
ābhāsaṃ varatālaṃ ca śarkaraṃ ca gabhastimat /
mahātalaṃ ca sutalaṃ rasātalamataḥ param // 10.96 //
sauvarṇamaṣṭamaṃ jñeyaṃ sarvakāmasamanvitam /
ābhāsādyāvatsauvarṇaṃ pramāṇaṃ kathayāmi te // 10.97 //
sahasranavakotsedham ekaikaṃ tu purottamam /
ekaikasyāntaraṃ jñeyaṃ sahasraparisaṃkhyayā // 10.98 //
chatrākārāṇi sarvāṇi teṣāṃ vai bhuvanāni tu /
sarvakāmaiḥ sametāni guṇaiḥ sarvairyutāni tu // 10.99 //
hemaprākāraśikharaiś chatradhvajasamākulaiḥ /
kiṅkiṇījālamukharais toraṇāṭṭālamaṇḍitaiḥ // 10.100 //
nirgamaiḥ sagavākṣaiśca divyavastravibhūṣitaiḥ /
tantrīmurajavādyaiśca geyatūryaravākulaiḥ // 10.101 //
nānābhuvanapaṅktyoghaiḥ sarvaratnasamujjvalaiḥ /
prāsādaistuṅgaśikharaiś candrātapasamaprabhaiḥ // 10.102 //
rathyāmārgavarārāmaiḥ sadāpuṣpaphalānvitaiḥ /
kokilārāvamadhuraiḥ śikhiṣaṭpadasevitaiḥ // 10.103 //
haṃsakāraṇḍavākīrṇaiś cakravākopaśobhitaiḥ /
sārasārāvasaṃghuṣṭapadminīṣaṇḍamaṇḍitaiḥ // 10.104 //
taḍāgaiḥ svacchatoyāḍhyair dīrghikābhiryutāni tu /
puruṣaiśca mahākāyair mahābalaparākramaiḥ // 10.105 //
sarvaiśvaryasvarūpāḍhyaiḥ sarvalakṣaṇasaṃyutaiḥ /
divyavastraiḥ sutāmbūlair divyagandhānulepanaiḥ // 10.106 //
divyābharaṇasaṃyuktair mukuṭai ratnamaṇḍitaiḥ /
śivārādhanasaktā ye tatprasādena sādhakāḥ // 10.107 //
te viśanti mahādevi pātālaṃ siddhasevitam /
rasaṃ rasāyanaṃ divyaṃ siddhadravyaṃ labhanti te // 10.108 //
krīḍanti cānye satataṃ divyānāṃ yoṣitāṃ gaṇaiḥ /
kāminaḥ kāmarūpaistu mattamātaṅgagāmibhiḥ // 10.109 //
sarvābharaṇasaṃyuktaiḥ kāmaśāstrasupeśalaiḥ /
divyavastraparīdhānaiḥ stanabhārasamānataiḥ // 10.110 //
madhyakṣāmaiḥ prasannāsyais taralāyatalocanaiḥ /
sakiṅkiṇīnitambaiśca hārakeyūraśobhitaiḥ // 10.111 //
sugandhigandhaliptāṅgaiḥ kāñcīmekhalamaṇḍitaiḥ /
evaṃ te kathitā devi pātālāntaravāsinaḥ // 10.112 //
trayo 'surāstathā nāgā rākṣasāśca vibhāgataḥ /
ekaikatra ca pātāle kathitāste varānane // 10.113 //
pātālasaptake jñeyās tathānye bhuvanādhipāḥ /
balohyatibalaścaiva balavānbalavikramaḥ // 10.114 //
subalo balabhadraśca balādhyakṣaśca kīrtitāḥ /
etaiḥ śuddhairime śuddhāḥ saptapātālavāsinaḥ // 10.115 //
yadūrdhve caiva sauvarṇaṃ pātālaṃ parikīrtitam /
tatra vasatyasau devo hāṭakaḥ parameśvaraḥ // 10.116 //
purakoṭisahasraistu samantātparivāritaḥ /
siddhairudragaṇairdivyair bhaginīmātṛbhirvṛtaḥ // 10.117 //
yoginīyogakanyābhī rudraiścaiva sakanyakaiḥ /
siddhadravyasamairmantraiś cintāmaṇirasāyanaiḥ // 10.118 //
siddhavidyāsamṛddhaṃ vai hāṭakeśasya mandiram /
haṭhatpraveśayellokāṃ stadbhāvagatamānasān // 10.119 //
tenāsau hāṭakaḥ prokto devadevo maheśvaraḥ /
tasyordhve tu sahasrāṇi yojanānāṃ tu viṃśatiḥ // 10.120 //
bhūkaṭāhaḥ samuddiṣṭaḥ samantāttu varānane /
ato bhagavatī pṛthvī nānājanapadākulā // 10.121 //
tasyā madhye mahāmeruḥ sauvarṇaśca varānane /
tasyācalasya vistāram ūrdhvādhaḥ kathayāmi te // 10.122 //
yojanānāṃ sahasrāṇi caturaśītirucchritaḥ /
ṣoḍaśaiva sahasrāṇi adhobhāge praropitaḥ // 10.123 //
tānyeva mūlavistāraḥ dviguṇo mūrdhavistaraḥ /
tasyordhve tu sabhā divyā nāmnā caiva manovatī // 10.124 //
caturdaśasahasrāṇi yojanānāṃ pramāṇataḥ /
sarvaratnasuśobhāḍhyā strīsahasrasamanvitā // 10.125 //
sarvabhogagaṇopetā brahmaṇastu mahātmanaḥ /
siddhavidyādharākīrṇā ṛṣibhiḥ parivāritā // 10.126 //
tasyā īśānadigbhāge jyotiṣkaṃ śikharaṃ smṛtam /
sūryakoṭipratīkāśaṃ gaṇaprathamasevitam // 10.127 //
sarvartukusumopetaṃ devagandharvasevitam /
strīsahasrasamākīrṇaṃ sarvaiśvaryasamanvitam // 10.128 //
tatrāste bhagavāndevas tryambakaḥ parameśvaraḥ /
lokapālairvṛto 'sau hi brahmaviṣṇvindranāyakaḥ // 10.129 //
mamāṃśaṃ taṃ vijānīyāḥ surasiddhanamaskṛtam /
adhikāraṃ prakurute parecchāsaṃpracoditaḥ // 10.130 //
sabhāyā brahmaṇo 'dhastāt sahasrāṇi caturdaśa /
yojanānāṃ parityajya cakravāṭaḥ samantataḥ // 10.131 //
svargāṣṭakaṃ samuddiṣṭaṃ tatra tiṣṭanti lokapāḥ /
pūrveṇendrasya vikhyātā purī nāmnāmarāvatī // 10.132 //
tejovatī tathāgneyyāṃ citrabhānoḥ prakīrtitā /
dakṣiṇe yamarājasya nāmnā saṃyamanī purī // 10.133 //
kṛṣṇāṅgārā tu naiṛtyāṃ rākṣaseśasya kīrtitā /
paścimena jaleśasya nāmnā śuddhavatī smṛtā // 10.134 //
vāyavyāṃ tu purī vāyor nāmnā gandhavahā priye /
uttareṇāpi somasya purī nāmnā mahodayā // 10.135 //
aiśānyāmīśarājasya purī nāmnā yaśovatī /
etāsāmuttare devi śṛṇu ṣaḍviṃśatiṃ purīḥ // 10.136 //
dakṣiṇenāmarāvatyāḥ kāmavatyapsaraḥ purī /
sauvarṇī siddhasaṅghānāṃ tasyā vai dakṣiṇena tu // 10.137 //
tasyā vai dakṣiṇenānyā padmarāgopaśobhitā /
ādityānāṃ purīkhyātā nāmnācāṃśumatī śubhā // 10.138 //
sādhyānāṃ rājatī divyā khyātā vai kusumāvatī /
vahneḥ paścimadigbhāge viśveṣāṃ revatī purī // 10.139 //
tasyāstu paścime devi divyā vai viśvakarmaṇaḥ /
paścime dharmarājasya mātṛnandā purī smṛtā // 10.140 //
krīḍanti mātarastatra madhupānavighūrṇitāḥ /
rudrāṇāṃ paścime tasyā rohitā nāma kāñcanī // 10.141 //
tatra śūladharā rudrā yamasya paricārakāḥ /
tasyāḥ paścimato jñeyā nāmnā guṇavatī purī // 10.142 //
ekādaśānāṃ rudrāṇāṃ vajraprākāratoraṇā /
nirṛteḥ pūrvabhāge tu piṅgalā nāma vai purī // 10.143 //
svakarmasaṃjñā deveśi piśācāstatra saṃsthitāḥ /
nairṛtyuttarasāmīpye purī kṛṣṇāvatī smṛtā // 10.144 //
nistriṃśā nāma tatraiva vasanti rākṣasāḥ sadā /
tasyā apyuttare bhāge purī haimī sukhāvatī // 10.145 //
mitro vasati tatraiva bahubhṛtyajanāvṛtaḥ /
tasyā apyuttare haimī gāndharvī nāma viśṛtā // 10.146 //
vasanti tatra gandharvā divyakanyāsamāvṛtāḥ /
daśakoṭisahasrāṇi teṣāṃ saṃkhyā prakīrtitā // 10.147 //
bhūtānāṃ siddhasenā tu varuṇasya tu dakṣiṇe /
hemasaṃjñā vasūnāṃ tu varuṇasyāpi cottare // 10.148 //
tasyāstūttarato devi nāmnā siddhavatī purī /
sarvavidyādharāṇāṃ tu sā purī parikīrtitā // 10.149 //
vāyordakṣiṇato devi siddhā nāmnā purī smṛtā /
vasanti kinnarāstatra purairhemārkasaprabhaiḥ // 10.150 //
vāyoḥ pūrveṇa gāndharvī haimī citrarathasya tu /
gandharvarājamukhyasya divyagandharvanāditā // 10.151 //
āste bhagavatī sākṣāt saprasvaravibhūṣitā /
grāmatrayaparīdhānā jātimekhalamaṇḍitā // 10.152 //
mūrcchanātānacitrāṅgī nānātālakalodayā /
lakṣaṇavyañjanopetā madhyamenāvaguṇṭhitā // 10.153 //
gandharvairgīyamānā sā tatra devī sarasvatī /
nāradādyaiśca ṛṣibhir nāgakinnarasevitā // 10.154 //
tasyāḥpūrveṇa citrā vai tumbururnāradasya ca /
somasya paścātpramadā guhyakānāṃ purī smṛtā // 10.155 //
pūrveṇaiva tu somasya nāmnā citravatī purī /
sarvadhātumayī citrā kuberasya mahātmanaḥ // 10.156 //
ṣaḍviṃśatisahasraistu koṭīnāṃ parivāritaḥ /
yakṣāṇāmuttamaḥ śrīmān āste bhogairanuttamaiḥ // 10.157 //
tasyā pūrve śubhā nāmnā jāmbūnadamayī purī /
tatra vai karmadevāstu devatvaṃ karmaṇā gatāḥ // 10.158 //
paścimeneśarājasya viṣṇorvai śrīmatī purī /
tatrāste śrīpatiḥ śrīmān atasīpuṣpasannibhaḥ // 10.159 //
śaṅkhacakragadāpāṇiḥ pītavāsā janārdanaḥ /
īśasya dakṣiṇebhāge nāmnā padmavatī purī // 10.160 //
mahāpadmopaviṣṭasya padmamālādharasya tu /
padmapatrāyatākṣasya brahmaṇaḥ padmajanmanaḥ // 10.161 //
tasyā dakṣiṇato devi nāmnā kāmasukhāvatī /
aśvinau tatra deveśi tathā dhanvantariḥ sthitaḥ // 10.162 //
uttaretvamarāvatyā mahāmegheti viśrutā /
vināyakānāṃ sā divyā vasatistatra kalpitā // 10.163 //
daśakoṭisahasrāṇi vīryavantaḥ śubhāstathā /
vināyakā mahādīptā agnijvalitatejasaḥ // 10.164 //
asurāṇāṃ vadhārthāya aṅguṣṭhānnirmitā mayā /
evaṃvidhairadhaścordhvaṃ meruḥ puravarairvṛtaḥ // 10.165 //
puryaśca yāḥ samākhyātā meroścaiva samantataḥ /
purakoṭisahasraistu sarvāstāḥ saṃbhṛtāḥ priye // 10.166 //
sarvaiśvaryasusaṃpūrṇāḥ sarvaratnasamujjvalāḥ /
divyastrībhiḥ samākīrṇā divyapuṃbhiḥ samākulāḥ // 10.167 //
ānandaḥ satataṃ devi devānāṃ ca pure pure /
vimānanagarārāmaiś caturodyānamaṇḍapaiḥ // 10.168 //
chatradhvajapatākābhir gajavājisamākulaiḥ /
dvandvabhīnandiśabdaiśca śaṅkhakāhalaniḥsvanaiḥ // 10.169 //
gītanṛttaistathākīrṇaṃ devānāṃ mandiraṃ sadā /
iṣṭāpūrtaratā devi ye narā puṇyabhārate // 10.170 //
tryambakaṃ sakṛdarcanti meruṃ gacchanti te narāḥ /
gaṅgātoyasusaṃsiktāḥ krīḍanti surasattamāḥ // 10.171 //
kathaṃ gaṅgāsamutpannā surasiddhanamaskṛtā /
kathayasva prasādena samāsātsurasattama // 10.172 //
gaṅgāyāśca samutpattiṃ kathayiṣyāmi suvrate /
jaganmātā mahādevi mama patnī purā hi sā // 10.173 //
mamanetrodakaṃ caiva karajaiśchādite mama /
punarudghāṭite netre jaganmātaḥ purā tvayā // 10.174 //
mannetrebhyo 'sravattoyaṃ tvadīyāṅgulibhiḥ priye /
daśadhā niḥsṛtā gaṅgā kapālāvaraṇe mama // 10.175 //
saptaiva saṃsthitāstatra ekā viṣṇupure sthitā /
dvitīyā brahmalokordhve tṛtīyā satyalokagā // 10.176 //
svarge caivapunaḥ sā vai saṃsthitā somamaṇḍale /
somāccaiva viniḥ sṛtya purakāśe vyavasthitā // 10.177 //
tato 'haṃ saṃstuto devi brahmaviṣṇupuraḥsaraiḥ /
gaṅgānadīṃ mahāpuṇyāṃ martyānāṃ hitakāmyayā // 10.178 //
avatārya mahādeva martyalokaṃ visarjaya /
tato mayā sureśāni proktā sā tvaparājitā // 10.179 //
lokānāṃ tu hitārthāya āgaccha surasundari /
āgatya mama mūrdhānaṃ merumūrdhni punargatā // 10.180 //
tasmānnirgatya deveśi caturdikṣūdadhiṃ gatā /
pūrve sītā samuddiṣṭā suvahā dakṣiṇena tu // 10.181 //
sunandā paścime bhāge bhadrasomā tathottare /
mandarastu mahādevi gandhamādanasaṃjñakaḥ // 10.182 //
vipulaśca supārśvaśca pūrvādyā uttarāntakāḥ /
viṣkambhāśca samākhyātāḥ varṇāṃścaiva nibodha me // 10.183 //
sitaṃ caiva haridrābhaṃ nīlaṃ dāḍimasaprabham /
prāgviṣkambhasamīpe tu nāmnā citrarathaṃ vanam // 10.184 //
tatrāruṇodakaṃ nāma taḍāgaṃ padmamaṇḍitam /
gandhamādanasāmīpye nandanaṃ tu mahāvanam // 10.185 //
tasyamadhye 'mbujacchannaṃ mānasaṃ tu sarovaram /
vipulasya samīpe tu vaibhrājaṃ tu mahāvanam // 10.186 //
sitodaṃ tasya madhye tu taḍāgaṃ vimalodakam /
vanaṃ pitṛvanaṃ nāma svapārśvasya samīpataḥ // 10.187 //
tasyāntastu mahābhadraṃ taḍāgaṃ ca manoramam /
kalpadrumāṃśca caturaḥ kathayāmi nibodha tān // 10.188 //
mandare 'tha kadambaṃ syān mastake tu vyavasthitam /
sahasrayojanāyāmaṃ śākhāpañcaśatocchritam // 10.189 //
puṣpaiḥ kumbhapramāṇaiśca bhrājate tatsupuṣpitam /
tatpramāṇā smṛtā jambūr gandhamādanamūrdhani // 10.190 //
tasyāḥ phalasamūhottho raso jñeyo 'mṛtopamaḥ /
tena jambūnadī jātā priye vegavatī bhṛśam // 10.191 //
meruṃ pradakṣiṇīkṛtya jambūmūlaṃ viśetsvakam /
tatsaṃparkātsamutpannaṃ kanakaṃ devabhūṣaṇam // 10.192 //
tena jāmbūnadaṃ loke jñāyate bhūṣaṇottamam /
tatra vṛkṣālatāgulmāḥ pakṣiṇaḥ śvāpadādayaḥ // 10.193 //
jāmbūnadamayāḥ sarve ye cānye tatravāsinaḥ /
vipule 'pi tathāśvatthaḥ ketumāla iti śrutaḥ // 10.194 //
tasyendreṇāsurāñjitvā ratnamālā pralambitā /
tenāsau ketumāleti khyātaḥ siddhaniṣevitaḥ // 10.195 //
nyagrodhaśca supārśve tu tattulyaḥ parikīrtitaḥ /
anekaguṇasaṃpanno meruḥ khyātaḥ samāsataḥ // 10.196 //
tatpārśvasthānpriye deśān kāthayāmi samāsataḥ /
merumadhyāccaturdikṣu lakṣārdhaṃ tu samāsataḥ // 10.197 //
lavaṇodadhiparyantaṃ jambudvīpaṃ samantataḥ /
parvatāntaritāstatra nava bhāgā bhavanti hi // 10.198 //
dakṣiṇe caiva digbhāge trayo jñeyā mahīdharāḥ /
niṣadho hemakūṭaśca himavāniti te trayaḥ // 10.199 //
uttare cāpi merustu nīlaḥ śveto 'tha śṛṅgavān /
prāk paścimāyātā hyete ṣaḍeva tu mahīdharāḥ // 10.200 //
nīlaśca niṣadhaścaiva lakṣayāmau prakīrtitau /
śvetaśca hemakūṭaśca sahasranavatiḥ smṛtau // 10.201 //
himavān śṛṅgavāṃścaiva sahasrāśītireva tu /
lavaṇodadhiparyantāḥ sahasradvayavistṛtāḥ // 10.202 //
kailāsayukto himavāṃs triśṛṅgaśca sajārudhiḥ /
śṛṅgavāṃścandrakanibhaḥ sitaḥ śveto virājate // 10.203 //
nīlaratnamayo nīlo niṣadhaḥ padmarāgabhaḥ /
sauvarṇo hemakūṭaśca himābho himavāniti // 10.204 //
pūrveṇa mālyavānmeroḥ parvatastu virājate /
catustriṃśatsahasrāṇi yojanānāṃ sureśvari // 10.205 //
yāmyottarāyato bhāti sahasraṃ tasya vistṛtiḥ /
tathaivāparadigbhāge tattulyo gandhamādanaḥ // 10.206 //
nīlaśca niṣadhaścaiva mālyavāngandhamādanaḥ /
catvāriṃśatsahasrāṇi yojanānāṃ samucchritāḥ // 10.207 //
caturdikṣu gatau meror dvau dvau sīmāntaparvatau /
jaṭharo hemakūṭastu pūrvabhāge vyavasthitau // 10.208 //
kailāso himavāṃścaiva dakṣabhāge vyavasthitau /
niṣadhaḥ pāriyātraśca apareṇa mahīdharau // 10.209 //
jārudhiḥ śṛṅgavāṃścaiva uttareṇa vyavasthitau /
meroḥ samantato ramyam ilāvṛtamudāhṛtam // 10.210 //
adhastāccakravāṭasya navasāhasravistṛtam /
yojanānāṃ caturdikṣu caturaśraṃ samantataḥ // 10.211 //
nātapo bhānujastatra na ca somasya raśmayaḥ /
prabhavanti hi lokānāṃ merorbhāsā prabhāsitam // 10.212 //
pratyagrāmbujapatrābhā janāścātīva komalāḥ /
jambūrasaphalāhārā jarāmṛtyuvivarjitāḥ // 10.213 //
trayodaśābdasāhasraṃ teṣāmāyuḥ prakīrtitam /
devagandharvasiddhāśca ṛṣayo 'tha vināyakāḥ // 10.214 //
gaṇamātṛbhaginyaśca vetālā rākṣasādayaḥ /
evamādyairasaṃkhyātair vṛtaṃ caitadilāvṛtam // 10.215 //
gandhamādanavāruṇyāṃ samudrasya ca pūrvataḥ /
ketumālamiti khyātaṃ varṣaṃ sarvaguṇottamam // 10.216 //
nīlotpaladalaśyāmā janāstatra suśobhanāḥ /
panasasya rasaṃ pītvā jīvantyayutameva ca // 10.217 //
jayanto vardhamānaśca aśoko hariparvataḥ /
viśālaḥ kambalaḥ kṛṣṇas tatra sapta kulādrayaḥ // 10.218 //
mālyavatpūrvabhāgena samudrasyāpareṇa tu /
varṣaṃ bhadrāśvasaṃjñaṃ ca tatrāpi tvayutāyuṣaḥ // 10.219 //
janāścandrapratīkāśāḥ kālāmraphalabhojanāḥ /
kaurañjaḥ śvetaparṇaśca nīlo mālāgrakastathā // 10.220 //
padmaścaiva samākhyātās tatra pañca kulādrayaḥ /
dvātriṃśattu sahasrāṇi pūrvapaścāyate smṛte // 10.221 //
catustriṃśatsahasrāṇi dakṣiṇodaksamāyate /
varṣe dve tu samākhyāte kuruvarṣanivāsinaḥ // 10.222 //
kuravonāmalokāste kuruvṛkṣaphalāśinaḥ /
trayodaśasaharāṇi jīvanti sthirayauvanāḥ // 10.223 //
yugmaṃ yugmaṃ prasūyante viyogabhayavarjitāḥ /
śyāmāpuṣpanibhāḥ snigdhāḥ surūpāḥ puruṣāḥ striyaḥ // 10.224 //
sarvaratnamayī bhūmir himavālukayā citā /
navayojanasāhasraṃ dhanvākāraṃ prakīrtitam // 10.225 //
sūryakāntendukāntau ca dvau tatra kulaparvatau /
kalpavṛkṣaḥ kururnāma tatraiva kusumojjvalaḥ // 10.226 //
tasya nāmnā tu tajjñeyaṃ kuruvarṣaṃ suśobhanam /
tasyacottaradigbhāge praviśya lavaṇodadhim // 10.227 //
pañcayojanasāhasraṃ candradvīpaṃ prakīrtitam /
tathā vāyavyadigbhāge praviśya lavaṇodadhim // 10.228 //
yojanānāṃ sahasrāṇi catvāryeva varānane /
daśayojanasāhasraṃ dvīpaṃ bhadraṃ prakīrtitam // 10.229 //
bhadrākāramiti jñeyaṃ sarvakāmaphalapradam /
ayutāyuṣo janāstatra divyāmṛtaphalāśinaḥ // 10.230 //
candrākhye 'pyayutaṃ cāyur jīvanti phalabhojinaḥ /
śvetaśṛṅgavatoścaiva madhye jñeyaṃ hiraṇmayam // 10.231 //
lakucasya phalaṃ prāśya janāstatrendusannibhāḥ /
jīvantyabdasahasrāṇi mānenārdhatrayodaśa // 10.232 //
nīlasyottaradigbhāge tathā śvetasya dakṣiṇe /
ramyakaṃ nāma varṣaṃ tu nyagrodhaphalabhojanāḥ // 10.233 //
nīlotpaladalaśyāmā jarārogavivarjitāḥ /
dvādaśābdasahasrāṇi teṣāmāyuḥ prakīrtitam // 10.234 //
navasāhasravistāraṃ ramyakaṃ ca hiraṇmayam /
hemakūṭasya saumyena dakṣiṇe niṣadhasya tu // 10.235 //
harivarṣaṃ samākhyātaṃ raupyābhāstatra jantavaḥ /
dvādaśaiva sahasrāṇi jīvantīkṣurasāśinaḥ // 10.236 //
atīva śobhanaṃ tacca navasāhasravistṛtam /
hemakūṭasya yāmyena himavatastvathottare // 10.237 //
varṣaṃ kiṃpuruṣaṃ nāma tatrahemanibhā janāḥ /
navavarṣasahasrāṇi jīvanti plakṣabhojanāḥ // 10.238 //
navaiva tu sahasrāṇi vistārastatra kīritaḥ /
yāmye himācalendrasya uttare lavaṇodadheḥ // 10.239 //
bhārataṃ nāma varṣaṃ tu tatra cālpaṃ sukhaṃ smṛtam /
janā rogabhayatrastā duḥkhitā mandasaṃpadaḥ // 10.240 //
surūpā mandarūpāśca subhagā durbhagāḥ pare /
bhogino mandabhogāśca tathānye 'tyantaduḥkhitāḥ // 10.241 //
gaurāḥ śyāmāstathā kṛṣṇā babhravaḥ śvetapiṅgalāḥ /
varṇajātiprabhedena nānākarmānurūpataḥ // 10.242 //
caturvarṇā antyajāśca jāyante bhāratāhvaye /
svadeśabhāṣāyuktāni dvīpadvīpāntarāṇi ca // 10.243 //
paṇḍitāśca tathā mūrkhāḥ śilpavijñāninastathā /
yogino jñāninaścaiva dharmiṣṭhāḥ pāpino 'pare // 10.244 //
yācakāścāpi jāyante dātāraścāpare janāḥ /
preṣyā dāsāśca bahavo mānavāḥ satataṃ priye // 10.245 //
guṇastvekaḥ sthitastatra śubhāśubhaphalārjanam /
naṣṭāsu vidyate kācid yugatrayamayī sthitiḥ // 10.246 //
caturyugavatī jñeyā bhāratākhye varānane /
tatraiva yatkṛtaṃ karma śubhaṃ vā yadi vāśubham // 10.247 //
vasanti tena lokāśca śivādyavīcimadhyagāḥ /
mahākālastathaikāmram evamādi varānane // 10.248 //
tīrthānāṃ koṭiruddiṣṭā mahāpuṇyaphalodayā /
gaṅgādīnāṃ nadīnāṃ ca tatra pañca śatāni ca // 10.249 //
navayojanasāhasraṃ dhanvākāraṃ nibodha tam /
nava bhedāḥ smṛtāstatra sāgarāntaritāḥ priye // 10.250 //
ekaikasya tu dvīpasya sahasraṃ parikīrtitam /
śatāni pañca vijñeyaṃ sthalaṃ pañca jalaṃ tathā // 10.251 //
parasparamagamyāste teṣāṃ nāmāni me śṛṇu /
indradvīpaṃ kaśeruṃ ca tāmravarṇaṃ gabhastimat // 10.252 //
nāgadvīpaṃ ca saumyaṃ ca gāndharvaṃ vāruṇaṃ tathā /
dvīpaṃ kumārikākhyaṃ ca navamaṃ parikīrtitam // 10.253 //
bindusaraḥ prabhṛtyeva kumāryāhvaṃ prakīrtitam /
yojanānāṃ sahasraṃ tu nānāvarṇāśramānvitam // 10.254 //
ye pūrvoktā guṇā loke bhārate varavarṇini /
te tatraiva sthitā loke kumārīsaṃjñake priye // 10.255 //
bhūdharāḥ sapta vijñeyās tatraiva tu suśobhanāḥ /
mahendro malayaḥ sahyaḥ śaktimānṛkṣaparvataḥ // 10.256 //
vindhyaśca pāriyātraśca bhāntyete kulaparvatāḥ /
dakṣasāgaramadhyasthāny upadvīpāni ṣaṭ priye // 10.257 //
aṅgadvīpaṃ yavākhyaṃ ca malayaṃ śaṅkhasaṃjñakam /
kumudaṃ ca varāhaṃ ca ityevaṃ parikīrtitam // 10.258 //
kathito malayadvīpe malayo nāma parvataḥ /
tasyapāde trikūṭo vai laṅkā tasyoparisthitā // 10.259 //
cāmīkaramayī śubhrā catvārodyānamaṇḍitā /
citraprākāraracitā vajravaiḍūryamaṇḍitā // 10.260 //
anantavibhavāstatra rākṣasā devakanyakāḥ /
ramante kanyakāsaktā mahābalaparākramāḥ // 10.261 //
agastyaśikharaṃ tatra malaye bhūdharottame /
tatrāśramo mahāpuṇya āgastyaḥ sphāṭikaprabhaḥ // 10.262 //
tatrānyonyaviruddhāstu sattvāḥ krīḍantyaśaṅkitāḥ /
na tatra jāyate mārī nākālaḥ saṃpravartate // 10.263 //
na jarā na ca śokaśca nopasargabhayaṃ kvacit /
na vadatyanṛtaṃ kaścid rāgadveṣau na kutracit // 10.264 //
agastyasya prabhāveṇa tv ajñānaṃ dūrato gatam /
tatra vai ṛṣayo vīrā jñānayogakṛtāśramāḥ // 10.265 //
japādhyayana homādi pūjāstutiparāyaṇāḥ /
tryambakasya mahādevi nityamārādhane ratāḥ // 10.266 //
agastyasahitāḥ sarve mokṣābhyudayavādinaḥ /
tiṣṭhanti bhāvitātmānaḥ śāpānugrahakāriṇaḥ // 10.267 //
lakṣayojanavistīrṇaṃ jambudvīpaṃ samantataḥ /
lakṣayojanavistīrṇaṃ lavaṇāmbhaḥ sthitaṃ bahiḥ // 10.268 //
triguṇaṃ pariṇāhena sthitaṃ vai maṇḍalākṛti /
vṛtrāribhayasaṃtrastāḥ praviṣṭāstatra parvatāḥ // 10.269 //
dvādaśaiva mahāvīryās tānbravīmi samāsataḥ /
vṛṣabho dundubhirdhūmraḥ praviṣṭāḥ pūrvabhāgataḥ // 10.270 //
candraḥ kaṅkastathā droṇaḥ praviṣṭā uttareṇa tu /
aśoko 'tha varāhaśca nandanaśca tṛtīyakaḥ // 10.271 //
apareṇa nagāstatra praviṣṭā lavaṇodadhim /
cakro mainākasaṃjñaśca tṛtīyastu balāhakaḥ // 10.272 //
dakṣiṇena varārohe praviṣṭāścaiva bhūdharāḥ /
cakramainākayormadhye tiṣṭhedve vaḍavāmukhaḥ // 10.273 //
jambūdvīpaṃ samākhyātaṃ prabhavastvadhunocyate /
svāyaṃbhuvo manurnāma tasya putraḥ priyavrataḥ // 10.274 //
tasyātha daśa putrā vai jātā vīryabalotkaṭāḥ /
agnīdhraścāgnibāhuśca medhā medhātithirvapuḥ // 10.275 //
jyotiṣmān dyutimān havyaḥ savanaḥ satra eva ca /
medhāḥ satro 'gnibāhuśca ete pravrajitāstrayaḥ // 10.276 //
saptadvīpeṣu ye śeṣā abhiṣiktā mahābalāḥ /
jambudvīpe tathāgnīdhrāḥ tasya putrā nava smṛtāḥ // 10.277 //
nābhiḥ kiṃpuruṣaścaiva hariścaiva ilāvṛtaḥ /
bhadrāśvaḥ ketumālaśca ramyakaśca hiraṇmayaḥ // 10.278 //
navamastu kururnāma navavarṣādhipāḥ smṛtāḥ /
agnīdhratastu jātā vai śūrāścātibalotkaṭāḥ // 10.279 //
teṣāṃ nāmāṅkitānīha navavarṣāṇi pārvati /
nābheḥ putro mahāvīryo vṛṣabho dharmatatparaḥ // 10.280 //
tasyāpi hi suto jñeyo bharatastu pratāpavān /
tannamnaiva tu vijñeyaṃ bhārataṃ varṣamuttamam // 10.281 //
tasyāpyaṣṭau punaḥ putrā jātā kanyāparā priye /
bhārate tvaṣṭadvīpe 'tra aṣṭau putrā niveśitāḥ // 10.282 //
navamastu kumāryāhvaḥ kumāryāḥ pratipāditaḥ /
teṣāṃ nāmnā tu te dvīpā bharatena prakīrtitāḥ // 10.283 //
jambudvīpaṃ ca śākaṃ ca kuśaṃ krauñcaṃ ca śālmalim /
gomedaṃ puṣkaraṃ caiva sapta dvīpāni pārvati // 10.284 //
adhunā saṃpravakṣyāmi samudrāṃstava suvrate /
kṣāraḥ kṣīraṃ dadhi ghṛtaṃ tathā ikṣuraso 'pi ca // 10.285 //
madirodaśca svādūdaḥ samudrāḥ sapta kīrtitāḥ /
jambudvīpaṃ smṛtaṃ lakṣaṃ yojanānāṃ pramāṇataḥ // 10.286 //
parimaṇḍalato jñeyaḥ kṣārodastatsamo bahiḥ /
evaṃ dviguṇavṛddhyātra samudrā dvīpasaṃsthitāḥ // 10.287 //
agnīdhraśca samākhyāto jambudvīpe varānane /
śāke medhātithirnāma vapuṣmān kuśasaṃjñake // 10.288 //
rājā krauñce 'tha jyotiṣmān śālmalau dyutimānsmṛtaḥ /
gomede havyanāmā tu savanaḥ puṣkare tathā // 10.289 //
tretāyugasamaḥ kālaḥ śākagomedavāsinām /
tathā varṇāśramācārā jñeyāstatra nivāsinām // 10.290 //
medhātitheḥ sapta putrāḥ śākadvīpe 'bhiṣecitāḥ /
śānto 'bhayastvaśiśiraḥ sukhado nandakaḥ śivaḥ // 10.291 //
kṣemakaśca dhruvaśceti varṣanāmnā tu te 'ṅkitāḥ /
varṣāṇi sapta khyātāni parvatāṃśca nibodha me // 10.292 //
gomedaścandrasaṃjñaśca nārado dundubhistathā /
somaka ṛṣabhaścaiva vaibhrājaśca kulādrayaḥ // 10.293 //
sukṛtā cānasūyā ca sumukhī ca tṛtīyakā /
vipāśā tridivā kumbhī tathā cāmṛtanālikā // 10.294 //
etā eva mahānadyo giriṣveteṣu nirgatāḥ /
pūrvādārabhya niṣkrāntāḥ praviṣṭāḥ kṣīrasāgaram // 10.295 //
śākadvīpe tu ye lokāḥ kṣīrāhārāḥ phalāśinaḥ /
candrakāntasamāḥ sarve surūpāḥ priyadarśanāḥ // 10.296 //
krīḍanti divyanārībhiḥ sarvaiśvaryasamanvitāḥ /
kuśe vapuṣmatā pūrvaṃ sapta putrā niveśitāḥ // 10.297 //
śvetalohitajīmūtā harito vaidyutastathā /
mānasaḥ suvrataśceti varṣanāmnaiva cāṅkitāḥ // 10.298 //
kumudaścorvadaścaiva vārāho droṇakaṅkatau /
mahiṣaḥ kusumaścaiva sapta sīmantaparvatāḥ // 10.299 //
śvetatoyā tathā kṛṣṇā candrā śuklā ca locanī /
vīvṛtā ca vivṛndā ca saptaitāstu saridvarāḥ // 10.300 //
dadhyudakaṃ praviṣṭāstā nimnagāḥ pāvanodakāḥ /
janāstu sukhinastatra dadhnāmṛtaphalāśinaḥ // 10.301 //
divyabhogaratāḥ sarve krīḍantyete sayoṣitaḥ /
jyotiṣmatā sapta putrāḥ krauñcadvīpe niveśitāḥ // 10.302 //
udbhijjaśca samākhyāto veṇurmaṇḍala eva ca /
rathakāraśca lavaṇo dhṛtimānsuprabhākaraḥ // 10.303 //
kapilaśceti rājāno varṣanāmnā ca te 'ṅkitāḥ /
vaidrumo hemanābhaśca dyutimān puṣpadantakaḥ // 10.304 //
kuśalo harimardaśca saptaite tu kulādrayaḥ /
mahī dhātā śivāpāpā pavitrā saṃtatadyutiḥ // 10.305 //
dambhā ceti samākhyātāḥ saptaitāḥ saritaḥ srutāḥ /
ghṛtodaṃ praviśantyetāḥ sarvāḥ pāpaharāḥ priye // 10.306 //
janāstadvāsinaḥ sarve surūpāstejasotkaṭāḥ /
ghṛtāmṛtaphalāhārāḥ sutṛptāḥ smarapīḍitāḥ // 10.307 //
krīḍanti vanitāyuktāḥ padmapatrāyatekṣaṇāḥ /
sapta dyutimatā putrāḥ śālmalāvabhiṣecitāḥ // 10.308 //
manonugastathoṣṇaśca pāvano hyandhakārakaḥ /
munirdundubhināmā ca kuśalaśceti te smṛtāḥ // 10.309 //
varṣanāmāni teṣāṃ vai saptānāṃ sapta tu kramāt /
krauñco 'tha vāmanaścaivāpy andhakāro divākṛtiḥ // 10.310 //
dvibinduḥ puṇḍarīkaśca dundubhiśca kulādrayaḥ /
pauṇḍarī kauśikī gaurī siddhā caiva kumudvatī // 10.311 //
sandhyā rātrī ca vikhyātā samāsātparikīrtitāḥ /
nadyastāḥ śailaniṣkrāntā gacchantīkṣurasārṇavam // 10.312 //
pibantīkṣurasaṃ tatra ye janāstannivāsinaḥ /
divyakāntiyutāḥ śāntāḥ surūpāḥ priyavādinaḥ // 10.313 //
nānānārīsamākīrṇāḥ sarvakāmasukhodayāḥ /
havyarājaḥ sutānsapta gomode cābhyaṣecayat // 10.314 //
jaladaśca kumāraśca sukumāro marīcakaḥ /
kumudaśconnataścaiva mahābhadra iti smṛtāḥ // 10.315 //
teṣāṃ nāmnā ca varṣāṇi aṅkitāni svamānataḥ /
udayaḥ kesaraścaiva jaṭharo 'tha suraivataḥ // 10.316 //
śyāmo 'mbikeyo meruśca śailāḥ sīmantagāstvime /
gabhastī sukumārī ca kumārī nālinī tathā // 10.317 //
veṇukā cāpyathekṣū ca dhenuketi saridvarāḥ /
madirodaṃ vahantyetāḥ puṇyāḥ puṇyajalodvahāḥ // 10.318 //
amṛtopamāni svādūni phalānyatra varānane /
bhakṣayanti ca tallokāḥ pibanti madirāmṛtam // 10.319 //
sarvakāmasamṛddhāśca surūpā vyādhivarjitāḥ /
nānāyuvativṛndaiśca rūpayauvanagarvitaiḥ // 10.320 //
madālasaiḥ pānamattair amante satataṃ priye /
ataśca puṣkarākhye ca savanastatra nāyakaḥ // 10.321 //
dvau putrau tena vikhyātau puṣkarākhye niveśitau /
parvato valayākāro mānasottarasaṃjñitaḥ // 10.322 //
pañcāśaducchrayastasya vistāraḥ pañcaviṃśatiḥ /
yojanānāṃ varārohe sarvaratnasamanvitaḥ // 10.323 //
dhātakī madhyame rājā mahavīto bahirnṛpaḥ /
īrṣyayā rāgatṛṣṇābhir ītibhiśca vivarjitāḥ // 10.324 //
sarve te sukhinastatra tasminvarṣadvaye janāḥ /
cakrākārastu boddhavyo mānasastu varānane // 10.325 //
caturṇāṃ lokapālānāṃ purīstvatra bravīmi te /
harervasvekasārākhyā yāmyā saṃyaminī purī // 10.326 //
sukhāhvā vāruṇī caiva somasya tu vibhāvarī /
puṣkaradvīpaguṇitaḥ svādūdo 'nte vyavasthitaḥ // 10.327 //
pañcāśattu sahasrāṇi tripañcāśattathaiva ca /
yojanānāṃ tu lakṣāṇi koṭidvitayameva ca // 10.328 //
mervardhādyāvatsvādūdaṃ pramāṇaṃ parikīrtitam /
tato hemamayī bhūmir daśakoṭyo varānane // 10.329 //
devānāṃ krīḍanārthāya lokālokastvataḥ param /
parvato valayākāro yojanāyutavistṛtaḥ // 10.330 //
lakṣamātrasamutsedho yojanānāṃ varānane /
sarvaratnasamopeto hemavarṇaḥ prakīrtitaḥ // 10.331 //
tasyāntarbhāsayedbhānur na bahiḥ surasundari /
lokapālāḥ sthitāstatra rudrāścāmoghaśaktayaḥ // 10.332 //
virujo vasudhāmā ca śaṃkhapāt kardamastathā /
hiraṇyaromā parjanyaḥ ketumān bhājanastathā // 10.333 //
jāmbūnadamaye śubhre siddhāmaraniveśane /
pūrvādārabhya kramaśo yāvadīśānagocaraḥ // 10.334 //
lokapālāḥ sthitāste vai pālayanta imāḥ prajāḥ /
asya madhye varārohe yonayastu caturdaśa // 10.335 //
ceṣṭante vividhākārāḥ svakarmaparirañjitāḥ /
lokālokopariṣṭāttu saviturdakṣiṇāyanam // 10.336 //
tathottarāyaṇaṃ tatra uttareṇa prakīrtitam /
ardharātro 'marāvatyām astameti yamasya ca // 10.337 //
madhyāhnaścaiva vāruṇyāṃ saumye sūryodayaḥ smṛtaḥ /
yadaiva cāmarāvatyām udayastasya dṛśyate // 10.338 //
tadāstameti vāruṇyām ityādityagatāgatam /
suvīthī uttare tasya ajavīthī ca dakṣiṇe // 10.339 //
pitṛdevapathohyeṣa kathitastu mayā tava /
asya bāhye tamo ghoraṃ duḥprekṣyaṃ jīvavarjitam // 10.340 //
pañcatriṃśatsmṛtāḥ koṭyo lakṣāṇekonaviṃśatiḥ /
catvāriṃśatsahasrāṇi yojanānāṃ varānane // 10.341 //
saptasāgaramānaṃ tu garbhodastatsamaḥ smṛtaḥ /
brahmaṇo 'ṇḍakaṭāhena yuktā vai merumadhyataḥ // 10.342 //
pañcāśatkoṭayo jñeyā daśadikṣu samantataḥ /
evametacchataṃ jñeyaṃ koṭīnāṃ pārthivaṃ mahat // 10.343 //
ata ūrdhvaṃ pravakṣyāmi pramāṇaṃ varavarṇini /
atha vātra mahādevi paripāṭyā samantataḥ // 10.344 //
dīkṣākāle tu saṃskārāḥ kramaṃ teṣāṃ nibodha me /
śaktiṃ tattvaṃ ca bhuvanaṃ yoniṃ caiva niveśayet // 10.345 //
teṣāṃ gandhopacāraṃ tu kṛtvā caiva yathākramam /
anantaṃ caiva kālāgniṃ narakāṃśca yathākramam // 10.346 //
pātālāni tataścordhve śodhayedanupūrvaśaḥ /
upasthānaṃ tataḥ kuryād bhuvarlokasya varānane // 10.347 //
tato vāgīśvarī devī saṃpūjya kusumādibhiḥ /
tataḥ paśustu saṃprokṣya stāḍyo viśleṣya eva ca // 10.348 //
chedanaṃ ca tathākarṣo grahaṇaṃ yojanaṃ tataḥ /
garbhadhāritvajanane adhikāraṃ tathaiva ca // 10.349 //
yogaṃ bhogaṃ layaṃ caiva tato yoniviśodhanam /
caturdaśa samāsena kathayāmyanupūrvaśaḥ // 10.350 //
paiśācaṃ rākṣasaṃ yākṣaṃ gāndharvaṃtvaindrameva ca /
saumyaṃ tathā ca prājeśaṃ brāhmaṃ caivāṣṭamaṃ viduḥ // 10.351 //
saṃhārakramayogena śodhanīyāḥ śivādhvare /
paśupakṣimṛgāścaiva tathānye ca sarīsṛpāḥ // 10.352 //
sthāvaraṃ pañcamaṃ caiva ṣaṣṭhaṃ mānuṣayonikam /
devayonisamāyuktaṃ proktaṃ saṃsāramaṇḍalam // 10.353 //
caturdaśavidhaṃ caiva bhūrloke tu viśodhayet /
ātmā saṃsaratihyatra māyādyavanigocare // 10.354 //
saṃsāraḥ procyate tasmāt paryaṭetsa yatastataḥ /
sukhaṃ duḥkhaṃ tathā mohaṃ bhuṅkte caivādhvamadhyagaḥ // 10.355 //
bandhatrayasamāyukto vāmaśaktyātvadhiṣṭhitaḥ /
īśvareṇa nimittena sṛṣṭisaṃhāravartmani // 10.356 //
punaḥ punaścādhvamadhye yujyate sa śubhāśubhaiḥ /
adhvamadhye tu ye pāśā jñeyāścānantakoṭayaḥ // 10.357 //
pradhānaguṇabhedena yāvaccānāśritaṃ padam /
tasmādevaṃ vijānīyāt adhvā bandhasya kāraṇam // 10.358 //
caturdaśavidhaṃ yacca proktaṃ saṃsāramaṇḍalam /
tasya bhedāhyanantāśca bhidyante karmabhedataḥ // 10.359 //
karmavallyohyanantāśca karmeśānādikārakāḥ /
ātmanā badhyatehyātmā muñcennātmānamātmanā // 10.360 //
kośakāro yathā kīṭa ātmānaṃ veṣṭayeddṛḍham /
nacodveṣṭayituṃ śakta ātmānaṃ sa punaryathā // 10.361 //
tathā saṃsāriṇaḥ sarve baddhāḥ svaireva bandhanaiḥ /
na ca mocayituṃ śaktāḥ paśavaḥ pāśabandhanāḥ // 10.362 //
svayameva svamātmānaṃ yāvadvai nekṣate śivaḥ /
śivaśaktinipātāttu mucyante pāśabandhanāt // 10.363 //
anyathā naiva jānanti svarūpaṃ yatsunirmalam /
yattatsvābhijanaṃ śuddham anaupamyamanāmayam // 10.364 //
mohitā malamohena baddhāḥ karmakalādinā /
nigūḍhāstatra tiṣṭhanti kāṣṭhe vahniryathā tathā // 10.365 //
uddhṛtastu yathā vahnir manthakasya vaśātsphuṭam /
svasvarūpaṃ prapaśyeta bhāsvaraṃ yatsunirmalam // 10.366 //
anyeṣāmapi jantūnāṃ timirākrāntacakṣuṣām /
prakāśayati vastūni hatvā vai raśmibhistamaḥ // 10.367 //
tathātmā tu vijānāti yatsvarūpamanādimat /
manthakasya vaśāddevi nānyathā tu kathaṃcana // 10.368 //
manthakastviha deveśi svayameva sadāśivaḥ /
ācāryatanumāsthāya sadā cānugrahe sthitaḥ // 10.369 //
mantrā manthanavajjñeyā adhvā cātrāraṇiryathā /
vāgīśī yonisaṃsthānā dhūmo jñeyo malādivat // 10.370 //
ātmā vai vahnivajñeyo bodhakastu paraḥ śivaḥ /
udbodhito yathā vahnir nirmalo 'tīva bhāsvaraḥ // 10.371 //
na bhūyaḥ praviśetkāṣṭhaṃ tathātmādhvana uddhṛtaḥ /
malakarmakalādyaistu nirmukto vigataklamaḥ // 10.372 //
tatrastho 'pi na badhyeta yato 'tīva sunirmalaḥ /
rasavahnisamāyogāt tāmraṃ kālikayā yathā // 10.373 //
viśleṣitaṃ tu tattvajñair hematvaṃ pratipadyate /
na bhūyastāmratāṃ yāti tathātmā na kadācana // 10.374 //
rasavanmantraśaktistu kriyā jñeyā tu vahnivat /
tajjñaścaiva śivo jñeya ācāryatanuvigrahaḥ // 10.375 //
ātmā vai hemavajjñeyo malo jñeyastu kālikā /
mantradravyakriyāyogād vahnyādhāre tathā priye // 10.376 //
guruṇā tantraviduṣā hy ātmā vai nirmalīkṛtaḥ /
na bhūyo malatāṃ yāti śivatvaṃ yāti nirmalam // 10.377 //
evaṃ jñātvā varārohe dīkṣā kāryā yathā purā /
śodhayenmukhyapāśāṃśca ye proktāste mayā purā // 10.378 //
guṇabhūtāstu ye pāśās te 'pi śuddhyanti tadvaśāt /
caturdaśavidhaṃ caiva yaduktaṃ tu mayā purā // 10.379 //
saṃsāramaṇḍalaṃ devi śoddhyaṃ tadavanītale /
tadvakṣyāmi kramātsarvaṃ yathā śodhyaṃ śivādhvare // 10.380 //
brahmādistambhaparyantaṃ prādhānyena viśodhayet /
brāhmaṃ caiva tu prājeśaṃ saumyamaindraṃ tathaiva ca // 10.381 //
gāndharvaṃ cāparaṃ yākṣaṃ rākṣasaṃ ca tathāparam /
paiśācaṃ kramataḥ śodhyaṃ sthāvaraṃ mānuṣaṃ tathā // 10.382 //
saptacchadaṃ sthāvarāṇāṃ sarpāṇāṃ vāsukiṃ tathā /
pakṣiṇāṃ garuḍaṃ caiva mṛgāṇāṃ siṃhameva ca // 10.383 //
paśūnāṃ caiva goyoniṃ manuṣyāṃśca viśodhayet /
antyajāñchūdraviṭ kṣatra brāhmaṇāṃśca viśodhayet // 10.384 //
pañcabhirbrahmabhirdevit vadhikārānviśodhayet /
daśāhutiprayogeṇa antyajān brāhmaṇāvadhi // 10.385 //
brāhmaṇasyādhikārāṣṭau catvāriṃśatameva ca /
garbhaḥ puṃsavanaṃ caiva sīmanto jātakarma ca // 10.386 //
nāma niṣkramaṇaṃ caiva annaprāśanacūḍakam /
anenaiva varārohe śodhyāstvaṣṭau prakīrtitāḥ // 10.387 //
etairnivartitairdevi tato 'sau jāyate dvijaḥ /
navamo vratabandhastu sa cāṅgī parikīrtitaḥ // 10.388 //
aṅgāni saṃpravakṣyāmi yathāvadanupūrvaśaḥ /
mekhalā dantakāṣṭhaṃ ca ajinaṃ tryāyuṣaṃ tathā // 10.389 //
saṃdhyāṃ vahnerupāsāṃ ca bhikṣāṃ vai saptamaṃ viduḥ /
niyantṝṇi ca dṛṣṭāni dīkṣākāle varānane // 10.390 //
bhauteśaṃ pāśupatyaṃ ca gāṇaṃ gāṇeśvaraṃ tathā /
unmattakāsidhāraṃ ca ghṛteśaṃ saptamaṃ viduḥ // 10.391 //
saptaitāni tu dṛṣṭāni vratāni brahmacāriṇām /
caryāvratāni bodhyāni aṅgatve kīrtitāni tu // 10.392 //
ebhistu sahitaṃ hyekaṃ navamaṃ vratabandhanam /
tasyāntarbhūtamevaitat kathitaṃ vratasaptakam // 10.393 //
caturdaśa vratānyevaṃ hotavyāni varānane /
vedavratāni catvāri hotavyāni na saṃśayaḥ // 10.394 //
aiṣṭikaṃ pārvikaṃ caiva bhautikaṃ saumikaṃ tathā /
vrateśvarāstu catvāro brahmacāriniyāmakāḥ // 10.395 //
trayodaśavijānīyāt tato vai vedabhājanam /
tato bhavati godānaṃ taccaturdaśakaṃ priye // 10.396 //
snāta udvāhayedbhāryāṃ jñānasiddhaḥ kumārikām /
kṛtvā darbhamayīṃ patnīṃ tayā saha yajetkratūn // 10.397 //
tajjñeyaṃ pañcadaśamaṃ tataḥ pākamakhāḥ kramāt /
naimittikāṃśa tānāhuḥ pravakṣyamyanupūrvaśaḥ // 10.398 //
aṣṭakāḥ pārvaṇī śrāddhaṃ śrāvaṇyāgrāyaṇī tathā /
caitrī cāśvayujī ceti sapta pākamakhāḥ kramāt // 10.399 //
etaiḥ saha vijānīyād dvāviṃśatparisaṃkhyayā /
āgneyaṃ cāgnihotraṃ ca darśaṃ caiva tataḥ param // 10.400 //
paurṇamāsī tathā jñeyā cāturmāsyaṃ tathaiva ca /
paśubandhaḥ samuddiṣṭaḥ sautrāmaṇirataḥ param // 10.401 //
haviryajñāḥ samākhyātāḥ saptaite pāvanāḥ priye /
ebhiḥ saha vijānīyāt saṃskāraikonatriṃśakam // 10.402 //
agniṣṭomātyagniṣṭomau ukthaḥ ṣoḍaśikā tathā /
vājapeyo 'tirātrastu āptoryāmastu saptamaḥ // 10.403 //
somasaṃsthāḥ samākhyātāḥ ṣaṭtriṃśatparisaṃkhyayā /
hiraṇyapādaḥ prathamas tathā guhyahiraṇyadhṛt // 10.404 //
hiraṇyameḍhro hiraṇyanābhir hiraṇyagarbha eva ca /
hiraṇyaśrotro hiraṇyatvag ghiraṇyākṣastathaiva ca // 10.405 //
hiraṇyajihvastacchṛṅgo daśa yajñāḥ prakīrtitāḥ /
śatena tu ghṛtaṃ cātra ekaikaṃ tu vijāyate // 10.406 //
ete sarve sahasreṇa śuddhyante saptatriṃśakaḥ /
aśvamedhaṃ tataḥ paścāj juhuyāttu yathākramam // 10.407 //
evaṃ kṛtaistu taiḥ sarvais tataścaiva gṛhī bhavet /
aṣṭātriṃśattamaṃ taṃ tu vānaprasthaṃ tato bhavet // 10.408 //
pārivrājyaṃ tato 'nteṣṭim evaṃ brāhmaṇyamāpnuyāt /
ata ātmaguṇānaṣṭau kathayāmi samāsataḥ // 10.409 //
dayā sarveṣu bhūteṣu kṣāntiścāpyanasūyatā /
śaucaṃ caivamanāyāso maṅgalaṃ cāpyataḥ param // 10.410 //
akārpaṇyaṃ cāspṛhā cety aṣṭāvātmaguṇāḥ smṛtāḥ /
catvāriṃśadathāṣṭau tu saṃskārāśca samāsataḥ // 10.411 //
etaiḥ śuddhaistu śuddhyanti asaṃkhyā ye 'pi suvrate /
ato 'nteṣṭiṃ tu hutvā vai guṇānāpādayecchiśoḥ // 10.412 //
pañca pañcāhutīrhutvā brahmabhiścāpyanukramāt /
tilairghṛtena vātāṃśca ūrdhve tu viniyojayet // 10.413 //
ūrdhvaśabdena cāśuddhaṃ yatkarma parikīrtitam /
tasmin saṃyojanaṃ kāryaṃ nacānyatra vidhīyate // 10.414 //
tasmānnoddharaṇaṃ kāryaṃ na cāpi nayanaṃ kvacit /
yattatra paripāṭyā tu karma tatra niyojayet // 10.415 //
tato 'ṇimādirāpādyo brahmabhiścāpyanukramāt /
pañcāhutiprayogeṇa bhogārthaṃ caivamātmanaḥ // 10.416 //
ūrdhvaśabdena tajñeyaṃ yadbhūrlokaṃ samāśritam /
tasminyuktasya kartavyaṃ nacānyasminkadācana // 10.417 //
anuddhṛte kathaṃ yogaḥ yāvat karma na bhujyate /
tasmāttu yogaśabdena tattatkarmaikacintanā // 10.418 //
nivartyate mahādevi niṣkṛtiṃ juhuyāttataḥ /
śivenāṣṭaśatāhutyā tatastu bhuvanādhipān // 10.419 //
bhuvanāntarnivāsāṃśca bhuvanānāṃ yathākramam /
homenaiva tu saṃśodhya viśleṣaṃ chedanaṃ tathā // 10.420 //
pūrṇaṃ caiva samuddhāraṃ tatsthatvaṃ cāpyanukramāt /
prāyaścittaṃ tato hutvā nyūnādhikanimittataḥ // 10.421 //
evamādikrameṇaiva dhāmāntaṃ ca viśodhayet /
bhūrlokastu samākhyāto bhuvolokaṃ nibodha me // 10.422 //
bhūpṛṣṭhadyāvadādityaṃ lakṣamekaṃ pramāṇataḥ /
daśa vāyupathā madhye tv ayutāyutasaṃkhyayā // 10.423 //
ādye vāyupathe meghān kathayāmi yathāsthitān /
pañcāśadyojanādūrdhvam ṛtarddhirnāma mārutaḥ // 10.424 //
yo vivardhayate puṣṭim oṣadhīnāṃ balaṃ tathā /
bṛṃhayecca mahīṃ sarvām āpyāyayati cāvyayaḥ // 10.425 //
divā haṃsaḥ sa vai vāyur manujānāṃ sukhāvahaḥ /
yato gṛddhrāndhārayati tena gṛddhradharaḥ smṛtaḥ // 10.426 //
prācetaso nāma vāyuḥ pracetobhivinirmitaḥ /
sa vai nāśayate vṛkṣān kadācitsaṃpravartayet // 10.427 //
agniḥ prācetaso nāma tenaiva saha tiṣṭhati /
yadā dahati veśmāni tadāsau samudāhṛtaḥ // 10.428 //
sukhī samudre vasati sa jalānnopaśāmyati /
yojanānāṃ śatādūrdhvaṃ senānīrvāyurucyate // 10.429 //
vidyudvanto mūkameghā vasantyasmiṃśca mārute /
te bhuvaḥ krośamātreṇa tiṣṭhanto 'pasṛjantyapaḥ // 10.430 //
yojanānāṃ śatādūrdhvaṃ meghāḥ sattvavahāḥ smṛtāḥ /
matsyamaṇḍūkakūrmāṃśca varṣantyete ca durdine // 10.431 //
yojanānāṃ śatādūrdhvaṃ vāyuroghaḥ prakīrtitaḥ /
tasmiṃstu rogadā meghā varṣanti ca viṣodakam // 10.432 //
tenopasargā jāyante mārakāḥ sarvadehinām /
tasmādūrdhvaṃ tu tāvadbhyo devyamoghaḥ sthito marut // 10.433 //
tasmiṃste mārakā meghā amoghe saṃpratiṣṭhitāḥ /
vajrāṅgo nāma vai vāyuḥ pañcāśadyojanasthitaḥ // 10.434 //
tasmiṃstūpalakā nāma meghāstūpalavarṣiṇaḥ /
tāvadbhiryojanaireva tato vai vaidyuto 'nilaḥ // 10.435 //
meghāśca vaidyutāstasmin nivasanti tu vaidyute /
aśanirvāyusaṃkṣobhāt teṣvasau jāyate mahān // 10.436 //
tadūrdhvaṃ yojanānāṃ ca pañcāśadraivataḥ smṛtaḥ /
tasminpuṣṭivaho nāma puṣṭiṃ varṣati dehinām // 10.437 //
saṃvarte rogadā meghās te rogodakavarṣiṇaḥ /
pañcāśadyojane te vai tasmiṃstiṣṭhanti toyadāḥ // 10.438 //
viṣāvarto nāma vāyuḥ pañcāśadupari sthitaḥ /
tasminkrodhodakā nāma meghā vai saṃpratiṣṭhitāḥ // 10.439 //
te krodharāgabahulaṃ saṃgrāmabahulaṃ tathā /
rājñāṃ kṣayakaraṃ caiva prajānāṃ kṣayadaṃ tathā // 10.440 //
varṣaṃ caivātra kurvanti yadā varṣanti te ghanāḥ /
aghopyamegho vajrāṅgo vaidyuto raivatastathā // 10.441 //
saṃvartaśca viṣāvarto vāyavo ghoraveginaḥ /
agho vasanti vai divyāḥ piśācāḥ skandadehajāḥ // 10.442 //
triṃśatkoṭisahasrāṇi skandasyānucarāḥ smṛtāḥ /
te vai divyaiśca kusumair arcayanti harātmajam // 10.443 //
amoghe vināyakā ghorā mahādevasamudbhavāḥ /
triṃśatkoṭisahasrāṇi tasmin vāyau pratiṣṭhitāḥ // 10.444 //
ye haranti kṛtaṃ karma narāṇāmakṛtātmanām /
vajrāṅge 'pi tathā vāyau mātaṅgāḥ krūrakarmiṇaḥ // 10.445 //
bhinnāñjananibhā ghorās tāpanā nāma viśrutāḥ /
vidyādharāṇāmadhamā manaḥ pavanagāminaḥ // 10.446 //
ye vidyāpauruṣe ye ca vaitālādīñśmaśānataḥ /
sādhayitvā tataḥ siddhās te 'smin vāyau pratiṣṭhitāḥ // 10.447 //
vaidyute 'psarasastasmin vāsavena prayojitāḥ /
tiṣṭhanti sarvadā tatra pṛthivīpurapālane // 10.448 //
bhṛgo vahnau jale vāpi saṃgrāmeṣvanivartakāḥ /
gograhe bandimokṣe vā mriyante puruṣottamāḥ // 10.449 //
te vrajanti tatastūrdhvaṃ vimānairmaṇicihnitaiḥ /
patākādīrghikākīrṇair divyaghaṇṭānināditaiḥ // 10.450 //
strīsahasraparīvārair vimānaistānnayanti tāḥ /
raivate tu mahātmānaḥ siddhā vai saṃpratiṣṭhitāḥ // 10.451 //
gorocanāñjane bhasma pāduke ajinādi ca /
sādhayitvā mahātmānaḥ siddhāste kāmarūpiṇaḥ // 10.452 //
te vasanti mahātmāno divyāṃ siddhimavasthitāḥ /
saṃvarte 'pi mahāvāyau vidyādharagaṇāḥ smṛtāḥ // 10.453 //
daśa triṃśacca koṭyaste divyābharaṇa bhūṣitāḥ /
divyagandhānuliptāste divyasragdhāmabhūṣitāḥ // 10.454 //
āgneyā dhūmajā meghāḥ śītadurdinadāḥ smṛtāḥ /
viṣāvartaṃ nāvamiva te vāyuṃ yānti miśritāḥ // 10.455 //
tatra gandharvakuśalā gandharvasahadharmiṇaḥ /
vaṃśavīṇāvidhijñāśca pakṣiṇaḥ kāmarūpiṇaḥ // 10.456 //
brahmajā nāma vai meghā brahmaniḥśvāsasaṃbhavāḥ /
upariṣṭādyojanaśatād durjayasyopari sthitāḥ // 10.457 //
tatra vai durjayā nāma indrasya parirakṣakāḥ /
parāvahābhidhaṃ vāyuṃ te samāśritya saṃsthitāḥ // 10.458 //
mahāvīryabalopetā daśa koṭyaḥ prakīrtitāḥ /
puṣkarāvartakā nāma meghā vai padmajodbhavāḥ // 10.459 //
śakreṇa pakṣā ye cchinnāḥ parvatānāṃ mahātmanām /
parāvahastānvahati manujāniva vāraṇaḥ // 10.460 //
tasminvāyugamā nāma gandharvā gaganālayāḥ /
ekādaśa tu vai koṭyas teṣāṃ tu samudāhṛtāḥ // 10.461 //
jīmūtā nāma ye meghā devebhyo jīvasaṃbhavāḥ /
dvitīyamāvahaṃ vāyuṃ meghāste ca samāśritāḥ // 10.462 //
tasmiñjīmūtakā nāma vidyādharagaṇā daśa /
āvahastu tato vāyur yatra droṇāḥ samāśritāḥ // 10.463 //
tasmindroṇāḥ samākhyātā meghānāṃ parirakṣakāḥ /
hitārthaṃ tu prajānāṃ vai nirmitāste mayā purā // 10.464 //
upariṣṭātkapālotthāḥ saṃvartānāma vai ghanāḥ /
mahāparivaho nāma vāyusteṣāṃ samāśrayaḥ // 10.465 //
ādye vāyupathehyevaṃ meghā vai vāyubhiḥ saha /
siddhāśca patayaścaiva kathitā meghacāriṇaḥ // 10.466 //
dvitīye vāyupathe jñeyā agnikanyāśca mātaraḥ /
tā vasanti guṇopetā rudraśaktyātvadhiṣṭhitāḥ // 10.467 //
tṛtīye vāyupathe caiva vasante siddhacāraṇāḥ /
svakarmabhogasaṃsiddhāḥ sarvasiddhairadhiṣṭhitāḥ // 10.468 //
caturthe pathi caivātra vasantyāyudhadevatāḥ /
nārācacakracāparṣṭi śūlaśaktīṣumudgarāḥ // 10.469 //
pañcame pathi deveśi vasantyairāvatādayaḥ /
airāvato 'ñjanaścaiva vāmanaśca mahāgajaḥ // 10.470 //
supratīko gajendraśca puṣpadantastathaiva ca /
kumudaḥ puṇḍarīkaśca sārvabhaumo 'pi cāṣṭamaḥ // 10.471 //
diggajā iti vikhyātāḥ svasu dikṣu vyavasthitāḥ /
ṣaṣṭhe vāyupathe devi pakṣirājo mahābalaḥ // 10.472 //
garutmāniti vikhyāto durjayo 'tīva vīryavān /
saptame vyomagaṅgā tu nānājalacarānugā // 10.473 //
divyāmṛtajalā puṇyā tridhā sā parikīrtitā /
sā bhrāntā nabhaso madhye samantātparimaṇḍalā // 10.474 //
ākāśagaṅgā prathitā devānāṃ satatotsavā /
puṣpamāleva sā bhāti nabhasaḥ śirasi sthitā // 10.475 //
tatra siddhairmahābhāgair vidyādharagaṇaistathā /
gandharvairapsarobhiśca sādhyairviśvairmarudgaṇaiḥ // 10.476 //
rudrairvasubhirādityaiḥ pitṛdevamaharṣibhiḥ /
rakṣobhirguhyakaiścaiva divyastutiparāyaṇaiḥ // 10.477 //
stuvadbhiśca japadbhiśca gāyadbhiśca mahātmabhiḥ /
nṛtyadbhirvalgamānaiśca divyadundubhiniḥsvanaiḥ // 10.478 //
bherīmṛdaṅgavādyaiśca vallakīnāṃ ca niḥsvanaiḥ /
vaṃśavāditranādaiśca manovāyusamīritaiḥ // 10.479 //
vaidūryanālaiḥ kamalair hemapatraiḥ sugandhibhiḥ /
kesaraiḥ padmarāgaiśca mahācakrapramāṇakaiḥ // 10.480 //
nṛtyantīva saricchreṣṭhā vimānaśatamaṇḍitā /
maṇḍitā ca vanairdivyair dharmādhārā mahānadī // 10.481 //
mama netrādviniṣkrāntā kriyāśaktiḥ parā hi sā /
mahāmandākinī devī tridaśaiḥ paryupāsitā // 10.482 //
mahāvimānakoṭībhir nirantaramavasthitaiḥ /
śobhitāsau bhagavatī nityamāste nabhastale // 10.483 //
tatraiṣā meruśirasi mama vai mastakāccyutā /
papāta dharaṇīpṛṣṭhe lokānāṃ hitakāmyayā // 10.484 //
akṣobhyā sāpyasau gaṅgā tiṣṭhatyaniladhāritā /
yojanānāṃ śataṃ pūrṇaṃ vistāro 'syāḥ prakīrtitaḥ // 10.485 //
pariṇāhastataḥ koṭyaḥ mahāvegavatī śubhā /
sā bhramantīva saṃtiṣṭhet samantātparimaṇḍalā // 10.486 //
dhruvamāpūrya sā devī tv atyadbhutamavasthitā /
divyāmṛtavahā puṇyā sarvapāpapraṇāśinī // 10.487 //
aṣṭame vṛṣarājastu sapatnīkaḥ sanandanaḥ /
vasati tvapratīghātaḥ pratyakṣo dharma eva saḥ // 10.488 //
navame pathi cātrāste dakṣo nāma prajāpatiḥ /
brahmaiva sākṣādvasati brahmaśaktyā tvadhiṣṭhitaḥ // 10.489 //
daśame vāyupathe devi vasurudradivākarāḥ /
atra cāṅgārakaḥ sarpir nairṛtaḥ sadasatpatiḥ // 10.490 //
budhaśca dhūmaketuśca vikhyātaśca jvarastathā /
ajaśca bhuvaneśaśca mṛtyuḥ kāpālikastathā // 10.491 //
ekādaśa smṛtā rudrāḥ sarvakāmaphalodayāḥ /
dhātā dhruvaśca somaśca varuṇaścānilo 'nalaḥ // 10.492 //
pratyūṣaśca pradoṣaśca vasavo 'ṣṭau prakīrtitāḥ /
vasavaḥ kathitāhyete ādityāṃśca nibodha me // 10.493 //
aryamā indravaruṇau pūṣā viṣṇurgabhastimān /
mitraścaiva samākhyātas tv ajaghanyo jaghanyakaḥ // 10.494 //
vivasvāṃścaiva parjanyo dhātā vai dvādaśaḥ smṛtaḥ /
kāśyapeyānvidustvetān teṣāṃ tejonidheratha // 10.495 //
amṛtodbhavo 'rtho divyaḥ sarvadevasamanvitaḥ /
yajñaścakraṃ rathe tasmin sarvajñānamayī ca dhūḥ // 10.496 //
saptāśvāśca svarāḥ sapta vedahūṃkāraniḥsvanāḥ /
nāgā yoktrāṇi teṣāṃ vai aruṇaścaiva sārathiḥ // 10.497 //
satyaṃ ca mañcakaṃ tasya vāyurvego rathasya tu /
navayojanasāhasro vigraho bhāskarasya tu // 10.498 //
triguṇaṃ maṇḍalaṃ tasya trailokye bhāti bhāsvaram /
jñānaśaktiḥ parāhyeṣā tapatyādityavigrahā // 10.499 //
māsavāraprayogeṇa saṃcaranti śivecchayā /
ahorātraṃ bhramantyete bhuvarlokaṃ samantataḥ // 10.500 //
tataḥ somastu lakṣeṇa ādityoparisaṃsthitaḥ /
āpyāyayañjagatsarvaṃ sudhādhārāpravarṣaṇaiḥ // 10.501 //
candrarūpeṇa tapati kriyāśaktiḥ śivasya tu /
indūrdhve lakṣamātreṇa sthitaṃ nakṣatramaṇḍalam // 10.502 //
lakṣadvayena tasyordhvaṃ saṃsthito bhūminandanaḥ /
lakṣadvayena tasyordhve saṃsthitaḥ somanandanaḥ // 10.503 //
surācāryo 'pi tasyordhve dvilakṣeṇaiva saṃsthitaḥ /
tasyordhve 'pi dvilakṣeṇa tiṣṭhate bhṛgunandanaḥ // 10.504 //
tasyopari dvilakṣeṇa sauriḥ sarpati līlayā /
lakṣamātreṇa tu ṛṣīn kathayāmi samāsataḥ // 10.505 //
atriścaiva vasiṣṭhaśca pulastyaḥ pulahaḥ kratuḥ /
bhṛgvaṅgirāmarīciśca ṛṣayaḥ saṃprakīrtitāḥ // 10.506 //
yamaniyamatohyete śāpānugrahakārakāḥ /
bhītāśca parapīḍāyāḥ śūrāḥ śāstravicāraṇe // 10.507 //
jñānakhaḍgodyatāḥ sarve tv ajñānapaṭalāpahāḥ /
mantrayogakriyācāryā saṃnaddhā duratikramāḥ // 10.508 //
yogaiśvaryaguṇopetāḥ śivārādhanatatparāḥ /
tebhyo lakṣādhruvo devi tārakāḥ sa caturdaśa // 10.509 //
śarīraṃ ghaṭitaṃ tābhir dhruvasya varavarṇini /
brahmaivāpararūpeṇa brahmasthāne niyojitaḥ // 10.510 //
tasyajyotirgaṇo devi nibaddhobhramate sadā /
niścalaḥ sa tu vijñeyaḥ śivaśaktyātvadhiṣṭhitaḥ // 10.511 //
daśapañca ca lakṣāṇi dhruvāntaṃ bhūmimaṇḍalāt /
vāyuskandhānsthitāṃstvatra kathayāmi samāsataḥ // 10.512 //
āmeghādbhāskarātsomān nakṣatrādgrahamaṇḍalāt /
ṛṣisaptakanirdeśād ādhruvāntaṃ ca saptamaḥ // 10.513 //
ādityādighruvāntaśca svarlokaḥ parikīrtitaḥ /
atra rājā mahendro vai tiṣṭhate surapūjitaḥ // 10.514 //
ṛṣidevaiḥ sagandharvair vṛtaścāpsarasāṃ gaṇaiḥ /
agnihotraṃ kratūnvāpi kṛtvā jñānavivarjitāḥ // 10.515 //
svarlokaṃ tu narā yānti punarāyānti mānuṣam /
svarlokasyoparisṭāttu dve koṭī yojanāni tu // 10.516 //
pañcāśītiśca lakṣāṇi maharloko varānane /
ṛṣayaścaiva siddhāśca mārkaṇḍādyā vasanti vai // 10.517 //
koṭyaṣṭakaṃ mahādevi yojanānāṃ varānane /
maharlokopariṣṭāttu janalokovyavasthitaḥ // 10.518 //
ekapādo 'tha jahnuśca kapilaścāsuristathā /
bhautiko vāḍvaliścaiva janalokanivāsinaḥ // 10.519 //
dvādaśaiva tathā koṭyo janalokordhvataḥ priye /
tapolokaḥ samākhyāta ṛṣiyogeśvarākulaḥ // 10.520 //
sanakaścasanandaśca sanatkumāraḥ sanandanaḥ /
śaṅkuścaiva triśaṅkuśca tapolokanivāsinaḥ // 10.521 //
padmāḥ ṣaṭpañcapañcāśat koṭyo lakṣāṇi viṃśatiḥ /
bhūrlokāntaṃ samārabhya yāvatsatyaṃ varānane // 10.522 //
iyaṃ saṃkhyā samākhyātā bhuvanānāṃ varānane /
koṭyaḥ ṣoḍaśamānena tapolokordhvataḥ priye // 10.523 //
satyalokaḥ samākhyāto yatra brahmā svayaṃ sthitaḥ /
krīḍate bhagavāndevo vṛta ātmasamairdvijaiḥ // 10.524 //
karmajñānena saṃsiddhā advaitapariniṣṭhitāḥ /
ānandapadasaṃprāptā ānandapadamāgatāḥ // 10.525 //
ṛgvedomūrtimāṃstasminn indranīlasamadyutiḥ /
divyagandhaviliptāṅgo divyābharaṇabhūṣitaḥ // 10.526 //
saṃsthitaḥ pūrvatastasya dīpyamānaḥ svatejasā /
uttareṇa yajurvedaḥ śuddhasphaṭikasaṃnibhaḥ // 10.527 //
divyakuṇḍaladhārī ca mahākāyomahābhujaḥ /
sthitaḥ paścimadigbhāge sāmavedaḥ sanātanaḥ // 10.528 //
raktāmbaradharaḥ śrīmān padmarāgasamaprabhaḥ /
sragdāmadhārakaścitram ālābhūṣaṇabhūṣitaḥ // 10.529 //
atharvāñjanavacchyāmaḥ sthito dakṣiṇatastathā /
piṅgākṣo lohitagrīvo harikeśo mahātanuḥ // 10.530 //
ṣaḍaṅgānītihāsāśca purāṇānyakhilāni tu /
vedopaniṣadaścaiva mīmāṃsāraṇyakaṃ tathā // 10.531 //
svāhākāravaṣaṭkārau rahasyāni tathaiva ca /
gāyatrī ca sthitā tatra yatra devaścaturmukhaḥ // 10.532 //
bhogasthānaṃ brahmaṇaḥ syāt paraṃ brahma tato vrajet /
koṭiyojanamānena satyalokordhvataḥ priye // 10.533 //
brahmāsanamitikhyātaṃ japāsindūrasaprabham /
raktendīvaramadhyasthaḥ padmarāgasamaprabhaḥ // 10.534 //
caturmukhaścaturvedaś caturyugavaśānugaḥ /
brahmavidbhiḥ samākīrṇo brahmā muniniṣevitaḥ // 10.535 //
aiśvaryāṣṭakasaṃyuktaḥ ṣaḍvidhasṛṣṭikārakaḥ /
dharmādiphalasaṃbandhapradātā ca yuge yuge // 10.536 //
tiryaṅnārakisattvānāṃ divyānāṃ manujaiḥ saha /
sraṣṭā ca sarvabhūtānāṃ sadevāsuramānuṣe // 10.537 //
koṭidvayaṃ tadūrdhve tu yojanānāṃ varānane /
nīlendīvarasaṃkāśā indranīlasamaprabhā // 10.538 //
brahmalokātparatvena viṣṇoścaiva purīsmṛtā /
sarvakāmasamopetā sarvaratnasamujjvalā // 10.539 //
marakatastambhasopānā nīladhvajasamākulā /
ghaṇṭāvitānavistīrṇā cārucāmaraśobhitā // 10.540 //
nīlotpaladalaprakhyaiḥ kanyāvṛndaiḥ samāvṛtā /
kāmakārmukanirghoṣavitrastamṛgalocanaiḥ // 10.541 //
nūpurārāvamukharaiḥ skhaladbhirmṛduvibhramaiḥ /
manobhavaśarāyāsa nipātaśatajarjaraiḥ // 10.542 //
sughūrṇitamadāyāsaviloladhavalekṣaṇaiḥ /
saṃsevyate sa bhagavān viṣṇuḥ kamalalocanaḥ // 10.543 //
indranīlasamākāro nilotpaladalaprabhaḥ /
caturbhujo mahākāyaḥ pīnavakṣā gadādharaḥ // 10.544 //
kirīṭīkuṇḍalīśaṅkhī prajāpālanatatparaḥ /
saṃsevyate sa bhagavān nikāyairātmavikramaiḥ // 10.545 //
viṣṇubhaktāśca ye nityaṃ dhyānapūjājape ratāḥ /
te tu gacchanti tatsthānaṃ viṣṇoramitavikramāḥ // 10.546 //
saptakoṭyastadūrdhvaṃ vai rudraloko vyavasthitaḥ /
śuddhasphaṭikasaṃkāśaś catvarodyānamaṇḍitaḥ // 10.547 //
sahasrabhūmikābhiśca harmyamālābhirūrjitaḥ /
vimānaiḥ puṣpakairyukto haṃsakundendunirmalaiḥ // 10.548 //
vanopavanaṣaṇḍaiśca sarvartukusumojjvalaiḥ /
mārutāḥsukhasaṃsparśā vartikarpūragandhayaḥ // 10.549 //
nadīnadahradākīrṇaḥ padminīṣaṇḍamaṇḍitaḥ /
vareṇyāvaradācaiva variṣṭhā varavarṇinī // 10.550 //
vasiṣṭhā ca varāhā ca varārohā ca saptamī /
gaṅgāhyetāḥ samākhyātā rudralokavahāḥ sadā // 10.551 //
lakṣapatradalāḍhyaiśca sitapadmairvibhūṣitāḥ /
indranīlanibhairnālair yojanāyatagandhibhiḥ // 10.552 //
strīsahasrakadambāḍhyāḥ puṣpaprakaradhūsarāḥ /
śaradindunibhānāryo navanītasukomalāḥ // 10.553 //
subhrūlalāṭavadanāḥ kṛśodaryo madālasāḥ /
alipuñjanibhaiḥ keśair mṛgāmodasugandhibhiḥ // 10.554 //
pralambaśravaṇādhārāḥ padmapatrāyatekṣaṇāḥ /
dāḍimīpuṣpasaṃkāśair oṣṭhairutpalagandhibhiḥ // 10.555 //
rambhānibhābhirjaṅghābhir bāhubhirbisakomalaiḥ /
aśokapallavākāraiḥ pādaiḥ padmadalopamaiḥ // 10.556 //
nakhaiśca ketakīprakhyair daśanairmauktikojjvalaiḥ /
svabhāvasusugandhāḍhyaiḥ prasravadbhirivāmṛtam // 10.557 //
hārakeyūrakaṭakaiḥ sīmantamaṇijālakaiḥ /
kāñcīḍoraiḥ suraktaiśca kusumairbhūṣitāḥ sadā // 10.558 //
tārakumbhanibhākārair unnataiśca payodharaiḥ /
suvṛttaiḥ pīnapārśvaiśca pīnakaṇṭhasamāśritaiḥ // 10.559 //
guruśreṇībharākrāntā muktāvalivirājitāḥ /
rājahaṃsagatispardhi mattamātaṅgavibhramāḥ // 10.560 //
nūpurārāvamukharapraskhalanmṛduvikramāḥ /
hāsyalāsyavilāsāḍhyabhrūbhaṅgataralekṣaṇāḥ // 10.561 //
hlādayantīva gātrāṇi rudrāṇāṃ tannivāsinām /
kāmagrahagrahāviṣṭā ghūrṇantyo madavihvalāḥ // 10.562 //
pariṣvajanamātreṇa modayantyo gaṇeśvarān /
yadyapyevaṃvidhānāryaḥ nijabhartṛbhayāturāḥ // 10.563 //
vitrastamṛganetrāstu bharturutsaṅgamāgatāḥ /
avagūhya ca sarvāṅgair āpīya vadanairmukham // 10.564 //
krīḍantirudrabhavane rudrakanyāḥ sarudrakāḥ /
rudrāścaivaṃvidhākārā jñānayogabalotkaṭāḥ // 10.565 //
mukuṭaiḥ kuṇḍalaiścitrair mahāratnasamujjvalaiḥ /
keyūrakaṭakairḍoraiḥ puṣpavastravibhūṣaṇaiḥ // 10.566 //
muktāphalāvalīhārair brahmasūtrottarīyakaiḥ /
mahākāyā mahoraskās trinetrāḥ śūlapāṇayaḥ // 10.567 //
candrāyutapratīkāśāḥ karpūrakṣodadhūsarāḥ /
surasiddhanutāḥsarve suprasanna varapradāḥ // 10.568 //
haralabdhavarāstṛptā daśabāhvindumaulayaḥ /
na tatra mṛtyurna jarā na śoko 'sti viyogajaḥ // 10.569 //
krīḍantisārdhaṃkanyābhiḥ saṃsārabhayavarjitāḥ /
adhikārakṣaye rudrā rudrakanyāsamāvṛtāḥ // 10.570 //
śrīkaṇṭhasyecchayā sarve śivaṃyāntitanukṣaye /
gatvā bhūyo na jāyante kalpakoṭiśatairapi // 10.571 //
evaṃvidhairasaṃkhyātair vimānarathagāmibhiḥ /
mahāvṛṣagajārūḍhaiḥ siṃhavājisuvāhanaiḥ // 10.572 //
lakṣāyutasahasraistu rudrakoṭibhirāvṛtam /
tanmadhyesarvatobhadraṃ siṃhadvāraiḥ sutoraṇaiḥ // 10.573 //
svacchamauktikasaṃkāśaprākāraśikharāvṛtam /
nandīśvaramahākāla dvārapālagaṇairvṛtam // 10.574 //
kiṃkiṇījālamukharaiḥ patākādhvajasaṃkulaiḥ /
vitānacchatraṣaṇḍaiśca muktāhārapralambitaiḥ // 10.575 //
ghaṇṭācāmaraśobhāḍyaṃ darpaṇaiścopaśobhitam /
kalaśairdvāranyastaiśca ratnapallavasaṃyutaiḥ // 10.576 //
racitaiścitraśāstrajñair atnacūrṇasamujjvalaiḥ /
svastikaiḥ patravalyāḍhyaiś citritaṃ bhuvanājiram // 10.577 //
śatasiṃhāsanākīrṇaṃ vedikāratnabhūṣitam /
gopurāṭṭālarathakair vīthībhiśca bhramāntrakaiḥ // 10.578 //
sarvaratnavicitrāḍhyair dvārabaddhaiḥ suśobhanam /
nirgamaiḥsugavākṣaiśca viṭaṅkaiḥsphaṭikaprabhaiḥ // 10.579 //
stambhaiḥsopānabaddhaiśca vajravaiḍūryasaprabhaiḥ /
pūrṇacandranibhākārair aṇḍaiḥ śikharamaṇḍitaiḥ // 10.580 //
muktāphalaprabhābhiśca bhūmibhiśca sahasraśaḥ /
nāṭyaśālaiḥ suśobhāḍhyair nṛttagītaravākulaiḥ // 10.581 //
maṇḍapairatnacitrāḍhyaiḥ sabhāmaṇḍalanirbharaiḥ /
āsīnairudravṛndaiśca rudrakanyākadambakaiḥ // 10.582 //
mattavāraṇakai ramyaiś candraśālāsuśobhanaiḥ /
dhūpitaṃ dhūpavartībhiḥ kuṅkumodakasecitam // 10.583 //
citrapaṭṭaistu saṃchannaṃ puṣpaprakarasaṃkulam /
tūryaśabdajayadhvānakāhalākūjitena ca // 10.584 //
vaṃśavīṇāmṛdaṅgaiśca gomukhairmukhavādanaiḥ /
paṇavaistālavādyaiśca śaṅkhabherīraveṇa ca // 10.585 //
dundubhīnādaśabdena murajasphālanena ca /
karasphoṭamahāśabdaiḥ siṃhanādapraguñjitaiḥ // 10.586 //
garjadbhirgaṇavṛndaiśca meghastanitaniḥsvanaiḥ /
vandināṃstotraśabdena sāmavedaraveṇa ca // 10.587 //
huḍuṅkārāṭṭahāsaiśca geyajhaṃkārayojitaiḥ /
vṛṣananditaśabdena gajavājiraveṇa ca // 10.588 //
kāñcīnūpuraśabdena nadatīva mahatpuram /
sarvasaṃpatkaraṃ śrīmacchaṅkarasya tu mandiram // 10.589 //
atrāsaubhagavānrudro brahmaviṣṇvindrapūjitaḥ /
gaṅgāyāsnapitonityaṃ divyavastrāmbaracchadaḥ // 10.590 //
pṛthivyāgandhaliptāṅgaḥ śriyāpuṣpaiḥ supūjitaḥ /
saptasvarapramukhyaiśca sarasvatyā ca saṃstutaḥ // 10.591 //
pūrṇendurātapatraṃ ca svayameva vyavasthitaḥ /
gaṅgātūttarikācchatre sarvādityāśca dīpakāḥ // 10.592 //
puṣpadantagaṇeśādyair āsanaṃ tasya saṃvṛtam /
kapilaḥ karkaṭaścaiva vimardaḥ kaṅkaṭastathā // 10.593 //
vikramaścadṛḍhaścaiva niṣkampo niṣkalastathā /
aṣṭau te harayaḥproktās trinetrā bhūrivikramāḥ // 10.594 //
siṃharūpāḥsutejaskāḥ saṭāvikaṭabhāsvarāḥ /
śaktirūpadharairmantrair yogaiśvaryasamanvitaiḥ // 10.595 //
āsanaṃvivṛtaṃtaistu mahotsāhairbalotkaṭaiḥ /
tatrabhadrāsane rudraḥ sthitaścandrārdhaśekharaḥ // 10.596 //
sarvalakṣaṇasaṃpūrṇaḥ sarvābharaṇabhūṣitaḥ /
tryakṣodaśabhujodevo jaṭāmukuṭamaṇḍitaḥ // 10.597 //
pīnavakṣaḥsthaloruśca pīnaskandho mahābhujaḥ /
baddhapadmāsanāsīnaḥ karpūrakṣodadhūsaraḥ // 10.598 //
varadābhayapāṇiśca sarvāyudhadharastathā /
śatapatrāṅkitaiścaiva hastapādaiḥ sukomalaiḥ // 10.599 //
candrabimbanakhābhābhir aṅgulībhiralaṃkṛtaiḥ /
suśliṣṭajānugulphaiśca pādaiścaiva samunnataiḥ // 10.600 //
pūjitairgaṇarudraiśca brahmaviṣṇvindravanditaiḥ /
cāmaravyajanokṣepai rudrastrībhiḥ samantataḥ // 10.601 //
vījatastu sadā śrīmāṃś candrakoṭisamaprabhaḥ /
jñānāmṛtasutṛptātmā yogaiśvaryapradāyakaḥ // 10.602 //
dhyāto vai yogibhirnityaṃ prasannavadanekṣaṇaḥ /
prahasansa ivābhāti nirmalajñānaraśmibhiḥ // 10.603 //
ajñānatimiraṃ hatvā darśayetparamaṃ vapuḥ /
sarvasaukhyapradātā ca rudramātṛgaṇāvṛtaḥ // 10.604 //
tasyotsaṅgagatā devī taptakāñcanasuprabhā /
pūjitā yoginīvṛndaiḥ sādhakaiḥ surakinnaraiḥ // 10.605 //
sarvalakṣaṇasaṃpūrṇā sarvābharaṇabhūṣitā /
yogasiddhipradā nityaṃ mokṣābhyudayadāyikā // 10.606 //
devasyābhimukhī nityam umā tu lalitekṣaṇā /
śaktiścāpararūpeṇa śaktimāṃśca harastathā // 10.607 //
brahmāṇḍe sṛṣṭisaṃhārau karoti ca śivecchayā /
dīkṣājñānavihīnā ye liṅgārādhanatatparāḥ // 10.608 //
te prayānti harasthānaṃ sarvaiśvaryasukhāvaham /
jarāmaraṇanirmuktā vyādhiśokavivarjitāḥ // 10.609 //
nādhoyānti punardevi saṃsāre duḥkhasāgare /
śivaṃyānti tataścordhvaṃ śrīkaṇṭhenasamīkṣitāḥ // 10.610 //
rudralokaḥ samākhyātas tataścordhvamume śṛṇu /
uttarottaravṛddhyā ca bhuvanaṃ bhuvanaṃsthitam // 10.611 //
brahmāṇḍasyāpyadhobhāge rudralokasyacordhvataḥ /
daṇḍapāṇeḥ puraṃjñeyaṃ nānārudragaṇāvṛtam // 10.612 //
daṇḍapāṇistu bhagavān yogaiśvaryabalānvitaḥ /
daṇḍaḥ pāṇitalenaiva dhṛtoyena śivecchayā // 10.613 //
vivṛṇoti ca brahmāṇḍe mokṣamārgaṃ sudurbhidam /
vidhinārādhitaścaiva anudhyānācchivecchayā // 10.614 //
saptalokeṣu ye rudrā kathayāmi samāsataḥ /
śarvorudrastathā bhīmo bhava ugrastathaiva ca // 10.615 //
mahādevastatheśāno rudralokādhipastvamī /
brahmalokesthitobrahmā viṣṇurvai vaiṣṇave pure // 10.616 //
rudralokesthitorudraḥ sarveṣāṃ nāyakaḥ smṛtaḥ /
kālāgner daṇḍapāṇyantam aṣṭānavatikoṭayaḥ // 10.617 //
yojanānāṃvarārohe tv adhvāyamupavarṇitaḥ /
kaṭāhastu adhaścordhvaṃ brahmāṇḍasya varānane // 10.618 //
koṭiyojanamānena ghanākāreṇasaṃsthitaḥ /
pañcāśatkoṭayaścordhvaṃ bhūpṛṣṭhāttu varānane // 10.619 //
pañcāśacca adhojñeyā yojanānāṃ samantataḥ /
evaṃ koṭiśataṃ jñeyaṃ pārthivaṃ tattvamucyate // 10.620 //
śatarudrāvadhijñeyaṃ sauvarṇaṃ parivartulam /
vajrasārādhikasāraṃ durbhedyaṃ tridaśairapi // 10.621 //
huṃphaṭkāraprayogeṇa bhedayettu varānane /
śatarudrānato vakṣye samāsena kṛśodari // 10.622 //
daśa daśakrameṇaiva daśadikṣu samantataḥ /
pūrvādikramayogena kathayāmyanupūrvaśaḥ // 10.623 //
kapālīśohyajobadhno vajradehaḥ pramardanaḥ /
vibhūtiravyayaḥ śāstā pinākī tridaśādhipaḥ // 10.624 //
indrasyabalamākramya prabhuśaktisamanvitāḥ /
vicarantimahādevā indreṇa ca supūjitāḥ // 10.625 //
agnirudrohutāśī ca piṅgalaḥ khādako haraḥ /
jvalanodahanobabhrur bhasmāntakakṣayāntakau // 10.626 //
agnerbalaṃsamākramya prabhuśaktisamanvitāḥ /
vicarantimahādevā agnirājasupūjitāḥ // 10.627 //
yāmyomṛtyurharodhātā vidhātākartṛsaṃjñakaḥ /
saṃyoktā ca viyoktā ca dharmo dharmapatistathā // 10.628 //
yamasya balamākramya prabhuśaktisamanvitāḥ /
vicarantimahādevā yamarājasupūjitāḥ // 10.629 //
nairṛtomarutohantā krūradṛṣṭirbhayānakaḥ /
ūrdhvakeśovirūpākṣo dhūmalohitadaṃṣṭrakau // 10.630 //
nairṛtaṃbalamākramya prabhuśaktisamanvitāḥ /
vicarantimahādevā nairṛtendrasupūjitāḥ // 10.631 //
balohyatibalaścaiva pāśahasto mahābalaḥ /
śveto 'tha jayabhadraśca dīrghabāhurjalāntakaḥ // 10.632 //
meghanādī sunādī ca samāsātparikīrtitāḥ /
vāruṇaṃbalamākramya prabhuśaktisamanvitāḥ // 10.633 //
vicarantimahādevā varuṇendrasupūjitāḥ /
śīghrolaghurvāyuvegaḥ sūkṣmastīkṣṇo bhayānakaḥ // 10.634 //
pañcāntakaḥ pañcaśikhaḥ kapardī meghavāhanaḥ /
vāyostu balamākramya prabhuśaktisamanvitāḥ // 10.635 //
vicarantimahādevā vāyurājasupūjitāḥ /
nidhīśorūpavāndhanyaḥ sau,yadeho jaṭādharaḥ // 10.636 //
lakṣmīratnadharaḥkāmī prasādaśca prabhāsakaḥ /
saumyasya balamākramya prabhuśaktisamanvitāḥ // 10.637 //
vicarantimahādevāḥ somarājasupūjitāḥ /
vidyādhipo 'tha sarvajño jñānadṛgvedapāragaḥ // 10.638 //
śarvaḥ sureśo jyeṣṭhaśca bhūtapālo baliḥpriyaḥ /
īśānānumatā devāś ceṣṭante surapūjitāḥ // 10.639 //
vicarantimahādevā īśaśaktyātvadhiṣṭhitāḥ /
vṛṣovṛṣadharo 'nantaḥ krodhano mārutāhvayaḥ // 10.640 //
grasanoḍambareśau ca phaṇīndro vajradaṃṣṭrakaḥ /
viṣṇostubalamākramya prabhuśaktisamanvitāḥ // 10.641 //
vicarantimahādevā anantena supūjitāḥ /
śaṃbhurvibhurgaṇādhyakṣas tryakṣaśca tridaśeśvaraḥ // 10.642 //
saṃvāhaścavivāhaśca nalolipsustrilocanaḥ /
brahmaṇobalamākramya prabhuśaktisamanvitāḥ // 10.643 //
vicarantimahādevā brahmaṇaiva supūjitāḥ /
ekaikasya sahasraṃ tu parivāro 'bhidhīyate // 10.644 //
śatarudrā iti khyātā brahmāṇḍaṃvyāpyasaṃsthitāḥ /
asaṃkhyātāḥ sahasrāṇi ye ca ūrdhvādidiggatāḥ // 10.645 //
svacchandāviśvagā devāḥ kalpamanvantareṣvapi /
pūrvādidaśadigrudrāḥ sthitā daśa daśaiva tu // 10.646 //
ekaikamadhipaṃcaiva kathayāmi varānane /
sthito vai pūrvato 'ṇḍasya śveto vai nāma nāmataḥ // 10.647 //
rudrāṇāṃ tu śatairyukto mahāvīryaparākramaḥ /
dīptimadbhirmahātīvrair mayūkhairiva bhāskaraḥ // 10.648 //
āgneyyāmagnisaṃkāśo vaidyuto nāma viśrutaḥ /
so 'pi vidyutprabhairudra śataistu parivāritaḥ // 10.649 //
yāmye 'ṇḍasya mahākālo yugāntānalasaṃnibhaḥ /
śatarudrairvṛto devi tiṣṭhatyamitavikramaiḥ // 10.650 //
nairṛto vikaṭonāma śatenaparivāritaḥ /
saṃtiṣṭhate mahātejā dvitīya iva bhāskaraḥ // 10.651 //
paścime 'ṇḍasya yo rudro mahāvīrya iti śrutaḥ /
śatarudrairvṛtaḥ so 'pi tiṣṭhatyamitavikramaḥ // 10.652 //
vāyavyadiśicāṇḍasya vāyuvego mahābalaḥ /
śatena ca vṛtaḥ śrīmāṃs tiṣṭhatyatra mahābalaḥ // 10.653 //
subhadranāmottarataḥ śatenaparivāritaḥ /
mahāvīryabalopetas tiṣṭhatyatra mahābalaḥ // 10.654 //
pariviṣṭo marīcībhis tatratiṣṭhati vīryavān /
vidyādharo nāma rudra aiśānyāṃ vai pratiṣṭhitaḥ // 10.655 //
śatarudrairvṛtaḥ so 'pi pariviṣṭa ivoḍurāṭ /
mahāvīryabalopetas tiṣṭhate 'nantavikramaḥ // 10.656 //
adhaḥ kālāgnirudro 'nyaḥ sthitastvatra dvitīyakaḥ /
samāvṛto rudraśataiḥ sthitaistvatra varānane // 10.657 //
śataiḥ samāvṛto rudra mayūkhairiva bhāskaraḥ /
vīrabhadro vṛtorudrair uparyaṇḍasya saṃsthitaḥ // 10.658 //
ekādaśo mahākāyai rudrakrodhasamudbhavaiḥ /
evaṃte 'tramahātmāna ekaikaṃ tu śatena ca // 10.659 //
daśaite veṣṭitādevi śatarudraiśca suvrate /
eṣāmaparisaṃkhyeyaḥ parivāro mahātmanām // 10.660 //
āvṛtyāṇḍaṃ sthitāhyete madhu yadvanmadhuvratāḥ /
kadambakusumaṃyadvat kesaraiḥ parivāritam // 10.661 //
parivāritaṃ tathāhyaṇḍaṃ rudrairamitavikramaiḥ /
gṛhaiḥ satoraṇāṭṭālair nānāratnavicitritaiḥ // 10.662 //
jāmbūnadamayaiścitraiḥ samantātsamalaṃkṛtam /
divyanārībhirākīrṇaṃ sarvakāmasamanvitam // 10.663 //
brahmāṇḍametadākhyātaṃ pāśajālāvatāritam /
janmavyādhijarāmṛtyumahodadhipariplutam // 10.664 //
guṇatrayamalacchannaṃ nānājātisamākulam /
paśujñānaparikrāntaṃ gatitrayasamākulam // 10.665 //
anityā eva gatayaḥ sarveṣāmeva vādinām /
parāparavibhāgaṃ tu naivajānanti mohitāḥ // 10.666 //
hemāṇḍaṃ tu purāsṛṣṭaṃ kṣayātma bhuvanākṛti /
īśamāyāsamāviṣṭasyātmavargasya bhūtaye // 10.667 //
athopariṣṭāttattvāni udakādiśivāntakam /
uttarottarayogena daśadhā saṃsthitāni tu // 10.668 //
ahaṃkāraḥ tadūrdhvaṃ tu buddhistu śatadhāsthitā /
ūrdhvaṃ sahasradhā jñeyaṃ pradhānaṃ varavarṇini // 10.669 //
pauruṣaṃ daśasāhasraṃ niyatirlakṣadhā smṛtā /
tadūrdhvaṃ daśalakṣāṇi kalā yāvattu suvrate // 10.670 //
māyā tu koṭidhāvyāpya sthitā sarvaṃ carācaram /
daśakoṭiguṇā vidyā māyāṃvyāpya vyavasthitā // 10.671 //
śatakoṭiguṇenaiva vyāptāsāvīśvareṇa tu /
sādākhyaṃ koṭisāhasraṃ bindunādaṃ tadūrdhvataḥ // 10.672 //
yojanānāṃ tu vṛndaṃ vai śaktirvyāpya vyavasthitā /
vyāpinī sarvamadhvānaṃ vyāpyadevi vyavasthitā // 10.673 //
aprameyaṃ tato jñeyaṃ śivatattvaṃ varānane /
bhuvanāni pravakṣyāmi aptattvādāvanukramāt // 10.674 //
ākāraṃ vibhavaṃ caiva bhuvanānekavistaram /
yanna dṛṣṭaṃ paśujñānaiḥ kupathabhrāntadṛṣṭibhiḥ // 10.675 //
yanna sāṃkhyairna yogairvā na caiva pāñcarātrikaiḥ /
svabhāvavādibhirnāpi na ca karmapravādibhiḥ // 10.676 //
nāpi saṃśayavādaiśca nagnakṣapaṇakādibhiḥ /
na bhūtavādibhiścaiva nāpi syāllokikairapi // 10.677 //
na cātmacintakairvāpi na ca tarkapravādibhiḥ /
na ca vaiśeṣikairvā.api ṣaṭpadārthaparāyaṇaiḥ // 10.678 //
na cāpi nyāyavādaiśca hetudṛṣṭāntavādibhiḥ /
nāpyekajanmavādaiśca nacāpyekatvavādibhiḥ // 10.679 //
na dhūrtavādairlokairvā suparijñātamaiśvaram /
ityevaṃvādināṃ teṣāṃ vādānāṃ tu śatatrayam // 10.680 //
triṣaṣṭiradhikāścānye vādināṃ bhrāntacetasām /
ajñānatimirādhānām unmīlanakṛduttamam // 10.681 //
saṃsārapaṅkamagnānāṃ naurivottāraṇaṃ param /
mahāmohatamo 'ndhānāṃ tamonudamidaṃ param // 10.682 //
parameśamukhodbhūtaṃ yanmayā prāptamadbhutam /
jñānāmṛtamidaṃ divyaṃ nanabhuvanavistaram // 10.683 //
śṛṇuṣvaikamanā devi vicitrākāramadbhutam /
ananto bhuvanavrātas tv avyucchedādvyavasthitaḥ // 10.684 //
madhukośajālakavat tathā bhūricayāvṛtiḥ /
mīnaśaṃkhakulāyābhaṃ dāṣimībījavatsthitam // 10.685 //
kadambakesaranibhaṃ purāṇāṃ tu samūhakam /
mahāsenāvāsakavad vane tarusamūhavat // 10.686 //
nirantaramanantāni bhuvanāni varānane /
nānākārāṇi citrāṇi sarvaratnamayāni ca // 10.687 //
parimaṇḍalāni dīrghāṇy ardhacandrākṛtīni ca /
puruṣākṛtīni cānyāni nandyāvartākṛtīni ca // 10.688 //
parvatākṛtirūpāṇi gajayuthākṛtīni ca /
śarāvākṛtīni cānyāni jvālārūpākṛtīni ca // 10.689 //
mahāvimānarūpāṇi triśūlākṛtimanti ca /
murajākṛtīni cānyāni tryaśrākṛtipurāṇi ca // 10.690 //
mahāpuruṣarūpāṇi śataśṛṅgākṛtīni ca /
sahasraśṛṅgāvartāni tathānyāni varānane // 10.691 //
koṭiśṛṅgāṇi cānyāni asaṃkhyaśikharāṇi ca /
vṛttāni caturaśrāṇi trikoṇānyaparāṇi ca // 10.692 //
divyacitrapatākāni divyaghaṇṭādhvajāni ca /
bherinādasvarāḍhyāni divyagītadhvanīni ca // 10.693 //
divyadundubhinādāni mahāveṇusvanāni ca /
nānāvāditraghoṣāṇi bhuvanāni ca sarvadā // 10.694 //
śuklāni sphaṭikābhāni padmarāgākṛtīni ca /
candrakāntasavarṇāni muktādāmanibhāni ca // 10.695 //
lākṣārasasavarṇāni kānicidvaravarṇini /
indragopakavarṇāni indranīlanibhāni ca // 10.696 //
nīlotpalasavarṇāni vidyutpuñjanibhāni ca /
bālādityasavarṇāni padmagarbhanibhāni ca // 10.697 //
candraprabhāni cānyāni candrakoṭinibhāni ca /
madhyāhnārkasavarṇāni sūryakoṭinibhāni ca // 10.698 //
aśokastavakābhāni haritālanibhāni ca /
śakracāpasavarṇāni gokṣīradhavalāni ca // 10.699 //
sindūrakuṅkumābhāni gorocananibhāni ca /
taptahemasavarṇāni nirdhūmāgninibhāni ca // 10.700 //
śaṅkhapāṇḍuravarṇāni kānicidbhuvanāni ca /
nānāvarṇāni cānyāni nānārūpākṛtīni ca // 10.701 //
eteṣāṃ parato devi vyāpakaṃ paramaṃ padam /
aprameyamasaṃkhyeyam agamyaṃ sarvavādinām // 10.702 //
vinā prasādādīśasya jñānametanna labhyate /
nacāpi bhāvo bhavati dīkṣāmaprāpya dehinām // 10.703 //
yadā tu kāraṇācchaktir bhavennirvāṇakārikā /
śivecchayā prapadyeta dīkṣāṃ jñānamayīṃ śubhām // 10.704 //
mantrayogātmikā divyāṃ tato mokṣaṃ vrajetpaśuḥ /
nānyathā mokṣamāyāti api jñānaśatairapi // 10.705 //
yasya prakāśitaṃ sarvaṃ śivenānantarūpiṇā /
sa eva mokṣaṃ vrajati śivaḥ sarvamaheśvaraḥ // 10.706 //
tenedaṃ jñānamukhyaṃ tu purā proktaṃ mayā tava /
saṃsārārṇavamagnānāṃ naurivottāraṇaṃ param // 10.707 //
mahāmāyāñjanātītaṃ ajñātaṃ paśugocare /
anantaṃ pāramakṣobhyaṃ subodhaṃ parameśvaram // 10.708 //
parameśamukhodgīrṇaṃ yan mayā prāptamadbhutam /
vakṣye jñānāmṛtamidaṃ śṛṇuṣvaikamanāḥ priye // 10.709 //
ūrdhvaṃ vai brahmaṇo 'ṇḍasya puraikādaśakaṃ sthitam /
ekādaśānāṃ rudrāṇāṃ yugāntāgnisamatviṣām // 10.710 //
athordhve bhuvanaṃ devyāḥ kathayāmi varānane /
indranīlamayaṃ divyaṃ samantātparimaṇḍalam // 10.711 //
tasminbhagavatī devī bhadrakālī vyavasthitā /
vasatīndīvaraśyāmā snigdhakaṅkuṣṭasaprabhā // 10.712 //
sūryamaṇḍalarūpābhyāṃ kuṇḍalābhyāmalaṅkṛtā /
paurṇamāsyāṃ yathā sandhyā candrarkābhyāṃ virājate // 10.713 //
rājate ca mahāhāraḥ stanābhyāmantare sthitaḥ /
asitāñjanaśailābhyāṃ madhye srotovahā yathā // 10.714 //
caturbhiśca dhṛtaṃ pīṭhaṃ siṃhairamitavikramaiḥ /
sarvavajramaye divye divyaratnavibhūṣite // 10.715 //
āsane suprabhe devī jātyañjanasamaprabhā /
śukle himavataḥ śṛṅge nīlamegha iva sthitā // 10.716 //
sarvaratnamayī divyā raśanāsyā virājate /
pītamālyāṃśukavatī śarvarīvāruṇodaye // 10.717 //
tṛtīyaṃ nayanaṃ tasyā lalāṭasthaṃ virājate /
udayastha ivādityo raśmijālavibhūṣitaḥ // 10.718 //
ucchritenātapatreṇa sā śvetena virājate /
kṛṣṇameghoparisthena candreṇeva vibhāvarī // 10.719 //
koṭikoṭisahasreṇa strīṇāṃ tu parivāritā /
āvṛtā candralekheva nakṣatraistu nabhastale // 10.720 //
kumudotpalavarṇāśca hemaśyāmāśca yoṣitaḥ /
priyaṅgukalikāśyāmāś candragauryaḥ sayauvanāḥ // 10.721 //
padmāvadātarūpiṇyaḥ pīnaśroṇipayodharāḥ /
hāvabhāvavidhijñāstu nṛttagītaviśāradāḥ // 10.722 //
vīṇāveṇumṛdaṅgādyair vaṃśavāditraniḥsvanaiḥ /
upāsīnāstu tāṃ devīṃ ramante tatra yoṣitaḥ // 10.723 //
evaṃ viddhi jayaṃ nāma bhuvanaṃ tu varānane /
yā durgeti smṛtā loke brahmāṇḍodaravartinī // 10.724 //
viṣṇunā tapasā pūrvam ārādhya parameśvaram /
avatāritā vadhārtāya mahiṣasya mahātmanaḥ // 10.725 //
yena caikena śṛṅgeṇa bhagavān himavān giriḥ /
śuṣkaparṇamiva kṣiptaḥ bhagavatyā vināśitaḥ // 10.726 //
sā taṃ vināśāyeddevī tamaḥ sūrya ivotthitaḥ /
sā devī sarvadevīnāṃ nāmarūpaiśca tiṣṭhati // 10.727 //
yogamāyāpraticchannā kumārī lokabhāvinī /
acintyā cāprameyā ca anyatra paripaṭhyate // 10.728 //
viṣṇunā sahitā devī kalpe kalpe punaḥ punaḥ /
bhaginītvena cāyāti nāmarūpaviparyayaiḥ // 10.729 //
manvantare manvantare tathā caiva yuge yuge /
rakṣaṇārthaṃ hi lokānāṃ māteva hitakāriṇī // 10.730 //
ityākhyātaṃ tu bhuvanaṃ jayaṃ nāma varānane /
tadbhaktāstatra gacchanti tasyā maṇḍaladīkṣitāḥ // 10.731 //
nacaitattapasā prāpyaṃ nayajñairbhūridakṣiṇaiḥ /
na dānairvividhaiścāpi śakyaṃ prāptuṃ varānane // 10.732 //
prasādāddevadevasya śaśāṅkāṅkitamaulinaḥ /
dīkṣāṃ prāpya prāpnuvanti maṇḍalaṃ cakravartinām // 10.733 //
nirbījadīkṣayā mokṣaṃ dadāti khalu dehinām /
sā muktidīkṣā paramā vidhivatparikīrtitā // 10.734 //
vidyeśāvaraṇe dīkṣā yavatī kriyate nṛṇām /
tāvatīṃ gatimāpnoti bhuvane 'tra varānane // 10.735 //
bhuvanāni tadīśāṃśca saṃsthānāni yathākramam /
kathayiṣyāmi te sarvaṃ śṛṇuṣvaikamanāḥ priye // 10.736 //
bhadrakālyāṃ paro devo rudrakrodhasamudbhavaḥ /
koṭimātreṇa deveśi yugāntāgnisamaprabhaḥ // 10.737 //
yugāntāmbudavṛndotthagarjitadhvaniniḥsvanaḥ /
śatabāhurmahātejā divyābharaṇabhūṣitaḥ // 10.738 //
śirasīndudharaḥ śyāmo nīlāñjanasamadyutiḥ /
śikhikaṇṭhanibhaḥ kiñcit kiñcidāpāṇḍulohitaḥ // 10.739 //
cāṣajīmūtavarṇaśca atasīpuṣpasaṃnibhaḥ /
indranīlanibhaḥ kiñcit kiñcidbhṛṅganibhākṛtiḥ // 10.740 //
jātyañjananibhākāro rudraikādaśikānvitaḥ /
yutaṃ koṭisahasreṇa rudrāṇāṃ ca mahātmanām // 10.741 //
bhuvanaṃ tasya devasya vijayaṃ nāma viśrutam /
indranīlanibhaṃ divyaṃ sarvavajranibhaṃ mahat // 10.742 //
daśakoṭisahasrāṇi rudrāṇāṃ varavarṇini /
antarbhuvanasaṃghātair anyaiśca parivāritam // 10.743 //
nīlotpaladalaśyāmaiḥ śikhikaṇṭhanibhaistathā /
rudrairdivyairmahāvīryaiḥ samantātparivāritam // 10.744 //
stutibhirmaṅgalairgītair nṛttāvāditravāditaiḥ /
paṇavairveṇuvīṇābhir bherījhallari gomukhaiḥ // 10.745 //
paṭahaiḥ kāhalaiścaiva śaṅkhadundubhipīlukaiḥ /
mṛddalaistaṭṭarībhiśca tālakairmurajaistathā // 10.746 //
maundakāhalaṭaṅkaiśca tamiladraghaṭādibhiḥ /
vāditrairvalgitaistālai roṭanairmukhamṛddalaiḥ // 10.747 //
bhūtairbhūtagaṇai rudrair jalpitaiḥ paṭhitaistathā /
dhyāyādbhiśca japadbhiśca dhāvadbhiśceṣṭitaistathā // 10.748 //
mayūrakokilārāvān muñcadbhiśca tathāparaiḥ /
nānārutavilāsaiśca vikurvadbhirmahātmabhiḥ // 10.749 //
āvṛtastairmahātejā mayūkhairiva bhāskaraḥ /
gajavaktraiḥ siṃhavaktrair aśvavaktraiḥ śubhānanaiḥ // 10.750 //
gokarṇairgomukhaiścānyair dvīpiṛkṣamukhaistathā /
vyāghravānaravakaiś ca bhagavānparyupāsyate // 10.751 //
vīrabhadro mahātejā yugāntāgnisamaprabhaḥ /
āsanaṃ tasya devasya sarvavajramayaṃ mahat // 10.752 //
daśayojanavistīrṇaṃ caturasrānalaprabham /
rājate 'trāṣṭabhiḥ siṃhair vṛtaṃ bhīmaparākramaiḥ // 10.753 //
atra te puṇyakarmāṇaḥ ye smaranti maheśvaram /
jale marutsvathāgnau vā śiraśchedena vā mṛtāḥ // 10.754 //
te yānti caiśvaraṃ bodhaṃ vīrabhadraṃ mahādyutim /
bhuvanasyāsya deveśi hy uparyāvaraṇaṃ mahat // 10.755 //
ammayaṃ tu ghanaṃ cāpi śakracāpamiva sthitam /
vitānamiva tadbhadram antare samavasthitam // 10.756 //
tatra cāste mahātmāsāv aṅguṣṭhāgrapramāṇakaḥ /
tatra yojanakoṭirvai viṣkambhādūrdhvamucyate // 10.757 //
tiryaktriguṇavistāram āpyamāvaraṇaṃ priye /
āvṛtaṃ tena tatsarvaṃ mahāmbhodhivisāriṇā // 10.758 //
rudrāṇḍa iti vikhyātaṃ rudrāloka iti priye /
vīrabhadraniketaśca bhadrakālyālayastathā // 10.759 //
trayodaśabhiranyaiśca bhuvānairupaśobhitam /
nānārudragaṇairdivyair nirantaramalaṃkṛtam // 10.760 //
aṇḍaṃ vai vīrabhadrasya brahmāṇḍasadṛśaṃ priye /
ataḥ paraṃ pravakṣyāmi dharitryā bhuvanaṃ mahat // 10.761 //
dhātrī yasminbhagavatī dharāloke sanātanī /
hairaṇyamatulaṃ prāptā ādhāraṃ yatra saṃsthitā // 10.762 //
cakravartivimānaiśca bahubhiḥ parivāritam /
āvṛtaṃ bhūtasaṃghātair ācāryaistatparāyaṇaiḥ // 10.763 //
divyagītaninādāḍhyair vāditraśataniḥsvanaiḥ /
antarbhuvanasaṃghātai rudrāṇāṃ parivāritam // 10.764 //
bhuvanasyāsya madhye tu udayādityasaṃnibhaḥ /
raktotpalanibho divya aśokastabakacchaviḥ // 10.765 //
padmarāgamayo divyaḥ prāsādo bahubhūmikaḥ /
tasya madhye bhagavatī dharitrī lokadhāriṇī // 10.766 //
mālayā raktapuṣpasya lambayā nityabhūṣitā /
candrārkamaṇḍalākārakapolatalabhūṣitā // 10.767 //
pītahemāṃśukavatī mahāhāravibhūṣitā /
śatayojanavistīrṇe kūrmapṛṣṭhe vyavasthitā // 10.768 //
caturvaktrā cāṣṭabhujā divyābharaṇabhūṣitā /
rūpayauvanasaṃpannā nṛttagītaviśāradāḥ // 10.769 //
parivāryopāsate tāṃ divyā vai mānasāḥ striyaḥ /
triṃśatkoṭyastu tāsāṃ vai divyābharaṇabhūṣitāḥ // 10.770 //
utpāditāstu śarveṇa tadarthaṃ hitamicchatā /
taptajāmbūnadanibhā divyābharaṇaśobhitāḥ // 10.771 //
ucchritenātapatreṇa dhriyamāṇena śobhitāḥ /
puraḥsthito mahātejā yo 'sau merurmahāgiriḥ // 10.772 //
upāsīnastu tāṃ devīṃ tatrāste sa nagādhipaḥ /
nīlotpaladalaśyāmo nīlajīmūtasaṃnibhaḥ // 10.773 //
nīlo nāma mahāśailaḥ pītavāsā mahādyutiḥ /
atikāntena rūpeṇa kaiṭabhāririvāparaḥ // 10.774 //
upāsyamāno divyābhir nagarībhirnagādhipaḥ /
tasyottare candranibho nānālaṃkārabhūṣitaḥ // 10.775 //
śvetātapatrī tejasvī śveto nāma mahāgiriḥ /
tasyottareṇa sūryābho mukuṭādivibhūṣitaḥ // 10.776 //
pītāmbaradharaḥ śrīmān śṛṅgavāniti viśrutaḥ /
atikāntena rūpeṇa kusumāstra ivāparaḥ // 10.777 //
dakṣiṇenāpi vakṣyāmi śṛṇuṣvāvahitā priye /
candrāvadātadīptaujā divyābharaṇabhūṣitaḥ // 10.778 //
śuklāmbaradharaḥ śrīmān niṣadho nāma viśrutaḥ /
taptahemapratīkāśo divyābharaṇabhūṣitaḥ // 10.779 //
atiśubhreṇa dehena pitāmaha ivāparaḥ /
pītāmbaradharaḥ śrīmān pītamālyānulepanaḥ // 10.780 //
hemakūṭo mahātejās tejasāmiva saṅgrahaḥ /
rājate bhagavān śailaḥ sandhyāvṛta ivāṃśumān // 10.781 //
pāṇḍurābhrapratīkāśaḥ śaṅkhagokṣīrasaṃnibhaḥ /
śuklāmbaradharaḥ śrīmān divyakuṇḍalabhūṣitaḥ // 10.782 //
ātapatreṇa mahatā dhriyamāṇena mūrdhani /
himavāniti vikhyāto dvitīya iva bhāskaraḥ // 10.783 //
indragopakasaṃkāśaḥ paścime gandhamādanaḥ /
raktāmbaradharaḥ śrīmān astādristha ivāṃśumān // 10.784 //
śuddhasphaṭikasaṃkāśaḥ śuklāmbaradharaḥ śubhaḥ /
kirīṭī kuṇḍalī śrīmān mālyavānnāma parvataḥ // 10.785 //
ityevamādibhiścānyaiḥ parvataiḥ parivāritā /
lokālokāvasānaiśca tathānyaiḥ kulaparvataiḥ // 10.786 //
divyarūpadharā devī tanurvai pārameśvarī /
dhāraṇāṃ gandhatanmātre prāṇāṃstyaktvā tu yoginaḥ // 10.787 //
te yānti tādṛśīṃ mūrtiṃ dharitryāḥ paramāṃ tanum /
ataḥ parataraṃ devi sāmudraṃ bhuvanaṃ mahat // 10.788 //
sarvavajramayaṃ divyaṃ nānāścaryaśatānvitam /
nīlotpalasamacchāyaṃ sarvataḥ parimaṇḍalam // 10.789 //
madhye tu bhuvanasyāsya maṇḍalaṃ candrasaṃnibham /
śatayojanasāhasraṃ samantātparimaṇḍalam // 10.790 //
tasya madhye tu puruṣo rukmavarṇo mahādyutiḥ /
kirīṭī kuṇḍalī sragvī divyābharaṇabhūṣitaḥ // 10.791 //
apāṃ nidherbhagavato varuṇasya parā tanuḥ /
taṃ tu devaṃ mahātmānaṃ parivārya samantataḥ // 10.792 //
rūpayauvanasaṃpannāḥ satataṃ paryupāsate /
śuklāmbaradharā devī śuklagandhānulepanā // 10.793 //
śuklayajñopavītā ca śuklahāropaśobhitā /
śuklainaivātapatreṇa dhriyamāṇena mūrdhani // 10.794 //
gaṅgā hyuttaratastasya sthitā vai paramā tanuḥ /
nīlāmbaradharā devī nīlagandhānulepanā // 10.795 //
nīlasragdāmakaṇṭhā ca yamunā tasya dakṣiṇe /
evamādyā mahānadyaḥ parivārya mahādyutim // 10.796 //
samudrāṣṭakaṃ ca deveśi svanadībhiḥ samāvṛtam /
upāsate sadā bhaktyā vāruṇīṃ paramāṃ tanum // 10.797 //
nānāsarāṃsi tīrthāni tadbhaktāścāpi saṃsthitāḥ /
rasatanmātra atraiva kṛtvā samyaktu dhāraṇām // 10.798 //
apāṃ yoniṃ parāṃ prāptāḥ vāruṇī sā parā tanuḥ /
ataḥ paraṃ pravakṣyāmi bhuvanaṃ varavarṇini // 10.799 //
śrīniketa iti khyātaṃ padmagarbha iti śrutam /
vimānaśatasaṃghātair nirantaramavasthitaiḥ // 10.800 //
śobhitaṃ bhuvaneśaiśca rudrai rudragaṇaistathā /
sarobhirmānasairdivyair dīrghikābhiśca śobhitam // 10.801 //
rathacakrapramāṇaiśca maṇikāñcanamaṇḍitaiḥ /
vaidūryanālaiḥ kamalair divyagandhasugandhibhiḥ // 10.804 //
mṛdubhiḥ kāntimadbhiśca candramaṇḍalasaṃnibhaiḥ /
saṃśobhitaṃ vicitraistair vikacairvajrakesaraiḥ // 10.803 //
udyānairvividhaiścāpi nānāvihagakūjitaiḥ /
nānākāmapradairvṛkṣaiḥ samantātsamalaṅkṛtam // 10.804 //
nānāmaṇimayairdivyaiḥ krīḍāśailaiśca mānasaiḥ /
mānasībhiśca nārībhir divyayauvanakāntibhiḥ // 10.805 //
hāvabhāvavilāsāḍhyadivyastrībhiralaṃkṛtam /
vicitrairmaṇipadmaiśca sitapatraiśca suvrate // 10.806 //
vibhūṣitaṃ gajendrasthaiḥ stutimaṅgalavādibhiḥ /
gāyadbhiścātha nṛtyadbhir divyastraiṇaiḥ samākulam // 10.807 //
tasmiṃstu bhuvane divye padmagarbhasamaprabhe /
śaradindunibhaṃ divyaṃ maṇḍalaṃ raśmisaṃkulam // 10.808 //
tasya madhye bhagavatī śrī svayaṃ lokabhāvinī /
candrakoṭisahasrāṇāṃ yā kāntimativartate // 10.809 //
ekatra yugapattejas tejasāṃ tu virājate /
nirvāṇamiva yā śāntā sarvānandamanoharā // 10.810 //
rūpiṇī paramā devī mūrtiravyabhicāriṇī /
śatayojanavistīrṇe uditādityasaprabhe // 10.811 //
candrakāntamaye padme vajrakesarakarṇike /
koṭipatre mahādivye gandhapuṣpaguṇānvite // 10.812 //
padmāsane bhagavatī padmagarbhasamaprabhā /
upaviṣṭātra sā nityaṃ vibhūtyā parayā yutā // 10.813 //
mahāratnaiśca sragdhāma pralambamurasā śubham /
vahantī sā tu śuśubhe jyotsneva tripathāpatham // 10.814 //
sphuranmayūkhacalane kapolatalamaṇḍale /
sūryamaṇḍalasaṃkāśe dhārayantī ca kuṇḍale // 10.815 //
sphuranmayūkhasaṃghātāṃ raśanāṃ sā tu bibhratī /
hemābhā pītavasanā mahāhāravibhūṣitā // 10.816 //
candrābbhenātapatreṇa dhriyamāṇena rājitā /
upagītā ca gandharvair mānasai rudrasambhavaiḥ // 10.817 //
parivāritā bhagavatī sā tanuḥ pārameśvarī /
yā prāptā tapasārādhya viṣṇunā prabhaviṣṇunā // 10.818 //
dattā prītena rudreṇa viṣṇorurasi vāhinī /
ardhena sā bhagavatī viṣṇoraṅge pratiṣṭhātā // 10.819 //
pādenendrasya devasya pādārdhena divi sthitā /
tadardhena punardevi pārthiveṣu vyavasthitā // 10.820 //
tadardhena manuṣyeṣu yā sthitā vyāpya mūrtibhiḥ /
svarūpā kāmarūpā ca dvidhā sā parikīrtitā // 10.821 //
acalā sā tanuḥ sūkṣmā akṣobhyā tatra tiṣṭhati /
rudrakrīḍāvatāreṣu prayāgādiṣu suvrate // 10.822 //
śrīgirau ca viśeṣeṇa mṛtastadbhuvanaṃ vrajet /
satsvanyeṣvapi bhāgeṣu tv iyaṃ sā gaditā gatiḥ // 10.823 //
prāpya tāmīdṛśīṃ devīm aiśvaryamaṇimādikam /
bhūtvā tu sāṣṭadhā divyā deveṣvapi ca tiṣṭhati // 10.824 //
siddheṣvapi ca sā devī uttamā siddhirucyate /
yadarthaṃ tārakādyaiśca saṃgrāmastridaśeśvaraiḥ // 10.825 //
kṛto ghorastvasaṃkhyeyaḥ tāṃ śriyaṃ prāptumicchubhiḥ /
asaṅkhyeyāśca saṃgrāmāḥ kṛtā vai cakravartibhiḥ // 10.826 //
sā bandha evamuktānām abudhānāṃ parā smṛtā /
śrīpuraṃ tu samākhyātaṃ yathāvacca varānane // 10.827 //
ata ūrdhvaṃ pravakṣyāmi bhuvanaṃ ca nibodha me /
sārasvatamiti khyātaṃ gāndharvamiti ca smṛtam // 10.828 //
padmagarbhapuraṃ cāpi koṭimātreṇa suvrate /
yojanānāṃ samākhyātaṃ pramāṇena samantataḥ // 10.829 //
sārvaratnamayaṃ divyaṃ sarvaiśvaryasamanvitam /
vimānairvividhākārair nānāratnamayaiḥ śubhaiḥ // 10.830 //
gāndharvairmānasaiścāpi gāyadbhiścāpyanekadhā /
nṛtyadbhiśca tathānyaiśca gaṇaiḥ pārśvagataistathā // 10.831 //
strībhiḥ surūpiṇībhiśca gandharvaiśca samākulam /
tasya madhye tu deveśi śaraccandranibhaṃ śubham // 10.832 //
raśmimālākulaṃ divyaṃ maṇḍalaṃ parimaṇḍalam /
tasya madhye bhagavatī sthitā sākṣātsarasvatī // 10.833 //
śaraccandrasahasrasya yā kāntimativartate /
pītāmbaradharā devī padmapatrāyatekṣaṇā // 10.834 //
nīlotpaladalaśyāmā divyābharaṇabhūṣitā /
hemapaṭṭaparīdhānā divyakuṇḍaladhāriṇī // 10.835 //
urasā tu mahāhāram udvahantī śaśiprabham /
sphuranmayūkhasaṃghātakuṇḍaladvayamaṇḍitā // 10.836 //
grāmatrayavalīmadhyā saptasvaratanuḥ śubhā /
tānamūrdhāruhā devī mūrcchanāṅgaruhodvahā // 10.837 //
padāsanā tālapādā gītavarṇaprabhāvatī /
aṅgulyaḥ sandhayaścaiva lakṣaṇāni varānane // 10.838 //
āsane parame divye vṛtā bhūtagaṇeśvaraiḥ /
sthitā sthitirivābhāti sarvasya jagataḥ śubhā // 10.839 //
mānasībhiśca nārībhir gandharvairmānasairvṛtā /
hāhā hūhūścitrarathas tumbururnāradastathā // 10.840 //
viśvāvasurviśvarathaḥ divyagītavicakṣaṇāḥ /
saṃyojya manasātmānaṃ tyaktvā karmaphalaspṛhām // 10.841 //
te vai sārasvataṃ sthānaṃ prāptā vai surapūjite /
ye ca vāgdhāraṇāṃ dhyātvā prāṇānmuñcanti dehinaḥ // 10.842 //
te vai sārasvataṃ lokaṃ prāpnuvanti narottamāḥ /
eṣā sarasvatī devī mūrtirvai pārameśvarī // 10.843 //
yā sthitāparabhāvena brahmāṇḍodaravartinām /
brahmaloke ca sā devī pādenaikena tiṣṭhati // 10.844 //
śākre cāpi tadardhena gandharveṣu tadardhataḥ /
siddheṣu ca tadardhena kinnareṣu tadardhataḥ // 10.845 //
tadardhena ca nāgeṣu yakṣeṣvardhena vai punaḥ /
piśāceṣu tadardhena sā vai tiṣṭhati bhāgaśaḥ // 10.846 //
piśācebhyaḥ sahasrāṃśān mānuṣeṣu ca tiṣṭhati /
taistu taptvā tapo ghoram ārādhya ca pinākinam // 10.847 //
avatāritā tu sā devī rūpiṇī svarabhūṣitā /
svarāṃstu smaratastasya kalpādau brahmaṇaḥ purā // 10.848 //
svarebhyastu viniṣkrāntā tena sā tu sarasvatī /
sā sthitā sarvaśāstreṣu kavīnāṃ kāvyamāsthitā // 10.849 //
yā vālmīkau sthitā devī vyāse caiva nirantaram /
ṛṣīṇāṃ caiva sarveṣāṃ medhābudhivivardhinī // 10.850 //
sarvajñānadharī sā tu sarvajñā devapūjitā /
merorvāyavyadigbhāge puraṃ tasyāḥ prakīrtitam // 10.851 //
idaṃ tu paramaṃ devyā mayā te parikīrtitam /
sārasvataṃ tu bhuvanaṃ kīrtitaṃ paramā tanuḥ // 10.852 //
atraiva tvāpyatattve tvaṃ śṛṇu vai bhuvanottamam /
amareśaṃ prabhāsaṃ ca puṣkaraṃ naimiṣaṃ tathā // 10.853 //
āṣāḍhiṃ ḍiṇḍimuṇḍiṃ ca bhārabhūtiṃ ca lākulam /
guhyāṣṭakamiti khyātaṃ jalāvaraṇagaṃ priye // 10.854 //
tejastattvamataścordhvaṃ kathayāmi samāsataḥ /
agnestu bhuvanaṃ tatra kathayāmi varānane // 10.855 //
aśokastavakānāṃ ca sarvato dīptimudvahat /
utphullakiṃśukacchāyaṃ japākusumasaṃnibham // 10.856 //
bhuvanasyāsya madhye tu uditārkasamaprabham /
parimaṇḍalamāgneyaṃ tejomaṇḍalamucyate // 10.857 //
tasya madhye tu bhagavāñ śivāgniḥ kāraṇaṃ param /
yo 'vatīryāṇḍamadhye tu sthito nityaṃ tridhā tridhā // 10.858 //
vaktre tu dakṣiṇe tasya rudrasya paramātmanaḥ /
sthito jihvāsvarūpeṇa svayaṃbhūrnīlalohitaḥ // 10.859 //
sa eva tu mahādevi kālāgniḥ parameśvaraḥ /
tasya rūpaṃ pravakṣyāmi śṛṇuṣvāvahitā priye // 10.860 //
raktapadmadalacchāyaḥ padmarāgasamadyutiḥ /
raktāmbaradharaḥ śrīmān raktamālyānulepanaḥ // 10.861 //
arkabhābhyāṃ kuṇḍalābhyām alaṃkṛtaśubhānanaḥ /
mahāhāreṇa dīptena uraḥsthena virājate // 10.862 //
kirīṭī kuṇḍalī dīpto devānāmāsyamucyate /
sarvavajramaye pīṭhe upaviṣṭaḥ svayaṃ prabhuḥ // 10.863 //
dāvāgniriva śailāgre veṇugharṣātsamutthitaḥ /
daśakoṭisahasrāṇi āgneyāstu gaṇeśvarāḥ // 10.864 //
dakṣiṇāsyādviniṣkrāntāḥ śvasato 'sya svayambhuvaḥ /
hitāya sarvalokānāṃ rudrā vai sūryavarcasaḥ // 10.865 //
tena te 'gniṃ mahātmāno nityaśaḥ paryupāsate /
nāryaśca vividhā divyā divyagītavicakṣaṇāḥ // 10.866 //
gaṇā rudrā bhūtagaṇāḥ kiṅkarāśca sahasrasaḥ /
sa vai śivāgniḥ paṭhitaḥ sarvahomeśvaraḥ paraḥ // 10.867 //
agnikāryavidhāneṣu hūyate tadvidaiḥ sadā /
tamagnimaiśvaraṃ yānti kṛtvāgneyīṃ tu dhāraṇām // 10.868 //
sa ekadhā sa bahudhā vyāpya sarvaṃ vyavasthitaḥ /
sa tejastejasāṃ yoniḥ tasmājjajñe divākaraḥ // 10.869 //
bahudhā vyajyate cāsau kalpamanvantarādiṣu /
bhinnaśca janmabhedaiśca pañcāśadbhiśca bhūtale // 10.870 //
tadevaṃ kīrtitaṃ samyag āgneyaṃ bhuvanaṃ mahat /
bhuvanādhipāṃśca bhuvane kathayāmi tvataḥ param // 10.871 //
hariścandraṃ ca śrīśailaṃ jalpamāmrātakeśvaram /
mahākālaṃ madhyamaṃ ca kedāraṃ bhairavaṃ tathā // 10.872 //
atiguhyaṃ samākhyātaṃ pūrveśāntamanukramāt /
athordhve vāyvāvaraṇaṃ tatrastho vāyuravyayaḥ // 10.873 //
prāṇasya bhuvanaṃ tatra vāyostu varavarṇini /
śaṅkhagokṣiradhavalaṃ śaratkundendusaprabham // 10.874 //
tasmiṃstu bhuvane divye divyāścaryaśatairyute /
madhye tu maṇḍalaṃ divyaṃ śaraccandrasamaprabham // 10.875 //
raśmimālākulaṃ divyaṃ dyotayadvai diśodaśa /
tasya madhye tu deveśi vāyostu paramā tanuḥ // 10.876 //
kirīṭī kuṇḍalī dīpto hārakeyūrabhūṣitaḥ /
nānābharaṇacitrāṅgaś citramālyānulepanaḥ // 10.877 //
citrāmbaradharaḥ śrīmān mahāhāravibhūṣitaḥ /
mārutā nāma vai devāḥ śatakoṭyo mahābalāḥ // 10.878 //
upāsate mahātmānaṃ vāyumūrtiṃ mahādyutim /
yo vyāpayeccharīrāṇi ekadhā pañcadhā vibhuḥ // 10.879 //
saptadhā saptadhā caiva tiryaggo dviguṇo vibhuḥ /
svamaṇḍalasya sā divyair vibhātyekā parā tanuḥ // 10.880 //
tametamekaṃ daśadhā prāṇātmānaṃ tu yoginaḥ /
dhyātvā tyaktvā tu vai prāṇān kṛtvā tasminstu dhāraṇām // 10.881 //
taṃ viśanti mahātmāno vāyubhūtāḥ khamūrtayaḥ /
iti prāṇasya bhuvanam ākhyātaṃ tava suvrate // 10.882 //
bhuvaneśāṃstatra rudrān kathayāmyanupūrvaśaḥ /
gayāṃ caiva kurukṣetraṃ nākalaṃ kanakhalaṃ tathā // 10.883 //
vimalaṃ cāṭṭahāsaṃ ca māhendra bhīmamaṣṭamam /
guhyādguhyataraṃ hy etad veditavyaṃ prayatnataḥ // 10.884 //
ākāśe tu yathākāśaṃ śuddhasphaṭikanirmalam /
sūkṣmarūpo 'vyayo nityo madhyadeśe vyavasthitaḥ // 10.885 //
ākāśadhāraṇāyukto yogī yujyate tatpade /
atrākāśe pravakṣyāmi ye rudrāḥ saṃvyavasthitāḥ // 10.886 //
vastrāpadaṃ rudrakoṭim avimuktaṃ mahālayam /
gokīrṇaṃ bhadrakarṇaṃ ca svarṇākṣaṃ sthāṇumaṣṭamam // 10.887 //
pavitrāṣṭakametaddhi samāsena prakīrtitam /
asya bāhye ahaṃkāraḥ tatra rudrānnibodha me // 10.888 //
chagalāṇḍaṃ duraṇḍaṃ ca mākoṭaṃ maṇḍaleśvaram /
kālañjaraṃ śaṅkukarṇaṃ sthūleśvarasthaleśvarau // 10.889 //
sthāṇvaṣṭakaṃ samākhyātaṃ pūrvādīśānagocaram /
madhyadeśesthito rudras tv ahaṃkāreśvaraḥ prabhuḥ // 10.890 //
śvetaṃ raktaṃ tathā pītaṃ kṛṣṇaṃ sphaṭikasaprabham /
pañcāṣṭakeṣu ye varṇāḥ samāsātkathitāstava // 10.891 //
sitā raktāstathā kṛṣṇā nīlāḥ śyāmā balāhakāḥ /
pītāḥ śuklāśca vijñeyāḥ adhastu dhūmravarcasaḥ // 10.892 //
śatarudrāḥ samākhyātās trinetrāḥ śūlapāṇayaḥ /
candrārdhamaulayaḥ sarve rudrāṇībhiḥ samanvitāḥ // 10.893 //
padmākṛtīni jñeyāni citraratnayutāni ca /
śatarudrabhuvanāni bhogaiśvaryayutāni ca // 10.894 //
pañcāṣṭake purāṇi syuḥ kūrmākārāṇi sarvataḥ /
ākāśāvaraṇādūrdhvam ahaṃkārādadhaḥ priye // 10.895 //
bhuvanāni pravakṣyāmi śṛṇuṣvaikamanāḥ punaḥ /
ādau tu gandhatanmātraṃ vistīrṇaṃ maṇḍalaṃ mahat // 10.896 //
sthitaṃ vitānavaddevi yojanānekakoṭayaḥ /
śuklaraktasitāpītaharitaṃ sphaṭikaprabham // 10.897 //
vitānamiva deveśi sarvataḥ parimaṇḍalam /
śarvo hyadhipatistatra eka eva varānane // 10.898 //
tasmāttu jāyate pṛthvī śarveśena pracoditā /
tasmāttu maṇḍalādūrdhvaṃ rasatanmātramaṇḍalam // 10.899 //
haritaṃ marakataśyāmaṃ cāṣapakṣanibhaṃ priye /
bhavo hyadhipatistatra eka eva varānane // 10.900 //
tasmādāpo viniṣkrāntā bhaveśena pracoditāḥ /
tasmāttu maṇḍalādūrdhvaṃ rūpatanmātramaṇḍalam // 10.901 //
sphuratsūryāṃśudīptābhaṃ padmarāgasamaprabham /
rudraḥ paśupatistatra eka evāvatiṣṭhate // 10.902 //
tasmāttejo viniṣkrāntaṃ tadvai paśupatīcchayā /
tattejaḥ sarvalokānāṃ vyāpakaṃ parameśvari // 10.903 //
tasmāttu maṇḍalādūrdhvaṃ sparśatanmātramaṇḍalam /
sandhyāruṇasamacchāyaṃ vāyavyaṃ maṇḍalaṃ priye // 10.904 //
vitānākārasadṛśaṃ samantātparimaṇḍalam /
tatraiva maṇḍale devi tv īśānaḥ saṃvyavasthitaḥ // 10.905 //
tasmādvāyurviniṣkrānta īśecchāpreritaḥ priye /
tasmātprāṇādayaḥ pañca vāyostadvyāpakaḥ paraḥ // 10.906 //
saptadhā saptadhā so 'pi sa eko bahudhā gataḥ /
tasmāttu maṇḍalādūrdhvaṃ śabdatanmātramaṇḍalam // 10.907 //
nīlotpaladalaśyāmaṃ svacchodakasamaprabham /
vitānasadṛśākāraṃ samantātparimaṇḍalam // 10.908 //
bhīmastatrādhipatyena eka evāvatiṣṭhate /
tasmānnabho viniṣkrāntaṃ bhīmecchācoditaṃ mahat // 10.909 //
vyāpakaṃ sarvalokānāṃ parāparagataṃ priye /
tasmāttu maṇḍalādūrdhvaṃ sūryamaṇḍalamucyate // 10.910 //
sahasrādityasaṃkāśaṃ dīpyamānaṃ samantataḥ /
vitānavadraśmidīptaṃ samantātparimaṇḍalam // 10.911 //
rudro hyadhipatistatra tv eka evāvatiṣṭhate /
sūryāstasmādviniṣkrāntāḥ kalpe kalpe varānane // 10.912 //
tasmāttu maṇḍalādūrdhvaṃ somamaṇḍalamucyate /
candrakoṭisahasrāṇāṃ tejasā tulyamaṇḍalam // 10.913 //
adhipatistu mahādeva eka evāvatiṣṭhate /
tasmāccandrādime candrā mahādevena coditāḥ // 10.914 //
asaṃkhyātāḥ sahasrāṇi kalpe kalpee vinirgatāḥ /
tasmāttu maṇḍalādūrdhvaṃ vedamaṇḍalamucyate // 10.915 //
candrakoṭisamacchāyaṃ samantātparimaṇḍalam /
vitānavatsthitaṃ divyam ugreśasamadhiṣṭhitam // 10.916 //
saṃruddhaṃ vāmayā tattu tasmādvai nirgatāni tu /
yajamānasahasrāṇi kalpe kalpe sthitāni hi // 10.917 //
brahmaṇastapasogreṇa ugreśena pracoditāt /
vedayajñāśca vividhā brahmaṇo 'nantavartmanaḥ // 10.918 //
tasmādete pravartante yajñā yajñaphalāni ca /
tapodānādibhiḥ sārdhaṃ vāmaśaktyā niyantritāḥ // 10.919 //
ityeṣṭau tanavastvetāḥ parā vai saṃprakīrtitāḥ /
aparā brahmaṇo 'ṇḍaṃ vai vyāpya sarvaṃ vyavasthitāḥ // 10.920 //
ebhyaḥ parataraṃ cāpi maṇḍalaṃ karaṇātmakam /
śuklaraktāsitaṃ pītaṃ haritaṃ cāpi varṇataḥ // 10.921 //
pañcādhipāstu tiṣṭhanti maṇḍale karaṇātmake /
karmadevāḥ pravartante tasmādvai sarvadehinām // 10.922 //
vākpāṇipādapāyuśca upasthaśceti pañcamaḥ /
ebhyaḥ prakāśakaṃ nāma parataḥ sūryasaṃnibham // 10.923 //
tasmādvai saṃpravartante pañca buddhīndriyāṇi tu /
śrotraṃ tvakcakṣuṣī jihvā nāsikā ca yathākramam // 10.924 //
viṣayālocanaṃ vṛttiḥ tejomaṇḍalasaṃsthitāḥ /
svākyādhipatayo nityaṃ teṣveva praticodakāḥ // 10.925 //
ebhyaḥ parataraṃ cāsti candramaṇḍalasannibham /
vistārātpariṇāhācca sarvato raśmimaṇḍalam // 10.926 //
tasmādvai saṃpravartante pañcārthāḥ sarvadehinām /
śabdaḥ sparśastathā rūpaṃ raso gandhaśca pañcamaḥ // 10.927 //
ebhyaḥ parataraṃ cāpi saumyaṃ somasya maṇḍalam /
tasmānmano viniṣkrāntaṃ raśmibhirdarśapañcabhiḥ // 10.928 //
cittaṃ ceto manaśceti śabdādyakṣapravartakam /
tasyādhipo mahātejāś candramāḥ saumyatejasā // 10.929 //
tasmāttu maṇḍalādūrdhvaṃ parato maṇḍalaṃ mahat /
japākusumasaṃkāśam aruṇādityasaṃnibham // 10.930 //
pūrvavacca pramāṇenna samantātparimaṇḍalam /
tasmāttu maṇḍalāddevi sandhyāruṇasamadyutiḥ // 10.931 //
sadhūmo 'gnirivāsau vai ahaṃkāraḥ pravartate /
antaḥkaraṇamātmasthaṃ yenedaṃ raṃjitaṃ jagat // 10.932 //
mattadvipa ivāndhastu dāvāgnirupasarpati /
tasyādhidevo rudro vai yenāyaṃ preryate sadā // 10.933 //
chagalāṇḍādayo devi pūrvaṃ te kathitā mayā /
ahaṃkārādathordhvaṃ tu buddhyāvaraṇamucyate // 10.934 //
sūryakoṭisahasrāṇāṃ tejasā tulyavarcasam /
aṣṭānāṃ devayonīnām atraiva bhuvanaṃ śṛṇu // 10.935 //
kakubhaṃ nāma bhuvanaṃ sandhyāruṇasamaprabham /
mānasībhistu tatstrībhir muditābhiḥ samākulam // 10.936 //
sthitāstatra piśācāstu sandhyāruṇasamaprābhāḥ /
daśakoṭisahasrāṇi teṣāṃ tatra nivāsinām // 10.937 //
svanando nāma vikrāntaḥ piśāceṣvīśvaro mahān /
sandhyāruṇasamacchāyo bandhūkakusumākṛtiḥ // 10.938 //
kuṇḍalābharaṇopeto hārakeyūrabhūṣitaḥ /
kirīṭī cāṅgadī maulī hemacīnāmbaraḥ śubhaḥ // 10.939 //
parivṛto bhūtagaṇaiḥ prabhūtaiḥ pārśvagaistathā /
nānārūpadharairdivyair divyābharaṇabhūṣitaiḥ // 10.940 //
divyamālyānulepaistu divyaiśvaryasamanvitaiḥ /
parivṛto mahātejā gaṇairiva mahāgaṇaḥ // 10.941 //
ataḥ paraṃ pravakṣyāmi rākṣāsaṃ bhuvanaṃ mahat /
kokilākaṇṭhasadṛśaṃ nīlajīmutasaṃnibham // 10.942 //
tasmistu bhuvane divye divyaiśvaryasamanvite /
karālo rākṣaseśo vai jātyañjananibho mahān // 10.943 //
kiriṭī kuṇḍalī dīptaḥ śobhate tu mahādyutiḥ /
jātyañjananibhaḥ śrīmān dāvāgniriva parvate // 10.944 //
daśakoṭisahasrāṇi muditā nāma rākṣasāḥ /
bhṛṅgajīmūtavarṇābhā vasantyatra mahāprabhāḥ // 10.945 //
ataḥ paraṃ pravakṣyāmi yākṣaṃ vai bhuvanaṃ mahat /
jāmbūnadamayaṃ sarvaṃ divyaratnasamujjvalam // 10.946 //
bhogaiśvaryasamutpannaṃ samantātparimaṇḍalam /
tasmiṃstu bhuvane bhadre subhadro nāma yakṣarāṭ // 10.947 //
taptakāñcanavarṇābho makuṭādivibhūṣitaḥ /
śatakoṭisahasraistu yakṣairamitavikramaiḥ // 10.948 //
tairvṛto bhrājate sarvaiḥ śarvaḥ sarvagaṇairiva /
ata ūrdhvaṃ pravakṣyāmi gāndharvaṃ bhuvanaṃ mahat // 10.949 //
pītakauśītakīprakhyaṃ campakaistu samacchavi /
tasmiṃstu bhuvane divye surūpo nāma vai priye // 10.950 //
gandharvadevādhipati gandhamādanasannibhaḥ /
taptajāmbūnadanibhas taruṇādityasaprabhaḥ // 10.951 //
divyagandhānuliptāṅgo divyābharaṇabhūṣitaḥ /
daśakoṭisahasraistu gandharvaiḥ parivāritaḥ // 10.952 //
manaḥ śilābhaṅganibhair haritālanibhaistathā /
svakāntā nāma gandharvāś citramālyānulepanāḥ // 10.953 //
citrāmbaradharāḥ sarve citrābharaṇabhūṣitāḥ /
tasmātparataraṃ vakṣye sthānam aindraṃ ca pārvati // 10.954 //
bṛhadbhogamiti khyātaṃ tadūrdhvaṃ sarvakāmadam /
śaṅkhagokṣīradhavalaṃ śaratkundendusannibham // 10.955 //
tasmiṃstu bhuvane divye divyāścaryaśatairyute /
vibhūtirnāma bhagavān mahendro bhuvaneśvaraḥ // 10.956 //
candramaṇḍalasaṅkāśo muktāhāravibhūṣitaḥ /
śuklāmbaradharaḥ śrīmāñc chuklamālyānulepanaḥ // 10.957 //
jvalatkirīṭo dīptābhyāṃ kuṇḍalābhyāmalaṃkṛtaḥ /
hārakeyūravāñchvetaḥ śvetoṣṇīṣavibhūṣitaḥ // 10.958 //
bhūtijā nāma vai devā vibhūtyā parayā yutāḥ /
kirīṭinaḥ kuṇḍalino divyamālyavibhūṣitāḥ // 10.959 //
daśakoṭisahasrāṇi devāścendrāḥ prakīrtitāḥ /
tairāvṛto mahātejā nakṣatrairiva candramāḥ // 10.960 //
manojaṃ nāma bhuvanaṃ śaraccandranibhaṃ śubham /
śuklābhrakanibhaṃ dīptaṃ muktāhārasuvarcasam // 10.961 //
amṛto nāma vai tatra candramāḥ paramaḥ sthitaḥ /
śuddhasphaṭikasaṃkāśaḥ śrīmāñcchuklāmbarodvahaḥ // 10.962 //
kuṇḍalairdīptisaṃkāśair bhūṣitastu virājate /
divyagandhānuliptāṅgo divyābharaṇabhūṣitaḥ // 10.963 //
tatra vai raśmayo nāmnā raśmivyūhasamaprabhāḥ /
divyāḥ saumyāstu te jñeyāḥ somatejaḥ samudbhavāḥ // 10.964 //
daśakoṭisahasrāṇi teṣāṃ vai saumyatejasām /
ata ūrdhvaṃ tu deveśi prājeśāṃ bhuvanaṃ mahat // 10.965 //
tasmiṃstu bhuvane divye prajeśastvamitadyutiḥ /
viśvarūpo viśvavarṇo viśvālaṃkārabhūṣitaḥ // 10.966 //
viśvarūpaparairdevair viśvātmā parivāritaḥ /
daśakoṭisahasrāṇi viśvānāṃ bhūritejasām // 10.967 //
parivārya mahātmānaṃ śobhane paryupāsate /
brāhmaṃ caivamato jñeyaṃ śaṅkhagokṣīrasannibham // 10.968 //
pitāmaho yatra devaḥ śuklapadmasthasaumyadṛk /
śuklāmbaradharaḥ śrīmāñ chuklamālyānulepanaḥ // 10.969 //
śuklayajñopavītī ca mahāhāravibhūṣitaḥ /
daśakoṭisahasraistu candrabimbasamaprabhaiḥ // 10.970 //
brāhmairdevaiḥ parivṛtaḥ śāradābhrairivāṃśumān /
paiśācaṃ rākṣāsaṃ yākṣaṃ gāndharvaṃ tvaindrameva ca // 10.971 //
saumyaṃ tathaiva prājeśaṃ brāhmaṃ vai bhuvanaṃ priye /
etāni surayonīnāṃ sthānānyeva purāṇi tu // 10.972 //
avatīryātmajanmānaṃ dhyāyantaḥ saṃbhavanti hi /
parameśaniyogācca codyamānāśca māyayā // 10.973 //
niyamitā niyatyā ca brahmaṇo vyaktajanmanaḥ /
vyajyante te ca sargādau nāmarūpairanekadhā // 10.974 //
aṃśenaiva varārohe na tyajanti niketanam /
puryaṣṭakendriyaiḥ sārdham ātmā mantrairviśodhayet // 10.975 //
pañcāṣṭakaṃ mūrtayo 'ṣṭau buddhitattvamanukramāt /
viśodhyaivaṃ prayatnena krodhāṣṭakamataḥ param // 10.976 //
saṃvartastvekavīraśca kṛtānto jananāśakaḥ /
mṛtyuhantā ca raktākṣo mahākrodhaśca durjayaḥ // 10.977 //
nīlotpaladalābhāni teṣāṃ vai bhuvanāni tu /
ekaikasya parīvāraḥ koṭirdaśasahasrakam // 10.978 //
krodheśvarāṣṭakādūrdhvaṃ sthitaṃ tejoṣṭakaṃ mahat /
balādhyakṣo gaṇādhyakṣas tridaśastripurāntakaḥ // 10.979 //
sarvarūpaśca śāntaśca nimeṣonmeṣa eva ca /
sahasraiḥ pañcadaśabhiḥ parivāro 'bhidhīyate // 10.780 //
agnirudrāḥ smṛtā hyate tejasā kṛṣṇavarṇakāḥ /
kūrmākārāṇi citrāṇi teṣāṃ vai bhuvanāni tu // 10.981 //
ata ūrdhvaṃ samākhyātaṃ yogāṣṭakamanuttamam /
akṛtaṃ ca kṛtaṃ caiva raibhavaṃ brāhmameva ca // 10.982 //
vaiṣṇavaṃ tvatha kaumāram aumaṃ śraikaṇṭhameva ca /
krīḍanti yoginastatra bhuvanaiḥ sphaṭikaprabhaiḥ // 10.983 //
tataḥ sākṣādbhagavatī jaganmātā vyavasthitā /
umā tvameyā viśvasya viśvayoniḥ svayambhavā // 10.984 //
taptajāmbūnadanibhā hy udayādityasaprabhā /
mahāpīṭhe maṇimaye siṃhāṣṭakayute śubhe // 10.985 //
śatayojanavistīrṇe divyasragdhāmalālite /
divyakuṇḍalinī devī mahāhāravibhūṣitā // 10.986 //
vijayāgre mahābhāgā śrīrivottamarūpiṇī /
jayā ca padmagarbhābhā sarvālaṃkārabhūṣitā // 10.987 //
nandā ca padmapatrākṣī hārakeyūrabhūṣitā /
sarvābharaṇacitrāṅgī sunandā ca manoharā // 10.988 //
parivārya pratīhāryaḥ sarvataḥ samupasthitāḥ /
triṃśatkoṭisahasrāṇi triṃśatkoṭiśatāni ca // 10.989 //
mānasyo divyanāryastās tāṃ sadā paryupāsate /
vimānakoṭirekā ca rudrāṇāṃ bhūritejasām // 10.990 //
aumā iti samākhyātāḥ vaimānā iti te 'nyathā /
upāsate tu tāṃ devīṃ mātaraṃ tanayā iva // 10.991 //
sāvatīryāṇḍamadhye tu mayā sārdhaṃ varānane /
anugrahārthaṃ lokānāṃ prādurbhūtā sanātanī // 10.992 //
kalpe pūrve jaganmātā jagadyonirdvitīyake /
tṛtīye śāmbhavī nāma caturthe viśvarūpiṇī // 10.993 //
pañcame nandinī nāma ṣaṣṭhe caiva gaṇāmbikā /
vibhūtiḥ saptame kalpe subhūtiścāṣṭame tathā // 10.994 //
ānandā navame kalpe daśame vāmalocanā /
ekādaśe varārohā dvādaśe ca sumaṅgalā // 10.995 //
kalpe trayodaśe devi mahātanurudāhṛtā /
kalpe caturdaśe caiva anantā nāma kīrtitā // 10.996 //
bhūtamātā pañcadaśe ṣoḍaśe cottamā smṛtā /
sahasradhārā saptadaśe satī cāṣṭadaśe purā // 10.997 //
cākṣuṣasya manoḥ kalpe dakṣasya duhitā śubhā /
avamānācca dakṣasya svāṃ tanuṃ tvajahāḥ purā // 10.998 //
amāṃ kalāṃ tu candrasya punarāpūrya saṃsthitā /
punarhimavatārādhya duhitā tvātmanaḥ kṛtā // 10.999 //
tvaṃ devi sādbhutaṃ taptvā tapaḥ paramaduścaram /
māṃ bhartāraṃ punaḥ prāpya jātāsyaṅgaruhā priye // 10.1000 //
kailāsanilayaścāhaṃ tvayā sārdhaṃ varānane /
tvaṃ tanurvāmabhāgasya matto naiva viyujyase // 10.1001 //
dakṣādhvare punarjātā bhadrakālīti nāmataḥ /
ekānaṃśāparā mūrtiḥ satīśānādviniḥsṛtā // 10.1002 //
idaṃ caturyugaṃ prāpya dvāpare viṣṇunā saha /
mahiṣasya vadhārthāya utpannā kṛṣṇapiṅgalā // 10.1003 //
kātyāyanīti durgeti vividhairnāmaparyayaiḥ /
manuṣyāṇāṃ tu bhaktānāṃ varadā bhaktavatsalā // 10.1004 //
pūrvamavāvatīrṇāsi vindhyaparvatamūrdhani /
ata ūrdhvaṃ pravakṣyāmi bhuvanaṃ varavarṇini // 10.1005 //
sucārviti tu vikhyātaṃ sahasrādityakāntimat /
kailāsaśikharākāraṃ śuddhasphaṭikasaprabham // 10.1006 //
mahāvimānakoṭībhir āvṛtaṃ cakravartinām /
tasmiṃstu bhuvane divye sūryakoṭisamadyutiḥ // 10.1007 //
sahasrabāhucaraṇaḥ sahasravadanekṣaṇaḥ /
umāpatirjagannāthaḥ sarvānugrahakṛdvaraḥ // 10.1008 //
bhogasthānaṃ samastaṃ vai tatrasthaṃ vāmabhāgataḥ /
śatayojanavistīrṇe nānāratnavibhūṣite // 10.1009 //
divyāstaraṇasaṃchanne ādityaśatasannibhe /
āsane parame divye ratnapadmavicitrite // 10.1010 //
upaviṣṭo mahātejā vṛṣabhairaṣṭabhirvṛtaḥ /
hemacīnāmbaradharo hārakeyūrabhūṣitaḥ // 10.1011 //
dhārayansupradīpte ca sūryamaṇḍalasannibhe /
sphuranmayūkhasaṃghāte kuṇḍale raśmisaṃkule // 10.1012 //
dhārayanmakuṭaṃ mūrdhni divyaratnavicitritam /
dedīpyamānamatyugraṃ kailāsaśikharopamam // 10.1013 //
pralambo 'sya mahāhāraḥ prabhavadraśmisaṃkulaḥ /
gāṅgo himavataḥ śṛṅgāt patito nirjharo yathā // 10.1014 //
triṃśatkoṭisahasraistu triṃśatkoṭiśataistathā /
śūlibhirjaṭibhistryakṣair divyābharaṇabhūṣitaiḥ // 10.1015 //
nānārūpadharair rudrair vṛto bhūtagaṇaistathā /
divyābhirmānasībhiśca nārībhiḥ parivāritaḥ // 10.1016 //
vimānaśatakoṭībhir āvṛtaḥ sarva eva tu /
mātaraḥ sapta rūpiṇyo nānālaṃkārabhūṣitāḥ // 10.1017 //
parivārya mahātmānaṃ samantātparyavasthitāḥ /
brāhmī kamalapatrābhā divyābharaṇabhūṣitā // 10.1018 //
āgneyyāṃ diśi deveśi sthitā vai śrīrivāparā /
śaṅkhagokṣīrasaṃkāśā tv aiśānyāṃ tu varānane // 10.1019 //
māheśvarī mahātejās tiṣṭhate surapūjitā /
kaumārī padmagarbhābhā hārakeyūrabhūṣitā // 10.1020 //
diśyuttarasyāṃ deveśi kāminīparyupāsitā /
snigdhanīlotpalanibhā hārakuṇḍalamaṇḍaitā // 10.1021 //
dakṣiṇasyāṃ diśi tu sā upāste parameśvaram /
vaiṣṇavīti ca vikhyātā śivena paramātmanā // 10.1022 //
nīlajīmūtasaṃkāśā sarvābharaṇabhūṣitā /
vāruṇyāṃ diśi deveśi vārāhī paryupasthitā // 10.1023 //
śaṅkhakundendudhavalā hārakuṇḍalamaṇḍitā /
aindryāṃ diśi ca sā devī indrāṇī paryupasthitā // 10.1024 //
karālavadanā dīptā sarvābharaṇabhūṣitā /
nairṛtyāṃ diśi cāmuṇḍā upāste parameśvaram // 10.1025 //
na tyajanti hi tā devaṃ sarvabhāvasamanvitam /
aṃśena mānuṣaṃ lokaṃ brahmaṇā cāvatāritāḥ // 10.1026 //
asurāṇāṃ vadhārthāya manuṣyāṇāṃ hitāya ca /
tapastaptvā mahāghoraṃ brahmaṇā lokadhāriṇā // 10.1027 //
ruroścaiva vadhārthāya mayāpi tvavatāritāḥ /
svacchandāstu parāścānyāḥ paravyomni vyavasthitāḥ // 10.1028 //
svacchandaṃ paryupāsīnāḥ parāparavibhāgataḥ /
umaiva saptadhā bhūtvā nāmarūpaviparyayaiḥ // 10.1029 //
evaṃ sa bhagavāndevo mātṛbhiḥ parivāritaḥ /
āste paramayā lakṣmyā tatrastho dyotayañjagat // 10.1030 //
asyopari tathā cāṣṭau mūrtayastasya dhīmataḥ /
śarvo bhavaśca bhagavān rudraḥ paśupatistathā // 10.1031 //
īśānaścaiva bhīmaśca mahādevogra eva ca /
etābhiḥ kurute śarvo mūrtibhiḥ sṛṣṭimuttamām // 10.1032 //
bhūmirāpo 'nalo vāyur ākāśaṃ sūrya eva ca /
somaśca yajamānaścety aṣṭau sṛṣṭiriyaṃ smṛtā // 10.1033 //
sarvātmanā tu te tasminn anyatraikāṃśataḥ sthitāḥ /
evamasminsthito devo brahmalokordhvatastathā // 10.1034 //
merośca mūrdhanīśāno yogāṣṭakamatheṣyate /
śrīkaṇṭha iti nāmnā ca kailāsanilayastathā // 10.1035 //
śarvādyābhiśca tanubhir aṣṭābhirvyāpya tiṣṭhati /
ye tu māheśvaraṃ yogaṃ saguṇaṃ paryupāsate // 10.1036 //
bhaktyā ca brahmacaryeṇa satyena ca damena ca /
dṛṣṭvā dehasthamātmānaṃ te 'tra yānti manīṣiṇaḥ // 10.1037 //
dṛṣṭvā ca maṇḍalaṃ tasya bhaktyā ca parayā bhṛśam /
muktadvaitā yatātmānas tatra yānti manīṣiṇaḥ // 10.1038 //
teṣāṃ caivopariṣṭāttu suśivā dvādaśa sthitāḥ /
vāmo bhīmastatheśaśca śivaḥ śarvastathaiva ca // 10.1039 //
vidyānāmadhipaścaiva ekavīraḥ pracaṇḍadhṛt /
īśānaścāpyumābhartā ajeśo 'nanta eva ca // 10.1040 //
tathā ekaśivaścāpi suśivā dvādaśa smṛtāḥ /
sarve kuṅkumasaṃkāśāḥ sūryakoṭisamaprabhāḥ // 10.1041 //
bhuvaneṣu vicitreṣu śaṅkhākāreṣu saṃsthitāḥ /
ata ūrdhvaṃ vīrabhadro maṇḍalādhipatiḥ prabhuḥ // 10.1042 //
tatsāyujyamanuprāpya tenaiva saha modate /
ata ūrdhvaṃ mahādevi mahādevāṣṭakaṃ viduḥ // 10.1043 //
mahādevo mahātejā vāmadevabhavodbhavau /
ekapiṅgekṣaṇeśānau bhuvaneśapuraḥsarāḥ // 10.1044 //
aṅguṣṭhamātrasahitā mahādevāṣṭake śivāḥ /
māyāñjanavinirmuktāḥ parameśānasaṃmatāḥ // 10.1045 //
buddhitattve samāsane bhuvaneśā mayoditāḥ /
athordhvaṃ guṇatattvaṃ tu tasmiṃścaiva vyavasthitam // 10.1046 //
gurupaṅktitrayaṃ divyaṃ guṇairantaritaṃ sthitam /
prathamā tamasaḥ paṅktir upariṣṭādvyavasthitā // 10.1047 //
teṣāṃ nāmāni kathyante yathāvadanupūrvaśaḥ /
śivaḥ prabhurvāmadevaś caṇḍaścaiva pratāpavān // 10.1048 //
prahlādaścottamo bhīmaḥ karālaḥ piṅgalastathā /
mahendro dinakṛccaiva pratodo dakṣa eva ca // 10.1049 //
kalevaraśca vikhyātas tathā caiva kaṭaṅkaṭaḥ /
ambuhartā ca nārīśaḥ śveta ṛgveda eva ca // 10.1050 //
yajurvedaḥ sāmavedas tv atharvā suśivastathā /
virūpākṣastathā jyeṣṭho vipro nārāyaṇastathā // 10.1051 //
gaṇḍo naro yamo mālī gahaneśaśca pīḍanaḥ /
prathamā paṅktiruddiṣṭā rudrairdvātriṃśatā smṛtā // 10.1052 //
rajasaścopariṣṭāttu dvitīyā paṅktirucyate /
śuklo dāsaḥ sudāsaśca lokākṣaḥ sūrya eva ca // 10.1053 //
suhotra ekapādaśca gṛhaścaiva śiveśvaraḥ /
gautamaścaiva yogīśo dadhibāhustathāparaḥ // 10.1054 //
ṛṣabhaścaiva gokarṇo devaścaiva maheśvaraḥ /
guhyeśānaḥ śikhaṇḍī ca jaṭī mālī tathograkaḥ // 10.1055 //
bhṛguḥ śikhi tathā śūlī sugatiśca supālanaḥ /
aṭṭahāso dārukaśca lāṅgaliścātidaṇḍakaḥ // 10.1056 //
bhavanaśca tathā bhavyo lakuleśastathaiva ca /
triṃśadrudrāḥ samākhyātā dvitīyā paṅktiruttamā // 10.1057 //
sattvasya copariṣṭāttu tṛtīyā paṅktirucyate /
devo 'ruṇo dīrghabāhur atibhūtiśca sthāṇukaḥ // 10.1058 //
sadyojātastathā jhiṇṭhi ṣaṇmukhaścaturānanaḥ /
cakrapāṇiśca kūrmākhyas tv ardhanārīśvarastathā // 10.1059 //
kapālī bhūrbhuvaścaiva vaṣaṭkārastathaiva ca /
vauṣaṭkārastathā svāhā svadhā ca parikīrtitaḥ // 10.1060 //
saṃvartakaśca bhasmeśaḥ kāmanāśana eva ca /
ekaviṃśatirudrāstu paṅktireṣā tṛtīyakā // 10.1061 //
jñānayogabalopetāḥ krīḍante daiśikottamāḥ /
saṃsārapāśanirmuktāḥ mahāmohavivarjitāḥ // 10.1062 //
trinetrā guravaḥ sarve śuddhasphaṭikanirmalāḥ /
sarvajñāḥ sarvagāścaiva lokānugrahakārakāḥ // 10.1063 //
gajākārāṇi divyāni sarveṣāṃ bhuvanāni tu /
buddheḥ prakṛtiparyante ye rudrāstānnibodha me // 10.1064 //
śatadvayaṃ saptakaṃ ca bhuvanānāṃ varānane /
antarbhūtāḥ sthitāścānye ye te noktā varānane // 10.1065 //
guṇānāmupariṣṭāttu pradhānaṃ parikīrtitam /
tatra ye saṃsthitā rudrāḥ kathayāmi samāsataḥ // 10.1066 //
krodheśvaraśca saṃvarto jyotiḥ piṅgalakrūradṛk /
pañcāntakaikavīrau ca śikhedasahiteśvarāḥ // 10.1067 //
tattve tu prākṛte rudra mahāvīryāḥ prakīrtitāḥ /
guṇānāṃ yā parākāṣṭhā tatpradhānamihocyate // 10.1068 //
ataḥ puruṣatattve tu bhuvanāni nibodha me /
ambā ca salilā oghā vṛṣṭiḥ sārdhaṃ ca tārayā // 10.1069 //
sutārā ca sunetrā ca kumārī ca tataḥ param /
uttamāmbhasikā caiva tuṣṭayo nava kīrtitāḥ // 10.1070 //
tārā caiva sutārā ca tārayantī pramodikā /
pramoditā modamānā ramyakā ca tataḥ param // 10.1071 //
sadāpramudikā caiva siddhyaṣṭakamudāhṛtam /
aṇimā laghimā caiva mahimā prāptireva ca // 10.1072 //
prākāmyaṃ ca tatheśitvaṃ vaśitvaṃ yadudāhṛtam /
yatrakāmāvasāyitvam aṇimādyaṣṭakaṃ smṛtam // 10.1073 //
athordhvaṃ guruśiṣyāṇāṃ paṅktitrayamataḥ śṛṇu /
maskarī pūraṇaḥ kṛtsnaḥ kapilaḥ kāśa evaca // 10.1074 //
sanatkumāragautamav asiṣṭhādyāṃśakāstathā /
kaśyapo nāsiketuśca gālavo bhautikastathā // 10.1075 //
śākalyaśca samākhyāto durvāsāḥ paramas tv ṛṣiḥ /
vālmīkiśca guruśreṣṭhaḥ saparāśaragālavaḥ // 10.1076 //
pippalādāśca saumitrir vāyuputro bhadantakaḥ /
maskaryādibhadantāntā dṛṣṭādṛṣṭasya vādinaḥ // 10.1077 //
dvāviṃśatirguruvarāḥ prathamā paṅktiriṣyate /
jahnuśca tṛṇabinduśca munistārkṣyastathaiva ca // 10.1078 //
dhyānāśrayo 'tha dīrghaśca hotā jāgara eva ca /
agastyo vasubhaumaśca upādhyāyaśca kīrtitaḥ // 10.1079 //
śukro bhṛgvagirā rāmo jamadagnisuto 'dhvagaḥ /
sthūlaśirā bālakhilyo manuśceti prakīrtitaḥ // 10.1080 //
vajrātreyo viśuddhaśca śivaścārurathānugaḥ /
jahnvādicāruparyantā dvitīyā paṅktiriṣyate // 10.1081 //
haro jhiṇṭhī pratodaśca amareśaścaturthakaḥ /
kṛṣṇapiṅgeśarudraśca indrajidvṛṣakaḥ śivaḥ // 10.1082 //
yamaḥ krūraśca vikhyāto gaṅgādhara umāpatiḥ /
bhūteśvaraḥ kapālīśaḥ śaṅkaraśca tathaiva ca // 10.1083 //
ardhanārīśvaraścaiva piṅgalaśca tathāparaḥ /
mahākālaśca saṃvarto maṇḍalī tvekavīrakaḥ // 10.1084 //
tathā cānyaśca vikhyāto bhārabhūteśvaro dhruvaḥ /
jahnvādicāruparyantā ṛṣayaḥ pañcaviṃśatiḥ // 10.1085 //
harādayo dhruvāntāśca guravo viṃśatiḥ smṛtāḥ /
paṅktitrayaṃ samākhyātam ṛṣīṇāṃ guruśiṣyayoḥ // 10.1086 //
nāḍīvidyāṣṭakaṃ devi kathayāmi tvataḥ param /
iḍā ca candriṇī gaurī śāntiḥ śāntikarī tathā // 10.1087 //
mālā ca mālinī caiva svāhā caiva svadhā tathā /
athopariṣṭāddeveśi vigrahāṣṭakamucyate // 10.1088 //
kāryaṃ ca karaṇaṃ caiva sukhaduḥkhakaraṃ tathā /
jñānaṃ sādhyaṃ ca vikhyātaṃ sādhanaṃ kāraṇaṃ tathā // 10.1089 //
dehapāśānato vakṣye dharmaṃ ca daśadhoditam /
ahiṃsā satyamasteyaṃ brahmacaryamakalkatā // 10.1090 //
akrodho guruśuśrūṣā śaucaṃ santoṣa ārjavam /
evaṃ daśavidho dharmo yenokto dharmakṛnnaraḥ // 10.1091 //
vikārānṣoḍaśākhyāsye parabhāvena saṃsthitān /
raso gandhaśca rūpaṃ ca sparśaḥ śabdastathaivaca // 10.1092 //
tanmātrapañcakaṃ khyātam indriyāṇi nibodha me /
vākpāṇipādaṃ pāyuśca upasthaḥ karmasaṃjñakam // 10.1093 //
śrotraṃ tvakcakṣuṣī jihvā nāsikā pañcamī smṛtā /
buddhīndriyāṇi deveśi manaḥ ṣoḍaśakaṃ smṛtam // 10.1094 //
dehapāśāḥ samākhyātāḥ atobuddhiguṇānviduḥ /
dharmojñānaṃ ca vairāgyam aiśvaryaṃ ca tataḥ param // 10.1095 //
adharmaśca tathājñānam avairāgyamanīśitā /
ahaṃkāraṃ ca trividhaṃ pravakṣyāmyanupūrvaśaḥ // 10.1096 //
vaikārikaṃ taijasaṃ ca bhūtādiṃ ca yathākramam /
dīkṣākāle yathā śuddhis tathā caiṣāṃ nibodha me // 10.1097 //
tamo rajastathā sattvaṃ śodhayedanupūrvaśaḥ /
śabdaḥ sparśastathā rūpaṃ raso gandhaśca pañcamaḥ // 10.1098 //
viṣayāśca samākhyātāḥ śodhanīyāḥ prayatnataḥ /
kāmaḥ krodhaśca lobhaśca mohaḥ paiśunyameva ca // 10.1099 //
janmamṛtyujarāvyādhikṣuttṛṭtṛṣṇāstathaiva ca /
viṣādaśca bhayaṃ caiva mado harṣaṇameva ca // 10.1100 //
rāgo dveṣaśca vaicittyaṃ kupitānṛtadrohitā /
māyā mātsaryadharmaśca adharmaścāsvatantratā // 10.1101 //
āgantukāśca bodhavyāḥ gaṇapāśānnibodha me /
devī nandimahākālau gaṇeśo vṛṣabhastathā // 10.1102 //
bhṛṅgī caṇḍīśvaraścaiva kārtikeyo 'ṣṭamaḥ smṛtaḥ /
anantastritanuḥ sūkṣmaḥ śrīkaṇṭhaśca śivottamaḥ // 10.1103 //
śikhaṇḍī caikanetraśca ekarudrastathāparaḥ /
vidyeśvarātmakānpāśān dīkṣākāle viśodhayet // 10.1104 //
uktānuktāśca ye cātra anyatantroktalakṣaṇāḥ /
pauruṣeye tu śodhyāste tato mucyeta pudgalaḥ // 10.1105 //
athordhve niyatirjñeyā tasyāṃ rudrānnibodha me /
vāmadevastathā śarvas tathā caiva bhavodbhavau // 10.1106 //
vajradehaḥ prabhuścaiva dhātā ca kramavikramau /
suprabhedaśca daśamo niyatyāṃ śaṅkarāḥ smṛtāḥ // 10.1107 //
yattaddhṛdi sthitaṃ padmam ātmā tatra vyavasthitaḥ /
niyatidalamahaṅkāra kesaraṃ buddhikarṇikam // 10.1108 //
kālatattve śivā jñeyā kathayāmi samāsataḥ /
śuddho buddhaḥ prabuddhaśca praśāntaḥ paramākṣaraḥ // 10.1109 //
śivaśca suśivaścaiva dhruvaścākṣaraśambhurāṭ /
daśaite tu śivā jñeyāḥ kālatattve varānane // 10.1110 //
hemābhāḥ śaṅkarāḥ proktāḥ śivaḥ sphaṭikasannibhāḥ /
ekaikasya vinirdiṣṭā parivāro yaśasvini // 10.1111 //
koṭirekā tathānyāni sahasrāṇi tu ṣoḍaśa /
kūrmākārāṇi sarveṣāṃ proktāni bhuvanāni tu // 10.1112 //
ata ūrdhvaṃ hariharau rāgatattve nibodha me /
suhṛṣṭaḥ suprahṛṣṭaśca surūpo rūpavardhanaḥ // 10.1113 //
manonmano mahādhīraḥ vīreśāḥ parikīrtitāḥ /
rāgatattve pravakṣyāmi ye 'nye rudrā vyavasthitāḥ // 10.1114 //
kalyāṇaḥ piṅgalo babhrur vīraśca prabbhavastathā /
medhātithiścchandakaśca dāhakaḥ śāstrakāriṇaḥ // 10.1115 //
pañcaśiṣyāstathācāryā daśaite saṃvyavasthitāḥ /
vidyātattvamataścordhvaṃ tasminvai bhuvanaṃ śṛṇu // 10.1116 //
vāmo jyeṣṭhaśca raudraśca kalo vikaraṇastathā /
balavikaraṇaścaiva balapramathanastathā // 10.1117 //
sarvabhūtadamanaśca tathā caiva manonmanaḥ /
kalātattve mahādevi mahādevatrayaṃ sthitam // 10.1118 //
mahādevo mahātejā mahājyotiḥ pratāpavān /
kalātattvaṃ samākhyātaṃ samāsena varānane // 10.1119 //
ete rudrā mahādevi trinetrāścandraśekharāḥ /
rudrakoṭisahasraistu samantātparivāritāḥ // 10.1120 //
śuddhasphaṭikasaṅkāśāḥ yogaiśvaryabalānvitāḥ /
rāge raktāstu vijñeyā jñānayogabalotkaṭāḥ // 10.1121 //
chatrākārāstu teṣāṃ vai gṛhā ratnavicitritāḥ /
upariṣṭādbhavenmāyā kathayāmi samāsataḥ // 10.1122 //
vyāpya yā vai tvadhodhvānaṃ vaiśvarūpyeṇa saṃsthitā /
tatra rudrā mahābhāgā dvādaśaiva mahābalāḥ // 10.1123 //
gahanaśca asādhyaśca tathā hariharaḥ prabhuḥ /
daśeśānaśca deveśi trigalo gopatistathā // 10.1124 //
adhaḥpuṭe tu vijñeyā māyātattve varānane /
kṣemeśo brahmaṇaḥ svāmī vidyeśānastathaiva ca // 10.1125 //
vidyeśaśca śaivaścaiva anantaḥ ṣaṣṭha ucyate /
ūrdhvamāyāpuṭasthāstu rudrā ete prakīrtitāḥ // 10.1126 //
eṣāṃ madhye tu bhagavān ananteśo jagatpatiḥ /
udbhavaṃ bhāvayitvā tu svecchayā kurute prabhuḥ // 10.1127 //
sarvajñaḥ sarvakartā ca nigrahānugrahe rataḥ /
prathamena tu bhedena rudrā dvādaśa kīrtitāḥ // 10.1128 //
asmiṃstu ye yathā rudrā māyātattve vyavasthitāḥ /
tathāhaṃ kathayiṣyāmi bhedatrayavibhāgaśaḥ // 10.1129 //
gopatiśca tato devi adhogranthau vyavasthitaḥ /
granthyūrdhve saṃsthito viśvas trikalaḥ kṣema eva ca // 10.1130 //
brahmaṇo 'dhipatiścaiva śivaśceti sa pañcamaḥ /
adha ūrdhvamanantastu pāśāścaivātra saṃsthitāḥ // 10.1131 //
pūrvaṃ vai kathitā devi ato ṛṣikulaṃ bhavet /
yonirvāgīśvarī caiva yasyāṃ jāto na jāyate // 10.1132 //
oṃkārasādhyadhātāro damaneśastataḥ param /
dhyānaṃ bhasmeśamevāhuḥ pramāṇāni tadūrdhvataḥ // 10.1133 //
pañcārthaṃ guhyamevāhū rudrāṅkuśamataḥ param /
hṛdayaṃ lakṣaṇaṃ caiva vyuhamākarṣameva ca // 10.1134 //
ādarśaṃ ca tathaiveha aṣṭamaṃ parikīrtitam /
ete parivṛtā devi rudrakoṭisahasrakaiḥ // 10.1135 //
nānāvarṇavicitrāśca nānābbharaṇabhūṣitāḥ /
nānānārīsahasraistu ramante patyuricchayā // 10.1136 //
trinetrāḥ śūlinaḥ sarve jaṭācandrakīrīṭinaḥ /
aluptaśaktivibhavā māyātattvādhikāriṇaḥ // 10.1137 //
bhuvaneṣu vicitreṣu yonyākāreṣu saṃsthitāḥ /
ataḥ paraṃ bhavenmāyā sarvajantuvimohinī // 10.1138 //
nirvairaparipanthinyā tayā bhramitabuddhayaḥ /
idaṃ tattvamidaṃ neti vivadantīha vādinaḥ // 10.1139 //
satpathaṃ tu parityajya nayati drutamutpatham /
gurudevāgniśāstrasya ye na bhaktā narādhamāḥ // 10.1140 //
asadyuktivicārajñāḥ śuṣkatarkāvalaṃbinaḥ /
bhramayatyeva tānmāyā hy amokṣe mokṣalipsayā // 10.1141 //
śivadīkṣāsinā cchinnā na prarohettu sā punaḥ /
athopari mahāvidyā sarvavidyābhavodbhavā // 10.1142 //
jagataḥ pralayotpattivibhūtinidhiravyayā /
sā eva paramā devī vāgīśīti nigadyate // 10.1143 //
aṣṭavargavibhinnā ca vidyā sā mātṛkaiva tu /
bhuvanāni pravakṣyāmi yathāvadanupūrvaśaḥ // 10.1144 //
vāmā jyeṣṭhā tathā raudrī kālī vikaraṇī tathā /
balavikaraṇī caiva balapramathanī tāthā // 10.1145 //
damanī sarvabhūtānāṃ tathā caiva manonmanī /
taptacāmīkarākārāḥ pañcavaktrāstrilocanāḥ // 10.1146 //
amoghavīryāḥ sarvajñāḥ sarvataḥ sarvadā sthitāḥ /
sarvajñānugatāḥ sarvāḥ sarvābharaṇabhūṣitāḥ // 10.1147 //
sarvalakṣaṇasampannaḥ sarvaiśvaryasamanvitāḥ /
pradhānāḥ sapta koṭyastu mantrāṇāṃ yā vyavasthitāḥ // 10.1148 //
ekaikasya parīvāro lakṣāyutasahasraśaḥ /
padmākāreṣu divyeṣu krīḍanti bhuvaneṣu te // 10.1149 //
triguṇī brahmavetālī sthāṇumatyambikā parā /
rūpiṇī mardinī jvālā saptasaṅkhyāstadīśvarāḥ // 10.1150 //
vidyārājñyaḥ samākhyātāḥ dīkṣākāle viśodhayet /
bāhye tasyaiśvaraṃ tattvaṃ bhuvanānyatra me śṛṇu // 10.1151 //
aṣṭavidyeśvarairyukto vītamāyo nirañjanaḥ /
sthitisaṃhārakartā vai mokṣaiśvaryapradāyakaḥ // 10.1152 //
tasyāsanaṃ tu vistīrṇaṃ sahasradalasammitam /
tisraḥ koṭyo 'rdhakoṭiśca mantrāstasyāsane sthitāḥ // 10.1153 //
tatrastha īśvaro devo varadaḥ sārvatomukhaḥ /
pañcavaktraḥ sutejasko daśabāhustrilocanaḥ // 10.1154 //
gokṣīradhavalaḥ saumyo nāgayajñopavītavān /
divyāmbaradharo devo divyagandhānulepanaḥ // 10.1155 //
sarvalakṣaṇasaṃpūrṇaḥ sarvābharaṇabhūṣitaḥ /
triśūlapāṇīndumaulir jaṭāmukuṭamaṇḍitaḥ // 10.1156 //
prasannavadanaḥ kānto yogaiśvaryapradāyakaḥ /
varadābhayahastaśca dhyeyo 'sāvīśayogibhiḥ // 10.1157 //
tasyotsaṅgagatā vidyā sarvavidyāsamāsritā /
divyavastraparīdhānā divyamālyānulepanā // 10.1158 //
divyasragdāmamālābhir muktāhārairvibhūṣitā /
muktāphalapratīkāśā pañcavaktrā trilocanā // 10.1159 //
ārādhitā vidhānena vedayejjñāninaḥ sadā /
prahasantīva sā bhāti maheśavadanekṣaṇāt // 10.1160 //
vidyeśvarānato vakṣye pūrvādīśāntagānkramāt /
anantaścaiva sūkṣmaśca tathā caiva śivottamaḥ // 10.1161 //
ekanetraikarudrau ca trinetraśca prakīrtitaḥ /
śrīkaṇṭhaśca śikhaṇḍī ca jñeyā vidyeśvarāḥ kramāt // 10.1162 //
ato rūpamavasthānaṃ tatra rudrānnibodha me /
dharmo jñānaṃ ca vairāgyam aisvaryaṃ ca caturthakam // 10.1163 //
sūkṣmāvaraṇamūrdhve 'taḥ tatra śaktitrayaṃ viduḥ /
vāmā jyeṣṭhā ca raudrī ca śaktayaḥ samudāhṛtāḥ // 10.1164 //
parivārastu tāsāṃ vai koṭyo 'nekāstu saṅkhyayā /
sarve sarvagatā mantrāḥ sarvajñāḥ sarvakāmadā // 10.1165 //
śūddhasphaṭikasaṅkāśās trinetrāḥ śūlapāṇayaḥ /
sarvalakṣaṇasaṃpannāḥ sarvābharaṇabhūṣitāḥ // 10.1166 //
sarvaiśvaryasusampūrṇāś cārucandrārdhaśekharāḥ /
śatapatrābjabhākāraiḥ śuddhahārenduraśmibhiḥ // 10.1167 //
nānāratnojjvalaiścitraiḥ prākāraistoraṇākulaiḥ /
īśvarānugatāḥ sarve tiṣṭhanti bhuvaneṣu te // 10.1168 //
tamārādhayituṃ devaṃ pūjyante sarvakarmasu /
vrataṃ pāśupataṃ divyaṃ ye caranti jitendriyāḥ // 10.1169 //
bhasmaniṣṭhā japadhyānās te vrajantyeśvaraṃ padam /
tatreśvarastu bhagavān devadevo nirañjanaḥ // 10.1170 //
adhikāraṃ prakurute śivecchāvidhicoditaḥ /
daśa pañca ca śodhyāni bhuvanānīśvare kramāt // 10.1171 //
tālukordhve vijānīyād dīkṣākāle varānane /
śuddhāvaraṇamūrdhvaṃ tu tasmiñcchaktidvayaṃ smṛtam // 10.1172 //
jñānaṃ kriyā ca vikhyātaṃ dve vidye cāpyataḥ param /
bhāvasaṃjñāpyabhāvākhyā tasmiñcchaktidvaye smṛte // 10.1173 //
tejeśaśca dhruveśaśca pramāṇānāṃ paraṃ padam /
pramāṇāvaraṇe cordhve kathayāmi ca mānataḥ // 10.1174 //
brahmā rudraḥ pratodaśca anantaśca caturthakaḥ /
suśuddhāvaraṇaṃ cordhve tatra rudratrayaṃ viduḥ // 10.1175 //
ekākṣaḥ piṅgalo haṃsaḥ kathitaṃ tu samāsataḥ /
śivāvaraṇamūrdhvaṃ tu tatraiko dhruvasaṃjñakaḥ // 10.1176 //
saṃsthito rudrarājasya mokṣāvaraṇamūrdhvataḥ /
ekādaśaiva rudrāṃśca kathayāmi samāsataḥ // 10.1177 //
brahmadankidiṇḍimuṇḍāḥ saurabhaśca tathaivaca /
janmamṛtyuharaścaiva praṇītaḥ sukhaduḥkhadaḥ // 10.1178 //
vijṛmbhitaḥ samākhyātā stālūrdhve tu vyavasthitāḥ /
punarūrdhve dhruvaṃ jñeyaṃ nirañjanapadaṃ śubham // 10.1179 //
īśaśaktitrayaṃ mūrdhni kathitaṃ cānupūrvaśaḥ /
icchāśaktyabhidhānāyāḥ antarbhūtāḥ prakīrtitāḥ // 10.1180 //
prabuddhāvaraṇaṃ cordhve kathayāmi samāsataḥ /
prītaḥ pramuditaścaiva pramodaśca pralambakaḥ // 10.1181 //
viṣṇurmadana evātha gahanaḥ prathitastathā /
rudrāṣṭakaṃ samākhyātaṃ vijñeyaṃ prāgdiśaḥ kramāt // 10.1182 //
samayāvaraṇaṃ cordhve kathayāmi samāsataḥ /
prabhavaḥ samayaḥ kṣudro vimalaśca śivastathā // 10.1183 //
tato ghanaḥ samākhyāto nirañjanastataḥ param /
rudroṅkārastu pañcaite tālūrdhve tu vijānata // 10.1184 //
ekonaṣaṣṭirbhuvanaṃ jñānaśaktyāditaḥ kramāt /
rudroṅkārāntamityetad dīkṣākāle viśodhayet // 10.1185 //
ekaikasya parīvāraḥ koṭyo 'nekāḥ sahasraśaḥ /
trinetrā varadāḥ sarve śuddhasāmarthyavigrahāḥ // 10.1186 //
śuddhasphaṭikasaṅkāśā daśabāhvinduśekharāḥ /
triśūlapāṇayaḥ sarve jaṭāmukuṭamaṇḍitāḥ // 10.1187 //
sarve sarvaguṇopetāḥ sarvajñāḥ sarvadeśvarāḥ /
sārvalakṣaṇasaṃpūrṇāḥ sarvābharaṇabhūṣitāḥ // 10.1188 //
rudrakanyāsamākīrṇā divyairūpairmanoharaiḥ /
saṃkriḍante puravaraiḥ śivecchāvidhicoditāḥ // 10.1189 //
īśvarasya tathordhve tu adhaścaiva sadāśivāt /
suśivāvaraṇaṃ cordhve tasmiñjñeyaḥ sadāśivaḥ // 10.1190 //
tripañcanayano devaś candrārdhakṛtaśekharaḥ /
vaktrapañcakasaṃyukto daśabāhurmahābalaḥ // 10.1191 //
śuddhasphaṭikasaṅkāśaḥ sphuranvai dīptatejasā /
siṃhāsanopaviṣṭastu śvetapadmāsanasthitaḥ // 10.1192 //
pañcabrahmāṅgasahitaḥ sakalādyaiḥ samanvitaḥ /
daśabhiśca śivairyukto rudrāṣṭādaśakānvitaḥ // 10.1193 //
sakalo niṣkalaḥ śūnyaḥ kalāḍhyaḥ khamalaṅkṛtaḥ /
kṣapaṇaśca kṣayāntasthaḥ kaṇṭhyauṣṭhyaścāṣṭamaḥ smṛtaḥ // 10.1194 //
bhruvormadhye tu vijñeyo devadevaḥ sadāśivaḥ /
sakalādyairvṛto devaḥ oṃkāreśādibhiḥ kramāt // 10.1195 //
oṃkāreśaḥ śivo dīptaḥ kāraṇeśo daśeśakaḥ /
suśivaścaiva kāleśaḥ sūkṣmarūpaḥ sutejasaḥ // 10.1196 //
śarvaśca daśamaḥ proktaḥ ūrdhvāntaṃ saṃvyavasthitāḥ /
rudrāścāṣṭādaśa bahiḥ teṣāṃ nāmāni vai śṛṇu // 10.1197 //
vijayastvatha niḥśvāsaḥ svayambhūścāgnivīrarāṭ /
rauravo mukuṭo visaraś candro bimbaḥ pragītavān // 10.1198 //
lalitaḥ siddharudraśca santānaḥ śarva eva ca /
paraśca kiraṇaścaiva pārameśvara eva ca // 10.1199 //
sādākhyastu samākhyātaḥ sakalo mantravigrahaḥ /
sarvakāraṇamadhyakṣaḥ sṛṣṭisaṃhārakārakaḥ // 10.1200 //
bhuktimuktipradātā ca sādhakānāṃ kriyāvatām /
koṭayaḥ saptamantrāṇām āsane tasya saṃsthitāḥ // 10.1201 //
āsanaṃ lakṣapatrāḍhyaṃ candrakoṭyayutaprabham /
vāmādyairvibhupūrvaiśca pañcavaktraistrilocanaiḥ // 10.1202 //
tārādyaiḥ śaktibhedaiśca prāgdiśaḥ parivāritam /
jñānaśaktiḥ kriyāśaktir vāme dakṣiṇataḥ sthite // 10.1203 //
icchāśaktiḥ parādevi yayā sarvamadhiṣṭhitam /
utpattisthitisaṃhārāṃs tirobhāvamanugraham // 10.1204 //
yayā karoti deveśaḥ sarvadā sarvamadhvani /
tasyotsaṅgagatā sā tu nityaṃ caivātmavartinī // 10.1205 //
sā cecchā devadevasya śivasya paramātmanaḥ /
sa evāpararūpeṇa pañcamantramahātanuḥ // 10.1206 //
icchārūpadharaḥ śrīmān devadevaḥ sadāśivaḥ /
śaktayastasya yāḥ proktāḥ tathā vai mantranāyakāḥ // 10.1207 //
ekaikaṃ parito devi padmairarbudakoṭibhiḥ /
tathā kharvanikharvaiśca pratirūpairmahābalaiḥ // 10.1208 //
vidyārūpaiḥ svarūpāḍhair aprameyaguṇānvitaiḥ /
sarvalakṣaṇasaṃpannaiḥ sarvābharaṇabhūṣitaiḥ // 10.1209 //
hāsyalāsyavilāsāḍhyair bhrūkṣeponmadavibhramaiḥ /
candrakoṭiśataprakhyaiḥ prasravadbhirivāmṛtam // 10.1210 //
tābhiḥ sārdhaṃ sadā rudrāḥ prakīḍantīcchayā prabhoḥ /
puravaraiḥ sarvatobhadraiś candrakoṭisamaprabhaiḥ // 10.1211 //
māyādharmavinirmuktā nirmalā vigatajvarāḥ /
adhikāraṃ prakurvanti sarvajñāmoghaśaktayaḥ // 10.1212 //
adhikārakṣaye śāntā jāyante sarvagāḥ śivāḥ /
parapreryāḥ punarbhūyo na bhavanti kadācana // 10.1213 //
suśivāvaraṇaṃ khyātaṃ mantragarbhaṃ varānane /
bindvāvaraṇamūrdhve 'taś candrakoṭisamaprabham // 10.1214 //
tatra padmaṃ mahādīptaṃ daśakoṭisamanvitam /
tatra padme sthito devaḥ śāntyatīto mahādyutiḥ // 10.1215 //
pañcavaktro viśālākṣo daśabāhustrīlocanaḥ /
taḍitsahasrapuñjābhaḥ sphuranmāṇikyamaṇḍitaḥ // 10.1216 //
nivṛttiśca pratiṣṭhā ca vidyā śāntistathaiva ca /
parivāraḥ smṛtastasya śāntyatītasya suvrate // 10.1217 //
tasya vāme tu digbhāge śāntyatītā vyavasthitā /
pañcavaktrāḥ smṛtāḥ sarvā daśabāhvinduśekharāḥ // 10.1218 //
bindutattvaṃ samākhyātaṃ purakoṭyarbudairvṛtam /
ardhacandrastadūrdhve tu tadūrdhve tu nirodhikā // 10.1219 //
ete dve tu mahāsthāne pañcapañcakalānvite /
jyotsnā jyotsnāvatī kāntiḥ suprabhā vimalā śivā // 10.1220 //
ardhacandre sthitāhyetā nirodhinyāṃ śṛṇu priye /
rundhanī rodhanī raudrī jñānabodhā tamopahā // 10.1221 //
ardhamātraḥ smṛto binduḥ svarūpaśca catuṣkalaḥ /
tasyāpyardhamardhacandras tv aṣṭāṃśaśca nirodhikā // 10.1222 //
nirodhayati devānsā brahmādyāṃstu varānane /
nirodhinīti vikhyātā tāṃ bhittvā tu varānane // 10.1223 //
sādākhyaparabhāvena pañcamantrakahātanuḥ /
tasyordhve tu smṛto nādaḥ sa kiñjalkarajaḥ prabhaḥ // 10.1224 //
mahadbhiḥ puruṣairvyāptaḥ sūryakoṭyayutaprabhaiḥ /
teṣāṃ vai nāyikā vaksye bhuvane pañcasaṅkhyayā // 10.1225 //
indhikā dīpikā caiva rocikā mocikā tathā /
ūrdhvagā tu samākhyātā kalātveṣā tu pañcamī // 10.1226 //
tasminpadmaṃ suvistīrṇaṃ ūrdhvageśaḥ sthitaḥ prabhuḥ /
candrārbudapratīkāśaḥ pañcavaktrastrilocanaḥ // 10.1227 //
candrārdhaśekharaḥ śānto daśabāhurmahātanuḥ /
indhikādivṛto devaḥ śūlapāṇirjaṭādharaḥ // 10.1228 //
ūrdhvagā tu kalā tasya nityamutsaṅgagāminī /
tataḥ suṣumṇābhuvanaṃ suṣumṇā tatra saṃsthitā // 10.1229 //
suṣumṇeśaḥ sthitastatra candrakoṭyayutaprabhaḥ /
daśabāhustrinetraśca śvetapadmoparisthitaḥ // 10.1230 //
śaśāṅkaśekharaḥ śrīmān pañcavaktro mahātanuḥ /
iḍā ca piṅgalā caiva vāmadakṣiṇataḥ sthite // 10.1231 //
suṣumṇā tu varārohe tuṣārakaṇadhūsarā /
śvetapadmakarā devī padmamālāvibhūṣitā // 10.1232 //
pañcavaktrā suśobhāḍhyā trinetrā śūladhāriṇī /
tasyotsaṅgagatā devī dhyātavyā sādhakādibhiḥ // 10.1233 //
grathitastu tayā sarvas tv adhvāyamadha ūrdhvagaḥ /
nāḍyādhārastu nādo vai bhittvā sarvamidaṃ jagat // 10.1234 //
adhaḥśaktyā vinirgataya yāvadbrahmāṇamūrdhvataḥ /
nāḍyā brahmabile līnas tv avyaktadhvanirakṣaraḥ // 10.1235 //
nadate sarvabhūteṣu śivaśaktyā tvadhiṣṭhitaḥ /
evaṃ jñātvā varārohe śodhayettaṃ śivādhvare // 10.1236 //
tato brahmabilaṃ jñeyaṃ rudrakoṭyarbudānvitam /
tatra brahmā paro jñeyaḥ śaśāṅkaśatasaprabbhaḥ // 10.1237 //
daśabāhustrinetraśca pañcavaktrenduśekharaḥ /
triśūlapāṇirbhagavāñ jaṭāmukuṭamaṇḍitaḥ // 10.1238 //
brahmāṇi tu parā śaktir yā sā mokṣapathe sthitā /
dvāraṃ yā mokṣamārgasya rodhayitvā vyavasthitā // 10.1239 //
mokṣamārgapradātrī ca brahmotsaṅge ca saṃsthitā /
tāṃ bhittvātra varārohe gantavyamūrdhvataḥ priye // 10.1240 //
ata ūrdhvaṃ sthitā śaktiḥ prasuptabhujagākṛtiḥ /
ādhāro bhuvanānāṃ sā tāṃ pravakṣyāmi suvrate // 10.1241 //
sūkṣmā caiva susūkṣmā ca tathā cānyāmṛtāmitā /
vyāpinī madhyato jñeyā śeṣāḥ pūrvāditaḥ kramāt // 10.1242 //
pañcavaktrāstrinetrāśca sutejaskā mahābalāḥ /
śaktitattvaṃ samākhyātaṃ śivatattvaṃ śṛṇu priye // 10.1243 //
puraśreṣṭhairanekaistu samantātparivāritam /
hemaprākāraracitaṃ ratnamāṇikyamaṇḍitam // 10.1244 //
aśeṣabhogasampannaṃ sarvakāmaguṇodayam /
bhuvanāni pravakṣyāmi tatraiva saṃsthitāni tu // 10.1245 //
vyāpakaṃ vyomarūpaṃ ca anantānāthanāśritam /
kāraṇānāṃ pañcakaṃ ca śivatattve vyavasthitam // 10.1246 //
tatra padmaṃ suvisthīrṇam anantānantasambhavam /
tasya padmasya madhyastho devaścāyamanāśritaḥ // 10.1247 //
pañcavaktradharaḥ śāntaḥ sarvajñaḥ parameśvaraḥ /
daśabāhurmahādīptaḥ sṛṣṭisaṃhārakārakaḥ // 10.1248 //
sarvānugrahakartā ca praṇatārtivināśanaḥ /
bhuktimuktipradātā ca sūryakoṭyarbudaprabhaḥ // 10.1249 //
sphuranmukuṭamāṇikyaḥ samantādupaśobhitaḥ /
divyāmbaradharo devo divyagandhānulepanaḥ // 10.1250 //
padmāsanonnatoraskaḥ śaśāṅkakṛtaśekharaḥ /
ābaddhamaṇiparyaṅkaś cāmarotkṣepavījitaḥ // 10.1251 //
rudrakoṭyarbudānīkaiḥ samantādupaśobhitaḥ /
vyāpinī vyomarūpā cānantānāthātvanāśritā // 10.1252 //
pañcavaktrā mahāvīryā daśabāhvinduśekharāḥ /
trinetrāḥ śūlahastāśca kāraṇaiśca samanvitāḥ // 10.1253 //
pūrvādyuttaraparyantā etāścaiva vyavasthitāḥ /
anāśrito madhyagastu saṃsthitaḥ prabhuravyayaḥ // 10.1254 //
anāśritakalā devī tasyotsaṅge ca saṃsthitā /
evaṃ vai śivatattvaṃ tu kathitaṃ tava sundari // 10.1255 //
śodhayitvā tataścordhvaṃ śaktiścaiva parā smṛtā /
samanā nāma sā jñeyā manaścordhvaṃ na jāyate // 10.1256 //
paripāṭyā sthitānāṃ tu pṛthivyādiśivāvadhau /
sarveṣāṃ kāraṇānāṃ ca kartṛbhūtā vyavasthitā // 10.1257 //
bibhartyaṇḍānyanekāni śivena samadhiṣṭhitā /
tatrāruḍhastu kurute śivaḥ paramakāraṇam // 10.1258 //
sṛṣṭisthitisamāhāraṃ tirobhāvamanugraham /
hetukartā maheśānaḥ sarvakāraṇakāraṇam // 10.1259 //
samanā nāma yā śaktiḥ sā tasya karaṇaṃ smṛtam /
tayādhitiṣṭheddeveśo hy adhaḥkāraṇapañcakam // 10.1260 //
anāśritasya devasya kāraṇaṃ seyamāśritā /
sa vai prerayate bhūyas tv anāthaṃ tu jagatpatim // 10.1261 //
anāthaścāpyananteśam ananto vyomarūpiṇam /
vyomavyāpī mahādevo vyāpinaṃ bodhayetprabhum // 10.1262 //
vyāpinī karaṇaṃ tasya kartā vai vyāpyasau prabhuḥ /
karmarūpā sthitā māyā yadadhaḥ śaktikuṇḍalī // 10.1263 //
nādabindvātmakaṃ kāryam ityādijagadudbhavaḥ /
yatsadāśivaparyantaṃ pārthivādyaṃ ca suvrate // 10.1264 //
tatsarvaṃ prākṛtaṃ jñeyaṃ vināśotpattisaṃyutam /
yā sā śaktiḥ purā proktā samanā tvadhvamūrdhani // 10.1265 //
sphuratsūryasahasrābhakiraṇānantabhāsvarā /
dhyātvā caitāṃ samāvāhya sthāpayettu vidhānavit // 10.1266 //
upacāraṃ tataḥ kṛtvā vāgīśyāvāhanaṃ tathā /
sthāpanaṃ pūjanaṃ caiva paśoryāgaṃ tathaiva ca // 10.1267 //
garbhadhāritvajanane adhikāraṃ tathaiva ca /
yogaṃ bhogaṃ layaṃ caiva niṣkṛtiṃ tadanantaram // 10.1268 //
bhuvanādhipahomaṃ ca bhuvanādhipavāsinām /
bhuvanānāṃ yathāyogaṃ homaṃ kṛtvā varānane // 10.1269 //
tritattvaṃ śadhayeccāto 'vayavāṃśca yathākramam /
viśleṣapāśacchedau ca kṛtvā pūrṇāṃ tu pātayet // 10.1270 //
prāyaścittaṃ tato hutvā kartarīmabhimantrayet /
śikhāṃ cchitvā samarpyaitāṃ śiśuṃ saṃsnāpayedguruḥ // 10.1271 //
ācāryaḥ prayato bhūtvā sakalīkaraṇādikam /
sruco 'gre tu śikhāṃ kṛtvā hutvā snāyādanantaram // 10.1272 //
sakalīkaraṇaṃ kṛtvā ācāryastu varānane /
śiśorapi vidhiṃ kṛtvā śivakumbhaṃ samarcayet // 10.1273 //
bhairavaṃ madhyadeśasthaṃ bhairavāgniṃ samarcayet /
pūrṇāṃ sampūrya vidhivad vāmamantramanusmaran // 10.1274 //
pūrvoktalakṣaṇenaiva proccarettaṃ prayatnataḥ /
heyādhvānamadhaḥ kurvan necayettaṃ varānane // 10.1275 //
yāvatsā samanā śaktiḥ tadūrdhve conmanā smṛtā /
nātra kālaḥ kalāścāro na tattvaṃ na ca devatāḥ // 10.1276 //
sunirvāṇaṃ paraṃ śuddhaṃ guruvaktraṃ taducyate /
tadatītaṃ varārohe paraṃ tattvamanāmayam // 10.1277 //
guruvaktraprayogeṇa tasminyojyeta śāśvate /
niṣkampe kāraṇātīte viraje nirmale śubhe // 10.1278 //
sarvajñe parame tattve vyomātīte hyatīndriye /
ityadhvā caiṣa vai proktaḥ samāsena mayānaghe // 10.1279 //
jñātvā caivaṃ mahādevi prayāti paramaṃ padam /
dehe deve ca śiṣye ca kalaśe hyagnimadhyataḥ /
evaṃ jñātvā varārohe mucyate mocayatyapi // 10.1280 //
iti svacchandatantre daśamaḥ paṭalaḥ samāptaḥ /
ekādaśaḥ paṭalaḥ /
adhvāyaṃ tu mayā jñātas tvatprasādāt surādhipa /
jagatsṛṣṭistvayā deva sūcitā na tu varṇitā // 11.1 //
adhvasṛṣṭiṃ mahādeva kathayasva prasādataḥ /
yo 'sau sūkṣmaḥ paro devaḥ kāraṇaṃ sarvagaḥ śivaḥ // 11.2 //
nimittakāraṇaṃ so 'tra kathitastava suvrate /
akāmātsaṃsṛjetsarvaṃ jagat sthāvarajaṅgamam // 11.3 //
svatejasā varārohe vyoma saṃkṣobhya līlayā /
upādānaṃ tu tatproktaṃ saṃkṣubdhaṃ samavāyataḥ // 11.4 //
tasmācchūnyaṃ samutpannaṃ śūnyātsparśasamudbhavaḥ /
tasmānnādaḥ samutpannaḥ pūrvaṃ vai kathitastava // 11.5 //
aṣṭadhā sa tu deveśi vyaktaḥ śabdaprabhedataḥ /
ghoṣo rāvaḥ svanaḥ śabdaḥ sphoṭākhyo dhvanireva ca // 11.6 //
jhāṅkāro dhvaṅkṛtaścaiva aṣṭau śabdāḥ prakīrtitāḥ /
navamastu mahāśabdaḥ sarveṣāṃ vyāpakaḥ smṛtaḥ // 11.7 //
nadatyasau sadā yasmāt sarvabhūteṣvavasthitaḥ /
tasmāt sadāśivo devo vyakto vai dṛkkriyātmakaḥ // 11.8 //
nādādbinduḥ samutpannaḥ sūryakoṭisamaprabhaḥ /
sa caiva daśadhā jñeyo daśatattvaphalapradaḥ // 11.9 //
daśadhā varṇarūpeṇa daśadaivatasaṃyutaḥ /
bindoḥ sadāśivo jñeyaḥ so 'ṣṭabhedāṅgasaṃyutaḥ // 11.10 //
pañcabrahmakalābhiśca vidyāṅgaiḥ śaktibhiryutaḥ /
pañcabhiśca mahājñānair mūrtibhiśca samanvitaḥ // 11.11 //
sa evāpararūpeṇa paramātmā śivo 'vyayaḥ /
dvidhāvasthaḥ sa ca jñeyaḥ soccāroccāravarjitaḥ // 11.12 //
mudrāmantrasvarūpeṇa sa eva ca punardvidhā /
kriyājñānasvarūpeṇa icchārūpasvarūpataḥ // 11.13 //
śabdāvabodharūpeṇa vasturūpasvarūpataḥ /
sthūlaḥ sūkṣmaḥ paraścaiva parātīto nirañjanaḥ // 11.14 //
vyomarūpasvarūpeṇa samanonmana eva ca /
unmanātīto deveśi śivo jñeyaḥ śivāgame // 11.15 //
unmanāsamanāsthānaṃ śivena samadhiṣṭhitam /
pañcakāraṇarūpeṇa tadadhaḥ punareva saḥ // 11.16 //
kāraṇaṃ pañcakaṃ devi adhiṣṭhāya tvadhastataḥ /
vyāpakaḥ śaktimūrdhastho biladvāramanāśritaḥ // 11.17 //
anantaśca suṣumneśas tv anāthaścordhvagastathā /
vyomarūpī mahādevi bindvīśaḥ parikīrtitaḥ // 11.18 //
anāśritaḥ svayaṃ brahmā samadhiṣṭhāya saṃsthitaḥ /
anātho viṣṇurityuktas tv ananto rudra eva ca // 11.19 //
vyomarūpīśvaraḥ prokto vyāpī caiva sadāśivaḥ /
vyāpakaśca punardevi hāṭakaḥ parameśvaraḥ // 11.20 //
vidyāmantragaṇairyuktaḥ saptapātālanāyakaḥ /
anantaścaiva deveśi rudraḥ kālāgnivigrahaḥ // 11.21 //
anātho 'nantarūpeṇa sthitaścādhvani dhārakaḥ /
anāśrito mahādevi sthito vai hūhukaḥ prabhuḥ // 11.22 //
svaśaktyāśritaḥ sa bhavāṃs tena gītastvanāśritaḥ /
tasyāśritaṃ jagatsarvam unmanyantaṃ varānane // 11.23 //
saṃsthitaścāmbhaso mūrdhni śaktyādhārastu hūhukaḥ /
aptattvaṃ caiva tadadha āgneyaṃ tadanantaram // 11.24 //
vāyavyaṃ nābhasaṃ caiva tanmātrāṇīndriyāṇi ca /
viṣayāśca manaścaiva ahaṃkārastvanukramāt // 11.25 //
bauddhaṃ gauṇaṃ ca deveśi prākṛtaṃ pauruṣaṃ tathā /
niyatiḥ kālarāgau ca vidyā caiva kalā tathā // 11.26 //
māyātattvaṃ tathā vidyā īśvaraśca sadāśivaḥ /
bindvardhendunirodhī ca nādo nāḍī tvataḥ param // 11.27 //
adho brahmabilaṃ devi śaktitattvaṃ tataḥ param /
pañcakāraṇasaṃyuktā vyāpinī ca tataḥ param // 11.28 //
samanā unmanā caiva prakriyāṇḍairyutā priye /
evaṃ vai prakriyāṇḍaṃ tu adhordhvaṃ saṃvyavasthitam // 11.29 //
evaṃvidhānyadho 'dho vai ūrdhvordhvaṃ ca samantataḥ /
yathā ātmāṇavo devi asaṃkhyātā vyavasthitāḥ // 11.30 //
evaṃ vai prakriyāṇḍāni tv asaṃkhyeyānyanekaśaḥ /
ekena varṇiteneha sarvo 'dhvā varṇitaḥ priye // 11.31 //
yathā hyekaṃ tathā sarvaṃ prakriyāṇḍaṃ sthitaṃ priye /
sarveṣāṃ prakriyāṇḍānāṃ svasvarūpeṇa suvrate // 11.32 //
vyāpakastu śivaḥ sūkṣmaḥ sabāhyābhyantaraṃ sthitaḥ /
sarvātiśayanirmuktaḥ sarvakāraṇavarjitaḥ // 11.33 //
sṛṣṭisaṃhāranirmuktaḥ prapañcātītagocaraḥ /
nirmalo vimalaḥ śāntas tv adha ūrdhvaṃ vyavasthitaḥ // 11.34 //
ākāśasya yathā nordhvaṃ na madhyaṃ nāpyadhaḥ kvacit /
evaṃ sarvagato devaḥ śivaḥ paramakāraṇam // 11.35 //
vyāpya devi jagatsarvaṃ vyomasu vyomavatsthitaḥ /
evaṃ jñātvā varārohe na bhūyo janmabhāg bhavet // 11.36 //
kāraṇānāṃ punarvyāptiṃ kathayāmi samāsataḥ /
tattve tu pārthive brahmā adhiṣṭhātā vyavasthitaḥ // 11.37 //
aptattve tu sthito viṣṇū rudrastejasi saṃsthitaḥ /
īśvaro vāyutattve tu ākāśe tu sadāśivaḥ // 11.38 //
ādityaśca smṛto brahmā somo viṣṇuśca suvrate /
grahāṇāmadhipo rudro nakṣatrāṇāṃ tatheśvaraḥ // 11.39 //
yajamānastu deveśi svayaṃ devaḥ sadāśivaḥ /
sadyojātastu vai brahmā vāmo viṣṇuḥ prakīrtitaḥ // 11.40 //
aghoro rudra ityuktas tathā puruṣa īśvaraḥ /
īśānastu varārohe svayaṃ devaḥ sadāśivaḥ // 11.41 //
sadyojātastu ṛgvedo vāmadevo yajuḥ smṛtaḥ /
aghoraḥ sāmavedastu puruṣo 'tharva ucyate // 11.42 //
īśānaśca suraśreṣṭhaḥ sarvavidyātmakaḥ smṛtaḥ /
laukikaṃ devi vijñānaṃ sadyojātādvinirgatam // 11.43 //
vaidikaṃ vāmadevāttu ādhyātmikamaghorataḥ /
puruṣāccātimārgākhyaṃ nirgataṃ tu varānane // 11.44 //
mantrākhyaṃ tu mahājñānam īśānāttu vinirgatam /
tathā tattvavibhāgena punaśca śṛṇu suvrate // 11.45 //
caturviṃśatitattvāni brahmā vyāpya vyavasthitaḥ /
pradhānāntaṃ tu deveśi pauruṣaṃ tu janārdanaḥ // 11.46 //
niyateratha māyāntaṃ rudro vyāpya vyavasthitaḥ /
vidyā tathaiśvaraṃ tattvaṃ vyāptaṃ caiveśvareṇa tu // 11.47 //
ūrdhvaṃ sadāśivo devaḥ sarvaṃ vyāpya vyavasthitaḥ /
tattvatrayavibhāgena punarvakṣyāmi suvrate // 11.48 //
ātmatattve tu vai brahmā māyānte ca vyavasthitaḥ /
vidyātattve tathā viṣṇur yāvat sādākhyagocaram // 11.49 //
śivatattve tathā rudro vijñeyastu varānane /
sādākhyamūrdhvamadhvānaṃ sarvaṃ vyāpya vyavasthitaḥ // 11.50 //
raudryā adhiṣṭhitātmā vai sa rudraḥ parikīrtitaḥ /
vyāptaśca vāmayā viṣṇur jyeṣṭhayā ca pitāmahaḥ // 11.51 //
jñānaśaktiḥ smṛto brahmā kriyāśaktirjanārdanaḥ /
icchāśaktiḥ paro rudraḥ sa śivaḥ parigīyate // 11.52 //
viṣṇuḥ sadāśivo devo brahmā caiveśvarastathā /
sadāśivaḥ śivāddevi utpannaḥ prabhurīśvaraḥ // 11.53 //
tasmādvidyā tato māyā vidyāyāḥ punarīśvaraḥ /
jñānaśaktikarāgreṇa svecchayā parameśvaraḥ // 11.54 //
sapta koṭīstu mantrāṇāṃ sṛjejjñānakriyātmikāḥ /
te ca sādākhyaparyante pārthivādye tu suvrate // 11.55 //
anugrahaṃ prakurvanti dehināṃ bhuvane sthitāḥ /
śivaśaktisamāviṣṭās trinetrāścandramaulayaḥ // 11.56 //
rudramūrtibhireko 'sau śivaḥ paramakāraṇam /
jagadvyāpya sthito māyī śūlapāṇiranekadhā // 11.57 //
jñānaśaktyā punaścaiva samālokya varānane /
icchāśaktyā samāviṣṭaḥ kriyāśaktyā tu suvrate // 11.58 //
māyātattvaṃ jagadbījaṃ nityaṃ vibhutayāvyayam /
tatsthaṃ kṛtvātmavargaṃ tu yugapat kṣobhayetprabhuḥ // 11.59 //
helādaṇḍāhatāyāśca badaryā vā phalāni tu /
tiryagūrdhvamadhastācca nirgacchanti samāsataḥ // 11.60 //
muktestu bhājanaṃ ye 'tra anudhyātāḥ śivena tu /
ūrdhvaṃ gacchanti te sarve śivaṃ paramanirmalam // 11.61 //
vidyāyā bhājanaṃ tiryaṅmantrarūpā bhavanti vai /
saṃsārabhājanaṃ ye tu malakarmakalānvitāḥ // 11.62 //
adhastātte vrajantyatra ghore 'dhvanyatidāruṇe /
tasmātkalā samutpannā vidyā rāgastathaiva ca // 11.63 //
kālo niyatitattvaṃ ca puṃstattvaṃ prakṛtistathā /
sattvaṃ rajastamaścaiva prakṛtestu guṇāstrayaḥ // 11.64 //
sattvaṃ prakāśajanakaṃ pravṛttijanakaṃ rajaḥ /
tamo 'vaṣṭambhakaṃ proktaṃ vijñeyaṃ tu guṇatrayam // 11.65 //
sattvaṃ brahmā rajo viṣṇus tamo rudraḥ prakīrtitaḥ /
brahmatve sṛjate lokān viṣṇutve sthitikārakaḥ // 11.66 //
rudratve saṃharet sarvaṃ jagadetaccarācaram /
jāgratsvapnasuṣuptaṃ ca tisro 'vasthāśca tadgatāḥ // 11.67 //
guṇebhyo dhiṣaṇā jātā bhāvabhedaiḥ samanvitā /
brahmā tatrādhipatyena buddhitattve vyavasthitaḥ // 11.68 //
sarvajñaṃ ca tamevāhur bauddhānāṃ paramaṃ padam /
guṇeṣvārahatānāṃ ca pradhānaṃ vedavādinām // 11.69 //
pauruṣaṃ caiva sāṃkhyānāṃ sukhaduḥkhādivarjitam /
ṣaḍviṃśakaṃ ca deveśi yogaśāstre paraṃ padam // 11.70 //
vrate pāśupate proktam aiśvaraṃ paramaṃ padam /
mausule kāruke caiva māyātattvaṃ prakīrtitam // 11.71 //
kṣemeśo brahmaṇaḥ svāmī teṣāṃ tatparamaṃ padam /
tejeśo vaimalānāṃ ca pramāṇe ca dhruvaṃ padam // 11.72 //
dīkṣājñānaviśuddhātmā dehāntaṃ yāva caryayā /
kapālavratamāsthāya svaṃ svaṃ gacchati tatpadam // 11.73 //
japabhasmakriyāniṣṭhās te vrajantyaiśvaraṃ padam /
sarvādhvāno viniṣkrāntaṃ śaivānāṃ tu paraṃ padam // 11.74 //
buddhitattvādahaṅkāraḥ punarjātastridhā priye /
sāttviko rājasaścaiva tāmasaśca prakīrtitaḥ // 11.75 //
bhūtādirvaikṛtaścaiva taijasaśca tridhā sthitaḥ /
tanmātrāṇyatha bhūtādes tebhyo bhūtānyajījanat // 11.76 //
śabdaḥ sparśaśca rūpaṃ ca raso gandhaśca pañcamaḥ /
etāni pañca khyātāni tanmātrāṇi krameṇa tu // 11.77 //
śabdādvyoma samutpannaṃ sparśadvāyustathā punaḥ /
rūpāttejaḥ samutpannam āpo jātā rasāt punaḥ // 11.78 //
gandhāttu pṛthivī jātā samāsāt kathitaṃ tava /
karmendriyāṇi jātāni tasmādvaikārikādatha // 11.79 //
vākpāṇipādaṃ pāyuśca upasthaśceti pañcamam /
buddhīndriyāṇi pañcaiva taijasāttu bhavantyatha // 11.80 //
śrotraṃ tvakcakṣuṣau jihvā nāsikā caiva pañcamī /
ubhayātma manaḥ proktaṃ vyāptṛ sarvendriyāṇi tu // 11.81 //
ātmopakārakāṇyeva kathitāni yathārthataḥ /
ātmā caivāntarātmā ca bāhyātmā caiva sundari // 11.82 //
nirātmā parātmātmaitān kathayāmi samāsataḥ /
abudhaśca budhaścaiva budhyamānastathaiva ca // 11.83 //
prabuddhaḥ suprabuddhaśca punaśca kathayāmi te /
pradhānasāmyamāśritya sukhaduḥkhavivarjitaḥ // 11.84 //
yadā tasmin sthitvā devi tadātmā tu sa ucyate /
puryaṣṭakasamāyogāt paryaṭet sarvayoniṣu // 11.85 //
antarātmā sa vijñeyo nibaddhastu śubhāśubhaiḥ /
buddhikarmendriyairyukto mahābhūtaiḥ samāvṛtaiḥ // 11.86 //
bāhyātmā tu tadā devi bhuṅkte 'sau viṣayān sadā /
bhūtabhāvavinirmuktas tattvadharmakalojjhitaḥ // 11.87 //
maladharmaikayuktātmā māyādharmatiraskṛtaḥ /
nirātmā tu tadā jñeyaḥ paramātmātha kathyate // 11.88 //
malakarmakalādyaistu nirmuktaśca yadā priye /
sarvādhvasamatītaśca māyāmohojjhitaśca yaḥ // 11.89 //
nirmalatvaṃ yadā yāti padaṃ paramamavyayam /
paramātmā tadā devi procyate prabhuravyayaḥ // 11.90 //
abudhaṃ ca punardevi kathayāmi samāsataḥ /
tattvabhūtātmasaṃhāre kalākṣityantagocare // 11.91 //
māyāsāmyaniśāyāṃ vai saṃhṛtya parameśvaraḥ /
nirvyāpāro bhavettāvad yāvadvai nodaya punaḥ // 11.92 //
sukhaduḥkhādyabhāvaśca hy ātmavargasya karmaṇaḥ /
malanidrāvimūḍhātmā ruddhacaitanyadṛkkriyaḥ // 11.93 //
na vijānāti śabdādīn ātmānaṃ ca varānane /
kāraṇaṃ na vijānāti na ca sthānaṃ svakaṃ priye // 11.94 //
sarvametanna jānati yato luptākṣadṛkkriyaḥ /
abudhastiṣṭhate tatra yāvanmāyā aharmukham // 11.95 //
abudhastu samākhyātaḥ budhaṃ caiva nibodha me /
paripākagate karmaṇīśvarecchākaroddhṛte // 11.96 //
prakāśaṃ nāyanaṃ yadvad anugṛhṇāti bhāskaraḥ /
karaṇānyanugṛhṇāti tadvadīśvara ātmanām // 11.97 //
kalonmīlitacaitanyo vidyādarśitagocaraḥ /
rāgo 'sya rañjakatvena viṣayānandalakṣaṇaḥ // 11.98 //
kālo vai kalayatyenaṃ tuṭyādipralayāvadhiḥ /
niyatirniścitaṃ nityaṃ yojayecca śubhāśubhe // 11.99 //
paramāṇusahasrāṃśān na ca nyūnaṃ na cādhikam /
pumbhāvaṃ tamanuprāpya tattve ca puruṣāhvaye // 11.100 //
puraṃ pradhānamityuktaṃ prapañcānekasaṃkulam /
tatpuraṃ poṣayedyasmāt tasmādvai puruṣaḥ smṛtaḥ // 11.101 //
yataḥ śrīkaṇṭhanāthastu niyatyā karmataḥ paśum /
pradhānapāśajāleva veṣṭayedasamañjasam // 11.102 //
buddhistriguṇabandhena buddhvā vaikārikeṇa tu /
tanmātrendriyabandhena dṛḍhaṃ bhūtaiśca veṣṭitaḥ // 11.103 //
baddhaḥ saṃcarati hyevaṃ māyādyavanigocare /
saṃsārī procyate tasmāt saṃsaredyat punaḥ punaḥ // 11.104 //
śadbādiviṣayā yasmād vidyante viṣayī tataḥ /
viṣayāḥ paramityāha nānābhedairvisarpitāḥ // 11.105 //
nānākarmavipākaiśca bhuṅkte tadbhāvabhāvitaḥ /
evaṃ bhuṅkte tu vai yasmāt tasmādbhoktā sa ucyate // 11.106 //
tasmiṃstajjño varārohe kṣetre vai kārṣako yathā /
mahābilāṣamālokya kṛṣedvai lobhalāṅgalaiḥ // 11.107 //
vapecca mohabhāvena manovākkāyikaṃ sadā /
dharmādharmamayaṃ bījaṃ pravikīrya samantataḥ // 11.108 //
tasmādvai aṅkurotpattiḥ sukhaduḥkhaphalodayā /
vardhate kāmakrodhena siktā rāgāmbunā bhṛśam // 11.109 //
yasmin deśe ca kāle ca vayasā yādṛśena ca /
uptaṃ śubhāśubhaṃ karma tatkāle labhate phalam // 11.110 //
bhuṅkte tu vividhākāraṃ pūrvakarmavaśādbudhaḥ /
yasmādevaṃ vijānāti tasmāt kṣetrajña ucyate // 11.111 //
viṣayānbudhyate yasmād budhastasmāt prakīrtitaḥ /
tadevāniṣṭarūpeṇa yadā bhāvayate pumān // 11.112 //
budhyamānastu sa tadā adhunā kathayāmi te /
yadā jugupsate bhogān śubhāṃścaivāśubhāṃstathā // 11.113 //
kṛtrimāneva manyeta paraṃ vairāgyamāśritaḥ /
māyādyavaniparyantam indrajālaṃ tu budhyate // 11.114 //
putramitrakalatrāṇi suhṛtsvajanabāndhavāḥ /
yadarjitaṃ mayā dravyaṃ śubhenāpyaśubhena vā // 11.115 //
tadbhokṣyante tvime sarve nirātaṅkā nirākulāḥ /
ekākī cāhamevaiṣa yāsyāmi yamasādanam // 11.116 //
tasmācca na śubhā hyete vairiṇo 'narthakāriṇaḥ /
svāmīyamapyayaṃ dehaṃ nityameva jugupsate // 11.117 //
śukraśoṇitasambhūtaṃ viṣayoragadūṣitam /
nānāvyādhisamākīrṇaṃ jarāmṛtyubhayākulam // 11.118 //
so 'hamasmi malākīrṇe kathamatra ramāmyaham /
nityamudvignacittastu cintayedvai punaḥ punaḥ // 11.119 //
kathaṃ muktirbhavedasmāt saṃsārādduratikramāt /
evaṃ prabuddho deveśi tallayastatparāyaṇaḥ // 11.120 //
sarvārambhavinirmuktaḥ pramuktaḥ procyate tadā /
prabuddhastu samākhyātaḥ suprabuddhaṃ tu me śṛṇu // 11.121 //
dīkṣājñānena yogena caryayāpyatha suvrate /
yadā prāptaḥ paraṃ sthānam adhvātītaṃ nirāmayam // 11.122 //
virajo vimalaṃ śāntaṃ prapañcātītagocaram /
niṣkampaṃ kāraṇātītaṃ sarvajñaṃ sarvatomukham // 11.123 //
sutṛptānādisambuddhaṃ svatantraṃ nityameva hi /
aluptaśaktivibhavaṃ suprabuddhaṃ sanātanam // 11.124 //
tasmin yuktastadātmā vai tadguṇaistu samanvitaḥ /
suprabuddhaḥ sa evokto bhairavasya vaco yathā // 11.125 //
na cādhikāritā dīkṣāṃ vinā yogo 'sti śāṅkare /
adhunā kathayiṣyāmi bhāvabhedān varānane // 11.126 //
karaṇāni daśa trīṇi kāryaṃ ca daśadhā priye /
ekādaśendriyavadhā ahaṅkārastu vai tridhā // 11.127 //
buddhiraṣṭavidhā caiva pañcadhā tu viparyayaḥ /
nāmānyeṣāṃ vibhāgena kathayāmi yathākramam // 11.128 //
pṛthivyāpastathā tejo vāyurākāśameva ca // 11.129 //
gandho rasaśca tanmātre rūpatanmātrameva ca /
sparśaḥ śabdaśca pañcaiva tanmātrāṇīritāni tu // 11.130 //
etatte daśadhā kāryaṃ kīrtitaṃ nāmasaṃkhyayā /
vākpāṇipādaṃ pāyuṃ ca upasthaṃ ca tathā viduḥ // 11.131 //
śrotraṃ tvakcakṣuṣī jihvā nāsikā ceti kīrtitam /
bahiṣkaraṇakaṃ devi daśadhā saṃvyavasthitam // 11.132 //
manohaṃkārabuddhyākhyaṃ tridhāntaḥkaraṇaṃ smṛtam /
mūkatā kauṇyapaṅgutvaṃ tathānutsargatāpi ca // 11.133 //
nirānandaśca vijñeyo badhiratvaṃ tathaiva ca /
śīrṇatā caiva gātrasya tathā cāndhatvameva ca // 11.134 //
anāsvādastvagandhaśca anavasthā manasyatha /
itīndriyavadhāḥ khyātā ekādaśa tu tatkramāt // 11.135 //
taijaso vaikṛtākhyaśca bhūtādiśca tṛtīyakaḥ /
ahaṅkārastridhā prokto mayā ta varavarṇini // 11.136 //
dharmo jñānaṃ ca vairāgyam aiśvaryaṃ ca caturthakam /
adharmaṃ ca tathājñānam avairāgyamanaiśvaram // 11.137 //
aṣṭāvete samākhyātā buddherdharmādayo guṇāḥ /
tamo moho mahāmohas tāmisro 'nyo viparyayaḥ // 11.138 //
andhatāmisramityāhur evaṃ pañca viparyayāḥ /
bhāvabhedāḥ samākhyātāḥ pañcāśatte yathākramam // 11.139 //
punaścāṣṭau tu ye buddher bhedā dharmādayaḥ sthitāḥ /
teṣāṃ bhedā yathā bhinnās tathāhaṃ kathayāmi te // 11.140 //
badhnāti saptadhā sā tu puṃsaḥ saṃsāravartmani /
mocayejjñānabhāvena sāṃkhyajñānaratānnarān // 11.141 //
jñānaṃ ca sāttvikaṃ proktaṃ trayo 'nye rājasāḥ smṛtāḥ /
tāmasāścāpyadharmādyāś catvāro vai varānane // 11.142 //
dharmaśca daśadhā prokto jñānaṃ caivāṣṭadhā smṛtam /
vairāgyaṃ navadhā caivam aiśvaryaṃ cāṣṭadhā viduḥ // 11.143 //
eta eva viparyastā adharmādyāḥ prakīrtitāḥ /
akrodho guruśuśrūṣā śaucaṃ santoṣa ārjavam // 11.144 //
ahiṃsā satyamasteyaṃ brahmacaryamakalkatā /
evaṃ daśavidho dharmaḥ kathitastu varānane // 11.145 //
tāraṃ sutāraṃ taraṇaṃ tārakaṃ ca pramodakam /
pramuditaṃ ramyakaṃ ca sadāpramuditaṃ tathā // 11.146 //
etaj jñānaṃ samākhyātaṃ samāsāt parameśvari /
ambhā ca salilā odhā vṛṣṭisaṃjñā tathāparā // 11.147 //
sutārā ca supārā ca sunetrā ca parā smṛtā /
aṣṭamī ca kumārī syād uttamāmbhasikā tathā // 11.148 //
vairāgyaṃ navadhā caiva kathitaṃ tu mayā tava /
aṇimā laghimā caiva mahimā prāptireva ca // 11.149 //
prākāmyaṃ ca tatheśitvaṃ vaśitvaṃ ca tathā param /
yatrakāmāvasāyitvam aṣṭamaṃ parikīrtitam // 11.150 //
aiśvaryamaṣṭadhā caiva kathitaṃ tu varānane /
krodhaścāguruśuśrūṣā aśaucaṃ ca tataḥ param // 11.151 //
asantoṣo 'nārjavaṃ ca hiṃsā cāsatyameva ca /
steyamabrahmacaryaṃ ca tathā caiva sakalkatā // 11.152 //
evameṣa samākhyāto daśadhādharmasaṃgrahaḥ /
atāramasutāraṃ ca atāraṇamathāpi ca // 11.153 //
atārakaṃ ca deveśi caturthaṃ parikīrtitam /
apramodo 'pramuditam aramyakamathāpi ca // 11.154 //
asadāpramuditaṃ tad ajñānaṃ caivamaṣṭadhā /
anambhā asalilā ca anoghāvṛṣṭireva ca // 11.155 //
asutāramasupāram asunetramataḥ param /
akumārī ca vijñeyān uttamāmbhasikā tathā // 11.156 //
anaṇimālaghimā caivāmahimā maheśvari /
aprāptiraprākāmyaṃ cānīśitvaṃ ca tathaiva ca // 11.157 //
avaśitvaṃ tathā caivāyatrakāmāvasāyitā /
anaiśvaryaṃ ca deveśi aṣṭadhā parikīrtitam /
anaiśvaryādibhiścaite paiśācādyā adhiṣṭhitāḥ // 11.158 //
yathā krameṇa teṣvaṣṭau saṃsthitān kathayāmi te /
anaiśvaryaṃ hi paiśāce avairāgyaṃ ca rākṣase // 11.159 //
yākṣe caiva tadajñānaṃ gāndharve 'dharma eva ca /
dharmaṃ caiva tathaindre tu jñānaṃ saumye pratiṣṭhitam // 11.160 //
prājāpatye tu vairāgyam aiśvaryaṃ brahmaṇi sthitam /
catuṣṣaṣṭiguṇaṃ caitat pade brāhme vyavasthitam // 11.161 //
ṣaṭpañcāśadguṇaṃ tacca prājāpatye vyavasthitam /
aṣṭacatvāriṃśadguṇaṃ saumye vai parikīrtitam // 11.162 //
catvāriṃśadguṇaṃ caiva māhendraiśvaryamucyate /
dvātriṃśadguṇitaṃ devi gāndharvaiśvaryamucyate // 11.163 //
caturviṃśaguṇaṃ yākṣaṃ ṣoḍaśaṃ rākṣasaṃ smṛtam /
aiśvaryamaṣṭaguṇitaṃ paiśācaṃ parikīrtitam // 11.164 //
evaṃ sthitaṃ tadaiśvaryaṃ devayoniṣu suvrate /
anye saptasvarūpeṇa saṃsthitā devayoniṣu // 11.165 //
eta eva susaṃkīrṇā mānuṣeṣu vyavasthitāḥ /
pradhānaguṇabhāvena sthāvarāntaṃ vyavasthitāḥ // 11.166 //
guṇatrayasya vyāptiṃ vai kathayāmi yathāsthitām /
sattvenādhiṣṭhitā devā brahmādyā maghavāntakāḥ // 11.167 //
gandharvayakṣamanujā daityāścaiva tu rājasāḥ /
yātudhānāḥ piśācāśca tāmasāḥ parikīrtitāḥ // 11.168 //
rajaḥsattvotkaṭā jñeyā ṛṣayaḥ saṃśitavratāḥ /
anyonyābhibhavāste ca pṛthivyāṃ saṃvyavasthitāḥ // 11.169 //
atyantatamasāviṣṭāḥ sthāvarāśca sarīsṛpāḥ /
pādapādavihīnāśca tāmasāḥ parikīrtitāḥ // 11.170 //
sarīsṛpādyā vijñeyāḥ sthāvarāntāstu suvrate /
eṣāmantargatāścānyā anantā eva yonayaḥ // 11.171 //
mānuṣeṣu tathānantā bhedānantyavyavasthayā /
na śakyā gadituṃ tā vai karmānantyaprabhedataḥ // 11.172 //
guṇāstu mānuṣe loke dharmādyā eva saṃsthitāḥ /
dharmādyeṣu nibaddhāni yāni jñānāni suvrate // 11.173 //
adharmādyeṣu yāni syus tāni te kathayāmyaham /
hetuśāstraṃ ca yalloke nityānityaviḍambakam // 11.174 //
vādajalpavitaṇḍābhiḥ vivadante hyaniścitāḥ /
hetuniṣṭhāni vākyāni vastuśūnyāni suvrate // 11.175 //
jñānayogavihīnāni devatārahitāni tu /
dharmārthakāmamokṣeṣu niścayo naiva jāyate // 11.176 //
ajñānena nibaddhāni tv adharmeṇa nimittataḥ /
nirayaṃ te pragacchanti ye tatrābhiratā narāḥ // 11.177 //
avairāgyādanaiśvaryaṃ bhuñjate niraye sadā /
catvāraste varārohe duḥkhadā narake sadā // 11.178 //
mohakāḥ sarvajantūnāṃ yataste tāmasāḥ smṛtāḥ /
dharmeṇaikena deveśi baddhaṃ jñānaṃ hi laukikam // 11.179 //
dharmajñānanibaddhaṃ tu pāñcarātraṃ ca vaidikam /
bauddhamārahataṃ caiva vairāgyeṇaiva suvrate // 11.180 //
jñānavairāgyasambaddhaṃ sāṃkhyajñānaṃ hi pārvati /
jñānaṃ vairāgyamaiśvaryaṃ yogajñānapratiṣṭhitam // 11.181 //
atītaṃ buddhibhāvānām atimārgaṃ prakīrtitam /
lokātītaṃ tu tajjñānam atimārgamiti smṛtam // 11.182 //
lokāśca paśavaḥ proktāḥ sṛṣṭisaṃhāravartmani /
teṣāmatītāste jñeyā ye 'timārge vyavasthitāḥ // 11.183 //
kapālavratino ye ca tathā pāśupatāśca ye /
sṛṣṭirna vidyate teṣāṃ īśvare ca dhruve sthitāḥ // 11.184 //
yasmānmokṣaṃ gamiṣyanti apunarbhavakāraṇam /
laukikānāṃ punaḥ sṛṣṭiḥ punaḥ saṃhāra eva ca // 11.185 //
saṃsāracakramārūḍhā bhramanti ghaṭayantravat /
dharmādyarakasaṃyuktam aṣṭāraṃ cakrakaṃ priye // 11.186 //
īśvarādhiṣṭhitaṃ devi nityatyādaṇḍakāhatam /
malakarmakalāviddhaṃ bhramate kālavegataḥ // 11.187 //
laukikādyeṣu jñāneṣu ye teṣvabhiratāḥ priye /
hetuśāstraparā ye tu ye cānye pāpakarmiṇaḥ // 11.188 //
te sarve cāsya cakrasya nāntaṃ paśyanti mohitāḥ /
laukikādyeṣu ye sādhyā atimārgāntagocare // 11.189 //
līlayā sādhayet sarvān śivajñāne mahodaye /
na sarvaiḥ sādhyate tadvai yato 'tīva sunirmalam // 11.190 //
yato yojayate devi abhāve parame pade /
abhāvaṃ bhāvanātītaṃ prapañcātītagocaram // 11.191 //
manobuddhyādinirmuktaṃ hetuvādavivarjitam /
pratyakṣādipramāṇaiśca vyatītaṃ prabhu cāvyayam // 11.192 //
sarvatarkāgamātītaṃ pāśamantravivarjitam /
sarvajñaṃ sarvagaṃ śāntaṃ nirmalaṃ nirupaplavam // 11.193 //
sarvaśaktyātmakaṃ hyekaṃ svatantrānāthanādimat /
sarvātiśayanirmuktam anādibhavavarjitam // 11.194 //
sarvajñānapadātītaṃ śaivaṃ jñānaṃ paraṃ smṛtam /
evaṃ sṛṣṭāni tattvāni jñānāni ca varānane // 11.195 //
tattvairetairjagatsarvaṃ visṛṣṭaṃ sacarācaram /
bhuvanāni vicitrāṇi śataśo 'tha sahasraśaḥ // 11.196 //
tattvābhyantarasaṃsthāni śāstrāṇi vividhāni ca /
vijñānaṃ kuhakaṃ śilpaṃ siddhisandohalakṣaṇam // 11.197 //
sarvaṃ tattveṣu boddhavyaṃ sarvatattveṣu dṛśyate /
prakriyā śivadīkṣā ca tattvairetairhi labhyate // 11.198 //
nāsti dīkṣāsamo mokṣo na vidyā mātṛkā parā /
na prakriyāparaṃ jñānaṃ nāsti yogastvalakṣakaḥ // 11.199 //
tatsarvaṃ kathitaṃ devi śivajñānamahodadhau /
evaṃ sṛṣṭiḥ samākhyātā sthitiḥ saṃhāra ucyate // 11.200 //
mānuṣākṣinimeṣasya aṣṭamāṃśaḥ kṣaṇaḥ smṛtaḥ /
kṣaṇadvayaṃ tuṭirjñeyā taddvayaṃ tu lavaḥ smṛtaḥ // 11.201 //
lavadvayaṃ nimeṣastu jñātavyo gaṇitakramāt /
daśa pañca nimeṣāśca kāṣṭhā caiva prakīrtitā // 11.202 //
triṃśatkāṣṭhāḥ kalā jñeyā muhūrtastriṃśadeva tāḥ /
muhūrtastu punastriṃśad ahorātrastu mānuṣaḥ // 11.203 //
ahorātraśataiścaiva tribhiḥ ṣaṣṭyadhikaiḥ priye /
saṃvatsarastu vijñeyo mānuṣaḥ kamalekṣaṇe // 11.204 //
saṃvatsaraśataṃ pūrṇam āyurjñeyaṃ tu mānuṣam /
daśa pañca tvahorātrāḥ pakṣastu parikīrtitaḥ // 11.205 //
pakṣadvayena māsastu ṛturdviguṇa eva saḥ /
ṛtudvayena kālaḥ syād ayanaṃ ca tribhistribhiḥ // 11.206 //
tābhyāṃ dvyābhyāṃ varārohe varṣaṃ tu parigīyate /
dakṣiṇaṃ cāyanaṃ rātrir uttaraṃ cāyanaṃ dinam // 11.207 //
pitṝṇāṃ tadahorātram anenābdastu pūrvavat /
evaṃ daivastvahorātras tatrāpyabdādi pūrvavat // 11.208 //
dvādaśābdasahasrāṇi vijñeyaṃ tu caturyugam /
caturbhistu kṛtaṃ devi sahasraistu yathākramam // 11.209 //
tretā jñeyā tribhirdevi dvābhyāṃ vai dvāparaḥ smṛtaḥ /
sahasreṇaiva varṣāṇāṃ vijñeyastu kaliḥ priye // 11.210 //
sandhyādvayasya mānaṃ tu kathayāmi yuge yuge /
śatāni catvāri kṛte tv ādirantaśca kīrtyate // 11.211 //
trete śatatrayaṃ jñeyaṃ dvāpare tu śatadvayam /
kalau cāpi śataṃ jñeyaṃ sandhyāmānamidaṃ smṛtam // 11.212 //
laukikena tu mānena punaśca kathayāmi te /
tricatvāriṃśallakṣāṇi sahasrāṇi ca viṃśatiḥ // 11.213 //
laukikena tu mānena tv iyaṃ saṃkhyā caturyuge /
ekaikasya punardevi yugasya kathayāmi te // 11.214 //
daśa sapta ca lakṣāṇi sahasrāṇyaṣṭaviṃśatiḥ /
kṛtasyaitadbhavenmānaṃ tretāyāṃ kathayāmi te // 11.215 //
ṣaṇṇavatiḥ sahasrāṇi lakṣāṇi dvādaśaiva tu /
tretāyugasya mānaṃ tu dvāparasya nibodha me // 11.216 //
catuṣṣaṣṭiḥ sahasrāṇi hy aṣṭau lakṣāṇi suvrate /
dvāparasya tu mānaṃ ca kalestu kathayāmi te // 11.217 //
dvātriṃśattu sahasrāṇi lakṣāṇāṃ ca catuṣṭayam /
etanmānaṃ kaleḥ proktaṃ samāsāttava suvrate // 11.218 //
varṣaistu mānavairdevi mānametadyuge yuge /
caturyugaikasaptatyā bhavenmanvantaraṃ punaḥ // 11.219 //
sandhyāmānavihīnaṃ tu yugairmānaṃ prakīrtitam /
etaddivyena mānena mānaṃ manvantare smṛtam // 11.220 //
varṣamānaiḥ punaścaiva laukikaiḥ kathayāmi te /
saptaṣaṣṭistu lakṣāṇi triṃśatkoṭyo varānane // 11.221 //
sahasraviṃśatirjñeyaṃ mānaṃ manvantare priye /
caturdaśabhirdeveśi kalpo manvantare bhavet // 11.222 //
manvantare vyatikrānte cānyasmin punarāgate /
pañca varṣasahasrāṇi madhye sandhyā bhavet sadā // 11.223 //
ādau sahasraṃ sarveṣām ante cāpi punastathā /
kalpo brahmadinaṃ proktaṃ caturyugasahasrakam // 11.224 //
varṣamānena divyena punaśca kathayāmi te /
koṭirekā tu varṣāṇāṃ lakṣāṇāṃ caiva viṃśatiḥ // 11.225 //
divyenaiva tu mānena brahmaṇastu dinaṃ bhavet /
ṣaṇṇavatyā sahasraistu sandhyākālaḥ prakīrtitaḥ // 11.226 //
laukikena tu mānena adhunā kathayāmi te /
varṣavṛndāni catvāri tv arbudatrayameva ca // 11.227 //
koṭidvayaṃ ca deveśi dinaṃ paitāmahaṃ smṛtam /
sandhyā koṭitrayaṃ caiva pañca lakṣāṇi kīrtitā // 11.228 //
catvāriṃśattathā ṣaṣṭiḥ sahasrāṇi tathaiva ca /
paścimaḥ sandhirevaṃ hi pūrvasandhyāpi tatsamā // 11.229 //
narakaiḥ saha saptānāṃ pātālānāṃ tathā priye /
lokānāṃ caiva saptānāṃ sthitireṣā prakīrtitā // 11.230 //
saṃhāraṃ ca punardevi śṛṇuṣva kathayāmi te /
brahmaṇaḥ svadinānte vai kalpaḥ saṃhāra ucyate // 11.231 //
dinenaikena brāhmeṇa indrāścaiva caturdaśa /
rājyaṃ kṛtvā kramādyānti manvantaravyavasthayā // 11.232 //
tataḥ saṃharate viśvaṃ saptalokāntagocaram /
supte pitāmahe devi ūrdhvaṃ kālāgnirīkṣate // 11.233 //
tasya vai dakṣiṇaṃ vaktraṃ mahājvālāṃ vinikṣipet /
tasmādvaktrānmahājvālā lakṣayojanavistṛtā // 11.234 //
ūrdhvaṃ prayāti sā dīptā tīvravegā suduḥsahā /
lokeṣu ye sthitā lokā ye ca pātālavāsinaḥ // 11.235 //
sukhaduḥkhobhaye kṣīṇe mohaṃ bhūyiṣṭhamāgate /
sattāmātrāstu te sarve bhavanti brahmaviṣṭape // 11.236 //
yāvannodayanaṃ bhūyaḥ sukhaduḥkhādikarmaṇām /
tāvattiṣṭhanti te mūḍhā yāvadbrahmā na budhyate // 11.237 //
rudralokādhipatayaḥ pātālapatayaśca ye /
kūṣmāṇḍahāṭakādyāstu te tisṭhantyatinirmalāḥ // 11.238 //
nirvyāpārāstu te tāvad yāvat sṛṣṭiḥ punarbhavet /
śūnyabhūteṣu lokeṣu jvālā dahati durdharā // 11.239 //
sā dahennarakān devi pātālāni samantataḥ /
trīṃllokāṃścaiva dahati bhūrbhuvaḥsvaḥpadāntikān // 11.240 //
dhūmena ca trayo lokā vinaśyanti varānane /
mahojanastapaḥsaṃjñāḥ satyaloko 'pi suvrate // 11.241 //
tiṣṭhanti mohitātmāno nidrayā te mṛtopamāḥ /
evaṃ dagdghā jagatsarvaṃ jvālā vaktraṃ viśet punaḥ // 11.242 //
tato vānti mahāvātā brahmaniḥśvāsasambhavāḥ /
nāśayanti ca tadbhasma jagaddāhodbhavaṃ priye // 11.243 //
brahmaprasvedajaṃ vāri tajjagat plāvayet punaḥ /
tenaiva vāriṇā devi jagadekārṇavaṃ bhavet // 11.244 //
niśākṣaye punaḥ sthitvā sukhaduḥkhaphalodaye /
karmataḥ sarvalokasya brahmā lokapitāmahaḥ // 11.245 //
śūnyabhūtāṃ samālokya bhagavān prabhuricchayā /
ṣaḍvidhāṃ kurute sṛṣṭiṃ yathāpūrvavyavasthayā // 11.246 //
prathamāṃ tāmasīṃ sṛṣṭiṃ karoti tamasotkaṭān /
narakān vividhākārān paśūn vai sthāvarāntagān // 11.247 //
tamorajaḥsamāveśān mānavān saṃsṛjet punaḥ /
rajaḥsattvasamāviṣṭaḥ sṛjenmunivareśvaram // 11.248 //
gatanidraḥ prabuddhaśca sattvaniṣṭho jagatpatiḥ /
sṛjeddevān salokāṃśca pūrvayaiva vyavasthayā // 11.249 //
tato rudrendrasūryendunakṣatrāṇi graheśvarāḥ /
adhikāraṃ prakurvanti sve sve viṣayagocare // 11.250 //
dine dine sṛjatyevaṃ saṃharecca dinakṣaye /
dinamānaṃ ca yatproktaṃ rātrisaṃkhyā ca tāvatī // 11.251 //
ahorātreṇa cānena abdaṃ vai pūrvavat smṛtam /
abdānāṃ tu śate pūrṇe mahākalpaḥ sa ucyate // 11.252 //
brāhme varṣaśate devi divyānyabdāni me śṛṇu /
ekanavatikoṭistu tathā lakṣāṇi viṃśatiḥ // 11.253 //
tathā saptaiva kharvāṇi nikharvāṣṭakameva ca /
brāhmaṃ varṣaśataṃ caitaj jñātavyaṃ kālavedinā // 11.254 //
daivikena tu mānena mānamitthaṃ prakīrtitam /
laukikena tu mānena punaścaiva nibodha me // 11.255 //
dvātriṃśadabdakoṭyastu tathā kharvāṣṭakaṃ priye /
kharvadvayaṃ ca deveśi nikharvāḥ pañca eva tu // 11.256 //
śaṅkutrayaṃ padmamekaṃ sāgaratrayameva ca /
etaddevi samākhyātaṃ jñātavyaṃ ca mumukṣubhiḥ // 11.257 //
etallaukikamānena brāhmamabdaśataṃ smṛtam /
ekaṃ daśaguṇaṃ pūrvaṃ śataṃ daśaguṇaṃ tu tat // 11.258 //
śataṃ daśaguṇaṃ kṛtvā sahasraṃ parikīrtitam /
sahasraṃ daśaguṇitam ayutaṃ taddhi kīrtitam // 11.259 //
daśāyutāni lakṣaṃ tu niyutaṃ daśatāni ca /
daśa tāni ca koṭiḥ syād daśa koṭistathārbudam // 11.260 //
arbudairdaśabhirvṛndaṃ kharvaṃ daśabhireva taiḥ /
daśabhistairnikharvaṃ tu śaṅkuḥ syāddaśa tāni tu // 11.261 //
śaṅkubhirdaśabhiḥ padmaṃ daśa padmāni sāgaraḥ /
sāgarairdaśabhirmadhyam antyaṃ tairdaśabhiḥ smṛtam // 11.262 //
antyaṃ daśāhataṃ kṛtvā parārdhaṃ parikīrtitam /
evamaṣṭādaśaitāni sthānāni gaṇitasya tu // 11.263 //
mahākalpasya paryante brahmā yāti pare layam /
viṣṇośca taddinaṃ proktaṃ rātrirvai tatsamā bhavet // 11.264 //
anena parimāṇena tasyābdaṃ tu vidhīyate /
varṣāṇāṃ ca śate pūrṇe so 'pi yāti pare layam // 11.265 //
viṣṇorāyuryadevoktaṃ rudrasyaitaddinaṃ bhavet /
dine dine sṛjatyanyau brahmaviṣṇū prajāpatī // 11.266 //
brāhmī ca vaiṣṇavī śaktir adhikārapadaṃ gatā /
yaṃ cādhitiṣṭhatyātmānaṃ tatsaṃjñāṃ sa prapadyate // 11.267 //
tadādhikāraṃ kurute icchayā paramātmanaḥ /
brahmaviṣṇvindrarudrāśca vidyeśā īśvarastathā // 11.268 //
lokādhipāśca deveśi tathā ca bhuvanādhipāḥ /
grahādimātaro rudrā yoganakṣatrarāśayaḥ // 11.269 //
śaktiyuktāstu te sarve bhavanti tadadhiṣṭhitāḥ /
tatparākramavīryāstu svakīye tu pade sthitāḥ // 11.270 //
śivasyaikā mahāśaktiḥ śivaścaiko hyanādimān /
sā śaktirbhidyate devi bhedairānantyasambhavaiḥ // 11.271 //
evaṃ vai kurute sṛṣṭiṃ rudraścaiva dine dine /
saṃhāraṃ ca dinānte vai rātrirvai tatsamā bhavet // 11.272 //
dinarātripramāṇenā-nena syādvatsaro 'sya ca /
vatsarāṇāṃ śate pūrṇe śatarudradinakṣayāt // 11.273 //
so 'pi yāti paraṃ sthānaṃ yadgatvā niṣkalo bhavet /
tasmin sthāne punaścānyas tatsamaśca prabhurbhavet // 11.274 //
raudraśaktisamāyogād brahmaviṣṇvindranāyakaḥ /
śatarudrāstu deveśi svābdānāṃ tu śatakṣaye // 11.275 //
te prayānti paraṃ tattvaṃ tato 'ṇḍaṃ tu vinaśyati /
sarvabhūtaguṇādhāraṃ sarvatattvālayālayam // 11.276 //
saparvatavanodyānadvīpasāgaramaṇḍitam /
vimānamālākulitaṃ grahanakṣatramaṇḍitam // 11.277 //
devadānavagandharvasiddhavidyādharoragaiḥ /
ṛṣibhirmānuṣādyaiśca saptalokanivāsibhiḥ // 11.278 //
narakaiścaiva pātālair yuktaṃ bhuvanamaṇḍitam /
aśeṣabhuvanādhāramaṇḍamapsu pralīyate // 11.279 //
tataḥ kālāgnirudraśca kālatattve layaṃ vrajet /
aptattvāttu samārabhya yāvanmāyāntagocaram // 11.280 //
tatsarvaṃ saṃharet kālaḥ svayameva carācaram /
tadūrdhvaṃ śuddhamadhvānaṃ yāvacchaktyantagocaram // 11.281 //
tatsarvaṃ saṃharedghoram aghoro ghoranāśanaḥ /
triṣvevaṃ saṃsthito rudraḥ kālarūpī maheśvaraḥ // 11.282 //
tataḥ saṃharate toyam amareśaśatātyaye /
evaṃ bhūtādyāvaraṇapatayaśca śatātyaye // 11.283 //
saṃharanti ca deveśi sṛjanti ca parasparam /
āpastejasi līyante tattejaścānile punaḥ // 11.284 //
tathānilo 'mbaraṃ prāpya saha tenaiva līyate /
tanmātreṣu pralīyante yathotpannāni ca kramāt // 11.285 //
tanmātrāṇyapyahaṅkāre sendriyāṇi yathākramam /
sa buddhau sā ca gahane guṇasāmye pralīyate // 11.286 //
guṇasāmyamanirdeśyam apratarkyamanaupamam /
tasmin jagadaśeṣaṃ tu prasuptamiva tiṣṭhati // 11.287 //
paramāṇupramāṇena līnaṃ saṃtiṣṭhate jagat /
ṣaḍviṃśakasya rudrasya caitaddinamiha smṛtam // 11.288 //
prajāḥ prajānāṃ patayaḥ pitaro mānavaiḥ saha /
sāṅkhyajñānena ye siddhāḥ vedena brahmavādinaḥ // 11.289 //
chandaḥ sāmāni coṅkāro buddhistaddevatāḥ priye /
ahni tiṣṭhanti te sarve parameśasya dhīmataḥ // 11.290 //
dinānte tu pralīyante rātryante viśvasambhavaḥ /
ṣaṭtriṃśattu sahasrāṇi brahmaṇāṃ pralayodbhavāḥ // 11.291 //
avyakte ca dinaṃ proktaṃ rudrāṇāṃ tannivāsinām /
tasmin saṃharate sarvaṃ pradhānasya dinakṣaye // 11.292 //
rātryante ca sṛjedbhūyaḥ śrīkaṇṭho viśvanāyakaḥ /
tasyāpyanena nyāyena parimāṇasthitirbhave // 11.293 //
yasmāt pralayakoṭyaśca vyatītāśca sahasraśaḥ /
tato niyatikālau ca rāgo vidyā kalā tathā // 11.294 //
parasparaṃ layaṃ yānti kramāt sarve svamānataḥ /
kalādyavaniparyantaṃ gahaneśadinakṣaye // 11.295 //
nānābhuvanavinyāsaracanādivibhūṣitam /
saguṇādhāraparyantarudrakṣetrajñasaṅkulam // 11.296 //
gahaneśe layaṃ yāti mūlaprakṛtikāraṇe /
rātryante jāyate bhūyo gahaneśapracodanāt // 11.297 //
ahorātrastvayaṃ proktaḥ prākṛtaḥ parameśvari /
pralayaśca sa evokto bhūtānāṃ parameśvari // 11.298 //
prādhānikaparārdhena daśadhāguṇitena tu /
māyā saṃharate sarvaṃ punaścaiva sṛjejjagat // 11.299 //
māyākālaparārdhasya śatadhāguṇitasya ca /
īśvaraḥ kurute sṛṣṭiṃ punaśca saṃharejjagat // 11.300 //
tataḥ sadāśivo devaḥ svamānena ca saṃharet /
sṛjate ca punarbhūya ātmīye devyaharmukhe // 11.301 //
mahāpralaya evoktaḥ sādākhye tu dinadvaye /
bindutattve layaṃ yāti pañcamantramahātanuḥ // 11.302 //
binduṃ caivārdhacandraṃ tu bhittvā caiva nirodhikām /
nādatattve layaṃ yāti gṛhītvā sacarācaram // 11.303 //
nādaḥ sauṣumnamārgeṇa bhittvā brahmabilaṃ priye /
śaktitattve layaṃ yāti śaktitattvadinakṣaye // 11.304 //
parārdhaḥ sa tu vijñeyaḥ kālastu varavarṇini /
tacca śivatattvasthasya vyāpīśasyāpyaharmukham // 11.305 //
tataśca saṃsṛjedbhūyo vyāpī vyomasvarūpiṇi /
līyate so 'pyananteśe so 'nāthe so 'pyanāśrite // 11.306 //
śaktikālaparārdhasya koṭidhāguṇitasya ca /
anāśritasya devasya dinametat prakīrtitam // 11.307 //
anena parimāṇena parārdhaguṇitena tu /
so 'pi yāti paraṃ sthānaṃ kāraṇaṃ svamanāśrayam // 11.308 //
sa kālaḥ sāmyasaṃjñaśca janmamṛtyubhayāpahaḥ /
tato 'pyūrdhvamameyastu kālaḥ syāt paramāvadhiḥ // 11.309 //
nityo nityodito devi akalyaśca na kalyate /
sa cādhaḥ kalayet sarvaṃ vyāpinyādiṃ dharāvadhim // 11.310 //
tuṭyādibhiḥ kalābhiśca devyadhvānaṃ carācaram /
ūrdhvamunmanaso yacca tatra kālo na vidyate // 11.311 //
na kalyaḥ kalyate kaścin niṣkalaḥ kālavarjitaḥ /
yaḥ śāṅkaryunmanātītaḥ sa nityo vyāpako 'vyayaḥ // 11.312 //
tasyādau yādṛśaṃ rūpaṃ kalpānte caiva tādṛśam /
arūpā rūpanirmuktaḥ so 'nādirbhavavarjitaḥ // 11.313 //
sarvajñaḥ sarvakartā ca dānādiguṇavarjitaḥ /
sa evāpararūpeṇa unmanyā mūrdhni saṃsthitaḥ // 11.314 //
devadevo jagannāthaḥ paramātmā śivo 'vyayaḥ /
paryānukramayogena so 'kāmāt sṛjate jagat // 11.315 //
akāmasya kriyā nāsti niṣkriyaśca sṛjet katham /
evaṃ praśnavaraṃ guhyaṃ kathayasva prasādataḥ // 11.316 //
ādityasya maṇeryadvat tāpitādraviraśmibhiḥ /
vahniḥ saṃjāyate tasmād ravestatra na kāmitā // 11.317 //
maṇerapi na kāmitvaṃ tadvaddevasya ceṣṭitam /
ādityavacchivo jñeyaḥ śaktirmaṇiriva sthitā // 11.318 //
ṛtukālamitādvṛkṣāt kālo 'ṅkuraniyojakaḥ /
yadvacchivasamāyogāt tadvacchakterjagatsthitiḥ // 11.319 //
iti svacchandatantre ekādaśaḥ paṭalaḥ samāptaḥ /
sṛṣṭiḥ sthitiśca saṃhāras tattvānāṃ kathitastvayā /
jagatsaṃbhavahetuśca tvatprasādācchrutaṃ mayā // 12.1 //
tattvavijñānamākhyāhi siddhisteṣu yathā bhavet /
pṛthivyādi śivāntaṃ ca kathayāmi samāsataḥ // 12.2 //
pṛthvī kaṭhinarūpeṇa śṛṇu dehe yathā sthitā /
māṃse 'sthiṣu tathā caiva snāyulomanakheṣu ca // 12.3 //
majjāntreṣu ca vijñeyā pṛthvī pañcaguṇotkaṭā /
kaphāsṛgāmamūtreṣu rasasvedavasāsu ca // 12.4 //
śukre ca saṃgrahe caiva sthitā āpaścaturguṇāḥ /
pacane dahane caiva tejasyūṣmaṇi saṃsthitam // 12.5 //
tejastvevaṃ sthitaṃ devi prakāśe ca trilakṣaṇam /
vāyurucchvāsaniḥśvāsasparśanavyūhalakṣaṇaḥ // 12.6 //
mūtroccāravisargeṣu annapānapraveśane /
vāyurebhiḥ sthito dehe vijñeyastu dvilakṣaṇaḥ // 12.7 //
ekalakṣaṇamākāśaṃ kathayāmi yathā sthitam /
suṣirātmakaṃ tu vijñeyaṃ navadhā cchidralakṣaṇam // 12.8 //
śabdātmakaṃ guṇaṃ h yetat kathitaṃ tava suvrate /
vāgindriyaṃ vadedvāṇīṃ sā ca vāṇī caturvidhā // 12.9 //
saṃskṛtā prākṛtī caiva apabhraṣṭānunāsikā /
chedanaṃ bhedanaṃ dānaṃ vyadhanaṃ śilpayojanam // 12.10 //
grahaṇaṃ vijayaścaiva sarvaṃ hastendriye sthitam /
samanimnonnatāścaiva loṣṭakaṇṭakavālukāḥ // 12.11 //
kardamo jaladurgāṇi rathyāṭṭālakaparvatāḥ /
pādendriyeṇa gamyante deśāntaragamāgame // 12.12 //
utsarge pardite caiva pāyurvai ceṣṭate sadā /
ānandakṛdupasthaśca gamyāgamyapravartakaḥ // 12.13 //
karmasvetāni vartante tena karmendriyāṇi tu /
buddhīndriyāṇi deveśi vartante buddhiyogataḥ // 12.14 //
ṣaḍjākhyarṣabhagāndhāramadhyamāḥ pañcamaḥ priye /
dhaivato niṣadhaścaiva svarāḥ sapta prakīrtitāḥ // 12.15 //
gāndhāro madhyamaḥ ṣaḍjas trayo grāmāśca pārvati /
saptasvarāstrayo grāmā mūrchanāścaikaviṃśatiḥ // 12.16 //
tāna ekonapañcāśad ityetatsuramaṇḍalam /
sūkṣmaśabdāḥ smṛtā hyete carācararavasthitāḥ // 12.17 //
sthūlāṃścaiva pravakṣyāmi yathāvattānnibodha me /
bherīpaṭahaśaṅkhottho mṛdaṅgapaṇavotthitaḥ // 12.18 //
veṇugomukhaśabdaśca mandalo darduro dhvaniḥ /
tantrīvādyāni citrāṇi karavādyāni yāni ca // 12.19 //
saṃyogajaviyogotthāḥ kāṣṭhapāṣāṇavārijāḥ /
apabhraṃśo 'nunāsikyaḥ saṃskṛtaḥ prākṛto ravaḥ // 12.20 //
saptasvarapratiṣṭhāni vyaktāvyaktāni caiva hi /
uktānuktāni gṛhṇāti śravaṇendriyayogataḥ // 12.21 //
śabdo 'sya viṣayo hyeṣa yena budhyeta pudgalaḥ /
mṛduṃ ca kaṭhinaṃ caiva karkaśaṃ śītalaṃ tathā // 12.22 //
uṣṇaṃ ca picchilaṃ loṣṭaṃ kardamaṃ vālukāstathā /
śarakuntāsighātādi tāḍanaṃ chedanaṃ tathā // 12.23 //
etāni vai vijānāti sparśanaṃ ca tvagindriyam /
sparśo 'sya viṣayo hyeṣa yena budhyeta pudgalaḥ // 12.24 //
cakṣurindriyakarmāṇi kathyamānāni me śṛṇu /
sitaṃ raktaṃ ca pītaṃ ca kṛṣṇaṃ haritadhūmrakam // 12.25 //
kapilaṃ piṅgalaṃ babhru anyānyapi viśeṣataḥ /
naranārīpaśumṛgāñ jyotiḥ sthāvarajaṅgamam // 12.26 //
rūpākṛtiviviktāni cakṣuḥ paśyati sarvadā /
rūpākhyo viṣayo hyasya yenātmā pratibuddhyate // 12.27 //
madhurāmlarasaṃ caiva lavaṇaṃ kaṭu tiktakam /
kaṣāyamiśraṃ svāduṃ ca jihvā vedayate rasam // 12.28 //
raso 'sya viṣayo hyeṣa yena buddhyeta pudgalaḥ /
surabhirdivyagandhaśca durgandhaścāpyanekadhā // 12.29 //
ubhau jighrati nāsāgre viṣayo gandhasaṃjñitaḥ /
yenāsau budhyate kṣetrī ahaṅkāreṇa mohitaḥ // 12.30 //
saṃkalpe ca vikalpe ca daśadhākṣeṣu dhāvati /
anivāritasandeham ajayyaṃ sarvadehinām // 12.31 //
manaśca kathitaṃ hyetad dharmādharmanibandhakam /
svarūpadharmaṃ vakṣyāmi tanmātrāṇāṃ yathārthataḥ // 12.32 //
gandhaṃ tu gandhatanmātraṃ nāsikāgreṇa jighrati /
jihvayā rasatanmātraṃ rasaṃ gṛhṇāti saṃsthitam // 12.33 //
cakṣuṣā rūpatanmātraṃ rūpaṃ gṛhṇātyupāgatam /
gṛhṇāti sparśatanmātraṃ tvacā sparśamupāgatam // 12.34 //
śabdaṃ ca śabdatanmātraṃ gṛhṇāti śravaṇena tu /
sūkṣmastanmātradharmo 'yaṃ bhūtānāṃ prakṛtikramāt // 12.35 //
vaikārikastataścordhvaṃ budhyate yena pudgalaḥ /
ahaṃ vidvānahaṃ bhogī tv ahaṃ jāto mahākule // 12.36 //
ahaṃ dātā ca bhoktā ca tejasvī balavānaham /
ahaṃ yoddhā ca saṃgrāme śatravaśca mayā jitāḥ // 12.37 //
dharmaśīlaśca guṇavān śreyaskartā hyahaṃ param /
ahaṃ pāpī durācāro mūrkhaścāhaṃ durākṛtiḥ // 12.38 //
na dattaṃ na mayā bhuktaṃ matsamo nāsti duḥkhitaḥ /
ityahaṅkāracittānāṃ mamatvavaśavartinām // 12.39 //
ahaṅkāro nibadhnāti saṃsāre dṛḍhabandhanaiḥ /
trividhasyāpyayaṃ dharmo 'haṅkārasya prakīrtitaḥ // 12.40 //
buddhidharmāṃstato vakṣye dharmādīṃstava suvrate /
dharmo jñānaṃ ca vairāgyam aiśvaryaṃ ca catuṣṭayam // 12.41 //
adharmaśca tathājñānam avairāgyamanaiśvaram /
badhnāti saptadhā sā tu jñānabhāvena mohayet // 12.42 //
buddhiścādhyavasāyaṃ ca karoti vividheṣvapi /
dharmādīnāmathāṣṭānāṃ lakṣaṇāni śṛṇu priye // 12.43 //
upavāso japo maunam akrodho 'steyamārjavam /
satyaṃ śaucaṃ ca dānaṃ ca dayā kṣāntiśca sarvadā // 12.44 //
vidyābhyāsaśca lajja ca indriyāṇāṃ ca nigrahaḥ /
iṣṭāpūrtaṃ tīrthasevā pitṛṇāṃ caiva tarpaṇam // 12.45 //
abhayaṃ sarvasattvebhyo jīvitasya ca rakṣaṇam /
dhīguṇaḥ prathamo hyeṣa dharma ityabhidhīyate // 12.46 //
dharmakarmanibaddhānāṃ saṃsāramanuvartinām /
punarmārtyaṃ punaḥ svargyaṃ tīryak tvaṃ ca punaḥ punaḥ // 12.47 //
dharmabhāvaḥ samākhyātaḥ jñānabhāvaṃ ca me śṛṇu /
caturviṃśatikaḥ piṇḍaḥ karaṇendriyasaṃyutaḥ // 12.48 //
prākṛtaḥ sa tu vijñeyo dharmādharmapravartakaḥ /
akartā nirguṇaścāhaṃ na me bandho 'sti prākṛtaḥ // 12.49 //
prakṛtyā kāritaṃ manye vāsanādeva mucyate /
sāṅkhyajñānaṃ mayā proktaṃ prakṛteryena mucyate // 12.50 //
muktaṃ prakṛtibandhāttaṃ punarbadhnāti ceśvaraḥ /
baddhaḥ saṃsarate bhūyo yāvaddevaṃ na vindati // 12.51 //
īśvaraṃ sṛṣṭikartāraṃ sarvajantunibandhakam /
vairāgyātsantyajetputrān dārāniṣṭānsusaṃmatān // 12.52 //
hastyaśvarathayānāni suhṛdbhogadhanāni ca /
upavāsaṃ japaṃ tīrthaṃ pañcāgniṃ jalaśāyitām // 12.53 //
upāsyaitāni ghorāṇi dehaṃ santyajati kṣaṇāt /
girivṛkṣajalāgnibhyaḥ prahārodbandhanāśanaiḥ // 12.54 //
vairāgyaṃ tu samāśritya kurute sāhasānyapi /
aiśvaryabhāvamāpanno dravyaistṛptiṃ na gacchati // 12.55 //
na dārairna dhanairbhāgaiḥ parivārairna vāhanaiḥ /
tapo vratāni mantrāṃśca aiśvaryārthe tu sādhayet // 12.56 //
yuddhaṃ dyutaṃ tathā māyāṃ cauryaṃ cānṛtahiṃsanam /
anyānyapi tvayuktāni visrambhacchalaghātitām // 12.57 //
aiśvaryabhāvamāpannaḥ karoti ca bahūnyapi /
prāṇihiṃsārato nityaṃ caurikānṛtadambhavān // 12.58 //
yācako duḥkhadātā ca bhaveccādharmaceṣṭitam /
nāstidharmo na cādharmaḥ svargaṃ mokṣaṃ ca ko gataḥ // 12.59 //
ajñānabhāvamāpannaḥ sarvaṃ mithyeti bhāṣate /
nityaṃ duḥkhī parapreṣyo bhāraṃ yānaṃ vahannapi // 12.60 //
kṛcchrajīvī ca satatam avairāgye na khidyate /
rājyaṃ kṛtvā tu sāmantaḥ sāmantyādgrāmabhugbhavet // 12.61 //
grāmādbhraṣṭastadardhena vartate 'sāvanīśvaraḥ /
na śocati na codvignaḥ krīḍate pūrvarājyavat // 12.62 //
anaiśvaryasya bhāvo 'yam evaṃ te samudāhṛtaḥ /
avyaktaṃ triguṇaṃ vakṣye saṃsārasya pravartakam // 12.63 //
yasmācca jagadutpattiḥ prakṛtistena cocyate /
asya dharmaṃ pravakṣyāmi rajaḥ sattvatamo 'bhidham // 12.64 //
prakāśabhāvaḥ sattvaṃ ca dharmaḥ sattvasamāśritaḥ /
saṃvibhāgī ca satataṃ nityaṃ sattvopakārakaḥ // 12.65 //
kṣamādayāsamāyukto jñānavijñānapāragaḥ /
prītirdānaṃ dhṛtirmedhā tapaḥ śaucaṃ damastathā // 12.66 //
ṛtavāksamadṛṣṭiśca divyabuddhiprabodhanam /
yasminnete sadā dharmā bhavanti puruṣottame // 12.67 //
sa sāttvikastu vijñeyaḥ rajodharmāṃśca me śṛṇu /
nistriṃśaścātilobhī ca vidveṣī krodhanastathā // 12.68 //
kāmī harṣasamāviṣṭo duḥkhārtaḥ paryaṭetsadā /
mānī dambhasamāyukto 'pyahaṅkāre vyavasthitaḥ // 12.69 //
nityaṃ yuddharataḥ śūraḥ rājasaṃ guṇalakṣaṇam /
kāmakrodhābhibhūtatvaṃ lobhena ca samanvayaḥ // 12.70 //
īrśyā dambho viṣādaśca mada unmāda eva ca /
nidrālasya makarmitvaṃ daurmedhyājñānite tathā // 12.71 //
adharmatābuddhimattvaṃ nāstikyaṃ chalacittatā /
tamaḥ cihnāni caitāni dṛśyante yatra mānave // 12.72 //
tāmasaḥ sa tu vijñeyaḥ puruṣaḥ kaluṣāśayaḥ /
etatriguṇamavyaktaṃ triguṇaṃ sāmudāhṛtam // 12.73 //
etatsamyagviditvā tu mucyate prākṛtairguṇaiḥ /
guṇadharmā na caivāhaṃ buddhyahāṃkṛdguṇo nahi // 12.74 //
karaṇendriyahīnaśca bhūtatanmātravarjitaḥ /
akartā nirguṇaścāhaṃ cinmātraḥ puruṣaḥ smṛtaḥ // 12.75 //
mānasaṃ vācikaṃ caiva śārīraṃ karma yatkṛtam /
prakṛtyā kāritāṃ manye akartā puruṣaḥ smṛtaḥ // 12.76 //
evaṃ saṃnyasya karmāṇi vartate naca nityaśaḥ /
nāhaṃ kartā na me bandha evaṃ budhyeta yo naraḥ // 12.77 //
prakṛteḥ sa vimucyeta yāvanna sṛjatīśvaraḥ /
sāṅkhyajñānena saṃmūdho muktirityabhimanyate // 12.78 //
na hi muktirbhavettasya kaṃcitkālaṃ videhatā /
tiṣṭhetprakṛtinirmuktaḥ sṛṣṭisaṃhāravarjitaḥ // 12.79 //
yāvatkarotyasau sṛṣṭim īśvaraḥ parameśvaraḥ /
tāvatprakṛtibandhena saṃsāre kṣipyate punāḥ // 12.80 //
kṣiptaḥ saṃsarate bhūyaḥ saṃsāre ghorasāgare /
dharmādhārmanibaddhastu sāṅkhyajñānena mohitaḥ // 12.81 //
ahaṃ kartā ca bhoktā ca īśvarobalavānaham /
mamatvenaiva saṃmūḍho bhrāmyate ghaṭayantravat // 12.82 //
sāṅkhyajñānaṃ mayā proktaṃ śṛṇu dhyānādhidaivatam /
pṛthvīṃ kaṭhinarūpeṇa catuḥ sāgaramekhalām // 12.83 //
saparvatavanākīrṇāṃ mṛgapakṣisamākulām /
susthitāṃ pītavarṇābhām ūbījena samanvitām // 12.84 //
dhyātvā tatsiddhimabhyeti viṣasattvānnivārayet /
acālyaḥ sarvabhūtānāṃ yathaiva vasudhā bhavet // 12.85 //
jalāpūritasarvāṅgo jaladhyānena pūrayet /
evamabhyasyamānastu viṣasattvānvināśayet // 12.86 //
tṛṣṇādāhavinirmukta ītibhiśca vivarjitaḥ /
jagadāpūrayetsiddhaḥ pūrvabījasamanvitaḥ // 12.87 //
kuryātkarmasahasrāṇi svabījena tu bījitaḥ /
kṛṣṇareṇvātmako vāyur dhyeyo bījena saṃyutaḥ // 12.88 //
pūrayedvai jagaddehān siddhaścāścaryakārakaḥ /
suṣirātmakaṃ svadehaṃ tu jagacca suṣirātmakam // 12.89 //
dhyāyetprakṛtibījena citrakarmāṇi kārayet /
vāgindriye tathā vahnir dhyāto vāksiddhidāyakaḥ // 12.90 //
indraḥ pāṇāvabhidhyātaḥ bāhuśālī tvajeyakaḥ /
pādayordūrasaṃcāraṃ dhyāto viṣṇuḥ prayacchati // 12.91 //
pāyau mitraḥ sito dhyātaḥ pāyuvyādhivināśakaḥ /
śiśne prajāpatiṃ śyāmaṃ dhyāyedyuktena cetasā // 12.92 //
jitendriyaśca bhavati tv icchayā ramate śatam /
śrotrendriye diśaścitrā dhyāyedvījena saṃyutāḥ // 12.93 //
sakṛduktaṃ ca gṛhṇāti digyātrā caiva siddhyati /
mārutaṃ kṛṣṇarūpeṇa dhyāyettu tvaci saṃsthitam // 12.94 //
yaḥ sa daṃṣṭrādyabhedyaḥ syāt na kvaciñjāyate vyathā /
ādityaṃ cakṣuṣi dhyāyej jihvāyāṃ varuṇaṃ tathā // 12.95 //
nāsāyāṃ pṛthivīṃ pītāṃ manasīnduṃ tathaiva ca /
pītakaṃ gandhatanmātraṃ rasatanmātrakaṃ sitam // 12.96 //
raktaṃ tu rūpatanmātraṃ kṛṣṇaṃ tu sparśasaṃjñitam /
arūpaṃ śabdatanmātraṃ dhyātavyaṃ bindurūpi ca // 12.97 //
viṣayeṣvīpsitāṃ siddhiṃ jānāti ca vicintitam /
vaikārike tathā rudro dhyātavyaḥ siddhimicchatā // 12.98 //
dhyānātsiddhimavāpnoti muktāhaṅkārabandhanām /
brahmāṇaṃ buddhisaṃsthaṃ tu dhyāyedyuktena cetasā // 12.99 //
smaranvai pūrvabījena jñānaughaḥ saṃpravartate /
divyā ca jāyate buddhiḥ saṃśayocchittikārikā // 12.100 //
bhūtaṃ bhavyaṃ bhaviṣyacca pratyakṣaṃ saṃprajāyate /
prakṛtiḥ kṛṣṇavarṇā tu raktaśuklā virājate // 12.101 //
raktaṃ ca hṛdayaṃ tasyāḥ bahupādabhujānanā /
dhyātavyā tattvabījena yadīcchetsiddhimātmanaḥ // 12.102 //
siddhaścaiva svatantraśca divyadṛṣṭiśca jāyete /
ṣaṇmāsābhyāsayogena divyā dṛṣṭiḥ pravartate // 12.103 //
trailokye yatpravarteta pratyakṣaṃ tasya jāyate /
eṣa te prākṛto yoga uktaḥ mokṣakaraḥ paraḥ // 12.104 //
ataḥ paraṃ tu puruṣaḥ padmamadhye vyavasthitaḥ /
citsvarūpaśca sarveṣu dehamāpūrya saṃsthitaḥ // 12.105 //
sa jīva iti vikhyāto yena jīvati tatpuram /
nirgatena mṛtā yena acetāḥ śīryate tanuḥ // 12.106 //
badhyate mucyate 'sau vai sukhaduḥkhāni vetti ca /
na tasya rūpaṃ varṇo vā pramāṇaṃ dṛśyate kvacit // 12.107 //
na śakyaḥ kathituṃ vāpi sūkṣmaścānantavigrahaḥ /
vālāgraśatabhāgasya śatadhā kalpitasya tu // 12.108 //
tasya sūkṣmataro jīvaḥ sa cānantyāya kalpate /
ādityavarṇaṃ rukmābham abbindumiva puṣkare // 12.109 //
paśyanti tārakamiva yogino divyacakṣuṣā /
rāgavidyākalopetaḥ kālabaddho hi rūpavān // 12.110 //
śyāmavarṇena vijñeyā sthitā jīvasya devatā /
dakṣiṇena sitāṅgī tu vāmenāsitarūpiṇī // 12.111 //
tadvarṇāni ca vaktrāṇi maṇḍalāni viśeṣataḥ /
karmabandhena badhnāti sukhaduḥkhaṃ prayacchati // 12.112 //
niyatiṃ ca vijānīyād anivāryāṃ surāsuraiḥ /
pūrvabījasahadhyānā dvirūpeṇa samanvitā // 12.113 //
dhyānātsiddhimavāpnoti niyateśca vimucyate /
trinetraṃ ca caturvaktraṃ kṛṣṇavarṇaṃ caturbhujam // 12.114 //
saṃharantaṃ durādharṣam anantaṃ kālamīśvaram /
svabījadhyānarūpajñaḥ kālena nahi kalyate // 12.115 //
cakravatparivartante kāladhyānavivarjitāḥ /
evaṃ kālaṃ sadā dhyāyet dhyeyasiddhiśca jāyate // 12.116 //
rāgaṃ tu raktavarṇaṃ vai vidyāṃ śyāmāṃ sulocanām /
sitavarṇāṃ kalāṃ dhyāyec cetanyonmīlinīṃ tu tām // 12.117 //
kṛṣṇavarṇā ca raktākṣī dīrghadantā sulocanā /
kacordhvapiṅgakeśī ca sthūlakāyā mahodarī // 12.118 //
yā pātayati bhūtāni brahmādyāni punaḥ punaḥ /
nirvairaparipanthitvān māyā granthirduruttarā // 12.119 //
sāṅkhyavedapurāṇajñā anyaśāstravidaśca ye /
na tāṃ laṅghayituṃ śaktā ye cānye mokṣavādinaḥ // 12.120 //
kliśyanti māyayā bhrāntā amokṣe mokṣalipsayā /
svabījadhyānayogena pūrvadhyānasvarūpataḥ // 12.121 //
dīkṣāsinā ca tāṃ chittvā viśanti śivamavyayam /
caturvarṇā bhavedvidyā sā varṇavyāpinī smṛtā // 12.122 //
sitaraktapītakṛṣṇā dhyātavyā suṣirātmikā /
ākāśavāyumārūḍhā rūpayauvanaśālinī // 12.123 //
svabījena tu sā dhyeyā tatsiddhiścaiva jāyate /
divyā siddhiramoghā tu siddhavidyaśca jāyate // 12.124 //
veda lokāṃstataḥ sarvān kāmarūpī sa gacchati /
kuṅkumābhaṃ ca nāreśaṃ trinetraṃ tu jaṭādharam // 12.125 //
pūrvānanamabhidhyāyet vāyubhakṣasya yatphalam /
tatpuṇyaphalamāpnoti aśvamedhāyutasya ca // 12.126 //
jagacca vaśamāyāti kramate siddhimeti ca /
ṣaḍbhirmāsairasandehaḥ dakṣiṇaṃ ca tathaiva hi // 12.127 //
nīlāmbudapratīkāśaṃ piṅgabhrūśmaśrulocanam /
bhrukuṭīkarālavaktraṃ ca kapālāhi vibhūṣitam // 12.128 //
bahurūpajaṭādhāraṃ dakṣiṇaṃ tasya cintayet /
sukhaduḥkhavināśāya ītijvaravināśanam // 12.129 //
viṣagrahādi sarvaṃ tu dhyānānnāśayate kṣaṇāt /
agnivajjvalate yogī jarāmṛtyuvivarjitaḥ // 12.130 //
kramate sarvalokānvai siddhaśca samatāṃ vrajet /
sitaṃ trinayanaṃ devi sākṣāsūtrakamaṇḍalu // 12.131 //
paścimaṃ vadanaṃ dhyāyed divyasiddhipradāyakam /
hatvā prāṇisahasrāṇi paradāraśatāni ca // 12.132 //
alepako viśuddhātmā siddhiṃ prāpya śivo bhavet /
trinetramuttaraṃ vaktraṃ raktotpalasamadyuti // 12.133 //
dhyānāttasya jagatsarvaṃ vaśameti na saṃśayaḥ /
tapate varṣate caiva sṛjate saṃharatyapi // 12.134 //
īpsitāṃ labhate siddhiṃ yo 'bdamekaṃ tu cintayet /
sitamūrdhvaṃ sadā dhyāyec chūlahastaṃ jaṭādharam // 12.135 //
vyāghracarmapārīdhānaṃ sākṣāsūtrakamaṇḍalu /
vīṇāḍamaruhastaṃ ca nāgayajñopavītakam // 12.136 //
candramūrdhordhvaliṅgaṃ ca dhyāyennityaṃ maheśvaram /
anenaiva tu dehena sarvajñaḥ kāmarūpavān // 12.137 //
ghaṇṭānādasya vā dhyānāt siddhiḥ ṣāṇmāsikī bhavet /
īpsitā martyaloke tu siddhistasya prajāyate // 12.138 //
liṅgadhyānaṃ tu yaḥ kuryāt pūrvabījena saṃyutam /
māsenaikena paśyetsa sūkṣmaṃ liṅgaṃ tanūpari // 12.139 //
śuddhasphaṭikasaṅkāśaṃ taddṛṣṭvā tu vimucyate /
siddhistu mānuṣe loke ṣaṇmāsena prajāyate // 12.140 //
trailokyadarśane buddhiḥ pratyakṣā tasya jāyate /
ākrāmetsarvalokāṃśca īśvareṇa samo bhavet // 12.141 //
somārkau cakṣuṣī syātāṃ cakre vai dhī rathasya tu /
tanmātrāṇi hayāstasya manaḥ sārathi coditaḥ // 12.142 //
ahaṃkāro bhavedyoddhā guṇaścāsya mahādhanuḥ /
indriyāṇi śarāstasya mṛgo dharmaḥ prakīrtitaḥ // 12.143 //
evaṃ sa krīḍate yogī paramātmani hṛtsthite /
puṇyapāpairvartamāna icchayā parameśvari // 12.144 //
nāhaṃ kartā na me bandhaḥ sarvamīśvarakāraṇam /
matvā ceśvaravijñānaṃ sarvakarmaṇi santyajet // 12.145 //
dharmādharmasya kartṛtve prerako hṛdi saṃsthitaḥ /
tamahaṃ śaraṇaṃ prāpto na me bandho 'sti kaṛtṛtā // 12.146 //
sadāśivo 'ṣṭabhedena pūrvabījasamanvitaḥ /
dhyeyaḥ pūrvoktarūpeṇa tatsiddhiphalamicchatā // 12.147 //
nādaṃ vai vyāpakaṃ dhyāyed ahorātrāyaneṣu ca /
dakṣiṇottarasaṃkrāntyā viṣuvajjñasya mokṣadaḥ // 12.148 //
vaṃśadhvanisamaprakhyaḥ śāntanādastu sa smṛtaḥ /
sadāśivaḥ sa vijñeyaḥ dhyānātsiddhiphalaṃ śṛṇu // 12.149 //
māsamātreṇa tejasvī vāgīśastu dvitīyake /
tṛtīye paśyate siddhān divyadṛṣṭiścaturthake // 12.150 //
siddhistu mānuṣe loke vatsarārdhe na saṃśayaḥ /
divyāsiddhistathābdena sāyujyaṃ tu dvitīyake // 12.151 //
ṣaṇmukhīkaraṇaṃ kṛtvā dhyāyeddevaṃ sadāśivam /
aṅguṣṭhābhyāṃ śrutī netre tarjanīmadhyamākramāt // 12.152 //
śeṣābhyāṃ vṛṇuyādghrāṇe ṣaṇmukhe kila baddhadhīḥ /
daśadhā varṇarūpeṇa dṛśyate ca sadāśivaḥ // 12.153 //
sitaṃ raktaṃ ca pītaṃ ca kṛṣṇaṃ haritapiṅgalam /
nīlaṃ citrakavarṇaṃ tu sphaṭikābhaṃ manoramam // 12.154 //
dṛṣṭvā sarvāṇi rūpāṇi tyajettani vicakṣaṇaḥ /
ekameva tu gṛhṇīyād anye tu guṇarūpakāḥ // 12.155 //
candramaṇḍalasaṅkāśaṃ vidyutpuñjanibhekṣaṇam /
tārakācalitākāraṃ bindumevaṃ vilakṣayet // 12.156 //
nivṛttiśca pratiṣṭhā ca vidyā śāntistathaiva ca /
ābhiḥ kalābhiḥ saṃyukto dhyātavyo bindurīśvaraḥ // 12.157 //
bindudhyānaṃ samākhyātaṃ śaktilakṣaṃ nibodha me /
khaṃ vīkṣya mīlitākṣo yad udyadbhāskarasannibham // 12.158 //
īkṣate ca mahattejaḥ śaktiḥ prabhvīti sā smṛtā /
pītā raktā tathā kṛṣṇā sphaṭikābhā manoramā // 12.159 //
draṣṭavyā pāramā śaktiḥ tāṃ dṛṣṭvā śivatāṃ vrajet /
vyāpinīṃ ca tataścordhve pañcarūpāṃ vicintayet // 12.160 //
kāraṇaiḥ svaiḥ samopetāṃ dhyātvā svacchandatāṃ vrajet /
samanāmunmanāṃ coktāṃ dhyāyedyuktena cetasā // 12.161 //
dhyānātsiddhimavāpnoti vyāpakaḥ prabhurakhyayaḥ /
tataścordhve śivaḥ śāntaḥ pūrvaṃ vai kathito mayā // 12.162 //
cakṣuṣā yaśca dṛśyeta vāco vā yaśca gocaraḥ /
manaścintayate yāni buddhiryāni vyavasyati // 12.163 //
ahaṃkṛtāni yānyeva yacca vedyatayā sthitam /
yaśca nāsti sa tatraiva tv anveṣṭavyaḥ prayatnataḥ // 12.164 //
yatra tatra sthito deśe yatra tatrāśrame rataḥ /
sukhāsīnaḥ saṃyatātmā ekacittaḥ samāhitaḥ // 12.165 //
svacchandaṃ samanusmṛtya abhāvaṃ bhāvayetsadā /
bhāvanāttasya tattvasya tatsamaścaiva jāyate // 12.166 //
ye dharmāstasya cākhyātāḥ pūrvaṃ te varavarṇini /
taistu dharmaiḥ samāyukti yogī vai bhavati priye // 12.167 //
svarūparūpakadhyānaṃ tattvānāṃ kathitaṃ mayā /
evaṃ jñātvā ca dhyātvā ca siddhyate mucyate 'pi ca // 12.168 //
iti svacchandatantre dvādaśaḥ paṭalaḥ /
sāraṃ yadasya tantrasya yāgaṃ tu parameśvara /
tamākhyāhi samāsena sādhakānāṃ hitāya vai // 13.1 //
mūlabījākṣaraṃ mantranāyakaṃ paramīśvaram /
praṇavāsanamārūḍham aṅgavaktraiḥ samanvitam // 13.2 //
pūrvoktadravyasaṃghātaiḥ pūjayet parameśvaram /
sa eva homavinyāsaḥ dīkṣā saiva prakīrtitaḥ // 13.3 //
daśalakṣaṃ japedyastu ekacittaḥ samāhitaḥ /
samudragasarittīre sahāyaiḥ parivarjitaḥ // 13.4 //
homayennaramāṃsasya lakṣamekaṃ saguggulam /
jitendriyaikacittastu brahmacarye vyavasthitaḥ // 13.5 //
asādhyaṃ sādhayeddevi nātra kāryā vicāraṇā /
yāni kānīha karmāṇi catuṣpīṭhasthitāni ca // 13.6 //
adhamānyatha madhyāni hy uttamāni varānane /
tāni siddhyanti deveśi bhairavasya vaco yathā // 13.7 //
athātaḥ sampravakṣyāmi kārikākośamuttamam /
yaṃ jñātvā devadeveśi vicarantīha sādhakāḥ // 13.8 //
abhimukhakhaḍgani pātitaśūraśiraḥ śoṣitaṃ samādāya /
raktālaktakalikhitaṃ sādhyatanau mantrayuktamabhidhānam // 13.9* //
pretānale sutaptaṃ vidhāya niśi yatkṛte śataṃ japati /
asurendracakravartinamasurendraguruṃ vā tamānayatyanilavegāt // 13.10* //
pretālaktakalikhitaṃ naraśirasi pretavahnisantaptam /
yamalokādapyacirādānayati balena pūrvavat sādhyam // 13.11* //
mṛtanāryā vāmapadādudbaddhāyāstu pāṃsulīṃ samādāya /
rudhirālaktakarocanayā sādhyatanuṃ mantrasaṃyuktām // 13.12* //
khadirānale sutaptāṃ rātryardhe sammukho japaśatena /
ānayati śacīmahalyāmathavā divasasya śatabhāgāt // 13.13* //
udbaddhastrītanuvāmāṅghreḥ pāṃsulīṃ samādāya /
pretālaktakanijarudhirarocanābhirvilikhya sādhyatanum // 13.14* //
pretānale sutaptāṃ śatābhijaptāṃ svanāmamantrayutām /
kṛtvā yakṣasurāsurapannaganārīḥ samānayatyāśu // 13.15* //
nijavāmakare 'laktakarocanayā sādhyanāma parilikhitam /
mantravidarbhitametajjapaśatayuktaṃ sutāpitaṃ rātrau // 13.16* //
khadirānale vidhūme 'suragurumapyānayatyanilavegāt /
sādhyamabhidhānalikhitaṃ bhūmitale gairikeṇa raktena // 13.17* //
gandhodvartitavāmahastena tu tattvabījayuktena /
ākramya bhūmilikhitaṃ sādhyābhimukho 'rdharātrakāle tu // 13.18* //
kṣitipatimapi sāmātyaṃ cānayati nimeṣaśatabhāgāt /
nṛkapālamadhyalikhitaṃ rocanayā raktamiśrayā sādhyam // 13.19* //
nāma ca tasya lalāṭe mantreṇa vidarbhitaṃ samālikhya /
gandhodakena liptaṃ nṛkapālaṃ vai dvitīyamādāya // 13.20* //
kṛtvā kapālasampuṭamatha mṛtasūtreṇa veṣṭayet samyak /
khadirāṅgārasutaptaṃ sikthakaliptaṃ tu tatpunaḥ kṛtvā // 13.21* //
yāvat sikthakametat kapālalagnaṃ vilīyate tāvat /
surapatimapyākarṣati japaśatayogānnimeṣamātreṇa // 13.22* //
bhittau gairikalikhitaṃ mantrārṇavidarbhitaṃ tadabhidhānam /
sādhyābhimukho rātrau vāmakarākrāntamatha japan kruddhaḥ // 13.23* //
kroṅkārāṅkuśayogādānayati surāsurān kṣipram /
raṇaśastraghātapatitaṃ narapiśitaṃ trimadhusaṃyutaṃ juhuyāt // 13.24* //
viparītacakramudrāṃ baddhvā sādhyaṃ tu nikṣipenmadhye /
sampīḍitakarasampuṭavihvalavaktraṃ karāntare dhyātvā // 13.25* //
ānayati mahāpuruṣaṃ kṣitipatimapi divasaśatabhāgāt /
śitaśastrapātarahitadhvajanaraśīrṣaṃ pragṛhya lakṣamayutam // 13.26* //
tatra trirūpagaditaṃ dhāma likhitvābhipūjayedyastu /
tasya haripavanakamalajadhanadayamendrāḥ sasiddhagandharvāḥ // 13.27* //
vividhavarasiddhijātaṃ vidadhati vicitrāstathāparāḥ siddhīḥ /
vyaktāvyaktaṃ tathā vyaktamavyaktaṃ tu trirūpakam // 13.28* //
dhāmacārādhayet samyak tatra yastu vicakṣaṇaḥ /
jāyate trividhā siddhir girirājatanūdbhave // 13.29 //
suniścitamateḥ samyag girirājasya tasya vai /
raktacandanadhūliṃ tu rājikāṃ lavaṇaṃ tathā // 13.30 //
pādadhūliṃ tu sādhyasya ekīkṛtya tu peṣayet /
japan svacchandadevaṃ tu nirmathnaṃśca karadvayam // 13.31 //
citāgnau juhuyāccūrṇaṃ cāṇḍālāgnāvathāpi vā /
sādhyasyābhimukho bhūtvā prayogamimamācaret // 13.32 //
śatamekaṃ japedyāvat tāvadākarṣayennṛpam /
vaśamāyāti bhūnātha ātmanā ca dhanena ca // 13.33 //
siddha eṣa prayogastu nānyathā te vadāmyaham /
tāmeva dhūliṃ saṃgṛhya lohacūrṇavimiśritām // 13.34 //
śmaśānacīrake baddhvā saptajaptāṃ catuṣpathe /
nikhanyāṣṭāṅgulaṃ bhūmau ripunāmasamanvitām // 13.35 //
nikṣipedyasya nāmnā tāṃ sa kṣaṇāt stambhito bhavet /
tāmeva dhūliṃ saṃgṛhya pañcakonmattasaṃyutām // 13.36 //
baddhvā tāṃ pretavastreṇa ripunāmasamanvitām /
śatajaptāṃ tu tāṃ kṛtvā śmaśāne nikhaned drutam // 13.37 //
bhavatyunmattakaḥ sādhya uddhṛtāyāṃ tu mucyate /
uddhṛtaṃ vastramādāya kṣīreṇa pariśodhayet // 13.38 //
pratyānayanametaddhi siddhameva na saṃśayaḥ /
atha raktāśvamārasya kusumāni samāharet // 13.39 //
śatamaṣṭottaraṃ teṣāṃ śatajaptaṃ tu kārayet /
sakṛjjaptena puṣpeṇa liṅgamūrdhani tāḍayet // 13.40 //
evaṃ dine dine kuryād daśāhaṃ susamāhitaḥ /
tatastvekādaśaitāni saṃgṛhya kusumāni tu // 13.41 //
mahānadīṃ tato gatvā tatraikaikaṃ pravāhayet /
ānupūrvyeṇa sarvāṇi sakṛjjaptvā tu mantravit // 13.42 //
yatteṣāṃ paścimaṃ puṣpaṃ pratisrotaḥ prayāti hi /
tadgṛhītvāmbusammiśraṃ dantairaspṛṣṭamāpibet // 13.43 //
tato 'śvamārakusumaṃ raktaṃ vai śatamantritam /
tarjanyagre tu tatkṛtvā aṅguṣṭhenākramed budhaḥ // 13.44 //
bhrāmayet savyataḥ puṣpaṃ yasya nāmnā tu mantravit /
svacchandaṃ japamānastu tamākarṣayate drutam /
apasavyaṃ bhrāmayitvā punastasya visarjanam // 13.45 //
iti svacchandatantre trayodaśaḥ paṭalaḥ /
mudrāṇaṃ lakṣaṇaṃ vakṣye asmiṃstantre yathāsthitam /
uttānamañjaliṃ kṛtvā kapālaṃ parikīrtitam // 14.1 //
tiryakkṛtvā karaṃ vāmaṃ kaniṣṭhādyaṅgulitrayam /
aṅguṣṭhenākrameddevi ṛjvīṃ kṛtvā pradeśinīm // 14.2 //
parāṅmukhaṃ karaṃ kṛtvā skandhadeśe niveśayet /
khaṭvāṅgaṃ kīrtitaṃ hyetat khaḍgamudrāṃ nibodha me // 14.3 //
aṅguṣṭhenākrameddevi sakaniṣṭhāmanāmikām /
madhyamāṃ tarjanīṃ cordhvaṃ khaḍgamudrā prakīrtitā // 14.4 //
muṣṭiṃ baddhvā kaniṣṭhāṃ ca prasāryeta varānane /
ātmanaḥ sammukhaṃ kṛtvā spharaste kathito mayā // 14.5 //
muṣṭiṃ baddhvā tu deveśi tarjanyūrdhvaṃ tu kuñcayet /
aṅkuśaḥ kathito hyeṣa pāśamudrāṃ nibodha me // 14.6 //
tarjanīṃ vartulāṃ kṛtvā mūle 'ṅguṣṭhasya yojayet /
pāśastu kathito hyeṣa duṣṭajālanibandhakaḥ // 14.7 //
muṣṭiṃ baddhvā varārohe samprasārya pradeśinīm /
nārācastu samākhyātaḥ samāsāttava bhairavi // 14.8 //
muṣṭiṃ baddhvā prasāryeta tarjanyaṅguṣṭhakaṃ priye /
agre nikuñcayet kiñcit pinākaṃ parikīrtitam // 14.9 //
agraprasārito hastaḥ śliṣṭaśākho varānane /
parāṅmukhaṃ tu taṃ kṛtvā tv abhayaḥ parikīrtitaḥ // 14.10 //
vāmaṃ bhujaṃ prasāryaiva jānūpari niveśayet /
prasṛtaṃ darśayeddevi varaḥ sarvārthasādhakaḥ // 14.11 //
ghaṇṭākāraṃ karaṃ vāmaṃ kṛtvā caiva tvadhomukham /
dakṣahastasya tarjanyā ghṛṣed ghaṇṭā prakīrtitā // 14.12 //
kaniṣṭhikāṃ samākrāmed aṅguṣṭhena samāhitaḥ /
prasārya cāṅgulīstisras triśūlaṃ parikīrtitam // 14.13 //
daṇḍo vai muṣṭibandhena vajramudraṃ nibodha me /
vāmahastamadhaḥ kṛtvā uttānaṃ tu samāhitaḥ // 14.14 //
dakṣaṃ cādhomukhaṃ kṛtvā tv aṅguṣṭhaṃ ca kaniṣṭhikām /
ubhayorapi saṅghṛṣya vajramudrāṃ pradarśayet // 14.15 //
ḍamaruṃ muṣṭibandhena dakṣahastasya suvrate /
suṣireṇa samāyuktaṃ darśayettu varānane // 14.16 //
mudgaraṃ tu pravakṣyāmi hastau dvau samprasārayet /
mudgaraḥ kathito hyeṣa vallakīṃ ca nibodha me // 14.17 //
hastau prasārayeddevi uttānau tu samāhitaḥ /
anāme kuñcayitvā tu vīṇāmudrā prakīrtitā // 14.18 //
prasārayedaṅgulīstu kaniṣṭhānāmamadhyamāḥ /
aṅguṣṭhenākramedādyāṃ paraśuḥ samudāhṛtāḥ // 14.19 //
etā mudrā mahādevi bhairavasya pradarśayet /
āvāhane nirodhe ca tathā caiva visarjane // 14.20 //
kapālaṃ caiva khaṭvāṅgam anukteṣu pradarśayet /
kapālaṃ dhavalaṃ jñeyaṃ khaṭvāṅgaṃ ca tathaiva hi // 14.21 //
triśūlaṃ caiva nārācaṃ khaḍgo nīlotpalaprabhaḥ /
spharaṃ raktaṃ pinākaṃ ca kṛṣṇaṃ samparikīrtitam // 14.22 //
ghaṇṭā hemaprabhā jñeyāṅ kuśo marakataprabhaḥ /
pāśo bhinnāñjananibhaḥ sphaṭikābho 'bhayaḥ smṛtaḥ // 14.23 //
varaścittaprasādena dhyātavyo varavarṇini /
ḍamaruṃ hemasaṅkāśaṃ vīṇāṃ caitatsamaprabhām // 14.24 //
daṇḍaṃ raktaṃ vijānīyād vajraṃ pītaṃ vicintayet /
rājāvartanibho devi mudgaraḥ paraśustathā // 14.25 //
mudrāpīṭhaṃ samākhyātaṃ caturvargaphalodayam /
praṇavāsanamārūḍhā oṃkārādyā varānane // 14.26 //
svanāmakṛtavinyāsā namaskārāvasānikāḥ /
sādhayanti mahādevi phalāni vividhāni tu // 14.27 //
nirvighnakaraṇaṃ khyātaṃ mudrāṇāṃ lakṣaṇaṃ priye /
veditavyaṃ prayatnena sādhitavyaṃ mahātmanā // 14.28 //
iti svacchandatantre caturdaśaḥ paṭalaḥ /
japadhyānādiyuktasya caryāvratadharasya ca /
chummakāḥ sampravakṣyāmi sādhakasya varānane // 15.1 //
bhairavastu smṛto dhāma sarvadastu guruḥ smṛtaḥ /
sādhakastu girirjñeyaḥ putrako vimalaḥ smṛtaḥ // 15.2 //
samayī kāntadehastu bhaginyo baladarpitāḥ /
madyaṃ tu harṣaṇaṃ jñeyaṃ muditā tu surā smṛtā // 15.3 //
matysā jalacarā jñeyā māṃsaṃ ca balavardhanam /
jātaṃ prarūḍhamityāhur mṛtaṃ caiva parāṅmukham // 15.4 //
raktaṃ tvamṛtamityāhuḥ padmanālo 'ntrasañcayaḥ /
śukraṃ candraḥ samākhyātaḥ snāyuḥ sūtraṃ prakīrtitam // 15.5 //
śmaśānaṃ ḍāmaraṃ jñeyaṃ rākṣasastu bhayaṅkaraḥ /
piśāco romajananaḥ ruhā jñeyā rajasvalā // 15.6 //
rātriṃ vai cchādikāṃ viddhi prakāśaśca dinaṃ bhavet /
nayane cañcale jñeye jihvāṃ saṃgrāhikāṃ viduḥ // 15.7 //
karau dhanakarau jñeyau pādau sahacarau viduḥ /
liṅgaṃ santoṣajananaṃ bhagaḥ prītivivardhanaḥ // 15.8 //
śastraṃ vibhāgajananaṃ kartarī kāryasādhikā /
dūtī saṃvāhikā jñeyā dhūpo hlādana ucyate // 15.9 //
gandhaḥ santoṣajanano rājāno dhārakāḥ smṛtāḥ /
paśurvibodhako jñeyaś carukaḥ sārvakāmikaḥ // 15.10 //
annaṃ sādhanamityuktaṃ vasā maṇḍamihocyate /
diśāṃ mukhaṃ tu śravaṇaṃ tvak ca saṃvedanī smṛtā // 15.11 //
ghrāṇaṃ susthitamityuktaṃ mukhaṃ tu pravicārakam /
paśu pracāro vijñeyaḥ mātā dhātrīti kathyate // 15.12 //
pitaraṃ sṛṣṭikartāraṃ bhrātaraṃ pālakaṃ viduḥ /
bhaginī śubhakarī jñeyā sakhī sarvārthasādhikā // 15.13 //
mitraṃ guṇānāṃ jananaṃ guṇanāśaṃ ripuṃ viduḥ /
chit sphijau kīrtito devi dṛṣṭiścakṣuḥ prakīrtitam // 15.14 //
daśanāḥ khaṇḍakā jñeyā ādhāra udaraṃ smṛtam /
hṛdayaṃ guhyamityuktaṃ kaṭhinaṃ tvasthi viddhi hi // 15.15 //
medo vasāṃ vijānīyāt majjā puṣṭikaraḥ smṛtaḥ /
viṣṭhāṃ vidūṣikāṃ viddhi mūtraṃ snāva ihocyate // 15.16 //
kāleyakaṃ tu kusumaṃ dhūmaṃ dhṛtikaraṃ viduḥ /
melakaṃ caiva saṅghātaḥ putraḥ soddyotakaḥ smṛtaḥ // 15.17 //
duhitā hlādikā jñeyā kṣubdhaṃ vai calitaṃ viduḥ /
dūṣako jāra ityuktaḥ pītaṃ vanditameva ca // 15.18 //
bhakṣitaṃ prāptamityāhuś charditaṃ vikṛtīkṛtam /
dūṣitaṃ karṣitaṃ jñeyaṃ sammataṃ samayaṃ viduḥ // 15.19 //
mahallo rakṣako jñeyaś chagalastu kaniṣṭhakaḥ /
vinayo dehakarma syāt sādhanaṃ tu japaḥ smṛtaḥ // 15.20 //
homitaṃ siddhijananaṃ vibhāgo rocakaḥ smṛtaḥ /
kadambaṃ vṛndamityāhur viralo 'śliṣṭa ucyate // 15.21 //
vimalaḥ śiṣya ityukta icchā cājñā prakīrtitā /
devatādarśanaṃ yattat labdhaṃ śastrahataṃ viduḥ // 15.22 //
niśācaro biḍālaḥ syāt nakhinaśca vidārakāḥ /
ānītaṃ sāritaṃ jñeyaṃ rakṣitaṃ pihitaṃ tathā // 15.23 //
śikhāṃ saṃspṛśate yā tu sā tu śaktiṃ vinirdiśet /
śiraḥ pradarśayedyā tu sā ca binduṃ vinirdiśet // 15.24 //
lalāṭaṃ darśayedyā tu īśvaraṃ sā vinirdiśet /
tālukaṃ darśayedyā tu tayā rudraḥ prakīrtitaḥ // 15.25 //
jihvāṃ pradarśayedyā tu vidyāṃ sātha vinirdiśet /
sapta koṭayastu mantrāṇāṃ tasyā jñeyāstu suvrate // 15.26 //
ghaṇṭikāṃ darśayedyā tu tasyānantaḥ pradarśitaḥ /
kaṇṭhaṃ tu saṃspṛśeyā sā kālatattvaṃ vinirdiśet // 15.27 //
hṛtpadmaṃ darśayedyā tu puruṣaṃ sā vinirdiśet /
nābhiṃ pradarśayedyā tu prakṛtiṃ sā vinirdiśet // 15.28 //
tasyādhastād buddhitattvaṃ yadi syāddarśanaṃ priye /
yadā guhyaṃ spṛśeddevi ahaṃkāro 'dhidaivatam // 15.29 //
kaṭiṃ sandarśayedyā tu vyoma tatrādhidhaivatam /
ūrukau darśayeddevi pavanaṃ sā vinirdiśet // 15.30 //
jānunī darśayedyā tu tayā tejaḥ prakīrtitam /
jaṅghe pradarśayedyā tu varuṇaṃ sā vinirdiśet // 15.31 //
śarīraṃ darśayeddevi sarvavedamayaṃ priye /
pūjāgnijapayuktasya dhyānayuktasya mantriṇaḥ // 15.32 //
samayācārayuktasya kālāṃśakavidaḥ priye /
kriyopetasya deveśi yoginyastu varapradāḥ // 15.33 //
darśayanti mahādhvānaṃ nānābhogasamanvitam /
girirājasya deveśi yaṃ gatvā phalamaśnute // 15.34 //
bhairaveṇa samājñaptāḥ śaktayastu varānane /
anyāśca siddhīrvividhā adhamā madhyamottamāḥ // 15.35 //
anyatantrasamutthāśca sādhayanti na saṃśayaḥ /
evaṃ saṃkṣepataḥ proktaṃ melakaṃ tu varānane // 15.36 //
satatābhyāsayogena dadate carukaṃ svakam /
yasya samprāśanāddevi vīreśasadṛśo bhavet // 15.37 //
tasmād dhyānārcane homaṃ japam ca varavarṇini /
kurvanti bhāvitātmānas tataḥ siddhyanti mantriṇaḥ // 15.38 //
iti svacchandatantre pañcadaśaḥ paṭalaḥ /
