#Author:Ravideva
#Text:Rākṣasakāvyaṭīkā
#Comments:Rākṣasakāvya
#Data entry:Christophe Vielle
#Edition:- H: Kāvyarākṣasaṃ saṭīkam, ed. Karl Gustav Hoefer, Sanskrit Lesebuch mit Benutzung handschriftlicher Quellen, Berlin: Besser, 1849, pp. 86-93. C: Rākṣasakāvyam, ed. Johannes Häberlin, Kāvyasaṃgrahaḥ, Calcutta, 1861 (VS 1918), pp. 586-589 (= 2nd augm. ed. of Id., Kávya-sangraha, Calcutta: W. Thacker, 1847). K: Vidvadvinodakāvyam, ed. Haridas Hirachand, Kavya Kalapa, Number First, Bombay: Ganpat Krishnaji’s Press, 1864, pp. 137-139. J: Rākṣasakāvyam, ed. Pandit Jibananda Vidyasagara, Kavyasangraha, Calcutta: New Indian Press, 1872, pp. 572-576 (based on C; Jc = new ed. [‘3rd’] by the same together with his own vyākhyā, Kāvyasaṃgrahaḥ, vol. 3, Calcutta: Sarasvati Press, 1888, pp. 343-353, repr. 1900 and 1907). P: Rākṣasakāvyam, saṭīkam, ed. Kāśīnāth Pāṇḍuraṅg Parab, Bombay: Nirnaya Sagar Press, 1911 (‘3rd ed.’; 1st ed. in 1890, 2nd in 1900, 4th in 1917, 6th in 1935; apparently a very first ed. by the same with the title saṭīkaṃ niśacarakāvyam was already issued in śake 1806 = AD 1885). M: Buddhivinodakāvyam [saṭīkam], ed. D.R. Mankad, “Buddhivinodakāvyam (A specimen of Paryāyakāvya)”, Indian Historical Quarterly 12, 1936, pp. 692-700. D: [Rākṣasakāvyam], Dacca Ms. collated by S.K. De, “On the Identity of the Buddhi-vinoda-kāvya”, IHQ 13, 1937, pp. 172-176. T: Rākṣasakāvyam [saṭīkam], ed. Pandit Tediyūr S. Kṛṣṇamūrti Śāstrī, Thanjavur: Tanjore Sarasvati Mahal Library Series no. 377, 1997. U: Kāvyarākṣasam [saṭīkam], University of Pennsylvania Ms. Col. 390, item 1505, online: http://hdl.library.upenn.edu/1017/d/medren/9967589903503681. - OH: More information in the GRETIL source file.


||mula:kaś cid vanaṃ bahuvanaṃ vicaran vayaḥstho vaśyāṃ vanātmavadanāṃ vanitāṃ vanārdrām / tarvaryaripradam udīkṣya samutthitaṃ khe nā gām imāṃ madakalaḥ sakalāṃ babhāṣe // 1 //
śrīgaṇeśāya nāmaḥ /
kaś cid iti /
kaś cid anirdiṣṭanāmā puruṣaḥ /
vanaṃ kānanam /
bahutaraṃ vanam udakaṃ yatra tad bahuvanam /
vicaran bhraman /
vayaḥstho vayasi sthito yuvā /
vaśyāṃ bhāryām /
kiṃviśiṣṭām /
vanātmavadanām /
vanaṃ pānīyam /
tad ātmā yasya sa candramāḥ /
kṣīrodamathanotpatteḥ /
tena tulyaṃ vadanaṃ yasyāḥ sā vanātmavadanā /
tāṃ candravadanām ity arthaḥ /
vanitāṃ striyam /
vanārdrāṃ pānīyenārdrām ukṣitām /
tarvaryaripradaṃ megham /
taravo vṛkṣāḥ /
teṣām arir agnis tarvaryariḥ /
tasyāpy arir udakam /
tat pradadātīti tarvaryariprado meghaḥ /
tam udīkṣya dṛṣṭvā /
samutthitaṃ samutpannam /
khe ākāśe /
nā puruṣaḥ /
madakalo harṣavibhramaḥ /
gāṃ vācam imāṃ sakalāṃ samastāṃ babhāṣe uktavān // 1 //
||mula:paśyābjadṛg giritaṭeṣu kumātṛsāhvān bhūdevarājaripuśatrusamāvadhūtān / vaiśvānarārijaripughnaśarābhibhūtair dṛkśrotraśatrubhir upāsitapuṣpaśobhān // 2 //
paśyābjadṛg iti /
he abjadṛk padmalocane /
giritaṭeṣu parvatānteṣu /
kumātā kutsitāmbā /
tatsamānā āhvā yeṣāṃ tān kadambān ity arthaḥ /
bhūdevā brāhmaṇāḥ /
teṣāṃ rājā somaḥ /
tasya ripur meghaḥ /
ācchādakatvāt /
tasya śatrur vātaḥ /
viksepaṇatvāt /
tenāvadhūtān samaṃ samyak kampitān ity arthaḥ /
vaiśvānaro 'gniḥ /
tasyārir udakam /
tatra jāto matsyaḥ /
tadripuḥ kaivartaḥ jhaṣāśanaḥ śambarāsuraḥ /
tasya ghatakaḥ kāmaḥ jhaṣadhvajaḥ pradyumnaḥ /
tasya śarair abhibhūtair dṛkśrotraśatrubhiś cakṣuḥśravobhujair mayūraiḥ /
taiḥ sevitapuṣpaśobhān /
upāsitā kusumaśrī yeṣāṃ tān kadambān paśya // 2 //
||mula:paśyādrisārasadṛśībhir amūbhir adbhir āplāvayaty amaragub dharaṇīm ahighnaḥ / abdaḥ sitābhir asitaḥ śabalaḥ khagābhir vārjaiḥ sitair iva vibhāti vanaṃ prabuddhaiḥ // 3 //
paśyādrīti /
he bāle paśya /
adrisārasadṛśībhiḥ parvatasāratulyābhiḥ /
amūbhiḥ pratyakṣābhiḥ /
adbhis toyaiḥ /
āplāvayati dharaṇīm /
amaragup śakraḥ devapatiḥ /
ahiṃ vṛtraṃ hatavān ahighnaḥ /
abdo meghaḥ /
sitābhiḥ śuklābhiḥ khagābhir ākāśagābhir balākābhiḥ /
asitaḥ kṛṣṇaḥ śabalaś citraḥ /
vārjaiḥ abjaiḥ kumudaiḥ sitair vanaṃ pānīyaṃ yathā vibhāti prabuddhair vikasitaiḥ, tathāyaṃ megho vibhāti // 3 //
||mula:goṣṭhaṃ ghṛtaṃ sughṛtavāḍbhir amūbhir agryaṃ gobhiḥ samuddharati yad bahudhā himaghnaḥ / tad gavyam ambaragataṃ śikhijātmasaṃsthaṃ viṣyandamānam abhivardhayatīha gojān // 4 //
goṣṭhaṃ ghṛtam iti /
gavi tiṣṭhatīti goṣṭham /
ghṛtaṃ pānīyam /
suṣṭhu ghṛtaṃ vahantīti sughṛtavāhā raśmayaḥ /
amūbhis tābhiḥ /
agrebhavam agryam /
gobhiḥ raśmibhiḥ /
yad samuddharati ākarṣati /
bahudhā bahuprakāram /
himaghno raviḥ /
goṣu raṣmiṣu bhavaṃ gavyaṃ nīram /
ambaragatam ākāśagatam /
śikhī vahniḥ /
tajjo dhūmaḥ /
sa ātmā yasya sa meghaḥ /
tatrasthaṃ śikhijātmasaṃstham /
tad ghṛtaṃ viṣyandamānam iha bhūtale /
gojān gavi bhūmau jātāṃs tṛṇādīn abhivardhayatīti paśya // 4 //
||mula:abruṭpalāśanibhadṛg ghanajātmavaktrā vārcasvarebhanibhagā gajadoḥsamoruḥ / sīridhvajaprasavatulyaviṣāhvadāsau nrā saṃgatā pramuditā prasamīkṣya vārdam // 5 //
abruṭpalāśeti /
abruṭpalāśanibhadṛk /
apsu rohatīty abruṭ kamalam /
tasya palāśaṃ tannibhe dṛśau yasyāḥ sā /
ghanajātmavadanā /
ghane jīmūte jātam udakaṃ ghanajam /
tad atmā yasya sa candraḥ /
tena tulyaṃ vaktraṃ yasyāḥ sā /
vārcasvarā haṃsasvarā /
vāri caratīti vārcaḥ /
ibhena nibhaṃ gamanaṃ yasyāḥ sā ibhanibhagā /
gajadoḥsamoruḥ ibhakarasamānāv ūrū yasyāḥ sā /
sīridhvajaprasavatulyaviṣāhvadā asau /
sīrī balabhadraḥ /
tasya dhvajas tālaḥ /
tatprasavāni phalāni /
tattulyau viṣāhvadau kṣīradau stanau yasyāḥ sā /
viṣaṃ pānīyam āhvā nāma yasya tat viṣāhvaṃ kṣīram /
nrā saṃgatā puruṣeṇa sahitā /
pramuditā prahṛṣṭā /
prasamīkṣya dṛṣṭvā /
vārdaṃ jaladaṃ megham // 5 //
||mula:sūryāṃśunāmapatir unnatadṛkpragāmī vāṅnāmabhiḥ parivṛto viṣanāmadābhiḥ / ukṣā varaḥ pramuditaḥ pratinānadīti garjantam īkṣaṇahitoccayatulyarūpam // 6 //
sūryāṃśur iti /
sūryāṃśavo raśmayaḥ /
tan nāma vidyate yāsāṃ tāḥ sūryāṃśunāmānaḥ /
tāsāṃ patir vṛṣabhaḥ /
unnatadṛkpragāmī adhodṛśaṃ meghaṃ prati gacchatīti /
vāṅnāmabhir vāco nāma vidyate yāsāṃ tābhir gobhiḥ parivṛto viṣanāmadābhiḥ kṣīradābhiḥ /
viṣaṃ pānīyaṃ tasya nāma vidyate yasya tat kṣīram /
ukṣā varo vṛṣabhaḥ /
pramuditaḥ prahṛṣṭaḥ /
pratinānadīti pratispardhayā nadati /
garjantaṃ megham /
īkṣaṇahitoccayatulyarūpam /
īkṣaṇāni netrāni /
tebhyo hitam añjanam, tena uccayo yasya sa añjanaparvataḥ, tattulyaṃ rūpaṃ yasya tam /
paśyeti saṃbandhaḥ // 6 //
||mula:enaṃ payodapatir unnamitaṃ payodaṃ khasthaṃ mahītalagataḥ pratigarjatīva / bhittvāvaniṃ vanaruhākṣi śiroruhābhyāṃ saṃprasthito 'mṛtadharair abhiṣicyamānaḥ // 7 //
enam iti /
he vanaruhākṣi kamalalocane paśyeti saṃbandhaḥ /
enaṃ payodam udakadaṃ megham unnamitam avalambamānaṃ khastham ākāśasthaṃ prati garjatīva payodapatiḥ /
payodāḥ kṣīradāḥ gāvaḥ /
tāsāṃ patir vṛṣabhaḥ /
kiṃviśiṣṭaḥ /
mahītalagataḥ bhūsthaḥ /
kiṃ kṛtvā /
bhittvā vidārya /
avaniṃ pṛthvīṃ /
kābhyām /
śiroruhābhyāṃ śṛṅgābhyām /
saṃprasthitaḥ sa pathi sthitaḥ pravṛttaḥ /
abhiṣicyamānaḥ abhivṛṣyamāṇaḥ kaiḥ /
amṛtadharair meghaiḥ /
amṛtam udakaṃ dharantīti // 7 //
||mula:srotojavikṣatajabhūdharadhāturūpāḥ khasthāḥ payojadaladṛk śuciśukramāse / māsor nabhasyanabhasor atisaṃpatantas tīvraṃ viṣaṃ viṣadharāḥ parinirvapanti // 8 //
srotojavikṣateti /
he payojadaladṛk kamalapattralocane paśya /
srotasi jātaṃ srotojaṃ suvarṇam /
vikṣatāj jātaṃ vikṣatajaṃ rudhiram /
bhūdharāḥ parvatāḥ /
teṣāṃ dhātavo bhūdharadhātavaḥ suvarṇaraupyādayaḥ /
tais tulyaṃ rūpaṃ yeṣāṃ te srotojavikṣatajabhūdharadhāturūpāḥ /
khasthā ākāśe stithāḥ /
śuciśukramāse jyeṣṭhāṣāḍhamāse /
māsor nabhasyanabhasor bhādrapadaśrāvaṇayoḥ /
atisaṃpatantaḥ saṃpattimantaḥ /
tīvram asaham /
viṣam udakam /
viṣadharā meghāḥ /
parinirvapanti parikṣipantīty arthaḥ // 8 //
||mula:svayonibhakṣadhvajasaṃbhavānāṃ śrutvā ninādaṃ girigahvarasthaḥ / tamo'ribimbapratibimbadhārī virauti kānte pavanāśanāśaḥ // 9 //
svayonibhakṣeti /
svayonibhakṣo vahniḥ /
svajanma adharāraṇyām, tāṃ bhakṣayati dahatīti saḥ /
tasya dhvajo dhūmaḥ /
tadbhāvā meghāḥ /
teṣāṃ ninādaṃ śrutvā śabdam ākarṇya /
giriguhāsu stithaḥ san /
tamaso 'riś candramāḥ /
tasya maṇḍalam indubimbam /
tadrūpapratibimbadhārī candrakavān /
virauty atinadati pavanāśanāśo vāyubhakṣabhug mayūraḥ /
he kānte paśyeti saṃbandhaḥ // 9 //
||mula:goṣṭhaś ca kuṅkumavapuḥ pratirājate 'sau saptādridaityabhujagottamaśatrugopaḥ / urvīdharābham acirotthitam abdharaṃ khe dṛṣṭvāhihā pramudito himahāhvayānaḥ // 10 //
goṣṭhaś ceti /
gavi bhūmau tiṣṭhatīti goṣṭhaḥ /
kuṅkumena vahniśikhena sadṛśaṃ vapur yasya sa kuṅkumavapuḥ /
raktavarṇa ity arthaḥ /
ko 'sau pratirājate śobhate /
asāv iti pratyakṣaḥ /
saptādridaityabhujagottamaśatrugopaḥ /
adrayaḥ parvatāḥ /
daityā asurāḥ /
bhujagottamāḥ sarpaśreṣṭhāḥ /
teṣāṃ śatrur indraḥ /
tena rakṣitāḥ prāvṛṭkālajā atiraktavarṇāḥ kīṭāḥ śakragopakā indravadhva iti loke /
saptā bhuktā indragopā yena sa mayūraḥ /
urvīdharaḥ parvataḥ /
tadvad ābhā yasya sa urvīdharābhaḥ /
tam acirotthitam idānīm evotthitam /
apo dharatīty abdharo meghaḥ /
taṃ khe ākāśe dṛṣṭvā /
ahiḥ sarpaḥ, taṃ hantīty ahihā mayūraḥ /
pramuditaḥ prahṛṣṭaḥ /
himahāhvayānaḥ /
himahā himāpaho 'gniḥ /
agnir āhvā yasya sa skando 'gnijaḥ /
taṃ vahatīty āgneyayānaḥ śikhī /
he bāle paśyeti saṃbandhaḥ // 10 //
||mula:kṛṣṇo 'bdharaḥ kṣarati toyam asāv ajasram anyāv imau raṇagatāv iva cebharājau / anye tv amī dviradavṛndanibhāḥ kṣarantaḥ pracchādayanty amarasiddhavimānamārgam // 11 //
kṛṣṇo 'bdhara iti /
kṛṣṇo nīlaḥ /
abdharo meghaḥ asau /
kṣarati varṣati /
toyaṃ pānīyam /
ajasraṃ prabhūtam /
anyāv imau aparāv etau meghau ca /
ibhā hastinaḥ /
teṣāṃ rājānau /
raṇe saṃgrāme gatāv iva /
anyo'nyaṃ spardhamānāv ity arthaḥ /
anye apare tv amī /
dviradā hastinaḥ /
teṣāṃ vṛndaṃ kulam /
tena nibhāḥ sadṛśāḥ /
kṣaranto varṣantaḥ /
pracchādayanti kam /
amarasiddhavimānamārgam ākāśam ity arthaḥ /
he bāle paśyeti saṃbandhaḥ // 11 //
||mula:vārdāḥ khagāḥ kṣitidharāgamanaprakāśā nemībharāsabhaturaṃgamatulyaghoṣāḥ / vāyvīritāḥ kham avatatya vanaṃ kṣaranto vārbhiḥ kṣitiṃ ghṛtadharāḥ pariṇirvapanti // 12 //
vārdā iti /
vār dadatīti vārdā meghāḥ /
khe gacchantīti khagāḥ /
yeṣām āgamane kṣitidharāṇāṃ parvatānāṃ prakāśāḥ samānās te kṣitidharāgamanaprakāśāḥ /
nemī rathacakradhārā /
ibho hastī /
rāsabho gardabhaḥ /
turaṃgamo 'śvaḥ /
teṣāṃ tulyo ghoṣo dhvanir yeṣāṃ te nemībharāsabhaturaṃgamatulyaghoṣāḥ /
vāyvīritā vāyunā kṣiptāḥ /
kham ākāśam /
avatatya vyāpya /
vanam udakam /
kṣaranto varṣantaḥ /
vārbhiḥ pānīyaiḥ /
kṣitiṃ pṛthvīm /
ghṛtaṃ pānīyam /
tad dhārayantīti ghṛtadharāḥ /
pariṇirvapanti nayantīty arthaḥ /
he bāle paśyeti saṃbandhaḥ // 12 //
||mula:eṣo 'ṅghripāśanaripughnasutārisāhvam āruhya tiṣṭhati sugātri bhujaṃgamāriḥ / yasya svanaiḥ pramuditasya mamādya bāle tāladhvajāvarajasūnuśarāḥ patanti // 13 //
eṣo 'ṅghripeti /
eṣa ityādi pratyakṣanirdeśaḥ /
aṅghripā vṛkṣāḥ, tān aśnātīty aṅghripāśano 'gniḥ /
tasya ripuḥ pānīyam /
aṅghripāśanaripuḥ /
taṃ hantīti ghna ādityaḥ /
tasya sutaḥ karṇaḥ /
tasyārir arjunaḥ /
tena samānā āhvā yasya so 'rjunavṛkṣaḥ /
tam āruhya tiṣṭhati /
he sugātri /
śobhanaṃ gātraṃ yasyāḥ sā sugātrī /
tasyāmantraṇaṃ sugātri /
bhujaṃgamāḥ sarpāḥ /
teṣām arir mayūraḥ /
kathaṃbhūtaḥ /
yasya svanaiḥ śabdaiḥ pramuditasya prahṛṣṭasya mama /
adya asminn ahani /
he bāle priye paśya /
tāladhvajo balabhadraḥ /
tasyāvarajo 'nujaḥ kṛṣṇaḥ /
tatsūnuḥ pradyumno madanaḥ /
tasya śarāḥ patanti vyathayantīty arthaḥ // 13 //
||mula:usrāviṣaṃ sthalagato 'tti tathaiva vārjo vārbhyo dvijo haridṛg eṣa daśārdhagūḍhaḥ / vātāśanaḥ khaśayanaḥ smarati sthalasya cakṣuḥśravā vanabhayāt suraśatrunāmā // 14 //
usrāviṣam iti /
usrā gāvaḥ, tāsāṃ viṣaṃ gomayaṃ kṣīraṃ vā /
yathā sthalagato bhūmiśayaḥ kṣitijaḥ kīṭa iva gomayam atti bhakṣayati, tathaiva vārjo jalajaḥ kṣīrodadhāv avatīrṇaḥ kṣīraṃ khādati /
ko 'sau /
dvijaḥ kacchapaḥ /
harir vānaraḥ viṣṇur vā /
tena tulyā dṛg yasya sa bhavati haridṛk /
haritavarṇaḥ kāśyapīgo harisvarūpo vā kūrmāvatāra iti śleṣaḥ /
eṣa iti pratyakṣanirdeśaḥ /
daśārdhagūḍhaḥ /
pañcabhir aṅgaiḥ kacchapo nigūḍha ity arthaḥ /
kasmāt pañcāṅgaguptaḥ saḥ /
vārbhyaḥ meghavisṛṣṭapānīyebhyaḥ varṣebhyaḥ /
ko 'nyaḥ /
vātāśanaḥ pavanāśanaḥ sarpaḥ /
khaśayanaḥ bilaśayaḥ /
cakṣuḥśravāḥ dṛkkarṇaḥ /
suraśatrunāmā ahir ity āhvā devaripor vṛtrasya /
ayaṃ vanabhayāj jalabhayahetoḥ sthalasya smarati sthalīyasthānaṃ dhyāyati /
he bāle paśyeti saṃbandhaḥ // 14 //
||mula:pakṣy aśvamedhaturagapratimo 'ṣṭavarṇo vārdaṃ na bahv iti samāhvayate hy ahighnaḥ / bhekas tathaiva khaśayāśayavedyavāṇiḥ śabdaṃ karoty atibhṛśaṃ viṣarāśimagnaḥ // 15 //
pakṣīti /
pakṣī mayūraḥ /
aśvamedhaturagapratimaḥ /
aśvamedho yajñaviśeṣaḥ, tatra turaṃgo vicitraḥ sarvarūpo 'ṣṭamaṅgalaḥ, tena tulyā pratimā yasya so 'ṣṭavarṇaḥ /
vārdaṃ megham /
na bahv analaṃ megho varṣatīti hetos taṃ samāhvayata ākārayaty ahighnaḥ sarpāśana ity arthaḥ /
bhekas tu maṇḍūkaḥ /
yathā mayūras tathaiva sa śabdaṃ karoty atibhṛśam /
khaśayāśayavedyavāṇiḥ /
khaśayo bilavāsī bhekabhuk sarpaḥ, tasyāśayo bilam, tasmād vedyā upalabdhā vāṇir vāg yasya saḥ /
viṣarāśimagnaḥ /
viṣaṃ pānīyam, tasya rāśir nicayaḥ, tatra magno nimajjatīty arthaḥ /
he bāle paśyeti saṃbandhaḥ // 15 //
||mula:nā viṣkirāvanam upetya kumātṛsāhvam ākrīdate madhukalo 'ṅganayā sametaḥ / anyas tv ayaṃ maṇivarābham upetya gojaṃ nā rāmayā saha payaḥpatijāṃ vṛṇīte // 16 //
nā viṣkirāvanam iti /
nā puruṣaḥ /
upetya prāpya /
viṣkirāḥ pakṣiṇaḥ, teṣām avanaṃ tarpaṇe rakṣāyāṃ vā viṣkirāvanaṃ kānanaṃ nīḍajasthānam /
kiṃsaṃjñākam /
kumātṛsāhvaṃ kadambavanam ity arthaḥ /
ākrīdate madhukalaḥ /
ratimadyena kalo virājamāna ity arthaḥ /
aṅganayā sametaḥ bhāryayā yuktaḥ /
anyo 'paraḥ tv ayaṃ puṃspakṣī /
viṣkirā hi mānuṣamithunāgamena kadambavanād bahirgatāḥ /
maṇivaro haritopala indranīlakaḥ, tena tulyā ābhā yasya tan maṇivarābham /
dūrvāśādvalam ity arthaḥ /
upetya prāpya /
gojam /
gauḥ pṛthvī, tasyāṃ jātaṃ samudbhūtam idaṃ dūrvāvanam /
nā pumān /
rāmā strī /
tayā pakṣiṇyā saha /
payaḥpatiḥ samudraḥ, tasmiñ jātā lakṣmīḥ /
tāṃ tṛṇabhūtāṃ śriyaṃ vṛṇīte saṃbhunakti // 16 //
||mula:syūtaṃ mahat kṣatajavarṇanibhaṃ naro 'sau bibhrat tv amūni ca bhinatti saroruhāṇi / tajjena cāpi rajasā vanitāṃ vayaḥstho 'py abhyuddharaty avakiraty abhiṣicyamānaḥ // 17 //
syūtam iti /
syūtaṃ vastram /
kiṃviśiṣṭam /
mahat kṣatajavarṇanibhaṃ ca /
kṣatajaṃ rudhiram, tasya varṇas tena tulyā nibhā ābhā yasya tat tathā /
naro 'sau bibhrat tu /
tad vastraṃ bibhrāṇaḥ san puruṣa ity arthaḥ /
amūni ca bhinatti saroruhāṇi /
caśabdaḥ pādapūraṇe /
amūni etāni /
bhinatti uccinoti /
sarasīruṃhi kamalāni /
teṣu jātaṃ tajjam /
tajjena cāpi rajasā padmareṇunā /
vanitāṃ striyam /
vayaḥstho vayasi sthito yuvā /
kim api karotīty āha /
abhyuddharati, tām ardidhiṣus tena kausumena mudrayatīty arthaḥ /
tathā avakirati, śukraṃ vikṣipatīty arthaḥ /
abhiṣicyamānaḥ kayā /
vanitayā, krīḍārasena pānīyena /
arthavaśād iha vibhaktipariṇāmaḥ /
abhivṛṣyamāṇo vā sa meghenety arthavaraḥ // 17 //
||mula:paṅke nimagnam ibhavṛndam adaḥ savāri garjat timikṣayadavṛndam ivāvabhāti / vāryātmanāmaśatacitratanuḥ suparṇo yoṣidvṛtaḥ samadanaḥ pratiroravīti // 18 //
paṅke nimagnam iti /
paṅkaḥ kardamaḥ /
tasmin nimagnam /
ibhavṛndaṃ hastiyūtham /
adaḥ etat /
savāri sajalam /
garjad bṛṃhat /
timikṣayadavṛndam ivāvabhāti /
timir matsyaḥ, tasya kṣayo vāsa udakam iti yāvat tad dadatīti timikṣayadā meghāḥ /
teṣāṃ vṛndaṃ samūham iva /
avabhāti śobhate /
kṛṣṇatādisādharmyāt /
ko 'nyaḥ /
vāryātmanāmaśatacitratanuḥ /
vāryātmā candramāḥ /
tasya nāma yeṣāṃ te candrakāḥ, teṣāṃ śatena citrā vicitritā tanur yasya saḥ /
suparṇaḥ /
śobhanāni parṇāni pattrāṇi yasya saḥ /
mayūra ity arthaḥ /
yoṣidvṛtaḥ mayūrīsahitaḥ /
samadanaḥ madanena saha vartamānaḥ /
kāmāviṣṭaḥ pratiroravīti, yoṣitaṃ prati punaḥ śabdaṃ karoty atibhṛśam ity arthaḥ /
he vanite paśyeti saṃbandhaḥ // 18 //
||mula:visphoṭitābdhararaveṇa riraṃsur eṣa saṃtrāsito harir anokahaniṣkuṭasthaḥ / saṃlīyate taḍitam apy abhivīkṣya vignaḥ khāt khaṃ mahattaram asau samanupraviṣṭaḥ // 19 //
visphoṭiteti /
visphoṭitābdhararaveṇa visarpitajaladanādena /
riraṃsur eṣo 'nukāmaḥ /
saṃtrāsitaś cālitaḥ /
harir vānaraḥ /
anokahaniṣkuṭastho vṛkṣanikuñjeṣu saṃlīyate /
taḍitaṃ vidyutam apy abhivīkṣya dṛṣṭvā /
vignaḥ bhītaḥ /
khāt khaṃ bilād bilam /
mahattaram atimahat /
asau pratyakṣaḥ /
samanupraviṣṭaḥ dūraṃ praviṣṭa ity arthaḥ /
he vanite paśyeti saṃbandhaḥ // 19 //
||mula:etāvad uttamavacaḥ sumanāḥ sa uktvā rantvā dinaṃ saha tayā priyayā hy adīnaḥ / yuktaṃ caturbhir anaḍudbhir adīnavāḍbhir āruhya yānam atha nā prayayau svageham // 20 //
||iti śrīmahākavinā malayadeśajanmanā ravidevena viracitaṃ rākṣasakāvyaṃ viṃśatihṛdyapadyasametaṃ samāptam //
etāvad iti /
etāvad yathoktam uttamavacaḥ prakṛṣṭaṃ vacanam /
śobhanaṃ mano yasya bhavati sumanāḥ saḥ /
uktvā abhidhāya /
rantvā krīḍitvā /
dinaṃ divasam /
kayā saha /
tayā priyayā bhāryayā sārdham /
hiśabdaḥ pādapūraṇe, avyayaśāstre /
adīnaḥ na dīnaḥ, prahṛṣṭaḥ /
yuktaṃ caturbhir anaḍudbhir balīvardaiḥ /
kathaṃbhūtaiḥ /
adīnaṃ śrīmantaṃ taṃ vahantīty adīnavāhaḥ, tair adīnavāḍbhiḥ /
yānaṃ ratham āruhya /
atha anantaram /
nā puruṣaḥ /
svagehaṃ mandiraṃ prayayau prayāta ity arthaḥ // 20 //
iti śrīmahākavinā śrīravidevena racitā kṛṣṇadhareṇa vyāḷinā prapañcitā sajjanamanānandadāyinī rākṣasakāvyaṭīkā samāptā //
