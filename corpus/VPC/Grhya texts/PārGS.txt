#Text:Pāraskaragṛhyasūtra
#Edition:Bakre (DCS version)



1.1.1	athāto gṛhyasthālīpākānāṃ karma
1.1.2	parisamuhyopalipyollikhyoddhṛtyābhyukṣyāgnim upasamādhāya dakṣiṇato brahmāsanamāstīrya praṇīya paristīryārthavad āsādya pavitre kṛtvā prokṣaṇīḥ saṃskṛtyārthavat prokṣya nirupyājyam adhiśritya paryagnikuryāt
1.1.3	sruvaṃ pratapya saṃmṛjyābhyukṣya punaḥ pratapya nidadhyāt
1.1.4	ājyam udvāsyotpūyāvekṣya prokṣaṇīśca pūrvavad upayamanān kuśānādāya samidho 'bhyādhāya paryukṣya juhuyāt
1.1.5	eṣa eva vidhir yatra kvaciddhomaḥ
1.2.1	āvasathyādhānaṃ dārakāle
1.2.2	dāyādyakāla ekeṣām
1.2.3	vaiśyasya bahupaśor gṛhād agnimāhṛtya
1.2.4	cātuṣprāśyapacanavatsarvam
1.2.5	araṇipradānameke
1.2.6	pañca mahāyajñā iti śruteḥ
1.2.7	agnyādheyadevatābhyaḥ sthālīpākaṃ śrapayitvājyabhāgāviṣṭvājyāhutīr juhoti
1.2.8	tvaṃ no 'gne sa tvaṃ no 'gna imaṃ me varuṇa tat tvā yāmi ye te śatam ayāś cāgna ud uttamaṃ bhavataṃ na ityaṣṭau purastāt
1.2.9	evamupariṣṭāt sthālīpākasyāgnyādheyadevatābhyo hutvā juhoti
1.2.10	sviṣṭakṛte ca
1.2.11	ayāsy agner vaṣaṭkṛtaṃ yatkarmaṇātyarīricaṃ devā gātuvida iti
1.2.12	barhir hutvā prāśnāti
1.2.13	tato brāhmaṇabhojanam
1.3.1	ṣaḍ arghyā bhavantyācārya ṛtvig vaivāhyo rājā priyaḥ snātaka iti
1.3.2	pratisaṃvatsarān arhayeyuḥ
1.3.3	yakṣyamāṇāstvṛtvijaḥ
1.3.4	āsanamāhāryāha sādhu bhavān āstām arcayiṣyāmo bhavantamiti
1.3.5	āharanti viṣṭaraṃ padyaṃ pādārtham udakam argham ācamanīyaṃ madhuparkaṃ dadhimadhughṛtamapihitaṃ kāṃsye kāṃsyena
1.3.6	anyastristriḥ prāha viṣṭarādīni
1.3.7	viṣṭaraṃ pratigṛhṇāti
1.3.8	varṣmo 'smi samānānām udyatāmiva sūryaḥ / imaṃ tamabhitiṣṭhāmi yo mā kaścābhidāsatīty enam abhyupaviśati
1.3.9	pādayoranyaṃ viṣṭara āsīnāya
1.3.10	savyaṃ pādaṃ prakṣālya dakṣiṇaṃ prakṣālayati
1.3.11	brāhmaṇaśceddakṣiṇaṃ prathamam
1.3.12	virājo doho'si virājo dohamaśīya mayi pādyāyai virājo doha iti
1.3.13	arghaṃ pratigṛhṇāty āpaḥ stha yuṣmābhiḥ sarvān kāmān avāpnavānīti
1.3.14	ninayannabhimantrayate samudraṃ vaḥ prahiṇomi svāṃ yonim abhigacchata / ariṣṭā asmākaṃ vīrā mā parāseci mat paya iti
1.3.15	ācāmaty ā māgan yaśasā saṃsṛja varcasā / taṃ mā kuru priyaṃ prajānāmadhipatiṃ paśūnām ariṣṭiṃ tanūnāmiti
1.3.16	mitrasya tveti madhuparkaṃ pratīkṣate
1.3.17	devasya tveti pratigṛhṇāti
1.3.18	savye pāṇau kṛtvā dakṣiṇasyānāmikayā triḥ prayauti namaḥ śyāvāsyāyānnaśane yat ta āviddhaṃ tatte niṣkṛntāmīti
1.3.19	anāmikāṅguṣṭhena ca trir nirukṣayati
1.3.20	tasya triḥ prāśnāti yanmadhuno madhavyaṃ paramaṃ rūpamannādyam / tenāhaṃ madhuno madhavyena parameṇa rūpeṇānnādyena paramo madhavyo 'nnādo 'sānīti
1.3.21	madhumatībhirvā pratyṛcam
1.3.22	putrāyāntevāsine vottarata āsīnāyocchiṣṭaṃ dadyāt
1.3.23	sarvaṃ vā prāśnīyāt
1.3.24	prāg vāsaṃcare ninayet
1.3.25	ācamya prāṇānt saṃmṛśati vāṅma āsye nasoḥ prāṇo 'kṣṇoścakṣuḥ karṇayoḥ śrotraṃ bāhvor balam ūrvorojo 'riṣṭāni me 'ṅgāni tanūstanvā me saheti
1.3.26	ācāntodakāya śāsam ādāya gauriti triḥ prāha
1.3.27	pratyāha / mātā rudrāṇāṃ duhitā vasūnāṃ svasādityānāmamṛtasya nābhiḥ / pra nu vocañ cikituṣe janāya mā gām anāgām aditiṃ vadhiṣṭa / mama cāmuṣya ca pāpmānaṃ hanomīti yadyālabheta
1.3.28	atha yady utsisṛkṣen mama cāmuṣya ca pāpmā hata omutsṛjata tṛṇānyattviti brūyāt
1.3.29	na tvevāmāṃso 'rghaḥ syāt
1.3.30	adhiyajñam adhivivāhaṃ kurutety eva brūyāt
1.3.31	yady apy asakṛt saṃvatsarasya somena yajeta kṛtārghyā evainaṃ yājayeyur nākṛtārghyā iti śruteḥ
1.4.1	catvāraḥ pākayajñā huto 'hutaḥ prahutaḥ prāśita iti
1.4.2	pañcasu bahiḥ śālāyāṃ vivāhe cūḍākaraṇa upanayane keśānte sīmantonnayana iti
1.4.3	upalipta uddhatāvokṣite 'gnim upasamādhāya
1.4.4	nirmanthyam eke vivāhe
1.4.5	udagayana āpūryamāṇapakṣe puṇyāhe kumāryāḥ pāṇiṃ gṛhṇīyāt
1.4.6	triṣu triṣūttarādiṣu
1.4.7	svātau mṛgaśirasi rohiṇyāṃ vā
1.4.8	tisro brāhmaṇasya varṇānupūrvyeṇa
1.4.9	dve rājanyasya
1.4.10	ekā vaiśyasya
1.4.11	sarveṣāṃ śūdrām apy eke mantravarjam
1.4.12	athaināṃ vāsaḥ paridhāpayati jarāṃ gaccha paridhatsva vāso bhavā kṛṣṭīnām abhiśastipāvā / śataṃ ca jīva śaradaḥ suvarcā rayiṃ ca putrān anusaṃvyayasvāyuṣmatīdaṃ paridhatsva vāsa iti
1.4.13	athottarīyam / yā akṛntann avayan yā atanvata / yāś ca devīs tantūn abhito tatantha / tās tvā devīr jarase saṃvyayasvāyuṣmatīdaṃ paridhatsva vāsa iti
1.4.14	athainau samañjayati / samañjantu viśve devāḥ sam āpo hṛdayāni nau / saṃ mātariśvā saṃ dhātā sam u deṣṭrī dadhātu nāv iti
1.4.15	pitrā prattām ādāya gṛhītvā niṣkrāmati / yad aiṣi manasā dūraṃ diśo 'nu pavamāno vā / hiraṇyaparṇo vaikarṇaḥ sa tvā manmanasāṃ karotv ity asāv iti
1.4.16	athainau samīkṣayati / aghoracakṣur apatighny edhi śivā paśubhyaḥ sumanāḥ suvarcāḥ / vīrasūr devakāmā syonā śaṃ no bhava dvipade śaṃ catuṣpade / somaḥ prathamo vivide gandharvo vivida uttaraḥ / tṛtīyo 'gniṣṭe patis turīyas te manuṣyajāḥ somo 'dadad gandharvāya gandharvo 'dadad agnaye / rayiṃ ca putrāṃś cādād agnir mahyam atho imām / sā naḥ pūṣā śivatamām airaya sā na ūrū uśatī vihara / yasyām uśantaḥ praharāma śepaṃ yasyām u kāmā bahavo niviṣṭyā iti
1.5.1	pradakṣiṇam agniṃ paryāṇīyaike
1.5.2	paścād agnes tejanīṃ kaṭaṃ vā dakṣiṇapādena pravṛtyopaviśati
1.5.3	anvārabdha āghārāv ājyabhāgau mahāvyāhṛtayaḥ sarvaprāyaścittaṃ prājāpatyaṃ sviṣṭakṛc ca
1.5.4	etan nityaṃ sarvatra
1.5.5	prāṅ mahāvyāhṛtibhyaḥ sviṣṭakṛd anyac ced ājyāddhaviḥ
1.5.6	sarvaprāyaścittaprājāpatyāntaram etad āvāpasthānaṃ vivāhe
1.5.7	rāṣṭrabhṛta icchañ jayābhyātānāṃś ca jānan
1.5.8	yena karmaṇertsed iti vacanāt
1.5.9	cittaṃ ca cittiś cākūtaṃ cākūtiś ca vijñātaṃ ca vijñātiś ca manaś ca śakvarīś ca darśaś ca paurṇamāsaṃ ca bṛhac ca rathantaraṃ ca / prajāpatir jayān indrāya vṛṣṇe prāyacchad ugraḥ pṛtanā jayeṣu / tasmai viśaḥ samanamanta sarvāḥ sa ugraḥ sa ihavyo babhūva svāheti
1.5.10	agnir bhūtānām adhipatiḥ sa māvatv indro jyeṣṭhānāṃ yamaḥ pṛthivyā vāyur antarikṣasya sūryo divaś candramā nakṣatrāṇāṃ bṛhaspatir brahmaṇo mitraḥ satyānāṃ varuṇo 'pāṃ samudraḥ srotyānām annaṃ sāmrājyānām adhipatis tanmāvatu soma oṣadhīnāṃ savitā prasavānāṃ rudraḥ paśūnāṃ tvaṣṭā rūpāṇāṃ viṣṇuḥ parvatānāṃ maruto gaṇānām adhipatayas te māvantu pitaraḥ pitāmahāḥ pare 'vare tatāstatāmahāḥ / iha māvantv asmin brahmaṇy asmin kṣatre 'syām āśiṣyasyāṃ purodhāyām asmin karmaṇy asyāṃ devahūtyāṃ svāheti sarvatrānuṣajati
1.5.11	agnir aitu prathamo devatānāṃ so 'syai prajāṃ muñcatu mṛtyupāśāt / tad ayaṃ rājā varuṇo 'numanyatāṃ yatheyaṃ strī pautram aghaṃ na rodāt svāhā / imām agnis trāyatāṃ gārhapatyaḥ prajām asyai nayatu dīrgham āyuḥ / aśūnyopasthā jīvatām astu mātā pautram ānandam abhivibudhyatām iyaṃ svāhā / svasti no agne diva ā pṛthivyā viśvāni dhehyayathā yajatra yad asyāṃ mahi divi jātaṃ praśastaṃ tad asmāsu draviṇaṃ dhehi citraṃ svāhā / sugaṃ nu panthāṃ pradiśan na ehi jyotiṣmad dhehy ajaraṃ na āyuḥ / apaitu mṛtyur amṛtaṃ na āgād vaivasvato no abhayaṃ kṛṇotu svāheti
1.5.12	paraṃ mṛtyav iti caike prāśanānte
1.6.1	kumāryā bhrātā śamīpalāśamiśrāṃl lājān añjalināñjalāv āvapati
1.6.2	tāñ juhoti saṃhatena tiṣṭhatī aryamaṇaṃ devaṃ kanyā agnim ayakṣata / sa no aryamā devaḥ preto muñcatu mā pateḥ svāhā / iyaṃ nāry upabrūte lājān āvapantikā / āyuṣmān astu me patir edhantāṃ jñātayo mama svāhā / imāṃl lājān āvapāmy agnau samṛddhikaraṇaṃ tava / mama tubhyaṃ ca saṃvananaṃ tad agnir anumanyatām iyaṃ svāheti
1.6.3	athāsyai dakṣiṇaṃ hastam gṛhṇāti sāṅguṣṭhaṃ gṛbhṇāmi te saubhagatvāya hastaṃ mayā patyā jaradaṣṭir yathāsaḥ / bhago 'ryamā savitā purandhir mahyaṃ tvādurgārhapatyāya devāḥ / amo 'ham asmi sā tvaṃ sā tvam asy amo 'ham / sāmāham asmi ṛk tvaṃ dyaur ahaṃ pṛthivī tvaṃ tāv ehi vivahāvahai saha reto dadhāvahai prajāṃ prajanayāvahai putrān vindāvahai bahūn te santu jaradaṣṭayaḥ saṃpriyau rociṣṇū sumanasyamānau paśyema śaradaḥ śataṃ jīvema śaradaḥ śataṃ śṛṇuyāma śaradaḥ śatam iti
1.7.1	athainām aśmānam ārohayaty uttarato 'gner dakṣiṇapādena ārohemam aśmānam aśmeva tvaṃ sthirā bhava / abhitiṣṭha pṛtanyato 'vabādhasva pṛtanāyata iti
1.7.2	atha gāthāṃ gāyati sarasvati predam ava subhage vājinīvatī / yāṃ tvā viśvasya bhūtasya prajāyām asyāgrataḥ / yasyāṃ bhūtaṃ samabhavad yasyāṃ viśvam idaṃ jagat / tām adya gāthāṃ gāsyāmi yā strīṇām uttamaṃ yaśa iti
1.7.3	atha parikrāmataḥ tubhyam agre paryavahan sūryāṃ vahatunā saha / punaḥ patibhyo jāyāṃ dā agne prajayā saheti
1.7.4	evaṃ dvir aparaṃ lājādi
1.7.5	caturthaṃ śūrpakuṣṭhayā sarvāṃl lājān āvapati bhagāya svāheti
1.7.6	triḥ pariṇītāṃ prājāpatyaṃ hutvā
1.8.1	athainām udīcīṃ saptapadāni prakrāmayati ekam iṣe dve ūrje trīṇi rāyaspoṣāya catvāri māyobhavāya pañca paśubhyaḥ ṣaḍ ṛtubhyaḥ sakhe saptapadā bhava sā mām anuvratā bhava
1.8.2	viṣṇus tvā nayatv iti sarvatrānuṣajati
1.8.3	niṣkramaṇaprabhṛty udakumbhaṃ skandhe kṛtvā dakṣiṇato 'gner vāgyataḥ sthito bhavati
1.8.4	uttarata ekeṣām
1.8.5	tata enāṃ mūrdhany abhiṣiñcati āpaḥ śivāḥ śivatamāḥ śāntāḥ śāntatamās tās te kṛṇvantu bheṣajam iti
1.8.6	āpo hi ṣṭheti ca tisṛbhiḥ
1.8.7	athaināṃ sūryam udīkṣayati tac cakṣur iti
1.8.8	athāsyai dakṣiṇāṃsam adhi hṛdayam ālabhate mama vrate te hṛdayaṃ dadhāmi mama cittam anu cittaṃ te astu mama vācam ekamanā juṣasva prajāpatiṣ ṭvā niyunaktu mahyam iti
1.8.9	athainām abhimantrayate sumaṅgalīr iyam vadhūr imāṃ sameta paśyata saubhāgyam asyai dattvāyāthāstaṃ viparetaneti
1.8.10	tāṃ dṛḍhapuruṣa unmathya prāg vodag vānugupta āgāra ānaḍuhe rohite carmaṇy upaveśayati iha gāvo niṣīdantv ihāśvā iha pūruṣāḥ / iho sahasradakṣiṇo yajña iha pūṣā niṣīdantv iti
1.8.11	grāmavacanaṃ ca kuryuḥ
1.8.12	vivāhaśmaśānayor grāmaṃ praviśatād iti vacanāt
1.8.13	tasmāt tayor grāmaḥ pramāṇam iti śruteḥ
1.8.14	ācāryāya varaṃ dadāti
1.8.15	gaur brāhmaṇasya varaḥ
1.8.16	grāmo rājanyasya
1.8.17	aśvo vaiśyasya
1.8.18	adhirathaṃ śataṃ duhitṛmate
1.8.19	astamite dhruvaṃ darśayati / dhruvam asi dhruvaṃ tvā paśyāmi dhruvaidhi poṣye mayi mahyaṃ tvādād bṛhaspatir mayā patyā prajāvatī saṃjīva śaradaḥ śatam iti
1.8.20	sā yadi na paśyet paśyāmīty eva brūyāt
1.8.21	trirātram akṣārālavaṇāśinau syātām adhaḥ śayīyātāṃ saṃvatsaraṃ na mithunam upeyātāṃ dvādaśarātraṃ ṣaḍrātraṃ trirātram antataḥ
1.9.1	upayamanaprabhṛtyaupāsanasya paricaraṇam
1.9.2	astamitānuditayor dadhnā taṇḍulair akṣatair vā
1.9.3	agnaye svāhā prajāpataye svāheti sāyam
1.9.4	sūryāya svāhā prajāpataye svāheti prātaḥ
1.9.5	pumāṃsau mitrāvaruṇau pumāṃsāv aśvināv ubhau pumān indraś ca sūryaś ca pumāṃsaṃ vartatāṃ mayi punaḥ svāheti pūrvāṃ garbhakāmā
1.10.1	rājño 'kṣabhede naddhavimokṣe yānaviparyāse 'nyasyāṃ vā vyāpattau striyāś codvahane tam evāgnim upasamādhāyājyaṃ saṃskṛtyeha ratir iti juhoti nānāmantrābhyām
1.10.2	anyad yānam upakalpya tatropaveśayedrājānaṃ striyaṃ vā prati kṣatra iti yajñāntenā tvāhārṣam iti caitayā
1.10.3	dhuryau dakṣiṇā
1.10.4	prāyaścittiḥ
1.10.5	tato brāhmaṇabhojanam
1.11.1	caturthyām apararātre 'bhyantarato 'gnim upasamādhāya dakṣiṇato brahmāṇam upaveśyottarata udapātraṃ pratiṣṭhāpya sthālīpākaṃ śrapayitvājyabhāgāv iṣṭvājyāhutīr juhoti
1.11.2	agne prāyaścitte tvaṃ devānāṃ prāyaścittir asi brāhmaṇas tvā nāthakāma upadhāvāmi yāsyai patighnī tanūs tām asyai nāśaya svāhā / vāyo prāyaścitte tvaṃ devānāṃ prāyaścittir asi brāhmaṇas tvā nāthakāma upadhāvāmi yāsyai prajāghnī tanūs tām asyai nāśaya svāhā / sūrya prāyaścitte tvaṃ devānāṃ prāyaścittir asi brāhmaṇas tvā nāthakāma upadhāvāmi yāsyai paśughnī tanūs tām asyai nāśaya svāhā / candra prāyaścitte tvaṃ devānāṃ prāyaścittir asi brāhmaṇas tvā nāthakāma upadhāvāmi yāsyai gṛhaghnī tanūs tām asyai nāśaya svāhā / gandharva prāyaścitte tvaṃ devānāṃ prāyaścittir asi brāhmaṇas tvā nāthakāma upadhāvāmi yāsyai yaśoghnī tanūs tām asyai nāśaya svāheti
1.11.3	sthālīpākasya juhoti prajāpataye svāheti
1.11.4	hutvā hutvaitāsām āhutīnām udapātre saṃsravānt samavanīya tata enāṃ mūrdhany abhiṣiñcati / yā te patighnī prajāghnī paśughnī gṛhaghnī yaśoghnī ninditā tanūr jāraghnīṃ tata enāṃ karomi sā jīrya tvaṃ mayā sahāsāv iti
1.11.5	athaināṃ sthālīpākaṃ prāśayati prāṇais te prāṇānt saṃdadhāmy asthibhir asthīni māṃsair māṃsāni tvacā tvacam iti
1.11.6	tasmād evaṃvicchrotriyasya dāreṇa nopahāsam icched uta hy evaṃvitparo bhavati
1.11.7	tām uduhya yathartu praveśanam
1.11.8	yathākāmī vā kāmam ā vijanitoḥ saṃbhavāmeti vacanāt
1.11.9	athāsyai dakṣiṇāṃsam adhi hṛdayam ālabhate / yat te susīme hṛdayaṃ divi candramasi śritam / vedāhaṃ tan māṃ tad vidyāt paśyema śaradaḥ śataṃ jīvema śaradaḥ śataṃ śṛṇuyāma śaradaḥ śatam iti
1.11.10	evam ata ūrdhvam
1.12.1	pakṣādiṣu sthālīpākaṃ śrapayitvā darśapūrṇamāsadevatābhyo hutvā juhoti brahmaṇe prajāpataye viśvebhyo devebhyo dyāvāpṛthivībhyām iti
1.12.2	viśvebhyo devebhyo baliharaṇaṃ bhūtagṛhyebhya ākāśāya ca
1.12.3	vaiśvadevasyāgnau juhotyagnaye svāhā prajāpataye svāhā viśvebhyo devebhyaḥ svāhāgnaye sviṣṭakṛte svāheti
1.12.4	bāhyataḥ strī baliṃ harati namaḥ striyai namaḥ puṃse vayase vayase namaḥ śuklāya kṛṣṇadantāya pāpīnāṃ pataye / namaḥ ye me prajām upalobhayanti grāme vasanta uta vāraṇye tebhyo namo 'stu balimebhyo harāmi svasti me 'stu prajāṃ me dadatviti
1.12.5	śeṣam adbhiḥ praplāvya tato brāhmaṇabhojanam
1.13.1	sā yadi garbhaṃ na dadhīta siṃhyāḥ śvetapuṣpyā upoṣya puṣyeṇa mūlam utthāpya caturthe 'hani snātāyāṃ niśāyām udapeṣaṃ piṣṭvā dakṣiṇasyāṃ nāsikāyāmāsiñcati / iyam oṣadhī trāyamāṇā sahamānā sarasvatī asyā ahaṃ bṛhatyāḥ putraḥ pituriva nāma jagrabhamiti
1.14.1	atha puṃsavanam
1.14.2	purā spandata iti māse dvitīye tṛtīye vā
1.14.3	yadahaḥ puṃsā nakṣatreṇa candramā yujyeta tad ahar upavāsyāplāvyāhate vāsasī paridhāpya nyagrodhāvarohāñchuṅgāṃśca niśāyām udapeṣaṃ piṣṭvā pūrvavad āsecanaṃ hiraṇyagarbho 'dbhyaḥ saṃbhṛta ityetābhyām
1.14.4	kuśakaṇṭakaṃ somāṃśuṃ caike
1.14.5	kūrmapittaṃ copasthe kṛtvā sa yadi kāmayeta vīryavānt syād iti vikṛtyainamabhimantrayate suparṇo'sīti prāgviṣṇukramebhyaḥ
1.15.1	atha sīmantonnayanam
1.15.2	puṃsavanavat
1.15.3	prathamagarbhe māse ṣaṣṭhe'ṣṭame vā
1.15.4	tilamudgamiśraṃ sthālīpākaṃ śrapayitvā prajāpater hutvā paścād agner bhadrapīṭha upaviṣṭāyā yugmena saṭālugrapsenaudumbareṇa tribhiśca darbhapiñjūlais tryeṇyā śalalyā vīrataraśaṅkunā pūrṇacātreṇa ca sīmantam ūrdhvaṃ vinayati bhūrbhuvaḥ svariti
1.15.5	pratimahāvyāhṛtibhir vā
1.15.6	trivṛtamābadhnāti / ayam ūrjāvato vṛkṣa urjīva phalinī bhaveti
1.15.7	athāha vīṇāgāthinau rājānaṃ saṃgāyetām yo vāpyanyo vīratara iti
1.15.8	niyuktāmapyeke gāthām upodāharanti / soma eva no rājemā mānuṣīḥ prajāḥ / avimuktacakra āsīraṃstīre tubhyamasāviti yāṃ nadīm upāvasitā bhavati tasyā nāma gṛhṇāti
1.15.9	tato brāhmaṇabhojanam
1.16.1	soṣyantīm adbhir abhyukṣati / ejatu daśamāsya iti prāgyasyai ta iti
1.16.2	athāvarāvapatanam / avaitu pṛśniśevalaṃ śune jarāyvattave / naiva māṃsena pīvarīṃ na kasmiṃścanāyatanam ava jarāyu padyatāmiti
1.16.3	jātasya kumārasyācchinnāyāṃ nāḍyāṃ medhājananāyuṣye karoti
1.16.4	anāmikayā suvarṇāntarhitayā madhughṛte prāśayati ghṛtaṃ vā bhūs tvayi dadhāmi bhuvas tvayi dadhāmi svas tvayi dadhāmi bhūr bhuvaḥ svaḥ sarvaṃ tvayi dadhāmīti
1.16.5	athāsyāyuṣyaṃ karoti
1.16.6	nābhyāṃ dakṣiṇe vā karṇe japati agnir āyuṣmānt sa vanaspatibhir āyuṣmāṃstena tvāyuṣāyuṣmantaṃ karomi / soma āyuṣmānt sa oṣadhībhir āyuṣmāṃs tenatvāyuṣāyuṣmantaṃ karomi / brahmāyuṣmat tad brāhmaṇair āyuṣmat tena tvāyuṣāyuṣmantaṃ karomi / devā āyuṣmantas te 'mṛtenāyuṣmantas tena tvāyuṣāyuṣmantaṃ karomi / ṛṣaya āyuṣmantaste vratair āyuṣmantastena tvāyuṣāyuṣmantaṃ karomi / pitara āyuṣmantaste svadhābhir āyuṣmantastena tvāyuṣāyuṣmantaṃ karomi / yajña āyuṣmānt sa dakṣiṇābhir āyuṣmāṃstena tvāyuṣāyuṣmantaṃ karomi / samudra āyuṣmānt sa sravantībhir āyuṣmāṃstena tvāyuṣāyuṣmantaṃ karomīti
1.16.7	tris tris tryāyuṣamiti ca
1.16.8	sa yadi kāmayeta sarvamāyuriyāditi vātsapreṇainam abhimṛśet
1.16.9	divas parīty etasyānuvākasyottamām ṛcaṃ pariśinaṣṭi
1.16.10	pratidiśaṃ pañca brāhmaṇān avasthāpya brūyād imam anuprāṇiteti
1.16.11	pūrvo brūyāt prāṇeti
1.16.12	vyāneti dakṣiṇaḥ
1.16.13	apānetyaparaḥ
1.16.14	udānetyuttaraḥ
1.16.15	samāneti pañcama upariṣṭādavekṣamāṇo brūyāt
1.16.16	svayam vā kuryād anuparikrāmam avidyamāneṣu
1.16.17	sa yasmin deśe jāto bhavati tam abhimantrayate veda te bhūmi hṛdayaṃ divi candramasi śritam / vedāhaṃ tanmāṃ tad vidyāt paśyema śaradaḥ śataṃ jīvema śaradaḥ śataṃ śṛṇuyāma śaradaḥ śatam iti
1.16.18	athainam abhimṛśaty aśmā bhava paraśur bhava hiraṇyam asrutaṃ bhava / ātmā vai putranāmāsi sa jīva śaradaḥ śatamiti
1.16.19	athāsya mātaram abhimantrayata iḍāsi maitrāvaruṇī vīre vīramajījanathāḥ / sā tvaṃ vīravatī bhava yāsmān vīravato 'karaditi
1.16.20	athāsyai dakṣiṇaṃ stanaṃ prakṣālya prayacchatīmaṃ stanamiti
1.16.21	yaste stana ityuttaram etābhyām
1.16.22	udapātraṃ śirasto nidadhāty āpo deveṣu jāgratha yathā deveṣu jāgratha / evam asyāṃ sūtikāyāṃ saputrikāyāṃ jāgratheti
1.16.23	dvāradeśe sūtikāgnim upasamādhāyotthānāt saṃdhivelayoḥ phalīkaraṇamiśrān sarṣapān agnāv āvapati śaṇḍāmarkā upavīraḥ śauṇḍikeya ulūkhalaḥ / malimluco droṇāsaś cyavano naśyatāditaḥ svāhā / ālikhannanimiṣaḥ kiṃvadanta upaśrutirharyakṣaḥ kumbhī śatruḥ pātrapāṇirnṛmaṇirhantrīmukhaḥ sarṣapāruṇaś cyavano naśyatād itaḥ svāheti
1.16.24	yadi kumāra upadravejjālena pracchādyottarīyeṇa vā pitāṅka ādhāya japati kūrkuraḥ sukūrkuraḥ kūrkuro bālabandhanaḥ / ceccecchunaka sṛja namaste astu sīsaro lapetāpahvara tat satyam / yat te devā varam adaduḥ sa tvaṃ kumārameva vā vṛṇīthāḥ / ceccecchunaka sṛja namaste astu sīsaro lapetāpahvara tatsatyam / yat te saramā mātā sīsaraḥ pitā śyāmaśabalau bhrātarau ceccecchunaka sṛja namaste astu sīsaro lapetāpahvareti
1.16.25	abhimṛśati na nāmayati na rudati na hṛṣyati na glāyati yatra vayaṃ vadāmo yatra cābhimṛśāmasīti
1.17.1	daśamyām utthāpya brāhmaṇān bhojayitvā pitā nāma karoti
1.17.2	dvyakṣaraṃ caturakṣaraṃ vā ghoṣavad ādyantarantasthaṃ dīrghābhiniṣṭhānaṃ kṛtaṃ kuryānna taddhitam
1.17.3	ayujākṣaram ākārāntaṃ striyai taddhitam
1.17.4	śarma brāhmaṇasya varma kṣatriyasya gupteti vaiśyasya
1.17.5	caturthe māsi niṣkramaṇikā
1.17.6	sūryam udīkṣayati taccakṣuriti
1.18.1	proṣyetya gṛhānupatiṣṭhate pūrvavat
1.18.2	putraṃ dṛṣṭvā japati aṅgādaṅgāt sambhavasi hṛdayād adhijāyase / ātmā vai putranāmāsi sa jīva śaradaḥ śatamiti
1.18.3	athāsya mūrdhānam avajighrati / prajāpateṣ ṭvā hiṃkāreṇāvajighrāmi sahasrāyuṣāsau jīva śaradaḥ śatamiti
1.18.4	gavāṃ tvā hiṃkāreṇeti ca trir dakṣiṇe 'sya karṇe japati / asme prayandhi maghavann ṛjīṣinn indra rāyo viśvavārasya bhūreḥ / asme śataṃ śarado jīvase dhā asme vīrāñ śaśvata indra śiprinniti
1.18.5	indra śreṣṭhāni draviṇāni dhehi cittiṃ dakṣasya subhagatvam asme / poṣaṃ rayīṇāmariṣṭiṃ tanūnāṃ svādmānaṃ vācaḥ sudinatvam ahnāmiti savye
1.18.6	striyai tu mūrdhānam evāvajighrati tūṣṇīm
1.19.1	ṣaṣṭhe māse 'nnaprāśanam
1.19.2	sthālīpākaṃ śrapayitvājyabhāgāviṣṭvājyāhutī juhoti devīṃ vācamajanayanta devāstāṃ viśvarūpāḥ paśavo vadanti / sā no mandreṣamūrjaṃ duhānā dhenur vāg asmān upa suṣṭutaitu svāheti
1.19.3	vājo no adyeti ca dvitīyām
1.19.4	sthālīpākasya juhoti prāṇenānnam aśīya svāhāpānena gandhān aśīya svāhā cakṣuṣā rūpāṇyaśīya svāhā śrotreṇa yaśo 'śīya svāheti
1.19.5	prāśanānte sarvān rasānt sarvam annamekata uddhṛtyāthainaṃ prāśayet
1.19.6	tūṣṇīṃ hanteti vā hantakāraṃ manuṣyā iti śruteḥ
1.19.7	bhāradvājyā māṃsena vākprasārakāmasya
1.19.8	kapiñjalamāṃsenānnādyakāmasya
1.19.9	matsyair javanakāmasya
1.19.10	kṛkaṣāyā āyuṣkāmasya
1.19.11	āṭyā brahmavarcasakāmasya
1.19.12	sarvaiḥ sarvakāmasya
1.19.13	annaparyāyo vā tato brāhmaṇabhojanam annaparyāya vā tato brāhmaṇabhojanam
2.1.1	śrīḥ / sāṃvatsarikasya cūḍākaraṇam
2.1.2	tṛtīye vāpratihate
2.1.3	ṣoḍaśavarṣasya keśāntaḥ
2.1.4	yathāmaṅgalaṃ vā sarveṣām
2.1.5	brāhmaṇānbhojayitvā mātā kumāram ādāyāplāvyāhate vāsasī paridhāpyāṅka ādhāya paścādagnerupaviśati
2.1.6	anvārabdha ājyāhutīr hutvā prāśanānte śītāsv apsūṣṇā āsiñcatyuṣṇena vāya udakenehy adite keśānvapeti
2.1.7	keśaśmaśrviti ca keśānte
2.1.8	athātra navanītapiṇḍaṃ ghṛtapiṇḍaṃ dadhno vā prāsyati
2.1.9	tata ādāya dakṣiṇaṃ godānamundati / savitrā prasūtā daivyā āpa undantu te tanūṃ dīrghāyutvāya varcasa iti
2.1.10	tryeṇyā śalalyā vinīya trīṇi kuśataruṇānyantardadhātyoṣadha iti
2.1.11	śivo nāmeti lohakṣuramādāya nivartayāmīti pravapati yenāvapatsavitā kṣureṇa somasya rājño varuṇasya vidvān / tena brahmāṇo vapatedam asyāyuṣyaṃ jaradaṣṭir yathāsaditi
2.1.12	sakeśāni pracchidyānaḍuhe gomayapiṇḍe prāsyatyuttarato dhriyamāṇe
2.1.13	evaṃ dviraparaṃ tūṣṇīm
2.1.14	itarayoścondanādi
2.1.15	atha paścāt tryāyuṣamiti
2.1.16	athottarato yena bhūriścarā divaṃ jyokca paścāddhi sūryam / tena te vapāmi brahmaṇā jīvātave jīvanāya suślokyāya svastaya iti
2.1.17	triḥ kṣureṇa śiraḥ pradakṣiṇaṃ pariharati samukhaṃ keśānte
2.1.18	yatkṣureṇa majjayatā supeśasā vaptvā vāvapati keśāñ chinddhi śiro māsyāyuḥ pramoṣīḥ
2.1.19	mukhamiti ca keśānte
2.1.20	tābhir adbhiḥ śiraḥ samudya nāpitāya kṣuraṃ prayacchati / akṣuṇvan parivapeti
2.1.21	yathāmaṅgalaṃ keśaśeṣakaraṇam
2.1.22	anuguptametaṃ sakeśaṃ gomayapiṇḍaṃ nidhāya goṣṭhe palvala udakānte vācāryāya varaṃ dadāti
2.1.23	gāṃ keśānte
2.1.24	saṃvatsaraṃ brahmacaryam avapanaṃ ca keśānte dvādaśarātraṃ ṣaḍrātraṃ trirātram antataḥ
2.2.1	aṣṭavarṣaṃ brāhmaṇam upanayed garbhāṣṭame vā
2.2.2	ekādaśavarṣaṃ rājanyam
2.2.3	dvādaśavarṣaṃ vaiśyam
2.2.4	yathāmaṅgalaṃ vā sarveṣām
2.2.5	brāhmaṇānbhojayettaṃ ca paryuptaśirasamalaṃkṛtamānayanti
2.2.6	paścādagneravasthāpya brahmacaryamāgām iti vācayati brahmacāry asānīti ca
2.2.7	athainaṃ vāsaḥ paridhāpayati yenendrāya bṛhaspatirvāsaḥ paryadadhād amṛtaṃ tena tvā paridadhāmyāyuṣe dīrghāyutvāya balāya varcasa iti
2.2.8	mekhalāṃ badhnīte / iyaṃ duruktam paribādhamānā varṇaṃ pavitraṃ punatī ma āgāt / prāṇāpānābhyāṃ balam ādadhānā svasā devī subhagā mekhaleyamiti
2.2.9	yuvā suvāsāḥ parivīta āgāt sa u śreyānbhavati jāyamānaḥ / taṃ dhīrāsaḥ kavaya unnayanti svādhyo manasā devayanta iti vā
2.2.10	tūṣṇīṃ vā
2.2.11	yajñopavītaṃ paramaṃ pavitraṃ prajāpater yat sahajaṃ purastāt / āyuṣyamagryaṃ pratimuñca śubhraṃ yajñopavītaṃ balam astu tejaḥ / yajñopavītam asi yajñasya tvā yajñopavītenopanahyāmītyathājinaṃ prayacchati mitrasya cakṣur dharuṇaṃ balīyas tejo yaśasvi sthaviraṃ samiddhaṃ anāhanasyaṃ vasanaṃ jariṣṇuḥ parīdaṃ vājyajinaṃ dadhe 'hamiti daṇḍaṃ prayacchati
2.2.12	taṃ pratigṛhṇāti yo me daṇḍaḥ parāpatadvaihāyaso 'dhi bhūmyāṃ tamahaṃ punar ādada āyuṣe brahmaṇe brahmavarcasāyeti
2.2.13	dīkṣāvadeke dīrghasatram upaitīti vacanāt
2.2.14	athāsyādbhir añjalināñjaliṃ pūrayati āpo hi ṣṭheti tisṛbhiḥ
2.2.15	athainaṃ sūryamudīkṣayati taccakṣuriti
2.2.16	athāsya dakṣiṇāṃsam adhi hṛdayam ālabhate / mama vrate te hṛdayaṃ dadhāmi / mama cittam anu cittaṃ te astu mama vācam ekamanā juṣasva bṛhaspatiṣ ṭvā niyunaktu mahyamiti
2.2.17	athāsya dakṣiṇaṃ hastaṃ gṛhītvāha ko nāmāsīti
2.2.18	asāvahaṃ bho iti pratyāha
2.2.19	athainam āha kasya brahmacāryasīti
2.2.20	bhavata ityucyamāna indrasya brahmacāryasyagnir ācāryas tavāham ācāryastavāsāv iti
2.2.21	athainaṃ bhūtebhyaḥ paridadāti prajāpataye tvā paridadāmi devāya tvā savitre paridadāmy adbhyas tvauṣadhībhyaḥ paridadāmi dyāvāpṛthivībhyāṃ tvā paridadāmi viśvebhyastvā devebhyaḥ paridadāmi sarvebhyastvā bhūtebhyaḥ paridadāmyariṣṭyā iti
2.3.1	pradakṣiṇamagniṃ parītyopaviśati
2.3.2	anvārabdha ājyāhutīrhutvā prāśanānte 'thainaṃ saṃśāsti brahmacāry asy apo 'śāna karma kuru mā divā suṣupthā vācaṃ yaccha samidham ādhehy apo 'śāneti
2.3.3	athāsmai sāvitrīm anvāhottarato 'gneḥ pratyaṅmukhāyopaviṣṭāyopasannāya samīkṣamāṇāya samīkṣitāya
2.3.4	dakṣiṇatas tiṣṭhata āsīnāya vaike
2.3.5	paccho 'rdharcaśaḥ sarvāṃ ca tṛtīyena sahānuvartayan
2.3.6	saṃvatsare ṣaṇmāsye caturviṃśatyahe dvādaśāhe ṣaḍahe tryahe vā
2.3.7	sadyastveva gāyatrīṃ brāhmaṇāyānubrūyād āgneyo vai brāhmaṇa iti śruteḥ
2.3.8	triṣṭubhaṃ rājanyasya
2.3.9	jagatīṃ vaiśyasya
2.3.10	sarveṣāṃ vā gāyatrīm
2.4.1	atra samidādhānam
2.4.2	pāṇināgniṃ parisamūhati agne suśravaḥ suśravasaṃ mā kuru yathā tvam agne suśravaḥ suśravā asyevaṃ māṃ suśravaḥ sauśravasaṃ kuru yathā tvamagne devānāṃ yajñasya nidhipā asyevamahaṃ manuṣyāṇāṃ vedasya nidhipo bhūyāsamiti
2.4.3	pradakṣiṇam agniṃ paryukṣyottiṣṭhant samidham ādadhāti agnaye samidham ahārṣaṃ bṛhate jātavedase / yathā tvamagne samidhā samidhyasa evam ahamāyuṣā medhayā varcasā prajayā paśubhirbrahmavarcasena samindhe jīvaputro mamācāryo medhāvyaham asāny anirākāriṣṇur yaśasvī tejasvī brahmavarcasyannādo bhūyāsaṃ svāheti
2.4.4	evaṃ dvitīyāṃ tathā tṛtīyām
2.4.5	eṣā ta iti vā samuccayo vā
2.4.6	pūrvavat parisamūhanaparyukṣaṇe
2.4.7	pāṇī pratapya mukhaṃ vimṛṣṭe tanūpā agne 'si tanvaṃ me pāhy āyurdā agne 'syāyur me dehi varcodā agne'si varco me dehi / agne yanme tanvā ūnaṃ tanma āpṛṇa
2.4.8	medhāṃ me devaḥ savitā ādadhātu medhāṃ me devī sarasvatī ādadhātu medhām aśvinau devāvādhattāṃ puṣkarasrajāviti
2.5.1	atra bhikṣācaryacaraṇam
2.5.2	bhavatpūrvāṃ brāhmaṇo bhikṣeta
2.5.3	bhavanmadhyāṃ rājanyaḥ
2.5.4	bhavadantyāṃ vaiśyaḥ
2.5.5	tisro 'pratyākhyāyinyaḥ
2.5.6	ṣaḍdvādaśāparimitā vā
2.5.7	mātaraṃ prathamāmeke
2.5.8	ācāryāya bhaikṣaṃ nivedayitvā vāgyato 'haḥśeṣaṃ tiṣṭhedityeke
2.5.9	ahiṃsann araṇyāt samidha āhṛtya tasminn agnau pūrvavad ādhāya vācaṃ visṛjate
2.5.10	adhaḥśāyy akṣārālavaṇāśī syāt
2.5.11	daṇḍadhāraṇamagniparicaraṇaṃ guruśuśrūṣā bhikṣācaryā
2.5.12	madhumāṃsamajjanoparyāsanastrīgamanānṛtādattādānāni varjayet
2.5.13	aṣṭācatvāriṃśadvarṣāṇi vedabrahmacaryaṃ caret
2.5.14	dvādaśa dvādaśa vā prativedam
2.5.15	yāvadgrahaṇaṃ vā
2.5.16	vāsāṃsi śāṇakṣaumāvikāni
2.5.17	aiṇeyam ajinam uttarīyaṃ brāhmaṇasya
2.5.18	rauravaṃ rājanyasya
2.5.19	ājaṃ gavyaṃ vā vaiśyasya
2.5.20	sarveṣāṃ vā gavyam asati pradhānatvāt
2.5.21	mauñjī raśanā brāhmaṇasya
2.5.22	dhanurjyā rājanyasya
2.5.23	maurvī vaiśyasya
2.5.24	muñjābhāve kuśāśmantakabalvajānām
2.5.25	pālāśo brāhmaṇasya daṇḍaḥ
2.5.26	bailvo rājanyasya
2.5.27	audumbaro vaiśyasya keśasaṃmito brāhmaṇasya lalāṭasaṃmitaḥ kṣatriyasya ghrāṇasaṃmito vaiśyasya sarve vā sarveṣām
2.5.28	ācāryeṇāhūta utthāya pratiśṛṇuyāt
2.5.29	śayānaṃ cedāsīna āsīnaṃ cettiṣṭhaṃstiṣṭhantaṃ cedabhikrāmann abhikrāmantaṃ cedabhidhāvan
2.5.30	sa evaṃ vartamāno 'mutrādya vasatyamutrādya vasatīti tasya snātakasya kīrtirbhavati
2.5.31	trayaḥ snātakā bhavanti vidyāsnātako vratasnātako vidyāvratasnātaka iti
2.5.32	samāpya vedam asamāpya vrataṃ yaḥ samāvartate sa vidyāsnātakaḥ
2.5.33	samāpya vratam asamāpya vedaṃ yaḥ samāvartate sa vratasnātakaḥ
2.5.34	ubhayaṃ samāpya yaḥ samāvartate sa vidyāvratasnātaka iti
2.5.35	ā ṣoḍaśādvarṣādbrāhmaṇasya nātītaḥ kālo bhavati
2.5.36	ā dvāviṃśādrājanyasya
2.5.37	ā caturviṃśādvaiśyasya
2.5.38	ata ūrdhvaṃ patitasāvitrīkā bhavanti
2.5.39	nainān upanayeyur nādhyāpayeyur na yājayeyur na caibhir vyavahareyuḥ
2.5.40	kālātikrame niyatavat
2.5.41	tripuruṣaṃ patitasāvitrīkāṇām apatye saṃskāro nādhyāpanaṃ ca
2.5.42	teṣāṃ saṃskārepsur vrātyastomeneṣṭvā kāmam adhīyīran vyavahāryā bhavantīti vacanāt
2.6.1	vedaṃ samāpya snāyāt
2.6.2	brahmacaryaṃ vāṣṭācatvāriṃśakam
2.6.3	dvādaśake 'pyeke
2.6.4	guruṇānujñātaḥ
2.6.5	vidhir vidheyastarkaśca vedaḥ
2.6.6	ṣaḍaṅgam eke
2.6.7	na kalpamātre
2.6.8	kāmaṃ tu yājñikasya
2.6.9	upasaṃgṛhya guruṃ samidho 'bhyādhāya pariśritasyottarataḥ kuśeṣu prāgagreṣu purastātsthitvāṣṭānām udakumbhānām
2.6.10	ye apsvantaragnayaḥ praviṣṭā gohya upagohyo mayūṣo manohā skhalo virujas tanūdūṣur indriyahātān vijahāmi yo rocanastamiha gṛhṇāmītyekasmād apo gṛhītvā
2.6.11	tenābhiṣiñcate / tena māmabhiṣiñcāmi śriyai yaśase brahmaṇe brahmavarcasāyeti
2.6.12	yena śriyamakṛṇutāṃ yenāvamṛśatāṃ surām / yenākṣyāvabhyaṣiñcatāṃ yadvāṃ tad aśvinā yaśa iti
2.6.13	āpo hi ṣṭheti ca pratyṛcam
2.6.14	tribhistūṣṇīm itaraiḥ
2.6.15	ud uttamam iti mekhalāmunmucya daṇḍaṃ nidhāya vāso 'nyat paridhāyādityamupatiṣṭhate
2.6.16	udyan bhrājabhṛṣṇur indro marudbhir asthāt prātaryāvabhir asthād daśasanir asi daśasaniṃ mā kurv āvidaṃ mā gamaya / udyan bhrājabhṛṣṇur indro marudbhirasthād divāyāvabhir asthācchatasanirasi śatasaniṃ mā kurv āvidaṃ mā gamaya / udyan bhrājabhṛṣṇur indro marudbhir asthāt sāyaṃyāvabhir asthāt sahasrasanirasi sahasrasaniṃ mā kurv āvidaṃ mā gamayeti
2.6.17	dadhitilānvā prāśya jaṭālomanakhāni saṃhṛtyaudumbareṇa dantān dhāveta / annādyāya vyūhadhvaṃ somo rājāyam āgamat / sa me mukhaṃ pramārkṣyate yaśasā ca bhagena ceti
2.6.18	utsādya punaḥ snātvānulepanaṃ nāsikayormukhasya copagṛhṇīte prāṇāpānau me tarpaya cakṣurme tarpaya śrotraṃ me tarpayeti
2.6.19	pitaraḥ śundhadhvamiti pāṇyor avanejanaṃ dakṣiṇā niṣicyānulipya japet / sucakṣā ahamakṣībhyāṃ bhūyāsaṃ suvarcā mukhena / suśrut karṇābhyāṃ bhūyāsamiti
2.6.20	ahataṃ vāso dhautaṃ vāmautreṇāchādayīta / paridhāsyai yaśodhāsyai dīrghāyutvāya jaradaṣṭirasmi / śataṃ ca jīvāmi śaradaḥ purūcī rāyaspoṣam abhisaṃvyayiṣya iti
2.6.21	athottarīyam / yaśasā mā dyāvāpṛthivī yaśasendrābṛhaspatī / yaśo bhagaśca māvindad yaśo mā pratipadyatāmiti
2.6.22	ekaṃ cet pūrvasyottaravargeṇa pracchādayīta
2.6.23	sumanasaḥ pratigṛhṇāti / yā āharajjamadagniḥ śraddhāyai medhāyai kāmāyendriyāya / tā ahaṃ pratigṛhṇāmi yaśasā ca bhagena ceti
2.6.24	athāvabadhnīte yad yaśo 'psarasām indraścakāra vipulaṃ pṛthu / tena saṃgrathitāḥ sumanasa ābadhnāmi yaśo mayīti
2.6.25	uṣṇīṣeṇa śiro veṣṭayate yuvā suvāsā iti
2.6.26	alaṅkaraṇamasi bhūyo 'laṅkaraṇaṃ bhūyāditi karṇaveṣṭakau
2.6.27	vṛtrasyetyaṅkte 'kṣiṇī
2.6.28	rociṣṇur asīty ātmānam ādarśe prekṣate
2.6.29	chatraṃ pratigṛhṇāti / bṛhaspateśchadirasi pāpmano mām antardhehi tejaso yaśaso māntardhehīti
2.6.30	pratiṣṭhe stho viśvato mā pātam ity upānahau pratimuñcate
2.6.31	viśvābhyo mā nāṣṭrābhyas paripāhi sarvata iti vaiṇavaṃ daṇḍamādatte
2.6.32	dantaprakṣālanādīni nityamapi vāsaśchatropānahaścāpūrvāṇi cenmantraḥ
2.7.1	snātasya yamānvakṣyāmaḥ
2.7.2	kāmāditaraḥ
2.7.3	nṛtyagītavāditrāṇi na kuryānna ca gacchet
2.7.4	kāmaṃ tu gītaṃ gāyati vaiva gīte vā ramata iti śruterhyaparam
2.7.5	kṣeme naktaṃ grāmāntaraṃ na gacchenna ca dhāvet
2.7.6	udapānāvekṣaṇavṛkṣārohaṇaphalaprapatanasaṃdhisarpaṇavivṛtasnānaviṣamalaṅghanaśuktavadanasaṃdhyādityaprekṣaṇabhaikṣaṇāni na kuryāt na ha vai snātvā bhikṣetāpa ha vai snātvā bhikṣāṃ jayatīti śruteḥ
2.7.7	varṣaty aprāvṛto vrajet ayaṃ me vajraḥ pāpmānamapahanaditi
2.7.8	apsvātmānam nāvekṣeta
2.7.9	ajātalomnīṃ vipuṃsīṃ ṣaṇḍhaṃ ca nopahaset
2.7.10	garbhiṇīṃ vijanyeti brūyāt
2.7.11	sakulamiti nakulam
2.7.12	bhagālamiti kapālam
2.7.13	maṇidhanur itīndradhanuḥ
2.7.14	gāṃ dhayantīṃ parasmai nācakṣīta
2.7.15	urvarāyām anantarhitāyāṃ bhūmāv utsarpaṃstiṣṭhan na mūtrapurīṣe kuryāt
2.7.16	svayaṃ praśīrṇena kāṣṭhena gudaṃ pramṛjīta
2.7.17	vikṛtaṃ vāso nāchādayīta
2.7.18	dṛḍhavrato vadhatraḥ syāt sarvata ātmānaṃ gopāyet sarveṣāṃ mitramiva śukriyam adhyeṣyamāṇaḥ
2.8.1	tisro rātrīrvrataṃ caret
2.8.2	amāṃsāśy amṛṇmayapāyī
2.8.3	strīśūdraśavakṛṣṇaśakuniśunāṃ cādarśanam asaṃbhāṣā ca taiḥ
2.8.4	śavaśūdrasūtakānnāni ca nādyāt
2.8.5	mūtrapurīṣe ṣṭhīvanaṃ cātape na kuryāt sūryāccātmānaṃ nāntardadhīta
2.8.6	taptenodakārthānkurvīta
2.8.7	avajyotya rātrau bhojanam
2.8.8	satyavadanameva vā
2.8.9	dīkṣito 'py ātapādīni kuryāt pravargyavāṃścet
2.9.1	athātaḥ pañca mahāyajñāḥ
2.9.2	vaiśvadevād annāt paryukṣya svāhākārair juhuyād brahmaṇe prajāpataye gṛhyābhyaḥ kaśyapāyānumataya iti
2.9.3	bhūtagṛhyebhyo maṇike trīn parjanyāyādbhyaḥ pṛthivyai
2.9.4	dhātre vidhātre ca dvāryayoḥ
2.9.5	pratidiśaṃ vāyave diśāṃ ca
2.9.6	madhye trīn brahmaṇe 'ntarikṣāya sūryāya
2.9.7	viśvebhyo devebhyo viśvebhyaśca bhūtebhyas teṣām uttarataḥ
2.9.8	uṣase bhūtānāṃ ca pataye param
2.9.9	pitṛbhyaḥ svadhā nama iti dakṣiṇataḥ
2.9.10	pātraṃ nirṇijyottarāparasyāṃ diśi ninayed yakṣmaitat ta iti
2.9.11	uddhṛtyāgraṃ brāhmaṇāyāvanejya dadyāddhanta ta iti
2.9.12	yathārhaṃ bhikṣukānatithīṃśca saṃbhajeran
2.9.13	bālajyeṣṭhā gṛhyā yathārhamaśnīyuḥ
2.9.14	paścād gṛhapatiḥ patnī ca
2.9.15	pūrvo vā gṛhapatiḥ / tasmād u svāṣṭaṃ gṛhapatiḥ pūrvo 'tithibhyo 'śnīyād iti śruteḥ
2.9.16	aharahaḥ svāhākuryād annābhāve kenacid ā kāṣṭhād devebhyaḥ pitṛbhyo manuṣyebhyaścodapātrāt
2.10.1	athāto 'dhyāyopākarma
2.10.2	oṣadhīnāṃ prādurbhāve śravaṇena śrāvaṇyāṃ paurṇamāsyāṃ śrāvaṇasya pañcamīṃ hastena vā
2.10.3	ājyabhāgāviṣṭvājyāhutīr juhoti
2.10.4	pṛthivyā agnaya ityṛgvede
2.10.5	antarikṣāya vāyava iti yajurvede
2.10.6	dive sūryāyeti sāmavede
2.10.7	digbhyaś candramasa ityatharvavede
2.10.8	brahmaṇe chandobhyaśceti sarvatra
2.10.9	prajāpataye devebhya ṛṣibhyaḥ śraddhāyai medhāyai sadasaspataye 'numataya iti ca
2.10.10	etadeva vratādeśanavisargeṣu
2.10.11	sadasaspatim ity akṣatadhānāstriḥ
2.10.12	sarve 'nupaṭheyuḥ
2.10.13	hutvā hutvaudumbaryas tisras tisraḥ samidha ādadhyur ārdrāḥ sapalāśā ghṛtāktāḥ sāvitryā
2.10.14	brahmacāriṇaśca pūrvakalpena
2.10.15	śaṃ no bhavantv ity akṣatadhānā akhādantaḥ prāśnīyuḥ
2.10.16	dadhikrāvṇa iti dadhi bhakṣayeyuḥ
2.10.17	sa yāvantaṃ gaṇam icchet tāvatas tilān ākarṣaphalakena juhuyāt sāvitryā śukrajyotir ity anuvākena vā
2.10.18	prāśanānte pratyaṅmukhebhya upaviṣṭebhya oṃkāram uktvā triśca sāvitrīm adhyāyādīn prabrūyāt
2.10.19	ṛṣimukhāni bahvṛcānām
2.10.20	parvāṇi chandogānām
2.10.21	sūktānyatharvaṇānām
2.10.22	sarve japanti saha no 'stu saha no 'vatu saha na idaṃ vīryavadastu brahma / indras tad veda yena yathā na vidviṣāmaha iti
2.10.23	trirātraṃ nādhīyīran
2.10.24	lomanakhānām anikṛntanam
2.10.25	eke prāg utsargāt
2.11.1	vāte 'māvāsyāyāṃ sarvānadhyāyaḥ
2.11.2	śrāddhāśane colkāvasphūrjadbhūmicalanāgnyutpāteṣv ṛtusandhiṣu cākālam
2.11.3	utsṛṣṭeṣvabhradarśane sarvarūpe ca trirātraṃ trisandhyaṃ vā
2.11.4	bhuktvārdrapāṇir udake niśāyāṃ saṃdhivelayorantaḥśave grāme 'ntar divākīrtye
2.11.5	dhāvato 'bhiśastapatitadarśanāścaryābhyudayeṣu ca tatkālam
2.11.6	nīhāre vāditraśabda ārtasvane grāmānte śmaśāne śvagardabholūkaśṛgālasāmaśabdeṣu śiṣṭācarite ca tatkālam
2.11.7	gurau prete 'po 'bhyaveyād daśarātraṃ coparamet
2.11.8	satānūnaptriṇi sabrahmacāriṇi ca trirātram
2.11.9	ekarātram asabrahmacāriṇi
2.11.10	ardhaṣaṣṭhān māsān adhītyotsṛjeyuḥ
2.11.11	ardhasaptamānvā
2.11.12	athemām ṛcaṃ japanti ubhā kavī yuvā yo no dharmaḥ parāpatat / parisakhyasya dharmiṇo vi sakhyāni visṛjāmaha iti
2.11.13	trirātraṃ sahoṣya vipratiṣṭheran
2.12.1	pauṣasya rohiṇyāṃ madhyamāyāṃ vāṣṭakāyām adhyāyān utsṛjeran
2.12.2	udakāntaṃ gatvādbhir devāṃśchandāṃsi vedānṛṣīnpurāṇācāryān gandharvānitarācāryānsaṃvatsaraṃ ca sāvayavaṃ pitṝn ācāryānsvāṃśca tarpayeyuḥ
2.12.3	sāvitrīṃ caturanudrutya viratāḥ sma iti prabrūyuḥ
2.12.4	kṣapaṇaṃ pravacanaṃ ca pūrvavat
2.13.1	puṇyāhe lāṅgalayojanaṃ jyeṣṭhayā vendradaivatyam
2.13.2	indraṃ parjanyamaśvinau maruta udalākāśyapaṃ svātikārīṃ sītām anumatiṃ ca dadhnā taṇḍulair gandhair akṣatair iṣṭvānaḍuho madhughṛte prāśayet
2.13.3	sīrā yuñjantīti yojayet
2.13.4	śunaṃ su phālā iti kṛṣet phālaṃ vālabheta
2.13.5	na vāgnyupadeśāvapanānuṣaṅgācca
2.13.6	agryam abhiṣicyākṛṣṭaṃ tadā kṛṣeyuḥ
2.13.7	sthālīpākasya pūrvavad devatā yajed ubhayor vrīhiyavayoḥ pravapan sītāyajñe ca
2.13.8	tato brāhmaṇabhojanam
2.14.1	athātaḥ śravaṇākarma
2.14.2	śrāvaṇyāṃ paurṇamāsyām
2.14.3	sthālīpākaṃ śrapayitvākṣatadhānāścaikakapālam puroḍāśaṃ dhānānāṃ bhūyasīḥ piṣṭvājyabhāgāviṣṭvājyāhutī juhoti
2.14.4	apa śveta padā jahi pūrveṇa cāpareṇa ca / sapta ca vāruṇīr imāḥ prajāḥ sarvāśca rājabāndhavaiḥ svāhā
2.14.5	na vai śvetasyādhyācāre 'hir dadarśa kaṃcana / śvetāya vaidarvyāya namaḥ svāheti
2.14.6	sthālīpākasya juhoti viṣṇave śravaṇāya śrāvaṇyai paurṇamāsyai varṣābhyaśceti
2.14.7	dhānāvantamiti dhānānām
2.14.8	ghṛtāktānsaktūnsarpebhyo juhoti
2.14.9	āgneyapāṇḍupārthivānāṃ sarpāṇām adhipataye svāhā śvetavāyavāntarikṣāṇāṃ sarpāṇāmadhipataye svāhābhibhūḥ sauryadivyānāṃ sarpāṇām adhipataye svāheti
2.14.10	sarvahutamekakapālaṃ dhruvāya bhaumāya svāheti
2.14.11	prāśanānte saktūnāmekadeśaṃ śūrpe nyupyopaniṣkramya bahiḥ śālāyāḥ sthaṇḍilam upalipyolkāyāṃ dhriyamāṇāyāṃ māntarā gamatety uktvā vāgyataḥ sarpān avanejayati
2.14.12	āgneyapāṇḍupārthivānāṃ sarpāṇāmadhipate 'vanenikṣva śvetavāyavāntarikṣāṇāṃ sarpāṇāmadhipate 'vanenikṣvābhibhūḥ sauryadivyānāṃ sarpāṇāmadhipate 'vanenikṣveti
2.14.13	yathāvaniktaṃ darvyopaghātaṃ saktūn sarpebhyo baliṃ harati
2.14.14	āgneyapāṇḍupārthivānāṃ sarpāṇāmadhipata eṣa te baliḥ śvetavāyavāntarikṣāṇāṃ sarpāṇāmadhipata eṣa te balir abhibhūḥ sauryadivyānāṃ sarpāṇām adhipata eṣa te baliriti
2.14.15	avanejya pūrvavat kaṅkataiḥ pralikhati
2.14.16	āgneyapāṇḍupārthivānāṃ sarpāṇām adhipate pralikhasva śvetavāyavāntarikṣāṇāṃ sarpāṇām adhipate pralikhasvābhibhūḥ sauryadivyānāṃ sarpāṇām adhipate pralikhasveti
2.14.17	añjanānulepanaṃ srajaś cāñjasvānulimpasva srajo 'pinahyasveti
2.14.18	saktuśeṣaṃ sthaṇḍile nyupyodapātreṇopaninīyopatiṣṭhate namo 'stu sarpebhya iti tisṛbhiḥ
2.14.19	sa yāvat kāmayeta na sarpā abhyupeyuriti tāvat saṃtatayodadhārayā niveśanaṃ triḥ pariṣiñcan parīyād apa śveta padā jahīti dvābhyām
2.14.20	darvīṃ śūrpaṃ prakṣālya pratapya prayacchati
2.14.21	dvāradeśe mārjayanta āpo hi ṣṭheti tisṛbhiḥ
2.14.22	anuguptam etaṃ saktuśeṣaṃ nidhāya tato 'stamite 'stamite 'gniṃ paricarya darvyopaghātaṃ saktūnsarpebhyo baliṃ hared āgrahāyaṇyāḥ
2.14.23	taṃ harantaṃ nāntareṇa gaccheyuḥ
2.14.24	darvyācamanaṃ prakṣālya nidadhāti
2.14.25	dhānāḥ prāśnanty asaṃsyūtāḥ
2.14.26	tato brāhmaṇabhojanam
2.15.1	prauṣṭhapadyām indrayajñaḥ
2.15.2	pāyasamaindraṃ śrapayitvāpūpāṃś cāpūpaiḥ stīrtvājyabhāgāv iṣṭvājyāhutīr juhotīndrāyendrāṇyā ajāyaikapade 'hirbudhnyāya prauṣṭhapadābhyaśceti
2.15.3	prāśanānte marudbhyo baliṃ haraty ahutādo maruta iti śruteḥ
2.15.4	āśvattheṣu palāśeṣu maruto 'śvatthe tasthur iti vacanāt
2.15.5	śukrajyotiriti pratimantram
2.15.6	vimukhena ca
2.15.7	manasā
2.15.8	nāmānyeṣāmetānīti śruteḥ
2.15.9	indraṃ daivīriti japati
2.15.10	tato brāhmaṇabhojanam
2.16.1	āśvayujyāṃ pṛṣātakāḥ
2.16.2	pāyasamaindraṃ śrapayitvā dadhimadhughṛtamiśraṃ juhotīndrāyendrāṇyā aśvibhyām āśvayujyai paurṇamāsyai śarade ceti
2.16.3	prāśanānte dadhipṛṣātakam añjalinā juhoti ūnaṃ me pūryatāṃ pūrṇaṃ me mā vyagātsvāheti
2.16.4	dadhimadhughṛtamiśram amātyā avekṣanta āyātvindra ityanuvākena
2.16.5	mātṛbhirvatsānsaṃsṛjya tāṃ rātrimāgrahāyaṇīṃ ca
2.16.6	tato brāhmaṇabhojanam
2.17.1	atha sītāyajñaḥ
2.17.2	vrīhiyavānāṃ yatra yatra yajeta tanmayaṃ sthālīpākaṃ śrapayet
2.17.3	kāmādījāno 'nyatrāpi vrīhiyavayor evānyataraṃ sthālīpākaṃ śrapayet
2.17.4	na pūrvacoditatvāt saṃdehaḥ
2.17.5	asaṃbhavād vinivṛttiḥ
2.17.6	kṣetrasya purastāduttarato vā śucau deśe kṛṣṭe phalānuparodhena
2.17.7	grāme vobhayasaṃprayogād avirodhāt
2.17.8	yatra śrapayiṣyannupalipta uddhatāvokṣite 'gnimupasamādhāya tanmiśrairdarbhaiḥ stīrtvājyabhāgāviṣṭvājyāhutīr juhoti
2.17.9	pṛthivī dyauḥ pradiśo diśo yasmai dyubhirāvṛtāḥ tam ihendram upahvaye śivā naḥ santu hetayaḥ svāhā / yanme kiṃcidupepsitamasmin karmaṇi vṛtrahan / tanme sarvaṃ samṛdhyatāṃ jīvataḥ śaradaḥ śataṃ svāhā / saṃpattir bhūtir bhūmirvṛṣṭirjyaiṣṭhyaṃ śraiṣṭhyaṃ śrīḥ prajām ihāvatu svāhā / yasyā bhāve vaidikalaukikānāṃ bhūtirbhavati karmaṇām / indrapatnīmupahvaye sītāṃ sā me tvanapāyinī bhūyāt karmaṇi karmaṇi svāhā / aśvāvatī gomatī sūnṛtāvatī bibharti yā prāṇabhṛto atandritā / khalamālinīm urvarām asmin karmaṇyupahvaye dhruvāṃ sā me tvanapāyinī bhūyātsvāheti
2.17.10	sthālīpākasya juhoti sītāyai yajāyai śamāyai bhūtyā iti
2.17.11	mantravatpradānamekeṣām
2.17.12	svāhākārapradānā iti śruter vinivṛttiḥ
2.17.13	staraṇaśeṣaṣu sītāgoptṛbhyo baliṃ harati purastādye ta āsate sudhanvāno niṣaṅgiṇaḥ / te tvā purastād gopāyantv apramattā anapāyino nama eṣāṃ karomyahaṃ balimebhyo harāmīmamiti
2.17.14	atha dakṣiṇato'nimiṣā varmiṇa āsate / te tvā dakṣiṇato gopāyantv apramattā anapāyino nama eṣāṃ karomyahaṃ balimebhyo harāmīmamiti
2.17.15	atha paścāt ābhuvaḥ prabhuvo bhūtirbhūmiḥ pārṣṇiḥ śunaṅkuriḥ / te tvā paścād gopāyantv apramattā anapāyino nama eṣāṃ karomyahaṃ balimebhyo harāmīmamiti
2.17.16	athottarato bhīmā vāyusamā jave / te tvottarataḥ kṣetre khale gṛhe 'dhvani gopāyantv apramattā anapāyino nama eṣāṃ karomyahaṃ balimebhyo harāmīmamiti
2.17.17	prakṛtād anyasmād ājyaśeṣeṇa ca pūrvavad balikarma
2.17.18	striyaś copayajerann ācaritatvāt
2.17.19	saṃsthite karmaṇi brāhmaṇānbhojayetsaṃsthite karmaṇi brāhmaṇānbhojayet
3.1.1	śrīḥ / anāhitāgner navaprāśanam
3.1.2	navaṃ sthālīpākaṃ śrapayitvājyabhāgāviṣṭvājyāhutī juhoti / śatāyudhāya śatavīryāya śatotaye abhimātiṣāhe / śataṃ yo naḥ śarado 'jījān indro neṣadati duritāni viśvā svāhā / ye catvāraḥ pathayo devayānā antarā dyāvāpṛthivī viyanti / teṣāṃ yo 'jyānim ajījim āvahāt tasmai no devāḥ paridhatteha sarve svāheti
3.1.3	sthālīpākasyāgrayaṇadevatābhyo hutvā juhoti sviṣṭakṛte ca sviṣṭamagne abhi tat pṛṇīhi viśvāṃśca devaḥ pṛtanā aviṣyat / sugaṃ nu panthāṃ pradiśanna ehi jyotiṣmad dhehyajaraṃ na āyuḥ svāheti
3.1.4	atha prāśnāti / agniḥ prathamaḥ prāśnātu sa hi veda yathā haviḥ / śivā asmabhyam oṣadhīḥ kṛṇotu viśvacarṣaṇiḥ / bhadrānnaḥ śreyaḥ samanaiṣṭa devās tvayāvasena samaśīmahi tvā / sa no mayobhūḥ pito āviśasva śaṃ tokāya tanuve syona iti
3.1.5	annapatīyayā vā
3.1.6	atha yavānām etamutyaṃ madhunā saṃyutam / yavaṃ sarasvatyā adhi vanāya cakṛṣuḥ indra āsīt sīrapatiḥ śatakratuḥ kīnāśā āsanmarutaḥ sudānava iti
3.1.7	tato brāhmaṇabhojanam
3.2.1	mārgaśīrṣyāṃ paurṇamāsyām āgrahāyaṇīkarma
3.2.2	sthālīpākaṃ śrapayitvā śravaṇavad ājyāhutī hutvāparā juhoti / yāṃ janāḥ pratinandanti rātrīṃ dhenumivāyatīm / saṃvatsarasya yā patnī sā no astu sumaṅgalī svāhā / saṃvatsarasya pratimā yā tāṃ rātrīm upāsmahe / prajāṃ suvīryāṃ kṛtvā dīrgham āyur vyaśnavai svāhā / saṃvatsarāya parivatsarāyedāvatsarāyedvatsarāya vatsarāya kṛṇute bṛhannamaḥ / teṣāṃ vayaṃ sumatau yajñiyānāṃ jyogjītā ahatāḥ syāma svāhā / grīṣmo hemanta uta no vasantaḥ śivā varṣā abhayā śarannaḥ / teṣām ṛtūnāṃ śataśāradānāṃ nivāta eṣām abhaye vasema svāheti
3.2.3	sthālīpākasya juhoti / somāya mṛgaśirase mārgaśīrṣyai paurṇamāsyai hemantāya ceti
3.2.4	prāśanānte saktuśeṣaṃ śūrpe nyupyopaniṣkramaṇaprabhṛty ā mārjanāt
3.2.5	mārjanānta utsṛṣṭo balirityāha
3.2.6	paścādagneḥ srastaram āstīryāhataṃ ca vāsa āplutā ahatavāsasaḥ pratyavarohanti dakṣiṇataḥ svāmī jāyottarā yathākaniṣṭhamuttarataḥ
3.2.7	dakṣiṇato brahmāṇamupaveśyottarata udapātraṃ śamīśākhāsītāloṣṭhāśmano nidhāyāgnimīkṣamāṇo japati / ayamagnir vīratamo 'yaṃ bhagavattamaḥ sahasrasātamaḥ / suvīryo'yaṃ śraiṣṭhye dadhātu nāviti
3.2.8	paścād agneḥ prāñcam añjaliṃ karoti
3.2.9	daivīṃ nāvamiti tisṛbhiḥ srastaramārohanti
3.2.10	brahmāṇamāmantrayate brahmanpratyavarohāmeti
3.2.11	brahmānujñātāḥ pratyavarohanti āyuḥ kīr yaśo balamannādyaṃ prajāmiti
3.2.12	upetā japanti / suhemantaḥ suvasantaḥ sugrīṣmaḥ pratidhīyatāṃ naḥ / śivā no varṣāḥ santu śaradaḥ santu naḥ śivā iti
3.2.13	syonā pṛthivi no bhaveti dakṣiṇapārśvaiḥ prākśirasaḥ saṃviśanti
3.2.14	upottiṣṭhanti ud āyuṣā svāyuṣot parjanyasya vṛṣṭyā pṛthivyāḥ saptadhāmabhir iti
3.2.15	evaṃ dvir aparaṃ brahmānujñātāḥ
3.2.16	adhaḥ śayīraṃś caturo māsānyatheṣṭaṃ vā
3.3.1	ūrdhvam āgrahāyaṇyās tisro 'ṣṭakāḥ
3.3.2	aindrī vaiśvadevī prājāpatyā pitryeti
3.3.3	apūpamāṃsaśākair yathāsaṃkhyam
3.3.4	prathamāṣṭakā pakṣāṣṭamyām
3.3.5	sthālīpākaṃ śrapayitvājyabhāgāv iṣṭvājyāhutīr juhoti / triṃśat svasāra upayanti niṣkṛtaṃ samānaṃ ketuṃ pratimuñcamānāḥ / ṛtūṃstanvate kavayaḥ prajānatīr madhye chandasaḥ pariyanti bhāsvatīḥ svāhā / jyotiṣmatī pratimuñcate nabho rātrī devī sūryasya vratāni / vipaśyanti paśavo jāyamānā nānārūpā māturasyā upasthe svāhā / ekāṣṭakā tapasā tapyamānā jajāna garbhaṃ mahimānamindram / tena dasyūn vyasahanta devā hantāsurāṇām abhavacchacībhiḥ svāhā / ananujām anujāṃ mām akartta satyaṃ vadantyanviccha etat / bhūyāsamasya sumatau yathā yūyam anyā vo anyām ati mā prayukta svāhā / abhūnmama sumatau viśvavedā āṣṭa pratiṣṭhām avidaddhi gādham / bhūyāsam asya sumatau yathā yūyam anyā vo anyāmati mā prayukta svāhā / pañca vyuṣṭīranu pañca dohā gāṃ pañcanāmnīm ṛtavo 'nu pañca / pañca diśaḥ pañcadaśena kﾱptāḥ samānamūrdhnīr adhi lokam ekaṃ svāhā / ṛtasya garbhaḥ prathamā vyūṣiṣy apām ekā mahimānaṃ bibharti / sūryasyaikā carati niṣkṛteṣu gharmasyaikā savitaikāṃ niyacchatu svāhā / yā prathamā vyaucchat sā dhenur abhavad yame / sā naḥ payasvatī dhukṣvottarām uttarāṃ samāṃ svāhā / śukrarṣabhā nabhasā jyotiṣāgād viśvarūpā śabalī agniketuḥ / samānamarthaṃ svapasyamānā bibhratī jarām ajara uṣa āgāḥ svāhā / ṛtūnāṃ patnī prathameyamāgādahnāṃ netrī janitrī prajānām / ekā satī bahudhoṣo vyaucchat sājīrṇā tvaṃ jarayasi sarvamanyatsvāheti
3.3.6	sthālīpākasya juhoti śāntā pṛthivī śivamantarikṣaṃ śaṃ no dyaurabhayaṃ kṛṇotu / śaṃ no diśaḥ pradiśa ādiśo no 'horātre kṛṇutaṃ dīrgham āyur vyaśnavai svāhā / āpo marīcīḥ paripāntu sarvato dhātā samudro apahantu pāpam / bhūtaṃ bhaviṣyad akṛntad viśvam astu me brahmābhiguptaḥ surakṣitaḥ syāṃ svāhā / viśve ādityā vasavaśca devā rudrā goptāro marutaśca santu / ūrjaṃ prajāmamṛtaṃ dīrghamāyuḥ prajāpatirmayi parameṣṭhī dadhātu naḥ svāheti ca
3.3.7	aṣṭakāyai svāheti
3.3.8	madhyamā gavā
3.3.9	tasyai vapāṃ juhoti vaha vapāṃ jātavedaḥ pitṛbhya iti
3.3.10	śvo 'nvaṣṭakāsu sarvāsāṃ pārśvasakthisavyābhyāṃ parivṛte piṇḍapitṛyajñavat
3.3.11	strībhyaś copasecanaṃ ca karṣūṣu surayā tarpaṇena cāñjanānulepanaṃ srajaśca
3.3.12	ācāryāyāntevāsibhyaś cānapatyebhya icchan
3.3.13	madhyāvarṣe ca turīyā śākāṣṭakā
3.4.1	athātaḥ śālākarma
3.4.2	puṇyāhe śālāṃ kārayet
3.4.3	tasyā avaṭamabhijuhoty acyutāya bhaumāya svāheti
3.4.4	stambhamucchrayati imāmucchrayāmi bhuvanasya nābhiṃ vasordhārāṃ prataraṇīṃ vasūnām / ihaiva dhruvāṃ niminomi śālāṃ kṣeme tiṣṭhatu ghṛtamukṣamāṇā / aśvāvatī gomatī sūnṛtāvatyucchrayasva mahate saubhagāya / ā tvā śiśur ākrandatv ā gāvo dhenavo vāśyamānāḥ / ā tvā kumārastaruṇa ā vatso jagadaiḥ saha / ā tvā parisrutaḥ kumbha ā dadhnaḥ kalaśairupa / kṣemasya patnī bṛhatī suvāsā rayiṃ no dhehi subhage suvīryam / aśvāvadgomadūrjasvat parṇaṃ vanaspateriva / abhi naḥ pūryatāṃ rayir idam anu śreyo vasāna iti caturaḥ prapadyate
3.4.5	abhyantarato 'gnim upasamādhāya dakṣiṇato brahmāṇamupaveśyottarata udapātraṃ pratiṣṭhāpya sthālīpākaṃ śrapayitvā niṣkramya dvārasamīpe sthitvā brahmāṇamāmantrayate brahman praviśāmīti
3.4.6	brahmānujñātaḥ praviśatyṛtaṃ prapadye śivaṃ prapadya iti
3.4.7	ājyaṃ saṃskṛtyeha ratir ity ājyāhutī hutvāparā juhoti / vāstoṣpate pratijānīhy asmān svāveśo anamīvo bhavā naḥ / yat tvemahe prati tan no juṣasva śaṃ no bhava dvipade śaṃ catuṣpade svāhā / vāstoṣpate prataraṇo na edhi gayasphāno gobhir aśvebhir indo / ajarāsaste sakhye syāma piteva putrānprati tan no juṣasva śaṃ no bhava dvipade śaṃ catuṣpade svāhā / vāstoṣpate śagmayā saṃsadā te sakṣīmahi raṇvayā gātumatyā / pāhi kṣema uta yoge varaṃ no yūyaṃ pāta svastibhiḥ sadā naḥ svāhā / amīvahā vāstoṣpate viśvā rūpāṇyāviśan / sakhā suśeva edhi naḥ svāheti
3.4.8	sthālīpākasya juhoti / agnimindraṃ bṛhaspatiṃ viśvān devān upahvaye sarasvatīṃ ca vājīṃ ca vāstu me datta vājinaḥ svāhā / sarpadevajanānt sarvān himavantaṃ sudarśanam / vasūṃśca rudrān ādityān īśānaṃ jagadaiḥ saha / etānt sarvānprapadye 'haṃ vāstu me datta vājinaḥ svāhā / pūrvāhṇamaparāhṇaṃ cobhau madhyaṃdinā saha / pradoṣam ardharātraṃ ca vyuṣṭāṃ devīṃ mahāpathām / etānt sarvān prapadye 'haṃ vāstu me datta vājinaḥ svāhā / kartāraṃ ca vikartāraṃ viśvakarmāṇamoṣadhīṃśca vanaspatīn / etāntsarvān prapadye'haṃ vāstu me datta vājinaḥ svāhā / dhātāraṃ ca vidhātāraṃ nidhīnāṃ ca patiṃ saha / etāntsarvān prapadye'haṃ vāstu me datta vājinaḥ svāhā / syonaṃ śivamidaṃ vāstu dattaṃ brahmaprajāpatī / sarvāśca devatāḥ svāheti
3.4.9	prāśanānte kāṃsye saṃbhārānopyaudumbarapalāśāni sasurāṇi śāḍvalaṃ gomayaṃ dadhi madhu ghṛtaṃ kuśānyavāṃścāsanopasthāneṣu prokṣet
3.4.10	pūrve sandhāvabhimṛśati / śrīśca tvā yaśaśca pūrve sandhau gopāyetāmiti
3.4.11	dakṣiṇe saṃdhāvabhimṛśati / yajñaśca tvā dakṣiṇā ca dakṣiṇe sandhau gopāyetāmiti
3.4.12	paścime saṃdhāvabhimṛśati / annaṃ ca tvā brāhmaṇaśca paścime sandhau gopāyetāmiti
3.4.13	uttare saṃdhāvabhimṛśati / ūrk ca tvā sūnṛtā cottare sandhau gopāyetāmiti
3.4.14	niṣkramya diśa upatiṣṭhate / ketā ca mā suketā ca purastād gopāyetām ity agnirvai ketādityaḥ suketā tau prapadye tābhyāṃ namo 'stu tau mā purastād gopāyetāmiti
3.4.15	atha dakṣiṇato gopāyamānaṃ ca mā rakṣamāṇā ca dakṣiṇato gopāyetām ity aharvai gopāyamānaṃ rātrī rakṣamāṇā te prapadye tābhyāṃ namo 'stu te mā dakṣiṇato gopāyetāmiti
3.4.16	atha paścād dīdiviśca bhā jāgṛviśca paścād gopāyetām ity annaṃ vai dīdiviḥ prāṇo jāgṛvis tau prapadye tābhyāṃ namo 'stu tau mā paścādgopāyetāmiti
3.4.17	athottarato 'svapnaśca mānavadrāṇaś cottarato gopāyetāmiti candramā vā asvapno vāyur anavadrāṇas tau prapadye tābhyāṃ namo 'stu tau mottarato gopāyetāmiti
3.4.18	niṣṭhitāṃ prapadyate dharma sthūṇārājaṃ śrī stūpam ahorātre dvāraphalake / indrasya gṛhā vasumanto varūthinas tān ahaṃ prapadye saha prajayā paśubhiḥ saha / yanme kiṃcidasty upahūtaḥ sarvagaṇasakhāyasādhusaṃvṛtaḥ / tāṃ tvā śāle 'riṣṭavīrā gṛhā naḥ santu sarvata iti
3.4.19	tato brāhmaṇabhojanam
3.5.1	athāto maṇikāvadhānam
3.5.2	uttarapūrvasyāṃ diśi yūpavadavaṭaṃ khātvā kuśān āstīryākṣatān ariṣṭakāṃś cānyāni cābhimaṅgalāni tasmin minoti maṇikaṃ samudro 'sīti
3.5.3	apa āsiñcati / āpo revatīḥ kṣayathā hi vasvaḥ kratuṃ ca bhadraṃ bibhṛthāmṛtaṃ ca / rāyaśca stha svapatyasya patnī sarasvatī tadgṛṇate vayo dhāditi
3.5.4	āpo hi ṣṭheti ca tisṛbhiḥ
3.5.5	tato brāhmaṇabhojanam
3.6.1	athātaḥ śīrṣarogabheṣajam
3.6.2	pāṇī prakṣālya bhruvau mimārṣṭi / cakṣurbhyāṃ śrotrābhyāṃ godānācchubukād adhi / yakṣmaṃ śīrṣaṇyaṃ rarāṭād vivṛhāmīmam iti / ardhaṃ ced avabhedaka virūpākṣa śvetapakṣa mahāyaśaḥ / atho citrapakṣa śiro māsyābhitāpsīd iti
3.6.3	kṣemyo hyeva bhavati
3.7.1	utūlaparimehaḥ
3.7.2	svapato jīvaviṣāṇe svaṃ mūtram āsicyāpasalavi triḥ pariṣiñcan parīyāt / pari tvā gireraha pari mātuḥ pari svasuḥ pari pitrośca bhrātrośca sakhyebhyo visṛjāmy aham / utūla parimīḍho 'si parimīḍhaḥ kva gamiṣyasīti
3.7.3	sa yadi bhramyād dāvāgnim upasamādhāya ghṛtāktāni kuśeṇḍvāni juhuyāt / pari tvā hvalano hvalanirvṛttendravīrudhaḥ / indrapāśena sitvā mahyaṃ muktvāthānyam ānayed iti
3.7.4	kṣemyo hy eva bhavati
3.8.1	śūlagavaḥ
3.8.2	svargyaḥ paśavyaḥ putryo dhanyo yaśasya āyuṣyaḥ
3.8.3	aupāsanamaraṇyaṃ hṛtvā vitānaṃ sādhayitvā raudraṃ paśumālabheta
3.8.4	sāṇḍam
3.8.5	gaurvā śabdāt
3.8.6	vapāṃ śrapayitvā sthālīpākamavadānāni ca rudrāya vapāmantarikṣāya vasāṃ sthālīpākamiśrānyavadānāni juhotyagnaye rudrāya śarvāya paśupataye ugrāyāśanaye bhavāya mahādevāyeśānāyeti ca
3.8.7	vanaspatisviṣṭakṛdante
3.8.8	digvyāghāraṇam
3.8.9	vyāghāraṇānte patnīḥ saṃyājayantīndrāṇyai rudrāṇyai śarvāṇyai bhavānyā agniṃ gṛhapatimiti
3.8.10	lohitaṃ pālāśeṣu kūrceṣu rudrāya senābhyo baliṃ harati yāste rudra purastāt senās tābhya eṣa balistābhyaste namo yāste rudra dakṣiṇataḥ senāstābhya eṣa balis tābhyaste namo yāste rudra paścāt senās tābhya eṣa balistābhyaste namo yāste rudrottarataḥ senās tābhya eṣa balis tābhyaste namo yāste rudropariṣṭāt senās tābhya eṣa balis tābhyaste namo yāste rudrādhastāt senās tābhya eṣa balis tābhyaste nama iti
3.8.11	ūvadhyaṃ lohitaliptam agnau prāsyaty adho vā nikhanati
3.8.12	anuvātaṃ paśum avasthāpya rudrair upatiṣṭhate prathamottamābhyāṃ vānuvākābhyām
3.8.13	naitasya paśorgrāmaṃ haranti
3.8.14	etenaiva goyajño vyākhyātaḥ pāyasenānarthaluptaḥ
3.8.15	tasya tulyavayā gaurdakṣiṇā
3.9.1	atha vṛṣotsargaḥ
3.9.2	goyajñena vyākhyātaḥ
3.9.3	kārtikyāṃ paurṇamāsyāṃ revatyāṃ vāśvayujasya
3.9.4	madhye gavāṃ susamiddham agniṃ kṛtvājyaṃ saṃskṛtyeha ratir iti ṣaṭ juhoti pratimantram
3.9.5	pūṣā gā anvetu naḥ pūṣā rakṣatvarvataḥ / pūṣā vājaṃ sanotu naḥ svāheti pauṣṇasya juhoti
3.9.6	rudrān japitvaikavarṇaṃ dvivarṇaṃ vā yo vā yūthaṃ chādayati yaṃ vā yūthaṃ chādayed rohito vaiva syāt sarvāṅgair upeto jīvavatsāyāḥ payasvinyāḥ putro yūthe ca rūpasvittamaḥ syāt tam alaṃkṛtya yūthe mukhyāścatasro vatsataryas tāś cālaṃkṛtya etaṃ yuvānaṃ patiṃ vo dadāmi tena krīḍantīś caratha priyeṇa / mā naḥ sāptajanuṣāsubhagā rāyaspoṣeṇa sam iṣā mademety etayaivotsṛjeran
3.9.7	nabhyastham abhimantrayate mayobhūr ity anuvākaśeṣeṇa
3.9.8	sarvāsāṃ payasi pāyasaṃ śrapayitvā brāhmaṇān bhojayet
3.9.9	paśum apyeke kurvanti
3.9.10	tasya śūlagavena kalpo vyākhyātaḥ
3.10.1	athodakakarma
3.10.2	advivarṣe prete mātāpitrorāśaucam
3.10.3	śaucam evetareṣām
3.10.4	ekarātraṃ trirātraṃ vā
3.10.5	śarīram adagdhvā nikhananti
3.10.6	antaḥsūtake ced otthānād āśaucaṃ sūtakavat
3.10.7	nātrodakakarma
3.10.8	dvivarṣaprabhṛti pretam ā śmaśānāt sarve 'nugaccheyuḥ
3.10.9	yamagāthāṃ gāyanto yamasūktam ca japanta ityeke
3.10.10	yadyupeto bhūmijoṣaṇādisamānam āhitāgner odakāntasya gamanāt
3.10.11	śālāgninā dahanty enamāhitaścet
3.10.12	tūṣṇīṃ grāmāgninetaram
3.10.13	saṃyuktaṃ maithunaṃ vodakam yācerann udakaṃ kariṣyāmaha iti
3.10.14	kurudhvaṃ mā caivaṃ punar ity aśatavarṣe prete
3.10.15	kurudhvam ityevetarasmin
3.10.16	sarve jñātayo 'po 'bhyavayanty ā saptamāt puruṣād daśamādvā
3.10.17	samānagrāmavāse yāvat saṃbandham anusmareyuḥ
3.10.18	ekavastrāḥ prācīnāvītinaḥ
3.10.19	savyasyānāmikayāpanodyāpa naḥ śośucadaghamiti
3.10.20	dakṣiṇāmukhā nimajjanti
3.10.21	pretāyodakam sakṛt prasiñcanty añjalināsāv etat ta udakamiti
3.10.22	uttīrṇāñchucau deśe śāḍvalavaty upaviṣṭāṃs tatraitān apavadeyuḥ
3.10.23	anavekṣamāṇā grāmam āyānti rītībhūtāḥ kaniṣṭhapūrvāḥ
3.10.24	niveśanadvāre picumandapatrāṇi vidaśyācamyodakam agniṃ gomayaṃ gaurasarṣapāṃstailam ālabhyāśmānam ākramya praviśanti
3.10.25	trirātraṃ brahmacāriṇo 'dhaḥśāyino na kiṃcana karma kurvanti na prakurvanti
3.10.26	krītvā labdhvā vā divaivānnamaśnīyur amāṃsam
3.10.27	pretāya piṇḍaṃ dattvāvanejanadānapratyavanejaneṣu nāmagrāham
3.10.28	mṛnmaye tāṃ rātrīṃ kṣīrodake vihāyasi nidadhyuḥ pretātra snāhīti
3.10.29	trirātraṃ śāvamāśaucam
3.10.30	daśarātramityeke
3.10.31	na svādhyāyamadhīyīran
3.10.32	nityāni nivarteran vaitānavarjam
3.10.33	śālāgnau caike
3.10.34	anya etāni kuryuḥ
3.10.35	pretasparśino grāmaṃ na praviśeyur ā nakṣatradarśanāt
3.10.36	rātrau cedādityasya
3.10.37	praveśanādi samānamitaraiḥ
3.10.38	pakṣaṃ dvau vāśaucam
3.10.39	ācārye caivam
3.10.40	mātāmahayośca
3.10.41	strīṇāṃ cāprattānām
3.10.42	prattānām itare kurvīran
3.10.43	tāśca teṣām
3.10.44	proṣitaś cet preyācchravaṇaprabhṛti kṛtodakāḥ kālaśeṣamāsīran
3.10.45	atītaścedekarātraṃ trirātraṃ vā
3.10.46	atha kāmodakāny ṛtvikśvaśurasakhisaṃbandhimātulabhāgineyānām
3.10.47	prattānāṃ ca
3.10.48	ekādaśyāmayugmānbrāhmaṇānbhojayitvā māṃsavat
3.10.49	pretāyoddiśya gāmapyeke ghnanti
3.10.50	piṇḍakaraṇe prathamaḥ pitṝṇāṃ pretaḥ syāt putravāṃścet
3.10.51	nivarteta caturthaḥ
3.10.52	saṃvatsaraṃ pṛthageke
3.10.53	nyāyastu na caturthaḥ piṇḍo bhavatīti śruteḥ
3.10.54	aharaharannamasmai brāhmaṇāyodakumbhaṃ ca dadyāt
3.10.55	piṇḍamapyeke nipṛṇanti
3.11.1	paśuś ced āplāvyāgām agreṇāgnīn parītya palāśaśākhāṃ nihanti
3.11.2	parivyayaṇopākaraṇaniyojanaprokṣaṇāny āvṛtā kuryād yaccānyat
3.11.3	paripaśavye hutvā tūṣṇīm aparāḥ pañca
3.11.4	vapoddharaṇam cābhighārayeddevatāṃ cādiśet
3.11.5	upākaraṇaniyojanaprokṣaṇeṣu sthālīpāke caivam
3.11.6	vapāṃ hutvāvadānāny avadyati
3.11.7	sarvāṇi trīṇi pañca vā
3.11.8	sthālīpākamiśrāṇy avadānāni juhoti
3.11.9	paśvaṅgaṃ dakṣiṇā
3.11.10	yaddevate taddaivataṃ yajet tasmai ca bhāgaṃ kuryāt taṃ ca brūyād imam anuprāpayeti
3.11.11	nadyantare nāvaṃ kārayen na vā
3.12.1	athāto 'vakīrṇiprāyaścittam
3.12.2	amāvāsyāyāṃ catuṣpathe gardabhaṃ paśumālabhate
3.12.3	nirṛtiṃ pākayajñena yajeta
3.12.4	apsv avadānahomaḥ
3.12.5	bhūmau paśupuroḍāśaśrapaṇam
3.12.6	tāṃ chaviṃ paridadhīta
3.12.7	ūrdhvavālām ityeke
3.12.8	saṃvatsaraṃ bhikṣācaryam caretsvakarma parikīrtayan
3.12.9	athāparamājyāhutī juhoti / kāmāvakīrṇo 'smy avakīrṇo'smi kāma kāmāya svāhā / kāmābhidrugdho 'smyabhidrugdho 'smi kāma kāmāya svāheti
3.12.10	athopatiṣṭhate saṃ mā siñcantu marutaḥ samindraḥ saṃ bṛhaspatiḥ / saṃ māyamagniḥ siñcatu prajayā ca dhanena ceti
3.12.11	etadeva prāyaścittam
3.13.1	athātaḥ sabhāpraveśanam
3.13.2	sabhām abhyeti sabhāṅgirasi nādir nāmāsi tviṣir nāmāsi tasyai te nama iti
3.13.3	atha praviśati sabhā ca mā samitiścobhe prajāpaterduhitarau sacetasau / yo mā na vidyādupa mā sa tiṣṭhet sa cetano bhavatu śaṃsathe jana iti
3.13.4	parṣadametya japed abhibhūr aham āgamavirāḍaprativāśyāḥ / asyāḥ parṣada īśānaḥ sahasā suduṣṭaro jana iti
3.13.5	sa yadi manyeta kruddho 'yamiti tamabhimantrayate yā ta eṣā rarāṭyā tanūrmanyoḥ krodhasya nāśanī / tāṃ devā brahmacāriṇo vinayantu sumedhasaḥ / dyaur ahaṃ pṛthivī cāhaṃ tau te krodhaṃ nayāmasi garbham aśvatary asahāsāviti
3.13.6	atha yadi manyeta drugdho 'yam iti tam abhimantrayate tāṃ te vācamāsya ādatte hṛdaya ādadhe yatra yatra nihitā vāktāṃ tatastata ādade yadahaṃ bravīmi tat satyam adharo mattāṃdyasveti
3.13.7	etadeva vaśīkaraṇam
3.14.1	athāto rathārohaṇam
3.14.2	yuṅkteti rathaṃ saṃpreṣya yukta iti prokte sā virāḍ ity etya cakre abhimṛśati
3.14.3	rathantaramasīti dakṣiṇam
3.14.4	bṛhadasītyuttaram
3.14.5	vāmadevyamasīti kūbarīm
3.14.6	hastenopasthamabhimṛśati aṅkau nyaṅkāvabhito rathaṃ yau dhvāntaṃ vātāgram anusaṃcarantam / dūrehetir indriyavān patatri te no 'gnayaḥ paprayaḥ pārayantviti
3.14.7	namo māṇicarāyeti dakṣiṇaṃ dhuryaṃ prājati
3.14.8	aprāpya devatāḥ pratyavarohetsaṃprati brāhmaṇān madhye gā abhikramya pitṝn
3.14.9	na strībrahmacāriṇau sārathī syātām
3.14.10	muhūrtam atīyāya japed iha ratir iha ramadhvam
3.14.11	eke māstv iha ratir iti ca
3.14.12	sa yadi durbalo rathaḥ syāt tam āsthāya japed ayaṃ vām aśvinā ratho mā durge māstaroriṣad iti
3.14.13	sa yadi bhramyāt stambham upaspṛśya bhūmiṃ vā japed eṣa vām aśvinā ratho mā durge māstaroriṣad iti
3.14.14	tasya na kācanārttirna riṣṭirbhavati
3.14.15	yātvādhvānaṃ vimucya rathaṃ yavasodake dāpayed eṣa u ha vāhanasyāpahnava iti śruteḥ
3.15.1	athāto hastyārohaṇam
3.15.2	etya hastinam abhimṛśati hastiyaśasam asi hastivarcasam asīti
3.15.3	athārohatīndrasya tvā vajreṇābhitiṣṭhāmi svasti mā saṃpārayeti
3.15.4	etenaivāśvārohaṇaṃ vyākhyātam
3.15.5	uṣṭram ārokṣyann abhimantrayate tvāṣṭro 'si tvaṣṭṛdaivatyaḥ svasti mā saṃpārayeti
3.15.6	rāsabhamārokṣyannabhimantrayate śūdro 'si śūdrajanmāgneyo vai dviretāḥ svasti mā saṃpārayeti
3.15.7	catuṣpatham abhimantrayate namo rudrāya pathiṣade svasti mā saṃpārayeti
3.15.8	nadīm uttariṣyann abhimantrayate namo rudrāyāpsuṣade svasti mā saṃpārayeti
3.15.9	nāvam ārokṣyann abhimantrayate sunāvamiti
3.15.10	uttariṣyannabhimantrayate sutrāmāṇamiti
3.15.11	vanamabhimantrayate namo rudrāya vanasade svasti mā saṃpārayeti
3.15.12	girimabhimantrayate namo rudrāya giriṣade svasti mā saṃpārayeti
3.15.13	śmaśānamabhimantrayate namo rudrāya pitṛṣade svasti mā saṃpārayeti
3.15.14	goṣṭhamabhimantrayate namo rudrāya śakṛtpiṇḍasade svasti mā saṃpārayeti
3.15.15	yatra cānyatrāpi namo rudrāyetyeva brūyād rudro hyevedaṃ sarvamiti śruteḥ
3.15.16	sicāvadhūto 'bhimantrayate sigasi na vajro'si namas te 'stu mā mā hiṃsīriti
3.15.17	stanayitnumabhimantrayate śivā no varṣāḥ santu śivā naḥ santu hetayaḥ / śivā nas tāḥ santu yāstvaṃ sṛjasi vṛtrahanniti
3.15.18	śivāṃ vāśyamānām abhimantrayate śivo nāmeti
3.15.19	śakuniṃ vāśyamānam abhimantrayate hiraṇyaparṇa śakune devānāṃ prahitaṃgama / yamadūta namas te 'stu kiṃ tvā kārkāriṇo 'bravīd iti
3.15.20	lakṣaṇyaṃ vṛkṣamabhimantrayate mā tvāśanir mā paraśurmā vāto mā rājapreṣito daṇḍaḥ / aṅkurāste prarohantu nivāte tvābhivarṣatu / agniṣ ṭe mūlaṃ mā hiṃsīt svasti te 'stu vanaspate svasti me 'stu vanaspata iti
3.15.21	sa yadi kiṃcillabheta tat pratigṛhṇāti dyaus tvā dadātu pṛthivī tvā pratigṛhṇātviti sāsya na dadataḥ kṣīyate bhūyasī ca pratigṛhītā bhavati / atha yady odanaṃ labheta tatpratigṛhya dyaus tveti tasya dviḥ prāśnāti brahmā tvāśnātu brahmā tvā prāśnātviti
3.15.22	atha yadi manthaṃ labheta taṃ pratigṛhya dyaustveti tasya triḥ prāśnāti brahmā tvāśnātu brahmā tvā prāśnātu brahmā tvā pibatviti
3.15.23	athāto 'dhītyādhītyānirākaraṇaṃ pratīkaṃ me vicakṣaṇaṃ jihvā me madhu yadvacaḥ / karṇābhyāṃ bhūri śuśruve mā tvaṃ hārṣīḥ śrutaṃ mayi / brahmaṇaḥ pravacanamasi brahmaṇaḥ pratiṣṭhānamasi brahmakośo 'si sanir asi śāntir asy anirākaraṇam asi brahmakośaṃ me viśa / vācā tvā pidadhāmi vācā tvā pidadhāmīti svarakaraṇakaṇṭhyaurasadantyauṣṭhyagrahaṇadhāraṇoccāraṇaśaktir mayi bhavatu āpyāyantu me 'ṅgāni vāk prāṇaścakṣuḥ śrotraṃ yaśo balam / yan me śrutam adhītaṃ tanme manasi tiṣṭhatu tiṣṭhatu
