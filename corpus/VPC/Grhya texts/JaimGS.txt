#Text:Jaiminīyagṛhyasūtra
#Edition:Caland (DCS version)



1.1.1	athāto 'gniṃ praṇeṣyan prāgudak pravaṇam abhyukṣya sthaṇḍilaṃ lakṣaṇaṃ kuryānmadhye
1.1.2	prācīṃ rekhām ullikhyodīcīṃ ca saṃhitāṃ paścāt tisro madhye prācyaḥ
1.1.3	abhyukṣyāgniṃ pratiṣṭhāpayed bhūr bhuvaḥ svar iti
1.1.4	lakṣaṇāvṛd eṣā sarvatra
1.1.5	athātaḥ pākayajñān vyākhyāsyāmo huto 'hutaḥ prahutaḥ prāśita iti
1.1.6	teṣām ekāgnau homaḥ
1.1.7	nitye yajñopavītodakācamane
1.1.8	darśapūrṇamāsatantrāḥ
1.1.9	svatantrā vā
1.1.10	dakṣiṇato 'gneḥ pūrṇapātram upanidadhāti
1.1.11	sruvaṃ cāpāṃ pūrṇam
1.1.12	uttarato 'gner idhmābarhir devasya tvā savituḥ prasave 'śvinor bāhubhyāṃ pūṣṇo hastābhyāṃ prokṣāmīti prokṣitam upakﾱptaṃ bhavati sakṛd yajuṣā dvistūṣṇīm
1.1.13	khādiraḥ pālāśo vedhmaḥ
1.1.14	tadalābhe vibhītakatilvakabādhakanimbarājavṛkṣaśalmalyaraludadhitthakovidāraśleṣmātakavarjaṃ sarvavanaspatīnām idhmaḥ
1.1.15	kuśālābhe śūkatṛṇaśaraśīryabalbajamutavanalaśuṇṭhavarjaṃ sarvatṛṇāni
1.1.16	śuklāḥ sumanasaḥ
1.1.17	tāsām alābhe japārūpakākutthābhaṇḍīkuraṇḍakavarjaṃ gandhavatyo vā sarvavarṇāḥ
1.1.18	catasra ājyaprakṛtayo bhavantyūdhanyaṃ vā vāhyaṃ vā dadhi vā payo vā
1.1.19	paścād agner ācamanam
1.1.20	trir ācāmed
1.1.21	dviḥ parimṛjet
1.1.22	sakṛd upaspṛśet pādāvabhyukṣya śiraśca śīrṣaṇyān prāṇān upaspṛśet
1.1.23	apa upaspṛśya paścād agner upasamāhitasyopaviśya dakṣiṇena pāṇinā bhūmim ārabhya japatīdaṃ bhūmer bhajāmaha idaṃ bhadraṃ sumaṅgalaṃ parā sapatnān bādhasvānyeṣāṃ vinda te dhanam iti
1.1.24	vasvantaṃ rātriścet
1.1.25	imaṃstomyena tṛcenāgniṃ parisamūhet
1.1.26	ādyayā vā triḥ
1.1.27	prastaram upasaṃgṛhya pratidiśaṃ paristṛṇāti dakṣiṇapurastād upakramyāgrair mūlāni chādayan
1.1.28	paścād vopastīryolaparājibhyām upaharet
1.1.29	dakṣiṇottaraḥ sandhiḥ
1.2.1	prastarāt pavitre gṛhṇāti prādeśamātre same apraśīrṇāgre anantargarbhe
1.2.2	aṅguṣṭhenopakaniṣṭhikayā ca dhārayann anakhena chinatti pavitre stho vaiṣṇavyāviti
1.2.3	trir ūrdhvam adbhir anumārjayed viṣṇor manasā pūte stha iti sakṛd yajuṣā dvistūṣṇīm
1.2.4	pātrasyopariṣṭāt pavitre dhārayann ājyam āsicyottareṇāgnim aṅgārānnirūhya teṣvadhiśrityāvadyotya darbhataruṇābhyāṃ pratyasya triḥ paryagni kṛtvodagudvāsya pratyūhyāṅgārān udagagrābhyāṃ pavitrābhyāṃ trir utpunātyājyaṃ ca haviśca praṇītāśca sruvaṃ ca devastvā savitotpunātvacchidreṇa pavitreṇa vasoḥ sūryasya raśmibhir iti
1.2.5	devo va iti praṇītāḥ
1.2.6	punar āhāram ājyasya
1.2.7	sakṛd yajuṣā dvistūṣṇīm
1.2.8	uttarato 'gneḥ praṇītāḥ praṇīya darbhaiḥ pracchādya dakṣiṇato 'gneḥ prastaraṃ nidhāya prastarasyopariṣṭāt pavitre nidhāya virūpākṣaṃ japaty oṃ tapaśca tejaśca satyaṃ cātmā ca dhṛtiśca dharmaśca sattvaṃ ca tyāgaśca brahmā ca brahma ca tāni prapadye tāni mām avantu bhūr bhuvaḥ svar oṃ mahāntam ātmānam adhyārohāmi virūpākṣo 'si dantāñjistasya te śayyā parṇe gṛhā antarikṣe te vimitaṃ hiraṇmayaṃ tad devānāṃ hṛdayānyayasmaye kumbhe antaḥ saṃnihitāni tāni balabhūśca baladhā ca rakṣa ṇo mā pramadaḥ satyaṃ te dvādaśa putrāste tvā saṃvatsare saṃvatsare kāmapreṇa yajñena yājayitvā punar brahmacaryam upayanti tvaṃ devānāṃ brāhmaṇo 'syahaṃ manuṣyāṇāṃ brāhmaṇo vai brāhmaṇam upadhāvati taṃ tvopadhāvāmi japantaṃ mā mā pratijāpsīr juhvantaṃ mā mā pratihauṣīḥ kurvantaṃ mā mā pratikārṣīstvāṃ prapadye tvayā prasūta idaṃ karma kariṣyāmi tanme samṛdhyatāṃ virūpākṣāya dantāñjaye brahmaṇaḥ putrāya jyeṣṭhāya śreṣṭhāyāmoghāya karmādhipataye nama iti
1.3.1	sruvaṃ praṇītāsu praṇīya niṣṭapya darbhaiḥ saṃmṛjya sammārgān abhyukṣyāgnāvādhāya dakṣiṇaṃ jānvācyāmedhyaṃ cet kiṃcid ājye 'vapadyeta ghuṇastryambukā makṣikā pipīlikety ā pañcabhya uddhṛtyābhyukṣyotpūya juhuyāt
1.3.2	paridhīn paridadhāti madhyamaṃ sthavīyasaṃ paścād dīrghaṃ madhyamaṃ dakṣiṇataḥ kanīyasam uttarataḥ saṃspṛṣṭān
1.3.3	dakṣiṇato 'gner apāṃ kośaṃ ninayatyadite 'numanyasveti
1.3.4	anumate 'numanyasveti paścāt
1.3.5	sarasvate 'numanyasvetyuttarataḥ / deva savitaḥ prasuveti triḥ pradakṣiṇam agniṃ pariṣiñcad deva savitaḥ prasuva yajñaṃ prasuva yajñapatiṃ bhagāya divyo gandharvaḥ ketapūḥ ketaṃ naḥ punātu vācaspatir vācaṃ naḥ svadatviti sakṛd yajuṣā dvistūṣṇīm
1.3.6	athedhmam ādāya sruveṇājyaṃ gṛhītvābhighāryāgnāvabhyādadhātyayaṃ ta idhma ātmā jātavedas tena vardhasva cedhyasva cenddhi vardhaya cāsmān prajayā paśubhir brahmavarcasenānnādyena samedhaya svāheti / manasāghārau juhoti saṃtatam akṣṇayā prajāpataye svāhetyuttaraṃ paridhisandhim anvavahṛtya sruvam indrāya svāheti dakṣiṇaṃ paridhisandhim anvavahṛtya
1.3.7	āghārau hutvājyabhāgau juhotyagnaye svāhetyuttarataḥ somāya svāheti dakṣiṇatas tāvantareṇāhutiloko bhūḥ svāhā bhuvaḥ svāhā svaḥ svāhā bhūr bhuvaḥ svaḥ svāheti
1.3.8	agnaye 'gnīṣomābhyām iti paurṇamāsyām
1.3.9	agnaya indrāgnibhyām ityamāvāsyāyām
1.3.10	uttarapūrvām āhutiṃ juhoty anabhijuhvad āhutyāhutiṃ pratyak sauviṣṭakṛtasthānāt
1.3.11	nityo 'gniḥ purastāt sviṣṭakṛd ante 'nyatra vapāhomājyahomābhyām
1.3.12	na sviṣṭakṛtaṃ pratyabhighārayati
1.3.13	sruve sakṛd ājyam upastṛṇāti dvir haviṣo 'vadyati sakṛd ājyenābhighārya pratyabhighārayatyaṅguṣṭhenāṅgulibhyāṃ ca māṃsasaṃhitābhyām
1.3.14	dvir haviṣo 'vadyati dvir ājyenābhighārya pratyabhighārayati jāmadagnyānāṃ taddhi pañcāvattaṃ bhavatyaṅgulyā tṛṇakūrcena vā
1.3.15	eṣā homāvṛt sarvatra
1.4.1	sapavitraṃ prastaram ādatte tasyāgrāṇi sruve 'nakti divyaṅkṣveti
1.4.2	madhyam ājye 'ntarikṣe 'ṅkṣveti
1.4.3	mūlāni haviṣi pṛthivyām aṅkṣveti
1.4.4	prastarāt tṛṇaṃ nirasyatyāyuṣe tveti
1.4.5	prastaram agnāvanupraharatyagnaye 'numataye svāheti
1.4.6	paścāt tṛṇam anupraharati dviṣantaṃ me 'bhidhehi taṃ caiva pradaha svāheti
1.4.7	ghṛtenāktāḥ samidha ādadhāti samṛddhyai svāheti
1.4.8	bhūmim ārabhya śīrṣaṇyān prāṇān upaspṛśet
1.4.9	apa upaspṛśya dvādaśa prāyaścittāhutīr juhotyākūtyai svāhā / kāmāya svāhā / samṛddhyai svāhā / ṛcā stomaṃ samardhaya gāyatreṇa rathaṃtaraṃ bṛhad gāyatravartani svāhā / ud u tyaṃ jātavedasaṃ devaṃ vahanti ketavaḥ / dṛśe viśvāya sūryaṃ svāhā / citraṃ devānām udagād anīkaṃ cakṣur mitrasya varuṇasyāgneḥ / āprā dyāvāpṛthivī antarikṣaṃ sūrya ātmā jagatastasthuṣaśca svāhā / ud vayaṃ tamasas pari svaḥ paśyanto jyotir uttaram / devaṃ devatrā sūryam aganma jyotir uttamaṃ svāhā / prajāpate na tvad etānyanyo viśvā jātāni pari tā babhūva / yatkāmāste juhumastanno 'stu vayaṃ syāma patayo rayīṇāṃ svāhā / bhūḥ svāhā / bhuvaḥ svāhā / svaḥ svāhā / bhūr bhuvaḥ svaḥ svāheti
1.4.10	athāstīrṇān darbhān ānīya praṇītānāṃ ca sruvasya copariṣṭāt kṛtvāpasrāvayañ japati sad asi sanme bhūyāḥ sarvam asi sarvaṃ me bhūyāḥ pūrṇam asi pūrṇaṃ me bhūyā akṣitam asi mā me kṣeṣṭhā iti
1.4.11	pratidiśam apa utsiñcati prācyāṃ diśi devā ṛtvijo mārjayantām iti prācīnāvītī dakṣiṇasyāṃ diśi māsāḥ pitaro mārjayantām iti yajñopavītī bhūtvāpa upaspṛśya pratīcyāṃ diśi gṛhāḥ paśavo mārjayantām ityudīcyāṃ diśyāpa oṣadhayo vanaspatayo mārjayantām ityūrdhvāyāṃ diśi yajñaḥ saṃvatsaro yajñapatir mārjayantām iti
1.4.12	samudraṃ vaḥ prahiṇomīty apo ninīya samudraṃ vaḥ prahiṇomyakṣitāḥ svāṃ yonim api gacchata / ariṣṭā asmākaṃ vīrāḥ santu mā parāseci naḥ svam iti
1.4.13	yad apsu te sarasvatītyaṅguṣṭhenopakaniṣṭhikayā cākṣiṇī vimṛjed yad apsu te sarasvati goṣvaśveṣu yanmadhu / tena me vājinīvati mukham aṅdhi sarasvatīti
1.4.14	darbhān paridhīṃścāgnāvādhāya vāmadevyena śāntiṃ kṛtvā triḥ paryukṣet sahaviṣkaṃ pradakṣiṇam anvamaṃsthāḥ prāsāvīr iti mantrān saṃnamayet pūrṇapātram upanihitaṃ sā dakṣiṇā yathāśraddhadakṣiṇāḥ pākayajñāḥ pūrṇapātraṃ vā
1.5.1	puṃsavanaṃ tṛtīye māsyanyatra gṛṣṭeḥ
1.5.2	ghṛte caruṃ śrapayitvā pṛṣadājyaṃ vā sthālīpākavat saṃskṛtya puruṣasūktena juhuyāt
1.5.3	māṣau ca yavaṃ ca pulliṅgaṃ kṛtvā dadhidrapsenaināṃ prāśayet prajāpatiḥ puruṣaḥ parameṣṭhī sa me putraṃ dadātvāyuṣmantaṃ yaśasvinaṃ saha patyā jīvasūr bhūyāsam iti
1.5.4	nyagrodhaśuṅgaṃ phalābhyām upahitaṃ śuklaraktābhyāṃ sūtrābhyāṃ grathitvā kaṇṭhe dhārayet
1.5.5	dhruvakumārāyetyācakṣate
1.5.6	vāso dakṣiṇā
1.6.1	athāto nāndīmukhebhyaḥ pitṛbhyaḥ pūrvedyur vyākhyāsyāmaḥ
1.6.2	āpūryamāṇapakṣe puṇye nakṣatre śvaḥ kariṣyāmīti śvo bhūte vānnaṃ saṃskṛtya śucīn śrotriyān brāhmaṇān anumantrayate / śuciḥ śuklam anārdram ācchādya yajñopavītī
1.6.3	apa ācamya catuḥśuklān balīn harati dadhi taṇḍulāḥ surabhi śuklāḥ sumanasa iti
1.6.4	agnyāyatane prāgagrān darbhān saṃstīryāgnaye somāya prajāpataye viśvebhyo devebhya ṛṣibhyo bhūtebhyaḥ pitṛbhyaḥ sarvābhyo devatābhyo nama iti
1.6.5	haviṣyam annaṃ brāhmaṇebhyaḥ pradāya dadhnā
1.6.6	māṣamatsyamāṃsabhakṣyāśanair ityaparam
1.6.7	atha catuṣṭayam ādāya vrīhiyavapuṣpasarṣapāṇīti saha tair evodakumbham ādāya manaḥ samādhīyatāṃ prasīdantu bhavanta ityuktvā sapraṇavaṃ nāndīmukhāḥ pitaraḥ prīyantām ityevam
1.6.8	yathārtham itare pratibrūyuḥ
1.7.1	sīmantonnayanaṃ caturthe māsi ṣaṣṭhe 'ṣṭame vā pūrvapakṣe puṇye nakṣatre hastottarābhir vā kuryāt
1.7.2	tilamudgamiśraṃ sthālīpākaṃ śrapayitvānvārabdhāyāṃ juhuyānmahāvyāhṛtibhir hutvā prājāpatyayā ca
1.7.3	athaināṃ paścād agner bhadrapīṭha upaveśyairakāyāṃ vāhatottarāyāṃ tasyai triḥ śuklayā śalalyā prāṇasaṃmitaṃ sīmantaṃ kuryāc chuklenā mūrdhnaḥ prāṇāya tvāpānāya tvā vyānāya tveti
1.7.4	athāsyā dakṣiṇaṃ keśāntaṃ sragbhir alaṃkṛtya tathottaraṃ hiraṇyavatīnām apāṃ kāṃsyaṃ pūrayitvā tatrainām avekṣayan pṛccheddhiṃ bhūr bhuvaḥ svaḥ kiṃ paśyasīti
1.7.5	parā pratyāha prajāṃ paśūn saubhāgyaṃ mahyaṃ dīrgham āyuḥ patyur iti
1.7.6	vāso dakṣiṇā hiraṇyaṃ vā
1.8.1	kumāre jāte jātakarma
1.8.2	prāk stanaprāśanād vrīhiṃ ca yavaṃ ca jātarūpeṇāvaghṛṣyedam annam iti prāśayed idam annam ayaṃ rasa idaṃ prāṇenāmṛtaṃ saha pṛthivī te mātā dyauḥ pitā jīvāhi śaradaḥ śataṃ paśyāhi śaradaḥ śatam iti
1.8.3	athainam abhimantrayate 'ṅgādaṅgāt sambhavasi hṛdayād adhi jāyase / ātmā vai putranāmāsi sa jīva śaradaḥ śataṃ paśyāhi śaradaḥ śatam iti
1.8.4	athainaṃ paridadātyahne tvā paridadāmy ahastvā rātryai paridadātu rātris tvāhorātrābhyāṃ paridadātv ahorātrau tvārdhamāsebhyaḥ paridattām ardhamāsāstvā māsebhyaḥ paridadatu māsāstvartubhyaḥ paridadatv ṛtavastvā saṃvatsarāya paridadatu saṃvatsarastvā jarāyai mṛtyave paridadātviti
1.8.5	ko 'si katamo 'sītyāha saṃ māsaṃ praviśāsāviti
1.8.6	athāsya guhyaṃ nāma dadāti vedo 'sīti
1.8.7	athāsya mūrdhānam upajighratyaśmā bhava paraśur bhava hiraṇyam astṛtaṃ bhava paśūnāṃ tvā hiṃkāreṇābhijighrāmīti
1.8.8	evam eva pravāsād etya putrāṇāṃ mūrdhānam upajighrati
1.8.9	phalīkaraṇamiśrān sarṣapān daśarātram agnau juhuyāt śaṇḍāyeti dvābhyāṃ śaṇḍāya markāyopavīrāya śauṇḍikera ulūkhalo malimluco duṇāśi cyavano naśyatād itaḥ svāhā / ālikhan vilikhann animiṣan kiṃvadanta upaśrutir aryamṇaḥ kumbhī śatruḥ pātrapāṇir nipuṇahāntrīmukhaḥ sarṣapāruṇo naśyatād itaḥ svāheti
1.8.10	daśarātraṃ dampatī sūtakau bhavataḥ
1.8.11	tasyānte snātvotthānam
1.9.1	athāto nāmakarma
1.9.2	pūrvapakṣe puṇye nakṣatre dvādaśyāṃ vā pitā nāma kuryād ācāryo vā
1.9.3	tam ahatena vāsasā samanuparigṛhya pitāṅkenāsīta
1.9.4	tasya nāmadheyaṃ dadyād dvyakṣaraṃ caturakṣaraṃ vā ghoṣavadādy antarantastham
1.9.5	anunakṣatram anudaivatam anunāmātaddhitam ākārāntaṃ striyai
1.9.6	yathārthaṃ vā
1.9.7	kumārayajñeṣu ca nakṣatraṃ nakṣatradaivataṃ tithim iti yajate
1.9.8	aṣṭāvanyā juṣṭā devatā yajate 'gnidhanvantariprajāpatim indraṃ vasūn rudrān ādityān viśvān devān ityetāsu sviṣṭāsu sarvā devatā abhīṣṭā bhavanti
1.10.1	athātaḥ prāśanakarma
1.10.2	pūrvapakṣe puṇye nakṣatre brāhmaṇān bhojayitvā haviṣyam annaṃ prāśayed annapate 'nnasya no dehy anamīvasya śuṣmiṇaḥ / pra pradātāraṃ tāriṣa ūrjaṃ no dhehi dvipade śaṃ catuṣpada iti
1.11.1	tṛtīye saṃvatsare jaṭāḥ kurvīta
1.11.2	garbhatṛtīya ityeke
1.11.3	udagayane pūrvapakṣe puṇye nakṣatre brāhmaṇān svasti vācyāparāhṇe 'gniṃ praṇayitvā dakṣiṇato 'gneścatvāri pūrṇapātrāṇi nidadhyād vrīhiyavānām abhitaḥ
1.11.4	madhye tilamāṣāṇām
1.11.5	ācāntodake 'nvārabdhe juhuyāt
1.11.6	mahāvyāhṛtibhir hutvā virūpākṣeṇātra pañcamīṃ juhoti
1.11.7	sarvauṣadhībhi sphāṇṭam udakam ānayanti
1.11.8	vrīhiyavāstilamāṣā ityetat sarvauṣadham
1.11.9	āyam agāt savitā kṣureṇeti kṣuram ādatta āyam agāt savitā kṣureṇa viśvair devair anumato marudbhiḥ / sa naḥ śivo bhavatu viśvakarmā yūyaṃ pāta svastibhiḥ sadā na iti
1.11.10	uṣṇena vāya udakenehītyudakam ādatta uṣṇena vāya udakenehyaditiḥ keśān vapatviti
1.11.11	āpa undantu jīvasa iti dakṣiṇaṃ keśāntam abhyundyād āpa undantu jīvase dīrghāyuṣṭvāya varcasa iti
1.11.12	tasmiṃstisro darbhapiñjūlīr upadadhātyekāṃ vā
1.11.13	dhārayatu prajāpatir iti dhārayed dhārayatu prajāpatiḥ punaḥ punaḥ suvaptavā iti
1.11.14	ūrdhvaṃ trir ādarśena spṛṣṭvā yena dhāteti kṣureṇa chindyād yena dhātā bṛhaspater agner indrasya cāyuṣe 'vapat / tena ta āyuṣe vapāmi suślokyāya svastaya iti yena tat prajāpatir marudbhyo gṛhamedhibhyo 'vapat / tena ta āyuṣe vapāmi suślokyāya svastaya iti
1.11.15	yena bhūyaś carāty ayaṃ jyok ca paśyāti sūryam / tena ta āyuṣe vapāmi suślokyāya svastaya ityevaṃ paścāt
1.11.16	tathottarataḥ
1.11.17	pratimantraṃ keśāṃśca darbhapiñjūlīśeṣāṃścānaḍuhe gomaye 'bhūmispṛṣṭe nidadhyād brāhmaṇasya purastāt paścād itarayor varṇayoḥ
1.11.18	yat kṣureṇeti nāpitāya kṣuraṃ prayacched yat kṣureṇa mamlā vaptrā vapasi nāpitāṅgāni śuddhāni kurvāyur varco mā hiṃsīr nāpiteti
1.11.19	yathaiṣāṃ gotrakalpaḥ kulakalpo vā
1.11.20	āplute prāyaścittīr juhuyāt
1.11.21	āvṛtaiva striyāḥ kuryād amantram
1.11.22	samantraṃ cet paścājjuhuyāt
1.11.23	athāsya mūrdhānam ārabhya japati triyāyuṣaṃ kaśyapasya jamadagnes triyāyuṣaṃ yad devānāṃ triyāyuṣaṃ tat te astu triyāyuṣam iti
1.11.24	dhānyapalvale goṣṭhe vā keśānnikhanet
1.11.25	kuśalīkartā pūrṇapātrāṇi haret
1.11.26	gaur dakṣiṇā
1.12.1	saptame brāhmaṇam upanayīta pañcame brahmavarcasakāmaṃ navame tvāyuṣkāmam ekādaśe kṣatriyaṃ dvādaśe vaiśyam
1.12.2	nāti ṣoḍaśam upanayīta
1.12.3	prasṛṣṭavṛṣaṇo hyeṣa vṛṣalībhūto bhavatīti
1.12.4	tata enaṃ snātam alaṃkṛtam āktākṣaṃ kṛtanāpitakṛtyam ānayanti
1.12.5	tam ahatena vāsasā paridadhīta parīmaṃ someti yathāvarṇam
1.12.6	parīmaṃ soma brahmaṇā mahe śrotrāya dadhmasi / yathemaṃ jarimā ṇa yāj jyok śrotre adhi jāgarāj jīvāhi śaradaḥ śataṃ paśyāhi śaradaḥ śatam iti
1.12.7	parīmam indra brahmaṇā mahe rāṣṭrāya dadhmasi / yathemaṃ jarimā ṇa yāj jyok poṣe adhi jāgarāj jīvāhi śaradaḥ śataṃ paśyāhi śaradaḥ śatam iti
1.12.8	athainaṃ paścād agneḥ prāṅmukham upaveśya yajñopavītinam ācārya ācāmayati
1.12.9	ācāntam utthāpyottarato 'gneḥ prāco darbhān āstīrya teṣvakṣatam aśmānam atyādhāya tatrainaṃ dakṣiṇena pādenāśmānam adhiṣṭhāpayed imam aśmānam ārohāśmeva tvaṃ sthiro bhava dviṣantam apabādhasva mā ca tvā dviṣato vadhīd iti
1.12.10	athainaṃ paścād agneḥ prāṅmukham upaveśyottarata ācāryo 'nvārabdhe juhuyānmahāvyāhṛtibhir hutvā devāhutibhiśca
1.12.11	saṃpātam āsye bhūr ṛcaḥ svāheti pratimantram
1.12.12	bhūr ṛcaḥ svāhā bhuvo yajūṃṣi svāhā svaḥ sāmāni svāheti
1.12.13	prāśitam ācāntam utthāpya namo vātāyetyenaṃ pradakṣiṇam agniṃ pariṇayennamo vātāya namo astvagnaye namaḥ pṛthivyai nama oṣadhībhyo namo vo 'dṛṣṭāya bṛhate karomīti
1.12.14	adhigantar adhigaccha
1.12.15	pradātaḥ prayacchāsāvamuṣmai vedam iti
1.12.16	athainaṃ paścād agneḥ prāṅmukham avasthāpya purastād ācāryaḥ pratyaṅmukhaḥ
1.12.17	tāvañjalī kurutaḥ
1.12.18	uttarata ācāryaḥ
1.12.19	tam anyo 'dbhiḥ pūrayet
1.12.20	nisrāveṇetarasya pūraṇam
1.12.21	athainaṃ saṃśāsti brahmacaryam agām upa mā nayasveti
1.12.22	ko nāmāsīti
1.12.23	asāviti nāmadheyaṃ dadyāt
1.12.24	tatrācāryo japati hiṃ bhūr bhuvaḥ svar āgantrā samaganmahi pra su martyaṃ yuyotana / ariṣṭāḥ saṃcaremahi svasti caratād ayam iti
1.12.25	athāsya dakṣiṇena hastena dakṣiṇaṃ hastaṃ gṛhṇātīndraste hastam agrabhīd dhātā hastam agrabhīt pūṣā hastam agrabhīt savitā hastam agrabhīd aryamā hastam agrabhīnmitrastvam asi dharmaṇāgnir ācāryastaveti
1.12.26	prāṇānāṃ granthir asīti nābhideśam ārabhya japati prāṇānāṃ granthir asi mā visrasāmṛta mṛtyor antaraṃ kurviti
1.12.27	dakṣiṇam aṃsam anvavamṛśya mayi vrata iti hṛdayadeśam ārabhya japati mayi vrate hṛdayaṃ te astu mama cittam anu cittaṃ te astu / mama vācam ekavrato juṣasva bṛhaspatistvā niyunaktu mayīti
1.12.28	athainaṃ paridadātyagnaye tvā paridadāmi vāyave tvā paridadāmi devāya tvā savitre paridadāmyadbhyastvauṣadhībhyaḥ paridadāmi sarvebhyastvā devebhyaḥ paridadāmi sarvebhyastvā bhūtebhyaḥ paridadāmyariṣṭyā iti
1.12.29	athainaṃ saṃśāsti brahmacāryasi samidha ādhehy apo 'śāna karma kuru mā divā svāpsīr iti
1.12.30	agnaye samidham āhārṣam iti ghṛtenāktāḥ samidha ādadhāti
1.12.31	agnaye samidham āhārṣaṃ bṛhate jātavedase / yathā tvam agne samidhā samidhyasa evam aham āyuṣā varcasā tejasā sanyā medhayā prajñayā prajayā paśubhir brahmavarcasenānnādyena dhanena samedhiṣīya svāhā / apsarāsu yā medhā gandharveṣu ca yanmanaḥ / daivī medhā manuṣyajā sā māṃ medhā surabhir juṣatāṃ svāhā / bhūḥ svāhā bhuvaḥ svāhā svaḥ svāhā bhūr bhuvaḥ svaḥ svāheti
1.12.32	iyaṃ duruktād iti mekhalām ābadhnīta iyaṃ duruktāt paribādhamānā varṇaṃ pavitraṃ punatī ma āgāt / prāṇāpānābhyāṃ balam ābharantī svasā devī subhagā mekhaleyam / ṛtasya goptrī tapasaḥ paraspī ghnatī rakṣaḥ sahamānā arātīḥ / sā mā samantād abhiparyehi bhadre bhartāraste mekhale mā riṣāmeti
1.12.33	mauñjīṃ brāhmaṇasya maurvīṃ rājanyasya muñjamiśrāṃ tāmalīṃ vaiśyasya mauñjīṃ vā sarveṣām
1.12.34	atha paridhānāni
1.12.35	kṣaumaṃ vā śāṇaṃ vāntaraṃ brāhmaṇasyaiṇeyam uttaraṃ rauravaṃ rājanyasyājaṃ vaiśyasyaiṇeyaṃ vā sarveṣām
1.12.36	svastyayano 'sīti daṇḍaṃ prayacchet prāṇasaṃmitam
1.12.37	pālāśaṃ brāhmaṇasya bailvaṃ brahmavarcasakāmasya naiyagrodhaṃ rājanyasyaudumbaraṃ vaiśyasya pālāśaṃ vā sarveṣām
1.12.38	mātaraṃ prathamaṃ bhikṣetāthānyāḥ suhṛdaḥ
1.12.39	bhavatpūrvayā brāhmaṇo bhikṣeta bhavati bhikṣāṃ dehīti
1.12.40	bhavanmadhyamayā rājanyo bhikṣāṃ bhavati dehīti
1.12.41	bhavadantyayā vaiśyo dehi bhikṣāṃ bhavatīti
1.12.42	kṣāṃ ca hiṃ ca na vardhayet
1.12.43	bhavatpūrvayā vā sarve
1.12.44	prāyaścittaṃ ced utpadyeta jīvā stha jīvayata metyenam apa ācāmayejjīvā stha jīvayata māpo nāma sthāmṛtā nāma stha svadhā nāma stha tāsāṃ vo bhukṣiṣīya sumatau mā dhatta śivā me bhavata namo vo 'stu mā mā hiṃsiṣṭeti
1.12.45	bhaikṣam upanyāhṛtam
1.12.46	ūrdhvaṃ trirātrāt sāvitrīṃ prabrūyāt tad ahar vā
1.12.47	paścād agneḥ paccho 'rdharcaśaḥ sarvām ityanūcya vedam ārabhyāgne vratapata iti ghṛtenāktāḥ samidha ādadhāti
1.12.48	agne vratapate vrataṃ cariṣyāmi tacchakeyaṃ tanme rādhyatāṃ svāhā / vāyo vratapate vrataṃ cariṣyāmi tacchakeyaṃ tanme rādhyatāṃ svāhā / āditya vratapate vrataṃ cariṣyāmi tacchakeyaṃ tanme rādhyatāṃ svāhā / vratānāṃ vratapate vrataṃ cariṣyāmi tacchakeyaṃ tanme rādhyatāṃ svāheti
1.12.49	tad etad vratādeśanaṃ sarvatra
1.12.50	vratasamāptāvagne vratapate vratam acāriṣaṃ tad aśakaṃ tanme 'rādhi svāheti mantrān saṃnamayet
1.12.51	athainaṃ saṃśāsti brahmacāryācāryādhīnaḥ praśānto 'dhaḥśāyī daṇḍamekhalājinajaṭādhārī stryanṛtamadhumāṃsagandhamālyavarjī bhaveti trirātram akṣārālavaṇāśī
1.12.52	ūrdhvaṃ trirātrāt prācīṃ vodīcīṃ vā diśam upaniṣkramya palāśaṃ gatvā vyāhṛtibhir abhyajya sthālīpākeneṣṭvā yajñopavītaṃ daṇḍam ityudasya pratyeyāt
1.12.53	gaur dakṣiṇā
1.13.1	sāyaṃ prātar udakānte pūto bhūtvā sapavitro 'dbhir mārjayetāpohiṣṭhīyābhis tisṛbhis tarat sa mandī dhāvatīti catasṛbhir vāmadevyam ante
1.13.2	śucau deśe darbheṣvāsīno darbhān dhārayamāṇaḥ pratyaṅmukho vāgyataḥ saṃdhyāṃ manasā dhyāyed ā nakṣatrāṇām udayāt
1.13.3	uditeṣu nakṣatreṣu trīn prāṇāyāmān dhārayitvā sāvitrīṃ sahasrakṛtva āvartayet
1.13.4	śatakṛtvo vā daśāvaram
1.13.5	athāgnim upatiṣṭhate 'gne tvaṃ no antama iti
1.13.6	atha varuṇam upatiṣṭhate tvaṃ varuṇa uta mitra iti
1.13.7	etayaivāvṛtā prātaḥ prāṅmukhas tiṣṭhann athādityam upatiṣṭhata ud vayaṃ tamasas parīti
1.13.8	atha mitram upatiṣṭhate pra mitrāya prāryamṇa iti
1.13.9	sa yadi sūryābhyuditaḥ sūryābhinimrukto vā taccheṣaṃ sāvitrīṃ manasā dhyāyet
1.13.10	saiva tatra prāyaścittiḥ
1.14.1	śrāvaṇyām upākaraṇaṃ prauṣṭhapadyāṃ vā
1.14.2	hastena trīn prāṇāyāmān āyamyācamya sarve purastājjapaṃ japanti saha no 'stu saha no bhunaktu saha no vīryavad astu mā vidviṣāmahe sarveṣāṃ no vīryavad astviti
1.14.3	tebhyaḥ sāvitrīṃ prabrūyād yathopanayane
1.14.4	manasā sāmasāvitrīṃ ca somaṃ rājānam iti
1.14.5	āditaś chandāṃsyadhītya yathārtham akṣatadhānānāṃ dadhnaśca navāhutīr juhoti
1.14.6	ṛṣīn devāṃśchandāṃsy ṛco yajūṃṣi sāmāny ṛcaṃ sāma yajāmahe sadasaspatim adbhutaṃ medhākāram iti
1.14.7	etāsām eva pūrvābhiḥ ṣaḍbhiḥ pūrvaṃ tarpayed ācāryam ācāryāṃśca jaiminiṃ talavakāraṃ sātyamugraṃ rāṇāyaniṃ durvāsasaṃ ca bhāguriṃ gauruṇḍiṃ gaurgulaviṃ bhagavantam aupamanyavaṃ kāraḍiṃ sāvarṇiṃ gārgyaṃ vārṣagaṇyaṃ daivantyam ityetāṃstrayodaśa
1.14.8	dhānāvantaṃ dadhikrāvṇa ityetābhyām abhimantrya haviḥśeṣaṃ prāśya prāhṇe pradhīyate
1.14.9	āgneye samāpte 'ja aindre meṣo gauḥ pāvamāne parvadakṣiṇā
1.14.10	sabrahmacāriṇaś copasametān bhojayet
1.14.11	sāvitram ahaḥ kāṅkṣante
1.14.12	utsarge ca
1.14.13	pakṣiṇīṃ rātriṃ na māṃsam aśnīyāt
1.14.14	na śrāddhaṃ na lomāni saṃhārayet
1.14.15	na striyam upeyāt
1.14.16	ṛtau jāyām upeyāt
1.14.17	varṣāśaradikam etadvratam
1.14.18	ardhamāsam ityeke
1.15.1	taiṣīm utsargaḥ
1.15.2	vedeṣu yathāsvaṃ viśramantāṃ chandāṃsi caturuttarāṇi śivena no dhyāyantvity utsṛjyādhyāyānadhyāyau vratāni cānupālayanto yathāsvaṃ vedam adhīyīran
1.15.3	ata ūrdhvam abhreṣu nādhīyate
1.16.1	gaudānikavrātikaupaniṣadāḥ saṃvatsarāḥ
1.16.2	teṣu sāyaṃ prātar udakopasparśanam
1.16.3	nānupaspṛśya bhojanaṃ prātaḥ
1.16.4	sāyam upaspṛśyā samidādhānāt
1.16.5	araṇyāt samidham āhṛtyādadhyāt
1.16.6	ādityavrātikaḥ saṃvatsaraḥ
1.16.7	ekavāsāḥ
1.16.8	na yuktam ārohet
1.16.9	ādityaṃ nāntardadhīta chattreṇa
1.16.10	mahīm āsanaśayanābhyām upānadbhyāṃ ca
1.16.11	nordhvaṃ jānvor apaḥ prasnāyāt
1.16.12	anyatrācāryavacanāt
1.16.13	vrātike vrataparvādityavrātike śukriyāṇyaupaniṣada upaniṣadaṃ śrāvayet
1.17.1	dvādaśa mahānāmnikāḥ saṃvatsarā nava ṣaṭ traya iti vikalpāḥ
1.17.2	saṃvatsaram ityeke pitrā cecchrutā mahānāmnyaḥ
1.17.3	saṃvatsaraṃ brahmacaryaṃ carecchuklaikavāsāḥ
1.17.4	vrataṃ tu bhūyaḥ
1.17.5	tiṣṭhed divāthāsīta naktam
1.17.6	tasya kṛṣṇe bhojanācchādane bhavata ityeke śuklaṃ caiva paridadhyāt
1.17.7	rāgadoṣānna kṛṣṇam
1.17.8	sarvāsvapsūpaspṛśed abuktāḥ śakvarya iti
1.17.9	nāvā na prasnāyāt
1.17.10	prāṇasaṃśaye tūpaspṛśed ubhayataḥ
1.17.11	api vā gāḥ pāyayet paśūktāḥ śakvarya iti
1.17.12	varṣaṃ nāntardadhīta chattreṇa prati varṣaṃ niṣkrāmed evam asya carataḥ kāmavarṣī parjanyo bhavati
1.17.13	brahmacaryānta ekarātram upoṣitaḥ
1.17.14	araṇyaṃ gatvā śaivalamiśrāṇām apāṃ kāṃsaṃ pūrayitvā tam upaveśya samanuparigṛhya nimīlitaṃ tisra stotriyā upagāyet sapurīṣāḥ
1.17.15	upotthāyācāryo 'hatena vāsasā mukham asya pariṇahyet pradakṣiṇam
1.17.16	udapātraṃ dhārayaṃstiṣṭhed ahaḥśeṣam
1.17.17	rātrim āsīta vāgyataḥ
1.17.18	śvo bhūte 'raṇyaṃ gatvāgnim upasamādhāya vatsam upānvānīya vāsa udveṣṭayet
1.17.19	udyamya kāṃsam apo 'bhivīkṣa iti vīkṣet
1.17.20	svar abhivīkṣa ityādityam
1.17.21	jyotir abhivīkṣa ityagnim
1.17.22	paśum abhivīkṣa iti vatsam
1.17.23	sam anyā yantīty apaḥ prasicya vāsaḥ kāṃsaṃ vatsam ityācāryāyopaharet
1.17.24	sthālīpākād viśvāmitrendrau mahānāmnīśca yajata ityācāryaṃ sapariṣaṭkaṃ bhojayet
1.17.25	gaur dakṣiṇā
1.18.1	dvādaśa varṣāṇi vedabrahmacaryam
1.18.2	jananāt prabhṛtītyeke
1.18.3	yāvadadhyayanaṃ vā
1.18.4	sadā sāye samidādhānam
1.18.5	sāyaṃ prātar bhaikṣacaraṇam
1.18.6	dve trivṛtī varjayet trivṛtaṃ ca maṇiṃ triguṇe copānahau
1.18.7	ṣoḍaśe godānakaraṇam
1.18.8	tat keśāntakaraṇam ityācakṣate
1.18.9	cauḍakaraṇena mantrā vyākhyātāḥ
1.18.10	upanayanena vratadeśanam
1.18.11	na tviha niyuktam ahataṃ vāsaḥ
1.18.12	sarvāṇi lomanakhāni vāpayet
1.18.13	śikhāvarjam ityaudgāhamanir
1.18.14	uptakeśaḥ snāyāt
1.18.15	vanaspater iti vanaspatīnāṃ snānīyena tvacam unmṛdnīte
1.18.16	vanaspatestvag asi śodhani śodhaya mā tāṃ tvābhihare dīrghāyuṣṭvāya varcasa iti
1.18.17	vanaspatīnāṃ gandho 'sīti snātvānulepanena kurute
1.18.18	vanaspatīnāṃ gandho 'si puṇyagandha puṇyaṃ me gandhaṃ kuru devamanuṣyeṣu taṃ tvābhihare dīrghāyuṣṭvāya varcasa iti
1.18.19	vanaspatīnāṃ puṣpam asīti srajam ābadhnīte
1.18.20	vanaspatīnāṃ puṣpam asi puṇyagandha puṇyaṃ me gandhaṃ kuru devamanuṣyeṣu taṃ tvābhihare dīrghāyuṣṭvāya varcasa iti
1.18.21	ādarśo 'sītyādarśa ātmānaṃ vīkṣetādarśo 'sy ā mā dṛśyāsan devamanuṣyā ubhaye śobho 'si śobhāsam ahaṃ devamanuṣyeṣu roco 'si rocāsam ahaṃ devamanuṣyeṣviti
1.18.22	apoddhṛtya srajam ādeśayeta
1.18.23	uktā dharmāḥ saṃvatsareṣu
1.18.24	gaur dakṣiṇā
1.19.1	vedam adhītya vratāni caritvā brāhmaṇaḥ snāsyan saṃbhārān upakalpayate 'hataṃ vāsa erakāṃ snānam anulepanaṃ sumanasa āñjanam ādarśam ahate vāsasī trivṛtaṃ maṇiṃ vaiṇavaṃ daṇḍaṃ śukle upānahau
1.19.2	nāpita upakﾱpta uttarata upatiṣṭhati
1.19.3	erakām āstīryāhatena vāsasodagdaśena pracchādya tatrainaṃ prāṅmukham upaveśya daṇḍam apsu pādayed dviṣatāṃ vajro 'sīti
1.19.4	mekhalāṃ visraṃsayed ud uttamam iti
1.19.5	tāṃ caivāpsu pādayet
1.19.6	keśāntakaraṇena mantrā vyākhyātāḥ
1.19.7	parivāpanaṃ ca
1.19.8	śiro 'gre vapate tataḥ śmaśrūṇi tata itarāṇyaṅgānyanupūrveṇa
1.19.9	keśaśmaśrulomanakhānyaśvatthasya mūle nikhaned udumbarasya vāpahato me pāpmeti
1.19.10	śītoṣṇābhir adbhir hiraṇyāntarhitābhir enaṃ snāpayecchivā naḥ śaṃtamā bhava sumṛḍīkā sarasvati mā te vyoma saṃdṛśīti
1.19.11	rohiṇyāṃ snāyāt
1.19.12	prajāpater vā etan nakṣatram
1.19.13	prajāvān bhūyāsam iti
1.19.14	mṛgaśirasi snāyāt
1.19.15	somasya vā etannakṣatram
1.19.16	somejyā mopanamed iti
1.19.17	tiṣye snāyāt
1.19.18	bṛhaspater vā etannakṣatram
1.19.19	brahma bṛhaspatiḥ
1.19.20	brahmavarcasī bhūyāsam iti
1.19.21	haste snāyāt
1.19.22	savitur vā etannakṣatram
1.19.23	savitṛprasūto bhūyāsam iti
1.19.24	anūrādhāsu snāyāt
1.19.25	mitrasya vā etannakṣatram
1.19.26	mitrāṇāṃ priyo bhūyāsam iti
1.19.27	śravaṇe snāyāt
1.19.28	viṣṇor vā etan nakṣatram
1.19.29	yajño vai viṣṇuḥ
1.19.30	yajño mopanamed iti
1.19.31	tam ahatena vāsasā paridadhīta parīmaṃ someti
1.19.32	savyam agre 'kṣyañjīta yaśasā meti
1.19.33	atha dakṣiṇam
1.19.34	trivṛtaṃ maṇiṃ kaṇṭhe pratimuñcate
1.19.35	pālāśaṃ svastyayanakāmaḥ svastyayano 'sīti
1.19.36	bailvaṃ brahmavarcasakāmo brahmavarcasī bhūyāsam iti
1.19.37	arkam annādyakāmo 'rkavān annādo bhūyāsam iti
1.19.38	gandharvo 'si viśvāvasuḥ sa mā pāhi sa mā gopāyeti vaiṇavaṃ daṇḍam upādatte
1.19.39	upānahāvādadhīta netre stho nayataṃ mām iti
1.19.40	dakṣiṇam agre pratimuñcate
1.19.41	tasya vratāni bhavanti
1.19.42	nājātalomnyopahāsam icchet
1.19.43	varṣati na dhāvet
1.19.44	nopānahau svayaṃ haret
1.19.45	na phalāni svayaṃ pracinvīta
1.19.46	na pratisāyaṃ grāmāntaraṃ vrajet
1.19.47	naiko vṛṣalaiḥ saha
1.19.48	nodapānam avekṣet
1.19.49	na vṛkṣam ārohet
1.19.50	na saṃkramam ārohet
1.19.51	nānantardhāyāsīta
1.19.52	nāparayā dvārā prapannam annam aśnīyāt
1.19.53	na śuktam
1.19.54	na dviḥpakvam
1.19.55	na paryuṣitam anyatra śākamāṃsayavapiṣṭānnapṛthukaphāṇitadadhimadhughṛtebhyaḥ
1.19.56	nānarmaṇi haset
1.19.57	na nagnaḥ snāyāt
1.19.58	śuktā vāco na bhāṣeta
1.19.59	janavādaṃ kalahāṃśca varjayet
1.19.60	trayaḥ snātakā bhavantīti ha smāhāruṇir gautamo vidyāsnātako vratasnātako vidyāvratasnātaka iti
1.19.61	teṣām uttamaḥ śreṣṭhaḥ
1.19.62	tulyau pūrvau
1.19.63	snātvācāryaṃ brūyānmadhuparkaṃ me bhavān ānayatviti
1.19.64	ācāryakalpo vai
1.19.65	tasmai prāṅmukhāyāsīnāya madhuparkam āharet
1.19.66	viṣṭarapādyārghyācamanīyānyekaikam anupūrveṇa
1.19.67	viṣṭaram adhyāste
1.19.68	pādyena pādau prakṣālayate mayi śrīḥ śrayatām iti
1.19.69	savyaṃ pādam agre śūdrā cenmayi padyā virāḍ iti
1.19.70	atha dakṣiṇaṃ mayi varca ityarghyaṃ pratigṛhṇīyāt
1.19.71	ācamanīyābhir ācāmet
1.19.72	pātracamasaṃ viṣṭaropahitam adhastāt
1.19.73	viṣṭarau saṃhitāgrau bhavataḥ
1.19.74	ekaviṣṭara uttarataḥ
1.19.75	tayor madhye dadhi madhu saṃnihite bhavataḥ
1.19.76	dadhnā ced dadhimanthaḥ
1.19.77	adbhiś ced udamanthaḥ
1.19.78	payasā cet payasyaḥ
1.19.79	taṃ pratigṛhṇīyād devasya tveti
1.19.80	taṃ pratigṛhya bhūmau pratiṣṭhāpyāvaghṛṣyāṅguṣṭhenopakaniṣṭhikayā ca mahyaṃ tvā yaśase 'nnādyāya brahmavarcasāyeti triḥ prāśnīyāt
1.19.81	śeṣam uttarataḥ pratigṛhya brāhmaṇāya dadyāt
1.19.82	abhyukṣya vābrāhmaṇāya
1.19.83	garte vā nikhanet
1.19.84	paraḥ svadhitipāṇir gāṃ dṛṣṭvāha gaur gaur iti tām abhimantrayate gaur dhenur iti
1.19.85	om utsṛjateti brūyāt
1.19.86	kartavyā cet kuruteti brūyāt
1.19.87	gaur dhenur havyā mātā rudrāṇāṃ duhitā vasūnāṃ svasādityānām amṛtasya nābhiḥ
1.19.88	pra nu vocaṃ cikituṣe janāya mā gām anāgām aditiṃ vadhiṣṭa pibatūdakaṃ tṛṇāny attv iti
1.19.89	atha ṣaḍ arghyārhā bhavanty ṛtvig ācāryaḥ snātako rājābhiṣiktaḥ priyaḥ sakhā śrotriyaśceti
1.19.90	tebhya ātithyaṃ gāṃ kuryāt
1.19.91	tām atithaya iti prokṣet
1.20.1	snātvā mātāpitarau paricaret
1.20.2	tadadhīnaḥ syāt
1.20.3	tābhyām anujñāto jāyāṃ vindetānagnikāṃ samānajātīyām asagotrāṃ mātur asapiṇḍāṃ jyāyasaḥ kanīyasīm
1.20.4	dūtam anumantrayate 'nṛkṣarā ṛjavaḥ santu panthā ebhiḥ sakhāyo yanti no vareyam / sam aryamā saṃ bhago no 'nunīyāt saṃ jāspatyaṃ suyamam astu devā iti
1.20.5	pāṇigrahaṇe 'gnim āhriyamāṇam anumantrayate 'gnir aitu prathamo devatānāṃ so 'syai prajāṃ muñcatu mṛtyupāśāt / tad ayaṃ rājā varuṇo 'numanyatāṃ yatheyaṃ strī pautram aghaṃ na rodād iti
1.20.6	prajvalitam upatiṣṭhata imām agnistrāyatāṃ gārhapatyaḥ prajām asyai nayatu dīrgham āyuḥ / aśūnyopasthā jīvatām astu mātā pautram ānandam abhi prabudhyatām iyam iti
1.20.7	purastād agner brāhmaṇo vāgyataḥ pratyaṅmukha udakumbhaṃ dhārayaṃstiṣṭhet
1.20.8	dakṣiṇato 'gneḥ śamīpalāśamiśrān lājāñchūrpe mātā dhārayet
1.20.9	mātur abhāve tanmātrī
1.20.10	pratyag agner erakāṃ tejanīṃ vānyad vaivaṃjātīyaṃ saṃveṣṭya nidadhyād yathā prasāryamāṇaṃ paścārdhaṃ barhiṣaḥ prāpnoti
1.20.11	athāsyai vāsasī prokṣyānumantrya dadāti yā akṛntann avayan yā atanvata yāśca devīr antām abhito 'dadanta / tāstvā devīr jarasā saṃvyayantv āyuṣmatīdaṃ paridhatsva vāsa iti
1.20.12	tāṃ brūyād imām erakāṃ dakṣiṇena pādenābhijahīti
1.20.13	pra me patiyānaḥ panthāḥ kalpatām iti
1.20.14	ajapatyāṃ svayaṃ japet prāsyā iti
1.20.15	dakṣiṇata erakāyāṃ bhāryām upaveśyottarataḥ patiḥ
1.20.16	ubhāvanvārabheyātām
1.20.17	svayam uccair juhuyājjāyāyām anvārabdhāyām
1.20.18	mahāvyāhṛtibhir hutvā yā tiraścīti saptabhir juhoti
1.20.19	saṃpātaṃ prathamayā mūrdhanyāsiñcet
1.20.20	yā tiraścī nipadyase 'haṃ vidharaṇīti / tāṃ tvā ghṛtasya dhārayā saṃrādhā rādhayāmasi saṃrādhāyai svāhā / mā te gṛhe niśi ghoṣa utthād anyatra tvad rudatyaḥ saṃviśantu / mā tvaṃ vikeśyura āvadhiṣṭhā jīvapatnī patiloke virāja prajāṃ paśyantī sumanasyamānā svāhā / anvadya no 'numatir yajñaṃ deveṣu manyatām / agniśca havyavāhanastat karotu samṛdhyatāṃ svāhā / dyauste pṛṣṭhaṃ rakṣatu vāyur ūrū aśvinau ca stanaṃ dhayataste putrān savitābhirakṣatu / ā vāsasaḥ paridhānād bṛhaspatir viśve devā abhirakṣantu paścāt svāhā / aprajastāṃ pautramṛtyuṃ pāpmānam uta vāgham / śīrṣṇaḥ srajam ivonmucya dviṣadbhyaḥ pratimuñcāmi pāśaṃ svāhā / yāni kāni ca pāpāni sarvāṅgeṣu tavābhavan / pūrṇāhutibhir ājyasya sarvāṇi tānyaśīśamaṃ svāhā / prajāpata ityekā
1.21.1	athāsyā dakṣiṇena pāṇinā dakṣiṇaṃ pāṇiṃ gṛhṇāti
1.21.2	prahastaṃ puṃsaḥ
1.21.3	aṅgulī striyaḥ
1.21.4	sāṅguṣṭhaṃ mithunakāmaḥ
1.21.5	gṛhṇāmi te saubhagatvāya hastaṃ mayā patyā jaradaṣṭir yathāsat / bhago 'ryamā savitā puraṃdhir mahyaṃ tvādur gārhapatyāya devāḥ / somo 'dadad gandharvāya gandharvo 'dadad agnaye / rayiṃ ca putrāṃścādād agnir mahyam atho imām / somaḥ prathamo vivide gandharvo vivida uttaraḥ / tṛtīyo 'gniṣṭe patisturīyo 'haṃ manuṣyajā iti
1.21.6	upanayanāvṛtāśmānam adhiṣṭhāpayet strīvat / uttarapurastād agner bhāryayā samprekṣyamāṇo japatyaghoracakṣur apatighnī ma edhi śivā paśubhyaḥ sumanāḥ suvarcāḥ / jīvasūr devakāmā syonā śaṃ no bhava dvipade śaṃ catuṣpade / ā naḥ prajāṃ janayatu prajāpatir ājarasāya samanaktvaryamā / adurmaṅgalīḥ patilokam āviśa śaṃ na edhi dvipade śaṃ catuṣpade / tāṃ pūṣañchivatamām erayasva yasyāṃ bījaṃ manuṣyā vapanti / yā na ūrū uśatī visrayātai yasyām uśantaḥ praharema śepham / amo 'ham asmi sā tvaṃ sāmāham asmy ṛk tvaṃ mano 'ham asmi vāk tvaṃ dyaur ahaṃ pṛthivī tvaṃ tāvehi saṃbhavāva saha reto dadhāvahai puṃse putrāya vettavai mām anuvratā bhava sahaśayyā mayā bhavāsāviti
1.21.7	athāsyā nāma gṛhītvāgniṃ parikrameyātām īrtvam asyūrk te mātā nāma sā mām ehi saha prajayā saha rāyaspoṣeṇeti
1.21.8	tasyāṃ pratyāvrajitāyāṃ bhrātānyo vā suhṛd abhighāritān lājāñchūrpād añjalinopaghātam añjalāvāvapet
1.21.9	upastīrṇābhighāritān kṛtvā tān itarāgnau juhuyāt kanyaleyaṃ nāryaryamṇam iti
1.21.10	kanyalā pitṛbhyaḥ patilokaṃ yatīyam ava dīkṣām ayakṣata svāhā / iyaṃ nāryupabrūte 'gnau lājān āvapantī / dīrghāyur astu me patir edhantāṃ jñātayo mama svāhā / aryamṇaṃ nu devaṃ kanyāgnim ayakṣata / sa imāṃ devo aryamā preto muñcātu māmutaḥ svāheti
1.21.11	homānteṣu japati catur viśvā uta tvayā vayaṃ dhārā udanyā iva / atigāhemahi dviṣa iti
1.21.12	tūṣṇīṃ dhārikā kāmāyāvapeccaturtham
1.21.13	dakṣiṇaṃ śūrpapuṭaṃ kāma ityācakṣate
1.21.14	uttarapurastād agneḥ sapta padānyabhyutkramayed ekam iṣa iti pratimantram
1.21.15	ekam iṣe viṣṇustvānvetu / dve ūrje viṣṇustvānvetu / trīṇi rāyaspoṣāya viṣṇustvānvetu / catvāri mayobhavāya viṣṇustvānvetu / pañca prajābhyo viṣṇustvānvetu / ṣaḍ ṛtubhyo viṣṇustvānvetu / sakhā saptapadī bhaveti
1.21.16	saptame prācīm avasthāpyodakumbhena mārjayerann āpohiṣṭhīyābhistisṛbhiḥ
1.21.17	prekṣakān anumantrayate sumaṅgalīr iyaṃ vadhūr imāṃ sameta paśyata / saubhāgyam asyai dattvāyāthāstaṃ viparetaneti
1.21.18	prekṣayed dhruvam arundhatīṃ sapta ṛṣīn paśyānīti pratijānānām
1.21.19	dhruvo 'sīti dhruvam upatiṣṭhate
1.21.20	dhruvo 'si dhruvāhaṃ patikule bhūyāsam amuṣyeti patināma gṛhṇīyād asāvity ātmanaḥ
1.21.21	arundhatīm arundhatyaruddhāhaṃ patyā bhūyāsam amuneti patināma gṛhṇīyād asāvityātmanaḥ
1.22.1	pūṣā tveta iti prasthitām anumantrayate
1.22.2	pūṣā tveto nayatu hastagṛhyāśvinau tvā pravahatāṃ rathena / gṛhān gaccha gṛhapatnī yathāso vaśinī tvaṃ vidatham āvadāsīti
1.22.3	svaṃ kulaṃ prāptāṃ kalyāṇaśīlāḥ kalyāṇaprajāḥ samavajīrṇāḥ pratyavaropayantīha priyaṃ prajayā te samṛdhyatām asmin gṛhe gārhapatyāya jāgṛhi / enā patyā tanvaṃ saṃsṛjasvāthājīvrī vidatham āvadāsīti
1.22.4	pratyavaropyānaḍuhe carmaṇyuttaralomanyupaveśayed iha gāvo niṣīdantvihāśvā iha puruṣāḥ / iho sahasradakṣiṇo 'bhi pūṣā niṣīdatviti
1.22.5	kumāram upastha ādhāya śakaloṭān āvapet phalāni vā
1.22.6	utthāpya kumāram anvārabdhāyāṃ juhuyād iha dhṛtir ityaṣṭābhiḥ svāhākārāntaiḥ
1.22.7	iha dhṛtir iha svadhṛtir iha rantir iha ramasva / mayi dhṛtir mayi svadhṛtir mayi ramo mayi ramasveti
1.22.8	trirātram akṣārālavaṇāśinau brahmacāriṇāvadhaḥ saṃveśināv asaṃvartamānau saha śayātām
1.22.9	ūrdhvaṃ trirātrāt saṃbhavaḥ
1.22.10	niśāyāṃ jāyāpatikarmaṇyam
1.22.11	prāyaścittīr juhuyād agne prāyaścitte tvaṃ devānāṃ prāyaścittir asi brāhmaṇastvā nāthakāma upadhāvāmi yāsyai prajāghnī tanūstām asyā upajahi svāhā / vāyo prāyaścitte tvaṃ devānāṃ prāyaścittir asi brāhmaṇastvā nāthakāma upadhāvāmi yāsyai paśughnī tanūstām asyā upajahi svāhā / sūrya prāyaścitte tvaṃ devānāṃ prāyaścittir asi brāhmaṇastvā nāthakāma upadhāvāmi yāsyai patighnī tanūstām asyā upajahi svāhā / candra prāyaścitte tvaṃ devānāṃ prāyaścittir asi brāhmaṇastvā nāthakāma upadhāvāmi yāsyai gṛhaghnī tanūstām asyā upajahi svāhā / agne vāyo sūrya candra prāyaścittayo yūyaṃ devānāṃ prāyaścittaya stha brāhmaṇo vo nāthakāma upadhāvāmi yāsyai yaśoghnī tanūstām asyā upahata svāheti
1.22.12	sthālīpākād agniṃ prajāpatiṃ ceṣṭvā saṃpātāṃścamasa ānīya srotāṃsyāṅkṣvetyenāṃ brūyāt
1.22.13	nābhiṃ prathamam
1.22.14	tato yāny ūrdhvam
1.22.15	tato yānyarvāñci
1.22.16	ūrdhvam ardharātrāt saṃveśanaṃ viṣṇur yoniṃ kalpayatvityetena tṛcena
1.22.17	viṣṇur yoniṃ kalpayatu tvaṣṭā rūpāṇi piṃśatu / āsiñcatu prajāpatir dhātā garbhaṃ dadhātu te / garbhaṃ dhehi sinīvāli garbhaṃ dhehi sarasvati / garbhaṃ te aśvinau devāvādhattāṃ puṣkarasrajau / hiraṇyayī araṇī yaṃ nirmanthatām aśvinau / taṃ te garbhaṃ dadhāmyahaṃ daśame māsi sūtavā iti
1.22.18	ṛtāvṛtāvevam eva saṃveśane
1.22.19	hutvācāryāya gāṃ dadyāt
1.22.20	adarśane brāhmaṇebhyo gāṃ dadyāt
1.23.1	sāyaṃprātarhome
1.23.2	agnaya iti prathamām āhutiṃ juhoti prajāpataya ityuttarām
1.23.3	evaṃ prātar agnisthāne sūryaḥ
1.23.4	sāyaṃprātaraśanasya balī vardhayitvā pūrvasmād agnau juhoty agnaye svāhā somāya svāhā dhanvantaraye svāhā dyāvāpṛthivībhyāṃ svāhā viśvebhyo devebhyaḥ svāhā sarvābhyo devatābhyaḥ svāhā prajāpataye svāheti
1.23.5	manasottarām
1.23.6	tata evottarato 'gner baliṃ harati ye harṣaṇā vepanā sphātim āharā vātasya bhrājam anusaṃcaranti / tebhyo balim annakāmo harāmyannaṃ payasvad bahulaṃ me astviti
1.23.7	evam aśanāyati
1.23.8	āyasthāne mṛtyor adhiṣṭhānāya svāheti
1.23.9	śeṣasya baliharaṇaṃ pradakṣiṇaṃ gṛhyābhyo devatābhyo baliṃ nayāmi tanme juṣantāṃ tā mā pāntu tā mā gopāyantu tā mā rakṣantu tābhyo namastābhyaḥ svāhetyudadhāne madhye 'gārasyottarapūrvārdhe śayane dehalyāṃ saṃvaraṇe brahmāyatana eteṣvāyataneṣu
1.23.10	śeṣaṃ dhanvantaraye ninayet
1.23.11	sadā gṛheṣu svastivācanam
1.23.12	sā mahāśāntir ityācakṣate
1.24.1	navena yakṣyamāṇaḥ purāṇenāgre yajetāgnidhanvantarī prajāpatim indram
1.24.2	tisraśca navāhutīr navena yajeta
1.24.3	śaradi vrīhīṇām
1.24.4	vasante yavānām
1.24.5	varṣāsu śyāmākānām
1.24.6	aindrāgno vaiśvadevo dyāvāpṛthivyaś caravaḥ
1.24.7	ekacarur vā
1.24.8	ukte evopastaraṇābhighāraṇe
1.24.9	dvir haviṣo 'vadyati
1.24.10	atha prāśnīyād bhadrānnaḥ śreyaḥ samanaiṣṭa devās tvayāvasena samaśīmahi tvā / sa no mayobhūḥ pito āviśasva śaṃ tokāya tanuve syona iti
1.24.11	etam u tyaṃ madhunā saṃyutaṃ yavaṃ sarasvatyā adhi manāvacarkṛṣuḥ / indra āsīt sīrapatiḥ śatakratuḥ kīnāśā āsanmarutaḥ sudānava iti yavasya prāśnīyāt
1.24.12	agniḥ prathamaḥ prāśnātu sa hi veda yathā haviḥ / śivā asmabhyam oṣadhīḥ kṛṇotu viśvacarṣaṇīr iti śyāmākasya prāśnīyāt
2.1.1	śrāddhaṃ kariṣyantaḥ snātāḥ śucivāsasas tilair vāstvavakīrya savyam ācaranto 'nnam upasādhayeran haviṣyair upasicyaiva
2.1.2	evaṃ dadyāt
2.1.3	yad yad dadyāt tattaddhaviṣyair upasicyaiva
2.1.4	haviṣyā iti tilānām ākhyā
2.1.5	dantadhāvanaṃ snānīyāni
2.1.6	pādyam ānīya prathamoddhṛtaṃ brāhmaṇāṃstryavadātān upaveśayaty ā me gacchantu pitaro bhāgadheyaṃ virājāhūtāḥ salilāt samudriyāt / akṣīyamāṇam upajīvatainan mayā prattaṃ svadhayā madadhvam iti
2.1.7	upamūlalūnān darbhān viṣṭarān prasavyān kṛtvā brāhmaṇebhyaḥ pradadyād etat te pitar āsanam asau ye ca tvātrānu tebhyaścāsanam iti
2.1.8	evaṃ pitāmahāyaivaṃ prapitāmahāya
2.1.9	haviṣyodakaṃ tiraḥ pavitraṃ gandhān sumanasaś ca dadyāt
2.1.10	annam avattvā ghṛtenābhighārya darbhān paristaraṇīyān iti tad ādāyāgnau kariṣyāmīti brāhmaṇān anujñāpya prāgdakṣiṇāmukho 'gniṃ praṇayitvā trir dhūnvan pradakṣiṇam agniṃ paristṛṇāti prācīnāvītī triḥ prasavyam
2.1.11	triḥ paryukṣet pradakṣiṇaṃ prācīnāvītī triḥ prasavyam
2.1.12	audumbara idhmaḥ paridhayo bhavanti mekṣaṇaṃ ca
2.1.13	pavitraṃ saṃskṛtyānnam utpūyāgnau pavitraṃ prāsya mekṣaṇena juhoty agnaye kavyavāhanāya svadhā namaḥ svāhā somāya pitṛmate svadhā namaḥ svāheti
2.1.14	yajñopavītī bhūtvāpa upaspṛśya yamāyāṅgirasvate svāheti mekṣaṇam agnāvanupraharati
2.1.15	namaskārān kṛtvā yathādaivataṃ triḥ paryukṣet pradakṣiṇaṃ prācīnāvītī triḥ prasavyam
2.1.16	savyañjanam annaṃ pātreṣu vardhayitvāmāsu pakvam iti kṣīraṃ ghṛtaṃ vāsiñcati
2.1.17	āmāsu pakvam amṛtaṃ niviṣṭaṃ mayā prattaṃ svadhayā madadhvam iti
2.1.18	vardhitānyādiśaty etad vaḥ pitaro bhāgadheyaṃ pātreṣu dattam amṛtaṃ svadhāvat / akṣīyamāṇam upajīvatainan mayā prattaṃ svadhayā madadhvam / amṛtā vāg amṛtā vāco agne vāco 'mṛtatvaṃ trivṛtaikadhāmā / ebhir matprattaiḥ svadhayā madadhvam ihāsmabhyaṃ vasīyo 'stu devāḥ / ayaṃ yajñaḥ paramo yaḥ pitṝṇāṃ pātradeyaṃ pitṛdaivatyam agne / vāk ca manaś ca pitaro naḥ prajānīmāśvibhyāṃ prattaṃ svadhayā madadhvam / ya iha pitaraḥ pārthivāso ye antarikṣa uta ye samudriyāḥ / ye vācam āptvā amṛtā babhūvus te 'smin sarve haviṣi mādayantām / eṣā va ūrg eṣā vaḥ svadhā cāmatta ca pibata ca mā ca vaḥ kṣeṣṭa / svadhāṃ vahadhvam amṛtasya yoniṃ yātra svadhā pitaras tāṃ bhajadhvam / yeha pitara ūrg devatā ca tasyai jīvema śaradaḥ śataṃ vayam / jyotiṣmad dhattājaraṃ ma āyur iti
2.1.19	athaitāni brāhmaṇebhya upanikṣipya svāṅguṣṭhenānudiśaty amuṣmai svadhāmuṣmai svadheti
2.1.20	yanme 'prakāmā iti bhuñjato 'numantrayate
2.1.21	yanme 'prakāmā uta vā prakāmā samṛddhe brāhmaṇe 'brāhmaṇe vā / ya skandati nirṛtiṃ vāta ugrāṃ yena naḥ prīyante pitaro devatāś ca
2.1.22	vāyuṣ ṭat sarvaṃ śundhatu tena śuddhena devatā mādayantāṃ tasmiñchuddhe pitaro mādayantām iti
2.1.23	akrān samudra ity āśvaṃ gītvā sampannaṃ pṛṣṭvāthācāmayed yajñopavītī bhūtvā
2.1.24	abhiramantāṃ bhavanta ity uktvā pradakṣiṇaṃ kṛtvā yan me rāmeti gacchato 'numantrayate
2.1.25	yan me rāmā śakuniḥ śvāpadaś ca yan me 'śucir mantrakṛtasya prāśat / vaiśvānaraḥ savitā tat punātu tena pūtena devatā mādayantāṃ tasmin pūte pitaro mādayantām iti
2.2.1	śeṣam anujñāpya pratyetya prāgdakṣiṇāyataṃ caturaśraṃ gomayenopalipyāpahatā asurā rakṣāṃsi piśācāḥ pitṛṣada iti madhye rekhāṃ kāṣṭhenollikhya ye rūpāni pratimuñcamānā asurāḥ santaḥ svadhayā caranti parāpuro nipuro ye bharantyagniṣṭāṃllokāt praṇunottv asmād ityulmukaṃ dakṣiṇato nidadhāti
2.2.2	anulekhaṃ darbhān āstīryodapātreṇācāmayaty ācāma pitar asau ye ca tvātrānu te cācāmantv iti
2.2.3	evaṃ pitāmahāyaivaṃ prapitāmahāya
2.2.4	teṣu piṇḍān nidadhāty anunāmāpahastenaitat te pitar asau ye ca tvātrānu tebhyaś ca svadhā nama iti
2.2.5	evaṃ pitāmahāyaivaṃ prapitāmahāya
2.2.6	nāmāny ajānataḥ pitar etat te pitāmahaitat te prapitāmahaitat te iti
2.2.7	bandhv ajānata idaṃ pitṛbhyaḥ pṛthivīṣadbhya idaṃ pitāmahebhyo 'ntarikṣasadbhya idaṃ prapitāmahebhyo diviṣadbhya iti
2.2.8	atra pitaro mādayadhvaṃ yathābhāgam āvṛṣāyadhvam ity udag āvṛtyā tamitor āsīta
2.2.9	amīmadanta pitaro yathābhāgam āvṛṣāyiṣateti japitvā pūrvavad ācāmayya nīvīṃ visraṃsya namaskārān kṛtvā yathādaivatam etad vaḥ pitara iti vastrāṇy ādiśaty ūrṇāstukāṃ daśāmbaraṃ vā
2.2.10	etad vaḥ pitaro vāso gṛhān naḥ pitaro dattādhatta pitaro garbhaṃ kumāraṃ puṣkarasrajaṃ yatheha puruṣo 'sad iti
2.2.11	añjanābhyañjane dadāty āṅkṣvāsāv ityabhyaṅkṣvāsāv iti
2.2.12	gandhān sumanasaś ca dadyāt
2.2.13	namo vaḥ pitara iti ṣaḍbhir namaskārair upatiṣṭhate
2.2.14	namo vaḥ pitaro rasāya namo vaḥ pitaraḥ śuṣmāya namo vaḥ pitaro jīvāya namo vaḥ pitaro ghorāya namo vaḥ pitaro balāya namo vaḥ pitaro manyave svadhāyai ca pitaro namo va ityūrjaṃ vahantīr amṛtaṃ ghṛtaṃ payaḥ kīlālaṃ parisrutaṃ svadhā stha tarpayata me pitṝn ityapaḥ prasicya
2.2.15	mā me kṣeṣṭety abhimantrya mā me kṣeṣṭa bahu me pūrtam astu brahmāṇo me juṣantām annam annam / sahasradhāram amṛtodakaṃ me pūrtam astv etat parame vyoman / devāś ca pitaraś caitat pūrtaṃ me atropajīvantām / akṣīyamāṇam upajīvatainan mayā prattaṃ svadhayā madadhvam iti
2.2.16	ye samānāḥ sumanasa iti pradakṣiṇaṃ kṛtvā
2.2.17	ye samānāḥ sumanaso jīvā jīveṣu māmakāḥ / teṣāṃ śrīr mayi kalpatām asmiṃlloke śataṃ samā iti
2.2.18	āmayāvī piṇḍān prāśnīyād annādyakāmo vāgnau vā saṃkṣepayed apsu vābhyavahareyur ajaṃ gāṃ brāhmaṇaṃ vā prāśayeyuḥ
2.2.19	śeṣasya prāśnīyān na cānnatṛptiṃ gacchet
2.3.1	ūrdhvam āgrahāyaṇyās trayo 'parapakṣāsteṣām ekaikasminn ekaikāṣṭakā bhavati śākāṣṭakā māṃsāṣṭakāpūpāṣṭaketi
2.3.2	tatra śākamāṃsāpūpāni havīṃṣy odanaṃ ca
2.3.3	teṣāṃ haviṣāṃ sthālīpākāvṛtāgnau juhuyād aṣṭakāyai svāhā ekāṣṭakāyai svāhā aṣṭakāyai surādhase svāhā saṃvatsarāya parivatsarāyedāvatsarāyedvatsarāyāvatsarāya kṛṇuta namobhiḥ / tvayā vayaṃ sumatau yajñiyānāṃ jyog ajītā ahatāḥ syāma svāheti
2.3.4	hutvopatiṣṭhata ehi bhagaihi bhagaihi bhageti
2.3.5	madhyamāyāṃ gāṃ kārayet
2.3.6	tām aṣṭakāyai prokṣet
2.3.7	tasyās trīṇi savyāny upoddharati pārśvam apaghanīṃ śroṇīm iti
2.3.8	śvo bhūte śrāddham anvaṣṭakyaṃ tad ahar vā
2.3.9	brāhmaṇān havirarhān upaveśya tāṃstarpayitvā tasmād agner dakṣiṇataḥ ṣaḍagnīn praṇīya teṣām ekaikasminn ekaikāṃ karṣūṃ khānayed āyāmena prādeśamātrīṃ pārthivena tryaṅgulām avāgvaikāṅgulām iti
2.3.10	tāsu piṇḍān nidadhāty anunāmāpahastena
2.3.11	majjāḥ pitṛbhya upakarṣati pārśvāni strīṇām
2.3.12	tatrādhvaryavaḥ kecid adhīyate madhyamaṃ piṇḍaṃ patnī prāśnīyāt prajākāmasya tathā śrāddhasya sthālīpākaṃ vā
2.4.1	āhitāgneḥ śarīranāśe trīṇi ṣaṣṭiśatāni palāśatsarūṇām āhṛtya taiḥ pratikṛtiṃ kuryāt kṛṣṇājine
2.4.2	aśītyardhaṃ śirasi dadhyād grīvāyāṃ tu daśaiva tu
2.4.3	bāhvoś caiva śataṃ dadhyāt
2.4.4	aṅgulīṣu punar daśa
2.4.5	urasi triṃśataṃ dadhyāt
2.4.6	jaṭhare viṃśatiṃ tathā
2.4.7	ūrvoś caiva śataṃ dadhyāt
2.4.8	meḍhre cāpi daśaiva tu
2.4.9	jānujaṅghayos triṃśataṃ dadhyāt
2.4.10	daśa pādāṅgulīṣv api iti
2.4.11	etāvantīha puruṣasya śarīrāṇi bhavantīti vijñāyate madhye śarīram
2.4.12	satīśarīram uptakeśaṃ nikṛttanakhaṃ prakṣālitaṃ citām āropayanti
2.4.13	atra pātrāṇyapi cinoti
2.4.14	tasyām enam ādadhāti
2.4.15	tasya nāsikayoḥ sruvau nidadhyād ity etenānuvākena ya evaṃvit syāt
2.4.16	sa yadopatāpī syād iti pūrvam eva caturgṛhītaṃ gṛhītvānyaṃ yathāsaṃbhavam
2.4.17	āsye hiraṇyaśakalam ādhāyāgnīn upohya sāmabhir upatiṣṭhate nāke suparṇam iti grāmyaṃ geyam
2.4.18	udite dhūme tveṣas te dhūma ṛṇvatīti
2.4.19	agnau samārūḍhe 'gne mṛḍa mahaṁ asīty etayor anyatareṇa parāk
2.4.20	parāg vā asau loka iti brāhmaṇam
2.5.1	āhitāgneś cet pūrvaṃ jāyā mriyeta tāṃ nirmanthyena dahet sāṃtapanena vā
2.5.2	śmaśānakṛtaṃ svakṛtam aniriṇam apasalavakrodakaṃ kṛtvā yatra vauṣadhayo jāyante tatra śarīraṃ dagdhvodakakaraṇāya yānty anavekṣamāṇāḥ
2.5.3	na vāhinīṣu kurvanti
2.5.4	teṣāṃ yo yaḥ paścāj jātaḥ sa so 'graṃ kuryāt
2.5.5	upakūlam
2.5.6	akūle kūpaṃ khātvā
2.5.7	savyahastasyānāmikayā sakṛd udakaṃ prohati pretasya nāmakaraṇena
2.5.8	vāhinīṣu ced udgrathya keśān nimajyaikāñjaliṃ dattvopasaṃgṛhya keśān ulmukasyāgnim ārabhetāgne śūkāhe pāpaṃ me 'pahateti
2.5.9	śamīm ārabheta śamy asi śamaya me pāpam iti
2.5.10	aśmānam ārabhetāśmāsi sthiro 'sy ahaṃ sthiro bhūyāsam iti
2.5.11	tūṣṇīṃ gomayam
2.5.12	kṛtodakaṃ dakṣiṇāmukham āsīnaṃ tam anugantāra upaviśanti
2.5.13	tān itaraḥ kalyāṇībhir vāgbhiḥ pratyāha
2.5.14	upāstamanavelāyāṃ grāmaṃ praviśanti
2.5.15	tāṃ rātrim ekamāṣeṇa vasanti śāntyā vā
2.5.16	śvo bhūte kṣīrodake saṃsṛjya śarīrāṇy avasiñcaty ajaśṛṅgeṇa gośṛṅgeṇa mṛṇmayena kośena vā
2.5.17	tṛtīyāyāṃ gandhauṣadhībhiḥ saṃsṛjya śamīśākhayā palāśaśākhayā vāsaṃhlādayan kumbhyām avadadhyāt
2.5.18	strī ced ghaṭa eva dadhyāt
2.5.19	catuṣpatham atītya mahāvṛkṣaṃ nadīṃ vā tīrtheṣu nikhanet
2.5.20	pretasya tṛtīyāyāṃ snāpayanty apāmārgeṇa mṛdā gomayena ca
2.5.21	vāsāṃsi prakṣālya daśarātram āsate
2.5.22	caturthyāṃ bhikṣām āvartayeran
2.5.23	tasya siddham agnaukaraṇam
2.5.24	kālaṃ ca yāvad ākāṅkṣeyur bhikṣayānusaṃtareyuḥ
2.5.25	ūrdhvaṃ daśarātrācchrāddhaṃ dadyuḥ
2.5.26	na dadyur ā śrāddhasya pradānāt
2.5.27	nakṣatreṣu niyamaḥ
2.5.28	maghāsv ekatāreṣu bharaṇīṣu ca pūrvasamayeṣu
2.5.29	na rohiṇyām uttareṣu dhruveṣu
2.5.30	brāhmaṇān havirarhān upaveśya tāṃstarpayitvaikavat piṇḍaṃ dadyāt
2.5.31	na cānv iti brūyāt
2.5.32	sarvaiḥ kāmais tarpayet
2.5.33	anugamanaṃ kṛtvā śeṣam anujñāpya pratyetya śeṣaṃ na prāśnīyāt
2.5.34	brāhmaṇān svasti vācya prāśnīyāt
2.6.1	athāto gṛhakarmaṇaḥ
2.6.2	gṛhavṛddhim icchan māsi māsy ṛtāvṛtau saṃvatsare saṃvatsare vā pūrvapakṣe puṇye nakṣatre gṛhaśāntim ārabheta
2.6.3	apāmārgapalāśaśirīṣārkaudumbarasadābhadrāmṛtatṛṇam indravallībhir baddhvā gṛhān parimārjya parisamūhyāpo 'bhyukṣya pañcagavyair darbhamuṣṭinā samprokṣya siddhārthakān saṃprakīrya vāstubaliṃ kṛtvā vāstor madhye vāstoṣpatiṃ hutvā sāvitryā sahasraṃ juhuyāt
2.6.4	tato dakṣiṇapurastāt tato dakṣiṇapaścāt tata uttarapurastāt tata uttarapaścān madhye vā
2.6.5	gaur vāso hiraṇyaṃ dakṣiṇā
2.6.6	brāhmaṇān annena pariviṣya puṇyāhaṃ svasty ṛddhim iti vācayitvā
2.6.7	evaṃ prayuñjāno 'nantaṃ mahāntaṃ poṣaṃ puṣyati
2.6.8	bahavaḥ putrā bhavanti
2.6.9	na ca bālāḥ pramīyante
2.6.10	nāgnir dahati
2.6.11	na daṃṣṭriṇaḥ khādayeyuḥ
2.6.12	na taskarāḥ sapatnā rakṣāṃsi piśācā api bādhante
2.6.13	yadi gāvaḥ pratapyeran gavāṃ madhya āhutisahasraṃ juhuyād iti
2.6.14	etenaiva kalpenāśvoṣṭrakharājāvikamahiṣahastikulam anyatarad dvipadāṃ catuṣpadāṃ ca vyākhyātam
2.7.1	athāto 'dbhutaśāntiṃ vyākhyāsyāmaḥ
2.7.2	atha yady agāre sthūṇā virohet kapoto vāgāraṃ gacched gaur vā gāṃ dhayed anaḍvān vā divam ullikhed anagnau vā dhūmo jāyetānagnau vā dīpyeta madhu vā jāyeta valmīkaṃ vopajāyeta maṇḍūko vāmbhṛṇe vāśyecchvāno vā gṛhe paryaṭeyur ity etān anyāṃśca yata indra bhayāmahe / sadasaspatim adbhutam / adhāyāmutesumudasya / sanād agne / yad vā u viśpatiḥ śitaḥ / praty agne / yaṃ rakṣanti / prājāpatyayarcā purastāccopariṣṭācca mahāvyāhṛtibhir juhoti
2.7.3	etāny ṛksāmāni gāyet
2.8.1	athāto 'naśnatsaṃhitāyāḥ kalpaṃ vyākhyāsyāmaḥ
2.8.2	śucivāsāḥ syāccīravāsā vā
2.8.3	haviṣyam annam aśanam icched apaḥ phalāni vā
2.8.4	brāhmaṇastveva pratyāharet
2.8.5	prāṅ vodaṅ vā grāmān niṣkramya śucau deśa udakānte vā gomayena gocarmamātraṃ sthaṇḍilam upalipya prokṣya lakṣaṇam ullikhyādbhir abhyukṣyāgnim upasamādhāyāghārāv ājyabhāgau hutvājyāhutīr juhoty agnaye somāya rudrāyendrāya brahmaṇe prajāpataye bṛhaspataye viśvebhyo devebhyo ṛṣibhya ṛgbhyo yajurbhyaḥ sāmabhyaḥ śraddhāyai prajñāyai medhāyai sāvitryai sadasaspataye 'numataye ca
2.8.6	hutvā darbheṣv āsīnaḥ prāktūleṣūdaktūleṣu vā dakṣiṇena pāṇinā darbhān dhārayann oṃpūrvā vyāhṛtīḥ sāvitrīṃ ca catur anudrutya manasā sāmasāvitrīṃ ca somaṃ rājānaṃ brahmajajñānīye cobhe vedādim ārabheta
2.8.7	saṃtatam adhīyīta maunī
2.8.8	na cāntarā viramet
2.8.9	athāntarā vyāhared athāntarā viramet
2.8.10	trīn prāṇān āyamyātamyācamya vṛttāntād evārabheta
2.8.11	apratibhāyāṃ yāvatā kālena vedam adhīyīta tāvatkālam adhīyīta yaj jānīyād ṛkto yajuṣṭaḥ sāmatas tad avāpnuyāt
2.8.12	tadbrāhmaṇaṃ tacchāndasaṃ taddaivataṃ sāma vā
2.8.13	akrān ity etad eva vābhyasyet
2.8.14	tiṣṭhann āsīnaḥ śayānaś caṅkramyamāṇo vā saṃhitāṃ prayuñjyāt
2.8.15	samṛddhir evāsya bhavati
2.8.16	ādyaṃ trivargaṃ vā sahasrakṛtva iti jaiminiś ca
2.8.17	vāryamantaṃ vā
2.8.18	yathākāmī vā
2.8.19	dvādaśa saṃhitā adhītya yad anenānadhyāyeṣv adhītaṃ yad guravaḥ kopitā yāny akāryāṇi kṛtāni tābhiḥ pavate
2.8.20	śuddham asya pūtaṃ brahma bhavati
2.8.21	athāparā dvādaśa saṃhitā adhītya tābhiḥ prajāpater lokam avāpnoti
2.8.22	athāparā dvādaśa saṃhitā adhītya tābhir uśanaso lokam avāpnoti
2.8.23	anaśnatsaṃhitāsahasram adhītya brahmabhūto virajo bhavati kāmacārī sarvān kāmān avāpnoti
2.8.24	saṃvatsaraṃ bhaikṣabhakṣaḥ prayuñjānaś cakṣur labhate
2.8.25	ṣaṇ māsān yāvakabhakṣaś caturo māsān udakasaktubhakṣo dvau māsau phalabhakṣo māsam abbhakṣo dvādaśarātraṃ vānaśnan kṣipram antardhīyate
2.8.26	jñātīn punāti
2.8.27	saptātītān saptānāgatān ātmānaṃ ca pañcadaśaṃ tārayate
2.8.28	tām etāṃ devaniśreṇīty ācakṣate
2.8.29	etayā vai devā devatvam agacchann ṛṣaya ṛṣitvam
2.8.30	tasya ha vā etasya brahmasattrasya trividha evārambho bhavati prātaḥsavane mādhyaṃdine savane brāhme vāpararātre
2.8.31	tasya ha vā etasya dvāv evānadhyāyau yad ātmāśucir yad deśaḥ
2.8.32	tad vā etat prajāpatiḥ saptaṛṣibhyaḥ provāca saptaṛṣayo mahājahnave mahājahnur brāhmaṇebhyaḥ
2.9.1	atha grahāṇām ātithyaṃ balikarmoparutaṃ vyākhyāsyāmaḥ
2.9.2	aśraddadhānam aśucikaraṇam ajāpyaṃ tyaktamaṅgalaṃ / suvyaktaṃ grahā nayanti puruṣaṃ yamasādanam / grahāṇāṃ dīpraceṣṭānāṃ nakṣatrapathacāriṇām / grahātithyaṃ pravakṣyāmi śāntikarmaṇi kārayet / bhāskarāṅgārakau raktau śvetau śukraniśākarau / somaputro guruś caiva tāv ubhau pītakau smṛtau / kṛṣṇaṃ śanaiścaraṃ vidyād rāhuṃ ketuṃ tathaiva ca / grahavarṇāni puṣpāṇi prājñas tatropakalpayet / gomayena gocarmamātraṃ sthaṇḍilam upalipya prokṣya lakṣaṇam ullikhyādbhir abhyukṣyāgnim upasamādhāyāghārāv ājyabhāgau hutvā grahān āvāhayanty ādityaṃ madhye lohitaṃ pūrvadakṣiṇataḥ somam / pūrvottarato budham uttareṇa guruṃ pūrveṇa bhārgavam / paścime śanaiścaraṃ vidyād rāhuṃ dakṣiṇapaścime paścimottarataḥ ketuṃ vṛttam ādityāya trikoṇam aṅgārakasya caturaśraṃ somāya bāṇaṃ budhāya dīrghacaturaśraṃ bṛhaspataye pañcakoṇaṃ śukrāya dhanuḥ śanaiścarāya rāhoḥ śūrpaṃ ketor dhvajam iti īśvaraṃ bhāskaraṃ vidyāt umāṃ somaṃ tathaiva ca / skandam aṅgārakaṃ caiva budho nārāyaṇaṃ sthitaḥ / bṛhaspatiḥ svayaṃ brahma śukraḥ śakras tathaiva ca / yamaṃ śanaiścaraṃ vidyād rāhoḥ kāladūtinaḥ ketoś citraguptaś cetyete grahadevatāḥ
2.9.3	agnir āpo bhūmir viṣṇur indrāṇī prajāpatiḥ sarpo brahmety ete pratyadhidevatāḥ
2.9.4	jātamarka kaliṅgeṣu yāmuneṣu ca candramāḥ / vindhya aṅgārakadeśo madhyadeśo budhaḥ smṛtaḥ / bṛhaspatiḥ sindhudeśaḥ śukradeśo ghaṭeṣu ca / śanaiścaras tu saurāṣṭro rāhus tu pūrvadeśikaḥ ketuḥ parvata ity ete deśānāṃ grahajāta iti
2.9.5	arkasamidham ādityāya pradeśamātrābhighāritānām yādibhir juhuyāt
2.9.6	khādiram aṅgārakāya pālāśaṃ somāyāpāmārgaṃ budhāyāśvatthaṃ bṛhaspataya audumbaraṃ śukrāya śamīṃ śanaiścarāya rāhor dūrvāḥ ketoḥ kuśāgram ity aṣṭāviṃśatim ājyāhutīr juhoti
2.9.7	etābhiḥ pakvāgner juhoty ādityāya ilodanaṃ haviṣyam annam aṅgārakāya somāya ghṛtapāyasaṃ payodanaṃ bṛhaspataye kṣīrodanaṃ śukrāya dadhyodanaṃ budhāya tilapiṣṭamāṣodanaṃ śanaiścarāya rāhor māṃsodanaṃ ketoś citrodanam iti
2.9.8	ā satyenety ādityāya agnir mūrdhā diva ity aṅgārakāya
2.9.9	āpyāyasva sametu iti somāya
2.9.10	brahma jajñānam iti budhāya
2.9.11	bṛhaspate ati yad arya iti bṛhaspataye
2.9.12	asya pratnām anu dyutam iti śukrāya
2.9.13	śaṃ no devīr abhiṣṭaya iti śanaiścarāya
2.9.14	kayā naś citra ābhuvad iti rāhoḥ
2.9.15	ketuṃ kṛṇvann aketava iti ketoḥ
2.9.16	raktāṃ dhenum ādityāya
2.9.17	raktam anaḍvāham aṅgārakāya
2.9.18	somāya śaṅkham
2.9.19	budhāya kāñcanam
2.9.20	bṛhaspataye vāsaḥ
2.9.21	śukrāya hayaṃ
2.9.22	nīlāṃ gāṃ śanaiścarāya
2.9.23	rāhoḥ kṛṣṇāyasaṃ
2.9.24	ketoḥ kuñjaram iti
2.9.25	sarveṣām api hiraṇyaṃ vā
2.9.26	yena vā tuṣyaty ācāryas tad dadāti
2.9.27	yathā samutthitaṃ yantraṃ yantreṇa pratihanyate / tathā grahopaspṛṣṭānāṃ śāntir bhavati dāruṇam / nādiśet tapasā yuktaṃ nādiśed divamāśritam / na ca devāntakaṃ vipraṃ vṛttāntāṃ nārīṃ parivṛtām / ahiṃsakasya dāntasya dharmajitadhanasya ca / nityaṃ ca niyamasthasya sadānugrahā grahāḥ / grahā gāvo narendrāś ca brāhmaṇāś ca viśeṣataḥ / pūjitāḥ pūjayanty ete nirdahanty avamānitāḥ
