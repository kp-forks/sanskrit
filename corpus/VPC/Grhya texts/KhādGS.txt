#Text:Khādiragṛhyasūtra
#Edition:Sastri 1913 (DCS version)



1.1.1	athāto gṛhyā karmāṇi
1.1.2	udagayanapūrvapakṣapuṇyāheṣu prāg āvartanād ahnaḥ kālo 'nādeśe
1.1.3	apavarge yathotsāhaṃ brāhmaṇānāśayet
1.1.4	yajñopavītam
1.1.5	sautram
1.1.6	kauśaṃ vā
1.1.7	grīvāyāṃ pratimucya dakṣiṇaṃ bāhumuddhṛtya yajñopavītī bhavati
1.1.8	savyaṃ prācīnāvītī
1.1.9	trirācamyāpo dviḥ parimṛjīta
1.1.10	pādāvabhyukṣya śiro 'bhyukṣet
1.1.11	indriyāṇy adbhiḥ saṃspṛśet
1.1.12	antataḥ pratyupaspṛśya śucirbhavati
1.1.13	āsanasthānasaṃveśanānyudagagreṣu darbheṣu
1.1.14	prāṅmukhasya pratīyāt
1.1.15	paścādagneryatra homaḥ syāt
1.1.16	sahaśirasaṃ snānaśabde
1.1.17	dakṣiṇena pāṇinā kṛtyamanādeśe
1.1.18	mantrāntamavyaktaṃ parasyādigrahaṇena vidyāt
1.1.19	svāhāntā mantrā homeṣu
1.1.20	pākayajña ityākhyā yaḥ kaścaikāgnau
1.1.21	tatrartvigbrahmā sāyamprātarhomavarjam
1.1.22	svayaṃ hautram
1.1.23	dakṣiṇato 'gner udaṅmukhastūṣṇīmāste brahmāhomāt prāgagreṣu
1.1.24	kāmaṃ tvadhiyajñaṃ vyāharet
1.1.25	ayajñiyāṃ vā vyāhṛtya mahāvyāhṛtīr japet vā
1.1.26	idaṃ viṣṇuriti
1.1.27	hautrabrahmatve svayaṃ kurvan brahmāsanam upaviśya chattram uttarāsaṅgaṃ kamaṇḍaluṃ vā tatra kṛtvāthānyatkuryāt
1.1.28	avyāvṛttiṃ yajñāṅgair avyavāyaṃ cecchet
1.2.1	pūrve bhāge veśmano gomayenopalipya tasya madhyadeśe lakṣaṇaṃ kuryāt
1.2.2	dakṣiṇataḥ prācīṃ lekhāmullikhya
1.2.3	tadārambhādudīcīṃ tadavasānātprācīṃ tisro madhye prācīḥ
1.2.4	tadabhyukṣya
1.2.5	agnimupasamādhāya
1.2.6	imaṃ stomamiti parisamūhya tṛcena
1.2.7	paścādagnerbhūmau nyañcau pāṇī kṛtvedaṃ bhūmeriti
1.2.8	vasvantaṃ rātrau
1.2.9	paścāddarbhānāstīrya dakṣiṇataḥ prācīṃ prakarṣeduttarataśca
1.2.10	aprakṛṣya vā
1.2.11	pūrvopakramaṃ pradakṣiṇam agniṃ stṛṇuyānmūlānyagraiśchādayaṃstrivṛtaṃ pañcavṛtaṃ vā
1.2.12	upaviśya darbhāgre prādeśamātre pracchinatti na nakhena pavitre stho vaiṣṇavyāviti
1.2.13	adbhirunmṛjya viṣṇormanasā pūte stha iti
1.2.14	udagagre aṅguṣṭhābhyāmanāmikābhyāṃ ca saṃgṛhya trir ājyam utpunāti devastvā savitotpunātvacchidreṇa pavitreṇa vasoḥ sūryasya raśmibhiriti
1.2.15	abhyukṣyaite agnāvanupraharet
1.2.16	ājyamadhiśrityottarataḥ kuryāt
1.2.17	dakṣiṇajānvakto dakṣiṇenāgnim adite 'numanyasvety udakāñjaliṃ prasiñcet
1.2.18	anumate 'numanyasveti paścāt sarasvatyanumanyasvety uttarataḥ
1.2.19	deva savitaḥ prasuveti pradakṣiṇam agniṃ paryukṣed abhipariharan
1.2.20	sakṛttrirvā havyam
1.2.21	samidhamādhāya
1.2.22	prapadaṃ japitvopatāmya kalyāṇaṃ dhyāyan vairūpākṣam ārabhyocchvaset
1.2.23	pratikāmaṃ kāmyeṣu
1.2.24	sarvatraitaddhomeṣu kuryāt
1.3.1	brahmacārī vedam adhītyopanyāhṛtya gurave 'nujñāto dārān kurvīta
1.3.2	āplavanaṃ ca
1.3.3	tayor āplavanaṃ pūrvam
1.3.4	mantrābhivādāt tu pāṇigrahaṇasya pūrvaṃ vyākhyātam
1.3.5	brāhmaṇaḥ sahodakumbhaḥ prāvṛto vāgyato 'greṇāgniṃ gatvodaṅmukhas tiṣṭhet
1.3.6	snātām ahatenācchādya yā akṛntann ity ānīyamānāyāṃ pāṇigrāho japet somo 'dadad iti
1.3.7	pāṇigrāhasya dakṣiṇata upaveśayet
1.3.8	anvārabdhāyāṃ sruveṇopaghātaṃ mahāvyāhṛtibhir ājyaṃ juhuyāt
1.3.9	samastābhiś caturthīm
1.3.10	evaṃ caulopanayanagodāneṣu
1.3.11	agnir etu prathama iti ṣaḍbhiś ca pāṇigrahaṇe
1.3.12	nājyabhāgau na sviṣṭakṛd ājyāhutiṣv anādeśe
1.3.13	sarvatropariṣṭān mahāvyāhṛtibhiḥ
1.3.14	prājāpatyayā ca
1.3.15	prāyaścittaṃ juhuyāt
1.3.16	hutvopottiṣṭhataḥ
1.3.17	anupṛṣṭhaṃ gatvā dakṣiṇato 'vasthāya vadhvañjaliṃ gṛhṇīyāt
1.3.18	pūrvā mātā śamīpalāśamiśrāṃl lājāñchūrpe kṛtvā
1.3.19	paścād agner dṛṣatputram ākramayed vadhūṃ dakṣiṇena prapadenemam aśmānam iti
1.3.20	sakṛd gṛhītam añjaliṃ lājānāṃ vadhvañjalāv āvaped bhrātā
1.3.21	suhṛd vā kaścit
1.3.22	taṃ sāgnau juhuyād avicchidyāñjaliṃ iyaṃ nārīti
1.3.23	aryamaṇaṃ pūṣaṇam ity uttarayoḥ
1.3.24	hute tenaiva gatvā pradakṣiṇam agniṃ pariṇayet kanyalā pitṛbhya iti
1.3.25	avasthānaprabhṛty evaṃ triḥ
1.3.26	śūrpeṇa śiṣṭān agnāv opya prāgudīcīm utkramayet ekam iṣa iti
1.3.27	īkṣakāvekṣaṇarathārohaṇadurgānumantraṇānyabhirūpābhiḥ
1.3.28	apareṇāgnim audako gatvā pāṇigrāhaṃ mūrdhany avasiñcet
1.3.29	vadhūṃ ca
1.3.30	samañjantv ity avasiktaḥ
1.3.31	dakṣiṇaṃ pāṇiṃ sāṅguṣṭhaṃ gṛhṇīyāt gṛbhṇāmi ta iti ṣaḍbhiḥ
1.4.1	prāgudīcīm udvahet
1.4.2	brāhmaṇakule 'gnim upasamādhāya paścād agner lohitaṃ carmānaḍuham uttaraloma prāggrīvam āstīrya vāgyatām upaveśayet
1.4.3	prokte nakṣatre 'nvārabdhāyāṃ sruveṇopaghātaṃ juhuyāt ṣaḍbhir lekhāprabhṛtibhiḥ sampātān avanayan mūrdhani vadhvāḥ
1.4.4	pradakṣiṇam agniṃ parikramya dhruvaṃ darśayati dhruvā dyaur iti
1.4.5	abhivādya gurūn gotreṇa visṛjed vācam
1.4.6	gaur dakṣiṇā
1.4.7	atrārghyam
1.4.8	āgateṣv ity eke
1.4.9	trirātraṃ kṣāralavaṇe dugdham iti varjayantau saha śayīyātāṃ brahmacāriṇau
1.4.10	haviṣyam annaṃ parijapyānnapāśenety asāv iti vadhvā nāma brūyāt
1.4.11	bhuktvocchiṣṭaṃ vadhvai dadyāt
1.4.12	ūrdhvaṃ trirātrāc catasṛbhir ājyaṃ juhuyāt agne prāyaścittir iti samasya pañcamīṃ sampātān avanayann udapātre
1.4.13	tenaināṃ sakeśanakhām āplāvayet
1.4.14	tato yathārthaṃ syāt
1.4.15	ṛtukāle dakṣiṇena pāṇinopastham ālabhed viṣṇur yoniṃ kalpayatv iti
1.4.16	samāptāyāṃ sambhaved garbhaṃ dhehīti
1.5.1	yasminnagnau pāṇiṃ gṛhṇīyātsa gṛhyaḥ
1.5.2	yasminvāntyāṃ samidhamādadhyāt
1.5.3	nirmanthyo vā puṇyaḥ so 'nardhukaḥ
1.5.4	ambarīṣādvānayet
1.5.5	bahuyājino vāgārācchūdravarjam
1.5.6	sāyamāhutyupakramaṃ paricaraṇam
1.5.7	prāgastamayodayābhyāṃ prāduṣkṛtya
1.5.8	astamite homaḥ
1.5.9	udite cānudite vā
1.5.10	haviṣyasyānnasyākṛtaṃ cet prakṣālya juhuyātpāṇinā
1.5.11	dadhi cetpayo vā kaṃsena
1.5.12	carusthālyā vā
1.5.13	agnaye svāheti madhye
1.5.14	tūṣṇīṃ prāgudīcīmuttarām
1.5.15	sūryāyeti prātaḥ pūrvām
1.5.16	nātra parisamūhanādīni paryukṣaṇavarjam
1.5.17	patnī juhuyādityeke
1.5.18	gṛhāḥ patnī gṛhyo 'gnireṣa iti
1.5.19	siddhe sāyaṃ prātar bhūtam ityukta omityuccairbrūyāt
1.5.20	mā kṣā namasta ityupāṃśu
1.5.21	haviṣyasyānnasya juhuyāt prājāpatyaṃ sauviṣṭakṛtaṃ ca
1.5.22	balīnnayet
1.5.23	bahirantarvā caturnidhāya
1.5.24	maṇikadeśe
1.5.25	madhye
1.5.26	dvāri
1.5.27	śayyāmanu
1.5.28	varcaṃ vā
1.5.29	atha sastūpam
1.5.30	ekaikamubhayataḥ pariṣiñcet
1.5.31	śeṣam adbhiḥ sārdhaṃ dakṣiṇā ninayet
1.5.32	phalīkaraṇānām apām ācāmasyeti viśrāṇite
1.5.33	pṛthivī vāyuḥ prajāpatirviśve devā āpa oṣadhivanaspataya ākāśaḥ kāmo manyurvā rakṣogaṇāḥ pitaro rudra iti balidaivatāni
1.5.34	tūṣṇīṃ tu kuryāt
1.5.35	sarvasya tvannasyaitatkuryāt
1.5.36	asakṛccedekasmin kāle siddhe sakṛdeva kuryāt
1.5.37	bahudhā cedyadgṛhapateḥ
1.5.38	sarvasya tvannasyāgnau kṛtvāgraṃ brāhmaṇāya dattvā svayaṃ kuryāt
1.5.39	vrīhiprabhṛty ā yavebhyo yavebhyo vāvrīhibhyaḥ svayaṃ haret svayaṃ haret
2.1.1	paurṇamāsopakramau darśapūrṇamāsau
2.1.2	dārśaṃ cetpūrvamupapadyeta paurṇamāseneṣṭvātha tatkuryāt
2.1.3	akurvan paurṇamāsīmākāṅkṣedityeke
2.1.4	aparāhṇe snātvaupavasathikaṃ dampatī bhuñjīyātām
2.1.5	mānadantavya uvāca śreyasīṃ prajāṃ vindate kāmyo bhavatyakṣodhuko ya aupavasathikaṃ bhuṅkte
2.1.6	tasmādyatkāmayeta tadbhuñjīta
2.1.7	nāvratyamācaret
2.1.8	prātarāhutiṃ hutvā
2.1.9	havir nirvaped amuṣmai tvā juṣṭaṃ nirvapāmīti devatāśrayaṃ sakṛdyajurvā dvistūṣṇīm
2.1.10	trirdevebhyaḥ prakṣālayet
2.1.11	dvirmanuṣyebhyaḥ
2.1.12	sakṛtpitṛbhyaḥ
2.1.13	mekṣaṇena pradakṣiṇam udāyuvaṃ śrapayet
2.1.14	śṛtamabhighāryodagudvāsya pratyabhighārayet
2.1.15	sarvāṇyevaṃ havīṃṣi
2.1.16	barhiṣyāsādya
2.1.17	ājyabhāgau juhuyāccaturgṛhītamājyaṃ gṛhītvā pañcāvattaṃ bhṛgūṇāṃ jāmadagnyānāmagnaye svāhetyuttarataḥ somāyeti dakṣiṇataḥ
2.1.18	viparītamitare
2.1.19	ājyamupastīrya haviṣo 'vadyen mekṣaṇena madhyātpurastāditi
2.1.20	paścācca pañcāvattī
2.1.21	abhighārya pratyanaktyavadānasthānāni
2.1.22	na sviṣṭakṛtaḥ
2.1.23	amuṣmai svāheti juhuyād yaddevatyaṃ syāt
2.1.24	sviṣṭakṛtaḥ sakṛd upastīrya dvirbhṛgūṇāṃ sakṛddhaviṣo dvirabhighāryāgnaye sviṣṭakṛte svāheti prāgudīcyāṃ juhuyāt
2.1.25	samidhamādhāya
2.1.26	darbhānājye haviṣi vā triravadhāyāgramadhyamūlānyaktaṃ rihāṇā viyantu vaya ityabhyukṣyāgnāv anuprahared yaḥ paśūnāmadhipatī rudrastanticaro vṛṣā paśūnasmākaṃ mā hiṃsīretadastu hutaṃ tava svāheti
2.1.27	tadyajñavāstu
2.1.28	sarvatra kuryāt
2.1.29	havirucchiṣṭam udag udvāsya brahmaṇe dadyāt
2.1.30	pūrṇapātraṃ dakṣiṇā
2.1.31	yathotsāhaṃ vā
2.2.1	āgneyasthālīpāko 'nāhitāgner darśapūrṇamāsayoḥ
2.2.2	agnīṣomīyaḥ paurṇamāsyām āhitāgneḥ
2.2.3	aindro māhendro vaindrāgno vāmāvāsyāyām
2.2.4	yathā vānāhitāgneḥ
2.2.5	sarvamahaḥ prātarāhuteḥ sthānam
2.2.6	rātriḥ sāyamāhuteḥ
2.2.7	sarvo 'parapakṣaḥ paurṇamāsasya
2.2.8	pūrvapakṣo dārśasya
2.2.9	abhojanena saṃtanuyādityeke
2.2.10	avidyamāne havye yajñiyānāṃ phalāni juhuyāt
2.2.11	palāśāni vā
2.2.12	apo vā
2.2.13	hutaṃ hi
2.2.14	prāyaścittam ahutasya
2.2.15	ājyaṃ juhuyāddhaviṣo 'nādeśe
2.2.16	devatā mantrānādeśe
2.2.17	prathamagarbhe tṛtīye māsi puṃsavanam
2.2.18	snātām ahatenācchādya hutvā patiḥ pṛṣṭhatastiṣṭhet
2.2.19	dakṣiṇam aṃsam anvavamṛśyānantarhitaṃ nābhideśam abhimṛśet pumāṃsāviti
2.2.20	athāparaṃ nyagrodhaśuṅgām ubhayataḥphalām asrāmām akrimiparisṛptāṃ triḥsaptair yavaiḥ parikrīyotthāpayenmāṣairvā sarvatrauṣadhayaḥ sumanaso bhūtvā 'syāṃ vīryaṃ samādhatteyaṃ karma kariṣyatīti
2.2.21	āhṛtya vaihāyasīṃ kuryāt
2.2.22	kumārī brahmacārī vratavatī vā brāhmaṇī peṣayed apratyāharantī
2.2.23	snātāṃ saṃveśya dakṣiṇe nāsikāsrotasyāsiñcet pumānagniriti
2.2.24	athāsyāścaturthe māsi ṣaṣṭhe vā sīmantonnayanam
2.2.25	snātāmahatenācchādya hutvā patiḥ pṛṣṭhatastiṣṭhannanupūrvayā phalavṛkṣaśākhayā sakṛtsīmantamunnayet triśvetayā ca śalalyā 'yamūrjāvato vṛkṣa iti
2.2.26	kṛsaraḥ sthālīpākaḥ
2.2.27	uttaraghṛtamavekṣantīṃ pṛccheta kiṃ paśyasīti
2.2.28	prajāmiti vācayet
2.2.29	pratiṣṭhite vastau soṣyantīhomaḥ
2.2.30	yā tiraścīti dvābhyām
2.2.31	asāviti nāma dadhyāt
2.2.32	tadguhyam
2.2.33	prāṅnābhikṛntanāt stanadānācca vrīhiyavau peṣayecchuṅgāvṛtā
2.2.34	aṅguṣṭhenānāmikayā cādāya kumāraṃ prāśayediyamājñeti
2.2.35	sarpiśca medhāṃ ta iti
2.3.1	jananājjyautsne tṛtīye tṛtīyāyāṃ prātaḥ snāpya kumāramastamite śāntāsu dikṣu pitā candramasamupatiṣṭhet prāñjaliḥ
2.3.2	śucinācchādya mātā prayacched udakchirasam
2.3.3	anupṛṣṭhaṃ gatvottaratastiṣṭhet
2.3.4	yatte susīma iti tisṛbhirupasthāyodañcaṃ mātre pradāya yadada ity apām añjalimavasiñcet
2.3.5	dvistūṣṇīm
2.3.6	jananādūrdhvaṃ daśarātrāc chatarātrāt saṃvatsarādvā nāma kuryāt
2.3.7	snāpya kumāraṃ kariṣyata upaviṣṭasya śucinācchādya mātā prayacched udakchirasam
2.3.8	anupṛṣṭhaṃ gatvottarata upaviśet
2.3.9	hutvā ko 'sīti tasya mukhyān prāṇānabhimṛśet
2.3.10	asāviti nāma kuryāttadeva mantrānte
2.3.11	mātre
2.3.12	prathamamākhyāya
2.3.13	viproṣyāṅgād aṅgād iti putrasya mūrdhānaṃ parigṛhṇīyāt
2.3.14	paśūnāṃ tvetyabhijighret
2.3.15	tūṣṇīṃ striyāḥ
2.3.16	tṛtīye varṣe caulam
2.3.17	tatra nāpita uṣṇodakamādarśaḥ kṣuro vaudumbaraḥ piñjūlya iti dakṣiṇataḥ
2.3.18	ānaḍuho gomayaḥ kṛsaraḥ sthālīpāko vṛthāpakva ityuttarataḥ
2.3.19	mātā ca kumāramādāya
2.3.20	hutvāyamāgāditi nāpitaṃ prekṣet savitāraṃ dhyāyan
2.3.21	uṣṇenetyuṣṇodakaṃ prekṣedvāyuṃ dhyāyan
2.3.22	āpa ityundet
2.3.23	viṣṇorityādarśaṃ prekṣedaudumbaraṃ vā
2.3.24	oṣadha iti darbhapiñjūlīḥ saptordhvāgrā abhinidhāya
2.3.25	svadhita ityādarśena kṣureṇaudumbareṇa vā
2.3.26	yena pūṣeti dakṣiṇatastriḥ prāñcaṃ prohet
2.3.27	sakṛdāyasena pracchidyānaḍuhe gomaye keśān kuryāt
2.3.28	undanaprabhṛtyevaṃ paścāduttarataśca
2.3.29	tryāyuṣamiti putrasya mūrdhānaṃ parigṛhya japet
2.3.30	udaṅṅutsṛpya kuśalī kārayed yathāgotrakulakalpam
2.3.31	araṇye keśānnikhaneyuḥ
2.3.32	stambe nidadhatyeke
2.3.33	gaurdakṣiṇā
2.4.1	aṣṭame varṣe brāhmaṇamupanayet
2.4.2	tasyā ṣoḍaśād anatītaḥ kālaḥ
2.4.3	ekādaśe kṣatriyam
2.4.4	tasyā dvāviṃśāt
2.4.5	dvādaśe vaiśyam
2.4.6	tasyā caturviṃśāt
2.4.7	kuśalīkṛtam alaṃkṛtam ahatenācchādya hutvāgne vratapata iti
2.4.8	uttarato 'gneḥ pratyaṅmukham avasthāpyāñjaliṃ kārayet
2.4.9	svayaṃ copari kuryāt
2.4.10	dakṣiṇatastiṣṭhanmantravān brāhmaṇa ācāryāyodakāñjaliṃ pūrayet
2.4.11	āgantreti japet prekṣamāṇe
2.4.12	ko nāmāsītyukto devatāśrayaṃ nakṣatrāśrayaṃ vābhivādanīyaṃ nāma brūyād asāvasmīti
2.4.13	utsṛjyāpo devasya ta iti dakṣiṇottarābhyāṃ hastābhyāmañjaliṃ gṛhṇīyādācāryaḥ
2.4.14	sūryasyeti pradakṣiṇamāvartayet
2.4.15	dakṣiṇamaṃsamanvavamṛśyānantarhitāṃ nābhimālabhet prāṇānāmiti
2.4.16	athainaṃ paridadyādantakaprabhṛtibhiḥ
2.4.17	dakṣiṇamaṃsaṃ prajāpataye tveti
2.4.18	savyena savyaṃ devāya tveti
2.4.19	brahmacāryasīti
2.4.20	saṃpreṣyopaviśya dakṣiṇajānvaktam añjalikṛtaṃ pradakṣiṇaṃ muñjamekhalām ābadhnan vācayed iyaṃ duruktāditi
2.4.21	adhīhi bho ityupasīdet
2.4.22	tasmā anvāha sāvitrīṃ paccho 'rdharcaśaḥ sarvām iti sāvitrīṃ vācayet
2.4.23	mahāvyāhṛtīścaikaikaśaḥ
2.4.24	oṃkāraṃ ca
2.4.25	prayacchatyasmai vārkṣaṃ daṇḍam
2.4.26	suśravaḥ suśravasaṃ meti
2.4.27	samidhamādadhyād agnaye samidhamiti
2.4.28	bhaikṣaṃ caret
2.4.29	mātaramagre
2.4.30	athānyāḥ suhṛdaḥ
2.4.31	ācāryāya bhaikṣaṃ nivedayet
2.4.32	tiṣṭhed āstamayāt tūṣṇīṃ
2.4.33	trirātraṃ kṣāralavaṇadugdhamiti varjayet
2.5.1	godāne caulavat kalpaḥ
2.5.2	salomaṃ vāpayet
2.5.3	go'śvāvimithunāni dakṣiṇāḥ pṛthagvarṇānām
2.5.4	sarveṣāṃ vā gauḥ
2.5.5	ajaḥ keśapratigrahāya
2.5.6	uktamupanayanam
2.5.7	nācariṣyantaṃ saṃvatsaram
2.5.8	aniyuktaṃ tvahatam
2.5.9	tathālaṅkāraḥ
2.5.10	adhassaṃveśī
2.5.11	amadhumāṃsāśī syāt
2.5.12	maithunakṣurakṛtyasnānāvalekhanadantadhāvanapādadhāvanāni varjayet
2.5.13	nāsya kāme retaḥ skandet
2.5.14	na goyuktamārohet
2.5.15	na grāma upānahau
2.5.16	mekhalādhāraṇabhaikṣacaryadaṇḍasamidādhānopasparśanaprātarabhivādā nityam
2.5.17	godānavrātikādityavrataupaniṣadajyeṣṭhasāmikāḥ saṃvatsarāḥ
2.5.18	nādityavratamekeṣām
2.5.19	ye carantyekavāsaso bhavanti
2.5.20	ādityaṃ ca nāntardadhate
2.5.21	na cāpo 'bhyupayanti
2.5.22	śakvarīṇāṃ dvādaśa nava ṣaṭtraya iti vikalpāḥ
2.5.23	kṛṣṇavastraḥ
2.5.24	kṛṣṇabhakṣaḥ
2.5.25	ācāryādhīnaḥ
2.5.26	tiṣṭheddivā
2.5.27	āsīta naktam
2.5.28	saṃvatsaramekeṣāṃ pūrvaiḥ śrutāścet
2.5.29	upoṣitāya pariṇaddhākṣāyānugāpayet
2.5.30	yathā mā na pradhakṣyatīti taṃ prātar abhivīkṣayanti yāny apradhakṣyanti manyante 'po 'gniṃ vatsamādityam
2.5.31	apo 'bhivyakhyamityapo jyotirabhivyakhyamityagniṃ paśūnabhivyakhyamiti vatsaṃ sur abhivyakhyamityādityaṃ visṛjedvācam
2.5.32	gaurdakṣiṇā
2.5.33	kaṃso vāso rukmaśca
2.5.34	anupravacanīyeṣvṛcaṃ sāma sadasaspatimiti cājyaṃ juhuyāt
2.5.35	cityayūpopasparśanakarṇakrośākṣivepaneṣu sūryābhyuditaḥ sūryābhinirmukta indriyaiśca pāpasparśaiḥ punarmāmityetābhyāmāhutiṃ juhuyāt
2.5.36	ājyalipte vā samidhau
2.5.37	japedvā laghuṣu japedvā laghuṣu
3.1.1	āplavane purastād ācāryakulasya parivṛta āste
3.1.2	udaṅmukha ācāryaḥ prāgagreṣu
3.1.3	evaṃ brahmavarcasakāmaḥ
3.1.4	goṣṭhe paśukāmaḥ
3.1.5	sabhāyāṃ yaśaskāmaḥ
3.1.6	sarvauṣadhenāpaḥ phāṇayet
3.1.7	surabhibhiś ca
3.1.8	tābhiḥ śītoṣṇābhir ācāryo 'bhiṣiñcet
3.1.9	svayaṃ vā mantrābhivādāt
3.1.10	ubhāv ity eke tenemam ity ācāryo brūyāt
3.1.11	ye apsv ity apām añjalim avasiñcet
3.1.12	yad apām iti ca
3.1.13	tūṣṇīṃ ca
3.1.14	yo rocana iti gṛhyātmānam abhiṣiñcet
3.1.15	yena striyam iti ca
3.1.16	tūṣṇīṃ ca
3.1.17	udyann ity ādityam upatiṣṭhet
3.1.18	samasyed vā
3.1.19	viharann anusaṃharec cakṣur asīti
3.1.20	ud uttamam iti mekhalām avamuñcet
3.1.21	prāśya vāpayec chikhāvarjaṃ keśaśmaśrulomanakhāni
3.1.22	alaṃkṛto 'hatavāsasā śrīr iti srajaṃ pratimuñcet
3.1.23	netryau stha ity upānahau
3.1.24	vaiṇavaṃ daṇḍam ādadhyāt gandharvo 'sīti
3.1.25	upetyācāryaṃ pariṣadaṃ prekṣed yakṣam iveti
3.1.26	upaviśyauṣṭhāpidhāneti mukhyān prāṇān abhimṛśet
3.1.27	goyuktaṃ ratham ālabhet vanaspata iti
3.1.28	āsthātā ta ity ārohet
3.1.29	prācīṃ prayāyodīcīṃ vā pradakṣiṇam āvartayet
3.1.30	pratyāgatāyārghyam ity eke
3.1.31	vṛddhaśīlī syād ata ūrdhvam
3.1.32	nājātalomyopahāsam icchet
3.1.33	nāyugvā
3.1.34	na rajasvalayā
3.1.35	na samānarṣyā
3.1.36	aparayā dvārā prapannadviḥpakvaparyuṣitāni nāśnīyāt
3.1.37	anyatra śākamāṃsayavapiṣṭavikārebhyaḥ
3.1.38	pāyasāc ca
3.1.39	phalapracayanodapānāvekṣaṇavarṣatidhāvanopānatsvayaṃharaṇāni na kuryāt
3.1.40	nāgandhāṃ srajaṃ dhārayen na ceddhiraṇyasrak
3.1.41	bhadram iti na vṛthā vyāharet
3.1.42	puṣṭikāmo gāḥ prakālayetemā ma iti
3.1.43	pratyāgatā imā madhumatīr iti
3.1.44	puṣṭikāma eva prathamajātasya vatsasya prāṅ mātuḥ pralehanāl lalāṭam ullihya nigiret gavām iti
3.1.45	samprajātāsu goṣṭhe niśāyāṃ vilayanaṃ juhuyāt saṃgraheṇeti
3.1.46	athāparaṃ vatsamithunayoḥ karṇe lakṣaṇaṃ kuryāt bhuvanam iti
3.1.47	puṃso 'gre
3.1.48	lohitenety anumantrayeta
3.1.49	tantīṃ prasāritām iyaṃ tantīti
3.2.1	śrāvaṇyāṃ paurṇamāsyāṃ gṛhyādagnim atipraṇīya pratidiśamupalimpedadhike prakrame
3.2.2	sakṛdgṛhītān saktūn darvyāṃ kṛtvā pūrvopalipte ninīyāpo yaḥ prācyāmiti baliṃ nirvapet
3.2.3	ninayedapāṃ śeṣam
3.2.4	apa upaspṛśyaivaṃ pratidiśaṃ yathāliṅgam
3.2.5	dakṣiṇapaścime antareṇāgniṃ ca saṃcaraḥ
3.2.6	śūrpeṇa śiṣṭān agnāvopyātipraṇītād anatipraṇītasyārdhaṃ gatvā nyañcau pāṇī kṛtvā namaḥ pṛthivyā iti japet
3.2.7	tata utthāya somo rājeti darbhastambamupasthāya
3.2.8	akṣatānādāya prāṅvodaṅvā grāmānniṣkramya juhuyādañjalinā haye rāka iti catasṛbhiḥ
3.2.9	prāṅutkramya japed vasuvana edhīti tristriḥ pratidiśamavāntaradeśeṣu ca
3.2.10	ūrdhvaṃ prekṣan devajanebhyaḥ
3.2.11	tiryaṅṅitarajanebhyaḥ
3.2.12	avāṅprekṣan pratyetyānavekṣannakṣatān prāśnīyāt
3.2.13	śvobhūte 'kṣatasaktūn kṛtvā nave pātre nidhāyāstamite balīn hared āgrahāyaṇyāḥ
3.2.14	prauṣṭhapadīṃ hastenādhyāyānupākuryuḥ
3.2.15	śrāvaṇīmityeke
3.2.16	hutvopanayanavat
3.2.17	sāvitrīmanuvācayet
3.2.18	somaṃ rājānaṃ parvādīṃśca
3.2.19	dhānā dadhi ca prāśnīyurabhirūpābhyām
3.2.20	śvobhūte prādhīyīran śiṣyebhyaḥ
3.2.21	anuvākyāḥ kuryurṛgādibhiḥ prastāvaiśca
3.2.22	anugānaṃ rahasyānām
3.2.23	vidyutstanayitnuvarjam
3.2.24	ardhapañcamānmāsānadhītya pauṣīmutsargaḥ
3.2.25	tata ūrdhvamabhrānadhyāyaḥ
3.2.26	vidyutstanayitnupṛṣiteṣu ca
3.2.27	trisannipāte trisandhyam
3.2.28	aṣṭakāmamāvāsyāṃ cāturmāsīrudagayane ca pakṣiṇīṃ rātrīm
3.2.29	sabrahmacāriṇi ca prete
3.2.30	ulkāpāte bhūmicale jyotiṣoścopasarga eteṣvākālikaṃ vidyāt
3.2.31	kārṣvaṃ tu kaṭhakauthumāḥ
3.3.1	āśvayujīṃ rudrāya pāyasaḥ
3.3.2	mā nastoka iti juhuyāt
3.3.3	payasyavanayedājyaṃ tatpṛṣātakam
3.3.4	tenābhyāgatā gā ukṣed ā no mitrāvaruṇeti
3.3.5	vatsāṃśca mātṛbhiḥ saha vāsayet tāṃ rātrim
3.3.6	navayajñe pāyasa aindrāgnaḥ
3.3.7	śatāyudhāyeti catasṛbhirājyaṃ juhuyād upariṣṭāt
3.3.8	agniḥ prāśnātviti ca
3.3.9	tasya śeṣaṃ prāśnīyuryāvanta upetāḥ
3.3.10	upastīryāpo dvirnavasyāvadyet
3.3.11	trirbhṛgūṇām
3.3.12	apāṃ copariṣṭāt
3.3.13	bhadrānna ity asaṃkhādya pragiret tristriḥ
3.3.14	etam u tyamiti vā yavānām
3.3.15	amo 'sīti mukhyān prāṇānabhimṛśet
3.3.16	āgrahāyaṇakarma śrāvaṇena vyākhyātam
3.3.17	namaḥ pṛthivyā iti na japet
3.3.18	pradoṣe pāyasasya juhuyāt prathameti
3.3.19	nyañcau pāṇī kṛtvā pratikṣatra iti japet
3.3.20	paścādagneḥ svastaram udagagraistṛṇair udakpravaṇam āstīrya tasminnāstaraṇe gṛhapatirāste
3.3.21	anupūrvamitare
3.3.22	anantarā bhāryā putrāśca
3.3.23	nyañcau pāṇī kṛtvā syoneti gṛhapatirjapet
3.3.24	samāptāyāṃ dakṣiṇaiḥ pārśvaiḥ saṃviśeyus tristrirabhyātmamāvṛtya
3.3.25	svastyayanāni kuryuḥ
3.3.26	tato yathārthaṃ syāt
3.3.27	ūrdhvam āgrahāyaṇyās tisrastāmisrāṣṭamyo 'ṣṭakā ityācakṣate
3.3.28	tāsu sthālīpākāḥ
3.3.29	aṣṭau cāpūpāḥ prathamāyām
3.3.30	tān aparivartayan kapāle śrapayet
3.3.31	uttamāyāṃ śākamanvāhārye
3.3.32	aṣṭakāyai svāheti juhuyāt
3.4.1	madhyamāyāṃ gauḥ
3.4.2	tāṃ purastādagneḥ pratyaṅmukhīmavasthāpya juhuyād yatpaśava iti
3.4.3	hutvā cānumantrayetānu tveti
3.4.4	yavamatībhir adbhiḥ prokṣed aṣṭakāyai tvā juṣṭaṃ prokṣāmīti
3.4.5	prokṣyolmukena parihṛtya prokṣaṇīḥ pāyayet
3.4.6	udaṅṅutsṛpya pratyakchirasam udakpādīṃ saṃjñapayet
3.4.7	saṃjñaptāyāṃ juhuyād yatpaśuriti
3.4.8	tasyāḥ patnī srotāṃsi prakṣālayet
3.4.9	pavitre antardhāyotkṛtya vapāmuddhārayet
3.4.10	yajñiyasya vṛkṣasya viśākhāśākhābhyāṃ parigṛhyāgnau śrapayet
3.4.11	prasṛtāyāṃ viśaset
3.4.12	uktamupastaraṇābhighāraṇaṃ yathā sviṣṭakṛtaḥ
3.4.13	aṣṭakāyai svāheti juhuyāt
3.4.14	sarvāṅgebhyo 'vadānānyuddhārayet
3.4.15	na savyātsakthnaḥ
3.4.16	na klomnaḥ
3.4.17	savyaṃ sakthi nidhāya
3.4.18	pṛthaṅmekṣaṇābhyāmavadānāni sthālīpākaṃ ca śrapayitvā
3.4.19	kaṃse rasaṃ prasrāvya
3.4.20	plakṣaśākhāsvavadānāni kṛtvā
3.4.21	ekaikasmāt kaṃse 'vadyet
3.4.22	sthālīpākācca
3.4.23	caturgṛhītamaṣṭagṛhītaṃ vātra juhuyād agnāviti
3.4.24	kaṃsātparābhir dvābhyāṃ dvābhyām ekaikāmāhutim
3.4.25	sauviṣṭakṛtamaṣṭamyā
3.4.26	vaha vapāmiti pitrye vapāhomaḥ
3.4.27	jātaveda iti daivatye
3.4.28	tadādeśam anājñāte
3.4.29	yathāṣṭakāyā iti
3.4.30	paśureva paśordakṣiṇā
3.4.31	sthālīpākasya pūrṇapātram
3.5.1	navamīṃ daśamīṃ vānvaṣṭakyam
3.5.2	dakṣiṇapūrvabhāge parivārya tatrottarārdhe mathitvāgniṃ praṇayet
3.5.3	sakṛdgṛhītān vrīhīn sakṛt phalīkṛtān prasavyam udāyuvaṃ śrapayet
3.5.4	amuṣmācca sakthno māṃsamiti
3.5.5	dakṣiṇodvāsya na pratyabhighārayet
3.5.6	paścādagnerdakṣiṇatastisraḥ karṣūḥ khanyāccaturaṅgulam adhastiryak
3.5.7	tāsāṃ purastādagniṃ praṇayet
3.5.8	stṛṇuyāt
3.5.9	karṣūśca
3.5.10	paścādagneḥ svastaraṃ dakṣiṇāgraistṛṇairdakṣiṇāpravaṇamāstīrya bṛsīm upari nidadhyāt
3.5.11	tasminnekaikamāharet
3.5.12	kaṃse samavadāya mekṣaṇenopaghātaṃ juhuyāt svāhā somāya pitṛmate svāhāgnaye kavyavāhanāyeti
3.5.13	savyenolmukaṃ dakṣiṇataḥ karṣūṣu nidadhyād apahatā iti
3.5.14	pūrvasyāṃ karṣvāṃ pituḥ
3.5.15	madhyamāyāṃ pitāmahasyottamāyāṃ prapitāmahasya
3.5.16	udapātrāṇyapasalavi karṣūṣu ninayedekaikasya nāmoktvāsāv avanenikṣva ye cātra tvānu yāṃśca tvamanu tasmai te svadheti
3.5.17	tathaiva piṇḍānnidhāya japed atra pitaro mādayadhvaṃ yathābhāgamāvṛṣāyadhvamiti
3.5.18	uktvodaṅṅāvarteta savyaṃ bāhumupasaṃhṛtya prasavyamāvṛtya
3.5.19	upatāmya kalyāṇaṃ dhyāyannabhiparyāvartamāno japet amīmadanta pitaro yathābhāgamāvṛṣāyiṣateti
3.5.20	tisro darbhapiñjūlīrañjane nighṛṣya karṣūṣu nidadhyādyathāpiṇḍam
3.5.21	tailaṃ surabhi ca
3.5.22	piṇḍaprabhṛti yathārtham ūhet
3.5.23	atha nihnavanam
3.5.24	pūrvasyāṃ karṣvāṃ dakṣiṇottānau pāṇī kṛtvā namo vaḥ jīvāya namo vaḥ pitaraḥ śūṣāyeti
3.5.25	savyottānau madhyamāyāṃ namo vaḥ pitaro ghorāya namo vaḥ pitaro rasāyeti
3.5.26	dakṣiṇottānau paścimāyāṃ namo vaḥ pitaraḥ svadhāyai namo vaḥ pitaro manyava iti
3.5.27	añjaliṃ kṛtvā namo va iti
3.5.28	sūtratantūn karṣūṣu nidadhyādyathāpiṇḍam etadva iti
3.5.29	ūrjaṃ vahantīr iti karṣūranumantrayeta
3.5.30	madhyamaṃ piṇḍaṃ putrakāmāṃ prāśayed ādhatteti
3.5.31	abhūnno dūta ityulmukamagnau prakṣipet
3.5.32	dvaṃdvaṃ pātrāṇyatihareyuḥ
3.5.33	eṣa eva piṇḍapitṛyajñakalpaḥ
3.5.34	gṛhye 'gnau haviḥ śrapayet
3.5.35	tata evātipraṇayet
3.5.36	ekā karṣūḥ
3.5.37	na svastaraḥ
3.5.38	indrāṇyā sthālīpākasyaikāṣṭaketi juhuyāt
4.1.1	kāmyeṣu ṣaḍbhaktāni trīṇi vā nāśnīyāt
4.1.2	nityaprayuktānām āditaḥ
4.1.3	upariṣṭātsānnipātike
4.1.4	evaṃ yajanīyaprayogeṣu
4.1.5	ardhamāsavratī
4.1.6	aśaktau peyamekaṃ kālam
4.1.7	araṇye prapadaṃ japedāsīnaḥ prāgagreṣu
4.1.8	evaṃ brahmavarcasakāmaḥ
4.1.9	yathoktaṃ paśukāmaḥ
4.1.10	sahasrabāhuriti paśusvastyayanakāmo vrīhiyavau juhuyāt
4.1.11	yenecchetsahakāraṃ kautomatenāsya mahāvṛkṣaphalāni parijapya dadyāt
4.1.12	ardhamāsavratī paurṇamāsyāṃ rātrau nābhimātraṃ pragāhyāvidāsini hrade 'kṣatataṇḍulānāsyena juhuyād udake vṛkṣa iveti pañcabhiḥ pārthivaṃ karma
4.1.13	prathamayādityam upatiṣṭhedbhogakāmo 'rthapatau prekṣamāṇe
4.1.14	dvitīyayākṣatataṇḍulānāditye pariviṣyamāṇe bṛhatpattrasvastyayanakāmaḥ
4.1.15	tṛtīyayā candramasi tilataṇḍulān kṣudrapaśusvastyayanakāmaḥ
4.1.16	caturthyādityam upasthāya gurumartham abhyuttiṣṭhet
4.1.17	pañcamyādityam upasthāya gṛhāneyāt
4.1.18	anakāmamāraṃ nityaṃ japet bhūriti
4.1.19	yajanīye juhuyān mūrdhno 'dhi ma iti ṣaḍbhir vāmadevyargbhir mahāvyāhṛtibhiḥ prājāpatyayā ca
4.1.20	alakṣmīnirṇodaḥ
4.1.21	akṣeme pathyapehīti japet parāhṇeṣu
4.1.22	yaśo 'ham ityādityam upatiṣṭhed yaśaskāmaḥ pūrvāhnamadhyandināparāhṇeṣu
4.1.23	prātarahṇasyeti yathārtham ūhet
4.1.24	āditya nāvam iti sandhyopasthānaṃ svastyayanam
4.1.25	udyantaṃ tveti pūrvāṃ pratitiṣṭhantaṃ tveti paścimām
4.2.1	ardhamāsavratī tāmisrādau brāhmaṇānāśayet vrīhikaṃsaudanam
4.2.2	tasya kaṇānaparāsu sandhyāsu pratyaggrāmāt sthaṇḍilamupalipya bhalāyeti juhuyādbhallāyeti ca
4.2.3	evamevāparasmiṃstāmisrādau
4.2.4	brahmacaryam ā samāpteḥ
4.2.5	ācitaśataṃ bhavati
4.2.6	gaure bhūmibhāge brāhmaṇo lohite kṣatriyaḥ kṛṣṇe vaiśyo 'vasānaṃ joṣayet samaṃ lomaśam aniriṇam aśuṣkam
4.2.7	yatrodakaṃ pratyagudīcīṃ pravarteta
4.2.8	akṣīriṇaḥ kaṇṭakinaḥ kaṭukāścātrauṣadhayo na syuḥ
4.2.9	darbhasaṃmitaṃ brahmavarcasyam
4.2.10	bṛhattṛṇairbalyam
4.2.11	mṛdutṛṇaiḥ paśavyam
4.2.12	yatra vā svayaṃ kṛtāḥ śvabhrāḥ sarvato 'bhimukhāḥ syuḥ
4.2.13	prāgdvāraṃ dhanyaṃ yaśasyaṃ codagdvāraṃ putryaṃ paśavyaṃ ca dakṣiṇāpaścimadvāre sarve kāmā anudvāraṃ gehadvāram
4.2.14	asaṃlokī syāt
4.2.15	payaso haviḥ
4.2.16	kṛṣṇā ca gauḥ
4.2.17	ajo vā śvetaḥ pāyasa eva vā
4.2.18	madhye veśmano vasāṃ pāyasaṃ cājyena miśramaṣṭagṛhītaṃ juhuyād vāstoṣpata iti
4.2.19	yāśca parāḥ
4.2.20	saptālakṣmīnirṇode tābhiśca
4.2.21	hutvā diśāṃ balīn nayet
4.2.22	avāntaradiśāṃ cordhvāvācibhyāṃ ca
4.2.23	evaṃ saṃvatsare saṃvatsare navayajñayorvā
4.2.24	vaśaṃgamāvityetābhyāmāhutī juhuyādyamicchedvaśamāyāntaṃ tasya nāma gṛhītvāsāv iti vaśī hāsya bhavati
4.3.1	ardhamāsavratī paurṇamāsyāṃ rātrau śaṅkuśataṃ juhuyād ekākṣaryayāyasānvayakāmaḥ
4.3.2	khādirānāyuṣkāmo 'thāparam
4.3.3	prāṅvodaṅvā grāmānniṣkramya sthaṇḍilaṃ samūhya parvate vāraṇyair gomayais tāpayitvāṅgārān apohyāsyena juhuyāt
4.3.4	dvādaśa grāmā jvalite
4.3.5	tryavarā dhūme
4.3.6	kambūkān sāyaṃ prātar juhuyān nāsya vṛttiḥ kṣīyate
4.3.7	idamahamimamiti paṇyahomaṃ juhuyāt
4.3.8	pūrṇahomaṃ yajanīye juhuyāt
4.3.9	indrāmavadād iti sahāyakāmaḥ
4.3.10	aṣṭarātropoṣitaḥ prāṅvodaṅvā grāmāccatuṣpathe samidhyāgnim audumbara idhmaḥ syāt sruvacamasau ca juhuyād annaṃ vā iti śrīrvā iti
4.3.11	grāme tṛtīyām annasyeti
4.3.12	ādhipatyaṃ prāpnoti
4.3.13	upatāpinīṣu goṣṭhe pāyasaṃ juhuyāt
4.3.14	akṣeme pathi vastradaśānāṃ granthīnkuryāt sahāyināṃ ca svastyayanāni
4.3.15	kṣudhe svāhety etābhyām āhutisahasraṃ juhuyādācitasahasrakāmaḥ
4.3.16	vatsamithunayoḥ purīṣeṇa paśukāmo 'vimithunayoḥ kṣudrapaśukāmaḥ
4.3.17	haritagomayena sāyaṃ prātar juhuyān nāsya vṛttiḥ kṣīyate
4.4.1	viṣavatā daṣṭam adbhir abhyukṣan japen mā bhaiṣīriti
4.4.2	snātakaḥ saṃviśan vaiṇavaṃ daṇḍamupanidadhyāt tura gopāyeti svastyayanam
4.4.3	hatasta iti krimivantaṃ deśam adbhir abhyukṣan japet
4.4.4	paśūnāṃ ced aparāhne sītāloṣṭamāhṛtya tasya prātaḥ pāṃsubhiḥ pratiṣkiran japet
4.4.5	madhuparkaṃ pratigṛhīṣyann idamahamimāmiti pratitiṣṭhan japet
4.4.6	arhayatsu vā
4.4.7	viṣṭarapādyārghyācamanīyamadhuparkāṇāmekaikaṃ trirvedayante
4.4.8	gāṃ ca
4.4.9	udañcaṃ viṣṭaramāstīrya yā oṣadhīr ityadhyāsīta
4.4.10	pādayordvitīyayā dvau cet
4.4.11	apaḥ paśyet yato devīriti
4.4.12	savyaṃ pādamavasiñcet savyamiti
4.4.13	dakṣiṇaṃ dakṣiṇamiti
4.4.14	ubhau śeṣeṇa
4.4.15	annasya rāṣṭrirasīty arghyaṃ pratigṛhṇīyāt
4.4.16	yaśo 'sīty ācamanīyam
4.4.17	yaśaso yaśo 'sīti madhuparkam
4.4.18	triḥ pibed yaśaso mahasaḥ śriyā iti
4.4.19	tūṣṇīṃ caturtham
4.4.20	bhūyo 'pipāya brāhmaṇāyocchiṣṭaṃ dadyāt
4.4.21	gāṃ veditāmanumantrayeta muñca gām ity amuṣya cety arhayitur nāma brūyāt
4.4.22	evam ayajñe
4.4.23	kuruteti yajñe
4.4.24	ācārya ṛtvik snātako rājā vivāhyaḥ priya iti ṣaḍarghyāḥ
4.4.25	pratisaṃvatsarān arhayet
4.4.26	punaryajñavivāhayośca punaryajñavivāhayośca
