#Text:Mānavagṛhyasūtra
#Edition:Knauer (DCS version)



1.1.1	upanayanaprabhṛti vratacārī syāt
1.1.2	mārgavāsāḥ saṃhatakeśo bhaikṣācāryavṛttiḥ saśalkadaṇḍaḥ saptamuñjāṃ mekhalāṃ dhārayed ācāryasyāpratikūlaḥ sarvakārī
1.1.3	yad enam upeyāt tad asmai dadyādbahūnāṃ yena saṃyuktaḥ
1.1.4	nāsya śayyāmāviśet
1.1.5	na saṃvastrayet
1.1.6	na rathamārohet
1.1.7	nānṛtaṃ vadet
1.1.8	na muṣitāṃ striyaṃ prekṣeta
1.1.9	na vihārārtho jalpet
1.1.10	na rucyarthaṃ kiṃcana dhārayīta
1.1.11	sarvāṇi sāṃsparśikāni strībhyo varjayet
1.1.12	na madhumāṃse prāśnīyātkṣāralavaṇe ca
1.1.13	na snāyādudakaṃ vābhyaveyāt
1.1.14	yadi snāyāddaṇḍa ivāpsu plaveta
1.1.15	prāgastamayānniṣkramya samidhāvāhareddhariṇyau brahmavarcasakāma iti śrutiḥ
1.1.16	imaṃ stomam arhata ity agniṃ parisamuhya paryukṣya paristīryaidho 'sy edhiṣīmahīti samidham ādadhāti samid asi samedhiṣīmahīti dvitīyām
1.1.17	apo adyānvacāriṣam ity upatiṣṭhate
1.1.18	yad agne tapasā tapo brahmacaryam upemasi / priyāḥ śrutasya bhūyāsmāyuṣmantaḥ sumedhasaḥ / iti mukhaṃ vimṛṣṭe
1.1.19	bhadraṃ karṇebhiḥ śṛṇuyāma devā iti śrotre abhimṛśati
1.1.20	bhadraṃ paśyemākṣabhir yajatrā iti cakṣuṣī
1.1.21	sthirair aṅgais tuṣṭuvāṃsas tanūbhir vy aśema devahitaṃ yad āyur ity aṅgāni
1.1.22	iha dhṛtiriha svadhṛtiriti hṛdayadeśam ārabhya japati
1.1.23	rucaṃ no dhehīti pṛthivīmārabhate
1.1.24	tryāyuṣaṃ jamadagneḥ kaśyapasya tryāyuṣam agastyasya tryāyuṣam / yad devānāṃ tryāyuṣaṃ tan me astu tryāyuṣam / iti bhasmanāṅgāni saṃspṛśyāpohiṣṭhīyābhir mārjayate
1.2.1	atha saṃdhyām upāste
1.2.2	prāgastamayān niṣkramyottarato grāmasya purastād vā śucau deśe niṣadyopaspṛśyāpām añjaliṃ pūrayitvā pradakṣiṇam āvṛtya / āyāhi viraje devyakṣare brahmasaṃmite / gāyatri chandasāṃ mātar idaṃ brahma juṣasva me / ityāvāhayati
1.2.3	ojo 'sīti japitvā kaste yunaktīti yojayitvā oṃ bhūrbhuvaḥ svas tat savitur ity aṣṭau kṛtvaḥ prayuṅkta ity āmnātāḥ kāmā ā devo yātīti triṣṭubhaṃ rājanyasya yuñjata iti jagatīṃ vaiśyasya
1.2.4	ud u tyaṃ jātavedasamiti dve nigadya kaste vimuñcatīti vimucyodakāñjalim utsṛjati
1.2.5	evaṃ prātas tiṣṭhan
1.2.6	etena dharmeṇa dvādaśa caturviṃśatiṃ ṣaṭtriṃśatam aṣṭācatvāriṃśataṃ vā varṣāṇi yo brāhmaṇo rājanyo vaiśyo vā brahmacaryaṃ carati muṇḍaḥ śikhājaṭaḥ sarvajaṭo vā malajñur abalaḥ kṛśaḥ snātvā sa sarvaṃ vindate yat kiṃcin manasecchatīti
1.2.7	etena dharmeṇa sādhvadhīte
1.2.8	chandasy arthān buddhvā snāsyan gāṃ kārayet
1.2.9	ācāryam arhayecchrotriyaḥ
1.2.10	anyo vedapāṭhī na tasya snānam
1.2.11	āpo hi ṣṭheti tisṛbhir hiraṇyavarṇāḥ śucaya iti dvābhyāṃ snātvāhate vāsasī paridhatte
1.2.12	vasv asi vasumantaṃ mā kuru sauvarcasāya mā tejase brahmavarcasāya paridadhāmīti paridadhāti
1.2.13	yathā dyauśca pṛthivī ca na bibhīto na riṣyataḥ / evaṃ me prāṇa mā bibha evaṃ me prāṇa mā riṣa ity āṅkte
1.2.14	hiraṇyam ābadhnīte
1.2.15	chatraṃ dhārayate daṇḍaṃ mālāṃ gandham
1.2.16	pratiṣṭhe stho daivate dyāvāpṛthivī mā mā saṃtāptam ity upānahau
1.2.17	dvivastro 'ta ūrdhvaṃ bhavati tasmācchobhanaṃ vāso bhartavyam iti śrutiḥ
1.2.18	āmantrya gurūn guruvadhūśca svāngṛhān vrajet
1.2.19	pratiṣiddham aparayā dvārā niṣkramaṇaṃ malavadvāsasā saha saṃvastraṇaṃ rajaḥsuvāsinyā saha śayyā guror duruktavacanam asthāne śayanaṃ smayanaṃ saraṇaṃ sthānaṃ yānaṃ gānaṃ tasya cekṣaṇam
1.2.20	paurṇamāsyām amāvāsyāyāṃ vāgneyena paśunā yajeta
1.2.21	tasya havir bhakṣayitvā yathāsukhamata ūrdhvaṃ madhumāṃse prāśnīyāt kṣāralavaṇe ca
1.3.1	yam evaṃ vidvāṃsam abhyudiyād vābhyastamiyād vā pratibudhya japet / punar mām aitvindriyaṃ punarāyuḥ punarbhagaḥ / punar draviṇam aitu māṃ punar brāhmaṇam aitu mām / atho yatheme dhiṣṇyāso agnayo yathāsthānaṃ kalpayantām ihaivety abhyuditaḥ
1.3.2	punar mātmā punar āyur aitu punaḥ prāṇaḥ punar ākūtir aitu / vaiśvānaro vāvṛdhāno vareṇāntas tiṣṭhato me mano amṛtasya ketuḥ ity abhyastamitaḥ
1.3.3	ubhāv eva vābhyudito japed ubhāveva vābhyastamitaḥ
1.3.4	yady acaraṇīyān vācared anākrośyān vākrośed abhojyasya vānnam aśnīyād akṣi vā spandet karṇo vākrośed agniṃ vā citim ārohet smaśānaṃ vā gacched yūpaṃ vopaspṛśedretaso vā skanded etābhyām eva mantrābhyām āhutīr juhuyāt / api vājyalipte samidhā vādadhyāt / api vā mantrāveva japet
1.3.5	evam adharmam ācaryāsthūlam
1.3.6	sthūle veṣaṇayā vihared avastro lomatvagācchādo 'gnim ārohet saṃgrāme vā ghātayed api vāgnimindhānaṃ tapasātmānam upayojayīta
1.4.1	varṣāsu śravaṇena svādhyāyānupākurute
1.4.2	sa juhoti / apvā nāmāsi tasyās te joṣṭrīṃ gameyam / ahamiddhi pituḥ pari medhām ṛtasya jagrabha ahaṃ sūrya ivājani svāhā / apvo nāmāsi tasya te joṣṭraṃ gameyam / ahamiddhi pituḥ pari medhām ṛtasya jagrabha ahaṃ sūrya ivājani svāhā / sarasvatī nāmāsi sarasvān nāmāsi / yuktir nāmāsi yogo nāmāsi / matir nāmāsi mano nāmāsi / tasyās te joṣṭrīṃ gameyam / tasya te joṣṭraṃ gameyam iti sarvatrānuṣajati
1.4.3	yuje svāhā prayuje svāhodyuje svāhety etair antevāsināṃ yogamicchanniti
1.4.4	prāksviṣṭakṛto 'tha japati / ṛtaṃ vadiṣyāmi satyaṃ vadiṣyāmi tan mām avatu tad vaktāram avatv avatu mām avatu vaktāram / vāṅ me manasi pratiṣṭhitā mano me vāci pratiṣṭhitam āvir āyur mayi dhehi vedasya vāṇīḥ stha / oṃ bhūr bhuvaḥ svas tat savitur iti
1.4.5	darbhapāṇis triḥ sāvitrīm adhīte trīṃś cādito 'nuvākān / ko vo yunaktīti ca / upākurmahe 'dhyāyān upatiṣṭhantu chandāṃsīti ca
1.4.6	tasyānadhyāyāḥ samūhanvāto valīkakṣāraprabhṛti varṣam / na vidyotamāne na stanayatīti śrutiḥ / ākālikaṃ devatumulaṃ vidyuddhanvolkātyakṣarāḥ śabdāḥ / ācāreṇānye
1.4.7	ardhapañcamān māsān adhītyotsṛjati pañcārdhaṣaṣṭhān vā
1.4.8	atha japati / ṛtam avādiṣaṃ satyam avādiṣaṃ tan māvīt tad vaktāram āvīd āvīn mām āvīd vaktāram / vāṅ me manasi pratiṣṭhitā mano me vāci pratiṣṭhitam āvir āyur mayi dhehi / vedasya vāṇīḥ stha / oṃ bhūr bhuvaḥ svas tat savitur iti
1.4.9	darbhapāṇis triḥ sāvitrīm adhīte trīṃś cādito 'nuvākān / ko vo vimuñcatīti vimucyotsṛjāmahe 'dhyāyān pratiśvasantu chandāṃsīti ca
1.4.10	pratipadaṃ pakṣiṇīṃ rātrīṃ nādhīyīta nāta ūrdhvam abhreṣu
1.4.11	ākāliko vidyutstanayitnuvarṣeṣu
1.4.12	gonāmeṣu mantrabrāhmaṇakalpapitṛmedhamahāvratāṣṭāpadīvaiṣuvatāni divādhīyīta vaiṣuvatam ārdrapāṇiḥ
1.4.13	rudrān na naktaṃ na bhuktvā na grāme
1.4.14	śukriyasya pravargyakalpe niyamo vyākhyātas trayoviṃśaṃ tu saṃmīlya
1.4.15	gavāṃ tu na sakāśe gonāmāni garbhiṇīnām asakāśe 'ṣṭāpadīṃ reto mūtramiti ca
1.4.16	śunāsīryasya ca saurye cakṣuṣkāmasya cakṣur no dhehi cakṣuṣa iti sūryo 'po 'vagāhata iti cādityasauryayāmyāni ṣaḍṛcāni divādhīyīta
1.4.17	upākṛtyotsṛjya ca tryahaṃ pañcarātram eke
1.4.18	vedārambhaṇe samāptau cākālam
1.5.1	athāto 'ntarakalpaṃ vyākhyāsyāmaḥ
1.5.2	darbhamayaṃ vāsaḥ paridhāyācamyāpāṃ naptra iti tīre japitvāpo 'vagāhya oṃ bhūrbhuvaḥ svas tat savituriti
1.5.3	darbhapāṇis triḥ sāvitrīm adhīte trīṃścādito 'nuvākān
1.5.4	āpo devīr haviṣmatīr imā nigrābhyāḥ stha mahi trīṇām avo 'stu agner āyur asi devīr āpo apāṃ napād devīr āpo madhumatīr agnaye svāhā rātrīṃ rātrīm ity aṣṭau
1.5.5	yā oṣadhayaḥ samanyā yanti punantu mā pitaro 'gner manve sa śevṛdham adhidhāḥ kayā naś citra ābhuvad ūtīti tisraḥ
1.5.6	tacchaṃyor āvṛṇīmaha iti mārjayitvā vāsāṃsy utsṛjyācāryān pitṛdharmeṇa tarpayanti
1.5.7	śrāddhakalpena śeṣo vyākhyātaḥ
1.6.1	athāto 'gniṃ pravartayanti
1.6.2	uttarato grāmasya purastād vā śucau deśe vedyākṛtiṃ kṛtvāhavanīyasthāne sapta chandāṃsi pratiṣṭhāpya viṣṭarān darbhamuṣṭīn vā dakṣiṇāgnisthāne praugākṛtiṃ kausitaṃ khātvā paścād utkaram apāṃ pūrayitvā gārhapatyasthāne 'gniṃ praṇīya yuñjānaḥ prathamaṃ mana ity aṣṭau hutvākūtam agniṃ prayujaṃ svāheti ṣaḍ juhoti viśvo devasya netur iti saptamīm
1.6.3	yajñiyānāṃ samidhāṃ trīṃstrīn samitpūlān upakalpya prāk sviṣṭakṛtas tiṣṭhanto vyāhṛtipūrvakaṃ khaṇḍilasyāditas tribhir anuvākair ekaikena svāhākārāntābhir ādadhati
1.6.4	āpohiṣṭīyābhiḥ kausitān mārjayitvā dhānābhir brāhmaṇān svasti vācayanti dhānābhir brāhmaṇān svasti vācayanti
1.7.1	athopaniṣadarhāḥ / brahmacārī sucaritī medhāvī karmakṛd dhanadaḥ priyo vidyāṃ vā vidyayānveṣyan
1.7.2	tāni tīrthāni brahmaṇaḥ
1.7.3	bhāryāṃ vindate
1.7.4	kṛttikāsvātipūrvair iti varayet
1.7.5	rohiṇīmṛgaśiraḥśravaṇaśraviṣṭhottarāṇīty upayame tathodvāhe yad vā puṇyoktam
1.7.6	pañca vivāhakārakāṇi bhavanti vittaṃ rūpaṃ vidyā prajñā bāndhava iti
1.7.7	ekālābhe vittaṃ visṛjed dvitīyālābhe rūpaṃ tṛtīyālābhe vidyāṃ prajñāyāṃ bāndhava iti ca vivahante
1.7.8	bandhumatīṃ kanyām aspṛṣṭamaithunām upayaccheta samānavarṇām asamānapravarāṃ yavīyasīṃ nagnikāṃ śreṣṭhām
1.7.9	vijñānam asyāḥ kuryād aṣṭau loṣṭān āharet sītāloṣṭaṃ vediloṣṭaṃ dūrvāloṣṭaṃ gomayaloṣṭaṃ phalavato vṛkṣasyādhastālloṣṭaṃ śmaśānaloṣṭam adhvaloṣṭam iriṇaloṣṭam iti
1.7.10	devāgāre sthāpayitvātha kanyāṃ grāhayet / yadi smaśānaloṣṭaṃ gṛhṇīyād adhvaloṣṭam iriṇaloṣṭaṃ vā nopayamet
1.7.11	saṃjuṣṭāṃ dharmeṇopayaccheta brāhmeṇa śaulkena vā
1.7.12	śatamitirathaṃ dadyād gomithunaṃ vā
1.8.1	paścād agneś catvāry āsanānyupakalpayīta
1.8.2	teṣūpaviśanti purastāt pratyaṅmukho dātā paścāt prāṅmukhaḥ pratigrahītā dātur uttarataḥ pratyaṅmukhī kanyā dakṣiṇata udaṅmukho mantrakāraḥ
1.8.3	teṣāṃ madhye prāktūlān darbhān āstīrya kāṃsyam akṣatodakena pūrayitvāvidhavāsmai prayacchati
1.8.4	tatra hiraṇyam
1.8.5	aṣṭau maṅgalyāny āvedayati
1.8.6	maṅgalyāny uktvā dadāmi pratigṛhṇāmīti trir brahmadeyā pitā bhrātā vā dadyāt
1.8.7	sahiraṇyān añjalīn āvapati dhanāya tveti dātā putrebhyas tveti pratigrahītā tasmai pratyāvapati
1.8.8	catur vyatihṛtya dadāti
1.8.9	sāvitreṇa kanyāṃ pratigṛhya prajāpataya iti ca ka idaṃ kasmā adāditi sarvatrānuṣajati kāmaitat ta ityantam
1.8.10	samānā vā ākūtānīti saha japanty āntād anuvākasya
1.8.11	khe rathasya khe 'nasaḥ khe yugasya śatakrato apālām indras triḥ pūrty avakṛṇot sūryatvacam iti tenodakāṃsyena kanyām abhiṣiñcet
1.9.1	ṣaḍ arghyārhā bhavantyṛtvig ācāryo vivāhyo rājā snātakaḥ priyaśceti
1.9.2	aprākaraṇikān vā parisaṃvatsarād arhayanti
1.9.3	prākaraṇikāḥ kartāraḥ sadasyāśca vṛtāḥ
1.9.4	na jīvatpitṛko 'rghyaṃ pratigṛhṇīyād iti śrutir athavā pratigṛhṇīyāt
1.9.5	athainam arhayanti
1.9.6	kāṃsye camase vā dadhi madhu cānīya varṣīyasāpidhāyācamanīyaprathamaiḥ pratipadyante
1.9.7	virājo doho 'si virājo dohamaśīya mayi dohaḥ padyāyai virājaḥ kalpatām ity ekaikam āhriyamāṇaṃ pratīkṣate
1.9.8	sāvitreṇa viṣṭaraṃ pratigṛhya / ahaṃ varṣma sadṛśānām udyatāmiva sūryaḥ / idaṃ tam abhitiṣṭhāmi yo mā kaścābhidāsati / iti japati
1.9.9	rāṣṭrabhṛd asīty ācārya āsandīm anumantrayate
1.9.10	mā tvā doṣa ity adhastāt pādayor viṣṭaram upakarṣati
1.9.11	viṣṭara āsīnāyaikaikaṃ triḥ prāha
1.9.12	naiva bho ityāha nama ārṣeyāyeti śrutiḥ spṛśatyarghyam
1.9.13	pādyena pādau prakṣālya sāvitreṇa madhuparkaṃ pratigṛhya pratiṣṭhāpyāvasāyya namo rudrāya pātrasade namo rudrāya pātrasada iti prādeśenādhyadhi pratidiśaṃ pradakṣiṇaṃ sarvato 'bhyuddiśati
1.9.14	madhu vātā ṛtāyata iti tisṛbhiraṅgulyā pradakṣiṇaṃ pratyṛcaṃ trirāyauti
1.9.15	amṛtopastaraṇam asīty upastarati
1.9.16	satyaṃ yaśaḥ śrīr mayi śrīḥ śrayatāmiti madhuparkaṃ triḥ prāśnāti
1.9.17	amṛtāpidhānam asīty ācāmati
1.9.18	suhṛde 'vaśiṣṭaṃ prayacchati
1.9.19	asipāṇir gāṃ prāha
1.9.20	hato me pāpmā pāpmānaṃ me hata oṃ kuruteti preṣyati
1.9.21	caturo brāhmaṇānnānāgotrān bhojayate
1.9.22	paśvaṅgaṃ pāyasaṃ vā kārayen nāmāṃso madhuparka iti śrutiḥ
1.9.23	yadyutsṛjet / mātā rudrāṇāṃ duhitā vasūnāṃ svasādityānāmamṛtasya nābhiḥ / pra nu vocaṃ cikituṣe janāya mā gāmanāgāmaditiṃ vadhiṣṭa / bhūr bhuvaḥ svar om utsṛjatu tṛṇānyattu
1.9.24	athālaṃkaraṇam alaṃkaraṇam asi sarvasmā alaṃ me bhūyāsam
1.9.25	prāṇāpānau me tarpaya samānavyānau me tarpaya udānarūpe me tarpaya sucakṣā ahamakṣibhyāṃ bhūyāsaṃ suvarcā mukhena suśrutkarṇābhyāṃ bhūyāsamiti yathāliṅgam aṅgāni saṃspṛśati
1.9.26	atha gandhotsadane vāsasī
1.9.27	paridhāsye yaśo dhāsye dīrghāyutvāya jaradaṣṭir astu / śataṃ jīvema śaradaḥ purūcī rāyaspoṣam abhisaṃvyayiṣye / yaśasā mā dyāvāpṛthivī yaśasendrābṛhaspatī / yaśo bhagaśca mā riṣad yaśo mā pratimucyatām / ityahataṃ vāsaḥ paridhatte
1.9.28	kumāryāḥ pramadane bhagam aryamaṇaṃ pūṣaṇaṃ tvaṣṭāramiti yajati
1.9.29	prāksviṣṭakṛtaś catasro 'vidhavā nandīr upavādayanti
1.9.30	abhyantare kautuke devapatnīr yajati
1.10.1	prāgudañcaṃ lakṣaṇam uddhṛtyāvokṣya sthaṇḍilaṃ gomayenopalipya maṇḍalaṃ caturasraṃ vāgniṃ nirmathyābhimukhaṃ praṇayet tatra brahmopaveśanam
1.10.2	darbhāṇāṃ pavitre mantravad utpādyemaṃ stomam arhata ityagniṃ parisamuhya paryukṣya paristīrya paścād agner ekavad barhiḥ stṛṇāti
1.10.3	udakprāktūlān darbhān prakṛṣya dakṣiṇāṃs tathottarān agreṇāgniṃ dakṣiṇair uttarān avastṛṇāti
1.10.4	dakṣiṇato 'gner brahmaṇe saṃstṛṇāty aparaṃ yajamānāya paścārdhe patnyai aparam aparaṃ śākhodakadhārayor lājādhāryāśca paścād yugadhārasya ca
1.10.5	syonā pṛthivi bhavety etayāvasthāpya śamīmayīḥ śamyāḥ kṛtvāntargoṣṭhe 'gnim upasamādhāya bhartā bhāryāmabhyudānayati
1.10.6	vāsaso 'nte gṛhītvā / aghoracakṣur apatighnyedhi śivā paśubhyaḥ sumanāḥ suvarcāḥ / vīrasūr devakāmā syonā śaṃ no bhava dvipade śaṃ catuṣpade / ity abhiparigṛhyābhyudānayati
1.10.7	uttareṇa rathaṃ vāno vānuparikramyāntareṇa jvalanavahanāv atikramya dakṣiṇasyāṃ dhuryuttarasya yugatanmano 'dhastāt kanyām avasthāpya śamyām utkṛṣya hiraṇyam antardhāya hiraṇyavarṇāḥ śucaya iti tisṛbhir adbhir abhiṣicya / atraiva vāṇaśabdaṃ kuruteti preṣyati
1.10.8	athāsyai vāsaḥ prayacchati / yā akṛntanyā atanvan yā āvan yā avāharanyāśca gnādevyo 'ntānabhito 'tatananta / tās tvā devyo jarase saṃvyayantv āyuṣmatīdaṃ paridhatsva vāsaḥ / ity ahataṃ vāsaḥ paridhāpyānvārabhyāghārāvājyabhāgau hutvā / agnaye janavide svāhety uttarārdhe juhoti somāya janavide svāheti dakṣiṇārdhe gandharvāya janavide svāheti madhye
1.10.9	yukto vaha yadākūtamiti dvābhyām agniṃ yojayitvā nakṣatram iṣṭvā nakṣatradevatāṃ yajet tithiṃ tithidevatām ṛtum ṛtudevatāṃ ca
1.10.10	somo dadad gandharvāya gandharvo dadad agnaye / rayiṃ ca putrāṃś cādād agnir mahyam atho imām / agnir asyāḥ prathamo jātavedāḥ so 'syāḥ prajāṃ muñcatu mṛtyupāśāt / tad idaṃ rājā varuṇo 'numanyatām yathedaṃ strī pautram aganma rudriyāya svāhā / iti hiraṇyagarbha ity aṣṭābhiḥ pratyṛcam ājyāhutīr juhuyāt
1.10.11	yena ca karmaṇecchet tatra ca jayān juhuyājjayānāṃ ca śrutistāṃ yathoktām / ākūtyai tvā svāhā bhūtyai tvā svāhā prayuje tvā svāhā nabhase tvā svāhāryamṇe tvā svāhā samṛddhyai tvā svāhā jayāyai tvā svāhā kāmāya tvā svāhety ṛcā stomaṃ prajāpataya iti ca
1.10.12	śuciḥ pratyaṅṅupayantā tāṃ samīkṣasvety āha
1.10.13	tasyāṃ samīkṣamāṇāyāṃ japati / mama vrate te hṛdayaṃ dadhātu mama cittam anu cittaṃ te astu / mama vācam ekamanā juṣasva prajāpatiṣ ṭvā niyunaktu mahyam iti
1.10.14	kā nāmāsīty āha
1.10.15	nāmadheye prokte devasya tvā savituḥ prasave 'śvinor bāhubhyāṃ pūṣṇo hastābhyāṃ hastaṃ gṛhṇāmyasāviti hastaṃ gṛhṇan nāma gṛhṇāti / prāṅmukhyāḥ pratyaṅmukha ūrdhvas tiṣṭhann āsīnāyā dakṣiṇam uttānaṃ dakṣiṇena nīcāriktam ariktena / yathendro hastam agrahīt savitā varuṇo bhagaḥ / gṛbhṇāmi te 'sau bhagatvāya hastaṃ mayā patyā jaradaṣṭir yathāsat / bhago aryamā savitā purandhir mahyaṃ tvādur gārhapatyāya devāḥ / yāgre vāk samavadata purā devāsurebhyaḥ / tām adya gāthāṃ gāsyāmo yā strīṇām uttamaṃ manaḥ / sarasvati predam ava subhage vājinīvati / yāṃ tvā viśvasya bhūtasya bhavyasya pragāyāmyasyāgrataḥ / amo 'hamasmi sā tvaṃ sā tvam asy āpy amo 'ham / dyaur ahaṃ pṛthivī tvam ṛk tvam asi sāmāham / reto 'ham asmi reto dhattam / tā eva vivahāvahai puṃse putrāya kartavai / śriye putrāya vedhavai / rāyaspoṣāya suprajāstvāya suvīryāyeti
1.10.16	abhidakṣiṇam ānīyāgneḥ paścāt / etam aśmānam ātiṣṭhatam aśmeva yuvāṃ sthirau bhavatam / kṛṇvantu viśve devā āyur vāṃ śaradaḥ śatam / iti dakṣiṇābhyāṃ padbhyām aśmānam āsthāpayati
1.10.17	yathendraḥ sahendrāṇyā avāruhad gandhamādanāt / evaṃ tvam asmād aśmano avaroha saha patnyā / ārohasva same pādau pra pūrvyāyuṣmatī kanye putravatī bhava / ityevaṃ dvir āsthāpayati
1.10.18	catuḥ pariṇayati
1.10.19	samitaṃ saṃkalpethām iti paryāye paryāye brahmā brahmajapaṃ japet
1.11.1	tato yathārthaṃ karmasannipāto vijñeyaḥ
1.11.2	aryamṇe 'gnaye pūṣṇe 'gnaye varuṇāya ca vrīhīn yavān vābhinirupya prokṣya lājā bhṛjjati
1.11.3	mātre prayacchati sajātāyā avidhavāyai
1.11.4	athāsyai dvitīyaṃ vāsaḥ prayacchati tenaiva mantreṇa
1.11.5	darbharajjvendrāṇyāḥ saṃnahanam ityantau samāyamya pumāṃsaṃ granthiṃ badhnāti
1.11.6	saṃ tvā nahyāmi payasā pṛthivyāḥ saṃ tvā nahyāmy adbhir oṣadhībhiḥ / saṃ tvā nahyāmi prajayā dhanena sā saṃnaddhā sunuhi bhāgadheyam / ityantarato vastrasya yoktreṇa kanyāṃ saṃnahyate
1.11.7	athaināny upakalpayate śūrpaṃ lājā iṣīkā aśmānam āñjanam
1.11.8	catasṛbhir darbheṣīkābhiḥ śareṣīkābhirvā samuñjābhiḥ satūlābhir ity ekaikayā traikakubhasyāñjanasya saṃnikṛṣya vṛtrasyāsi kanīniketi bhartur dakṣiṇam akṣi triḥ prathamam āṅkte tathāparaṃ tathā patnyāḥ śeṣeṇa tūṣṇīm
1.11.9	diśi śalākāḥ pravidhyati / yāni rakṣāṃsy abhito vrajanty asyā vadhvā agnisakāśam āgacchantyāḥ / teṣāmahaṃ pratividhyāmi cakṣuḥ svasti vadhvai bhūtapatir dadhātu / iti
1.11.10	lājāḥ paścād agner upasādya śamīparṇaiḥ saṃyujya śūrpe samaṃ caturdhā vibhajyāgreṇāgniṃ paryāhṛtya lājādhāryai prayacchati
1.11.11	lājā bhrātā brahmacārī vāñjalināñjalyor āvapati
1.11.12	upastaraṇābhighāraṇaiḥ saṃpātaṃ tā avicchinnair juhutaḥ / aryamaṇaṃ nu devaṃ kanyā agnim ayakṣata / so 'smān devo 'ryamā preto muñcātu māmutaḥ svāhā / tubhyam agne paryavahant sūryāṃ vahatunā saha / punaḥ patibhyo jāyāṃ dā agneḥ prajayā saha / punaḥ patnīm agnir adād āyuṣā saha varcasā / dīrghāyurasyā yaḥ patir jīvāti śaradaḥ śatam / iyaṃ nāry upabrūte 'gnau lājān āvapantikā / dīrghāyur astu me patir edhantāṃ jñātayo mameti
1.11.13	evaṃ pūṣaṇaṃ nu devaṃ varuṇaṃ nu devam
1.11.14	yena dyaur ugretyādaya udvāhe homā jayābhyātānāḥ saṃtatihomā rāṣṭrabhṛtaśca
1.11.15	ākūtāya svāheti jayāḥ prācī digvasanta ṛtur ity abhyātānāḥ / prāṇādapānaṃ saṃtanviti saṃtatihomā ṛtāṣāḍ ṛtadhāmeti dvādaśa rāṣṭrabhṛtaśca
1.11.16	trātāram indraṃ viśvādityā iti māṅgalye
1.11.17	lājāḥ kāmena caturthaṃ sviṣṭakṛtam iti
1.11.18	athaināṃ prācīṃ saptapadāni prakramayaty ekam iṣe dve ūrje trīṇi prajābhyaś catvāri rāyaspoṣāya pañca bhavāya ṣaḍ ṛtubhyaḥ sakhā saptapadī bhava sumṛḍīkā sarasvatī / mā te vyoma saṃdṛśi / viṣṇus tvām unnayatviti sarvatrānuṣajati
1.11.19	paścād agne rohite carmaṇy ānaḍuhe prāggrīve lomato darbhān āstīrya teṣu vadhūm upaveśayaty api vā darbheṣveva
1.11.20	imaṃ viṣyāmi varuṇasya pāśaṃ yajjagrantha savitā satyadharmā / dhātuśca yonau sukṛtasya loke 'riṣṭāṃ mā saha patyā dadhātu / iti yoktrapāśaṃ viṣāya vāsaso 'nte badhnāti
1.11.21	anumatibhyāṃ vyāhṛtibhiśca tvaṃ no agne sa tvaṃ no agne ayāścāgne 'sīti ca
1.11.22	śamīmayīs tisro 'ktāḥ samidhaḥ samudrād ūrmir ity etābhis tisṛbhiḥ svāhākārāntābhir ādadhāti
1.11.23	akṣatasaktūnāṃ dadhnaśca samavadāyedaṃ haviḥ prajananaṃ ma iti ca hutvā vi te muñcāmi raśanāṃ vi raśmīniti ca hutvā pavitre 'nuprahṛtyājyenābhijuhoti
1.11.24	edho 'sy edhiṣīmahīti samidham ādadhāti / samidasi samedhiṣīmahīti dvitīyām
1.11.25	apo adyānvacāriṣam ity upatiṣṭhante
1.11.26	kumbhād udakenāpohiṣṭhīyābhir mārjayante
1.11.27	varo dakṣiṇā
1.12.1	sumaṅgalīr iyaṃ vadhūr imāṃ sameta paśyata / saubhāgyamasyai dattvāyāthāstaṃ viparetana / iti prekṣakānvrajato'numantrayate
1.12.2	atraiva sīmantaṃ karoti triśyetayā śalalyā samūlena vā darbheṇa senā ha nāmety etayā
1.12.3	athābhyañjanti / abhyajya keśān sumanasyamānāḥ prajāvarīr yaśase bahuputrā aghorāḥ / śivā bhartuḥ śvaśurasyāvadāyāyuṣmatīḥ śvaśrūmatīś cirāyuḥ / iti
1.12.4	jīvorṇayopasamasyati / samasya keśān avṛjinān aghorān śikhā sakhībhyo bhava sarvābhyaḥ / śivā bhava sukulohyamānā śivā janeṣu sahavāhaneṣu / iti
1.12.5	athainau dadhimadhu samaśnuto yadvā haviṣyaṃ syāt
1.12.6	tasya svasti vācayitvā samānā vā ākūtānīti saha japanti
1.12.7	ubhau saha prāśnītaḥ
1.13.1	puṇyāhe yuṅkte
1.13.2	yuñjanti bradhnam iti dvābhyāṃ yujyamānam anumantrayate dakṣiṇam athottaram
1.13.3	ahatena vāsasā darbhair vā rathaṃ saṃmārṣṭi
1.13.4	aṅkau nyaṅkāv abhito rathaṃ ye dhvāntā vātā agnimabhi ye saṃcaranti / dūrehetiḥ patatrī vājinīvāṃste no 'gnayaḥ paprayaḥ pālayantu / iti cakre 'bhimantrayate
1.13.5	vanaspate vīḍvaṅga ity adhiṣṭhānam
1.13.6	sukiṃśukaṃ śalmaliṃ viśvarūpaṃ hiraṇyavarṇaṃ suvṛtaṃ sucakram / āroha sūrye amṛtasya lokaṃ syonaṃ patye vahatuṃ kṛṇuṣva / ity ārohayati
1.13.7	anu mā yantu devatā anu brahma suvīryam / anu kṣatraṃ tu yad balam anu mām aitu yad yaśaḥ / iti prāṅ abhiprayāya pradakṣiṇam āvartayati
1.13.8	prati mā yantu devatāḥ prati brahma suvīryam / prati kṣatraṃ tu yad balaṃ prati mām aitu yad yaśaḥ / iti yathāstaṃ yantam anumantrayate
1.13.9	amaṅgalyaṃ ced atikrāmati anu mā yantv iti japati
1.13.10	namo rudrāya grāmasada iti grāme imā rudrāyeti ca
1.13.11	namo rudrāyaikavṛkṣasada ity ekavṛkṣe / ye vṛkṣeṣu śaṣpiñjarā iti ca
1.13.12	namo rudrāya śmaśānasada iti śmaśāne / ye bhūtānām adhipataya iti ca
1.13.13	namo rudrāya catuṣpathasada iti catuṣpathe / ye pathāṃ pathirakṣaya iti ca
1.13.14	namo rudrāya tīrthasada iti tīrthe / ye tīrthāni pracarantīti ca
1.13.15	yatrāpas taritavyā āsīdati samudrāya vaiṇave sindhūnāṃ pataye namaḥ / namo nadīnāṃ sarvāsāṃ patye / viśvāhā juṣatāṃ viśvakarmaṇām idaṃ haviḥ svaḥ svāhety apsūdakāñjalīn ninayati / amṛtaṃ vā āsye juhomy āyuḥ prāṇe 'pyamṛtaṃ brahmaṇā saha mṛtyuṃ tarati / prāsahād iti riṣṭir iti muktir iti mukṣīyamāṇaḥ sarvaṃ bhayaṃ nudasva svāheti triḥ parimṛjyācāmati
1.13.16	yadi nāvā taret sutrāmāṇam iti japet
1.13.17	yadi rathākṣaḥ śamyāṇī vā riṣyetānyad vā rathāṅgaṃ tatraivāgnim upasamādhāya jayaprabhṛtibhir hutvā sumaṅgalīr iyaṃ vadhūr iti japed vadhvā saha vadhūṃ sameta paśyata
1.13.18	vyutkrāma panthāṃ jaritāṃ javena śivena vaiśvānara iḍayāsyāgrataḥ / ācāryo yena yena pathā prayāti tena tena saha / ity ubhāveva vyutkrāmataḥ
1.13.19	gobhiḥ sahāstamite grāmaṃ praviśanti brāhmaṇavacanād vā
1.14.1	aparasminnahnaḥ saṃdhau gṛhān pratipādayīta
1.14.2	prati brahmann iti pratyavarohati
1.14.3	maṅgalāni prādurbhavanti
1.14.4	goṣṭhāt saṃtatām ulaparājiṃ stṛṇāti
1.14.5	rathād adhy opāsanāt / yeṣv adhyeti pravasanyeṣu saumanasaṃ mahat / tenopahvayāmahe te no jānantvāgatam / iti tayābhyupaiti
1.14.6	gṛhānahaṃ sumanasaḥ prapadye vīraṃ hi vīravataḥ suśevā / irāṃ vahantī ghṛtam ukṣamāṇās teṣv ahaṃ sumanāḥ saṃvasāma / ityabhyāhitāgniṃ sodakaṃ sauṣadham āvasathaṃ pratipadyate rohiṇyā mūlena vā yadvā puṇyoktam
1.14.7	paścād agne rohite carmaṇy ānaḍuhe prāggrīve lomato darbhān āstīrya teṣu vadhūm upaveśayaty api vā darbheṣveva
1.14.8	athāsyai brahmacāriṇam upastha āveśayati / somenādityā balinaḥ somena pṛthivī mahī / asau nakṣatrāṇām eṣām upasthe soma āhitaḥ / iti
1.14.9	athāsya tilataṇḍulānāṃ phalamiśrāṇām añjaliṃ pūrayitvotthāpyāthāsyai dhruvam arundhatīṃ jīvantīṃ sapta ṛṣīniti darśayet
1.14.10	acyutā dhruvā dhruvapatnī dhruvaṃ paśyema sarvataḥ / dhruvāsaḥ parvatā ime dhruvā strī patikuleyam / iti tasyāṃ samīkṣamāṇāyāṃ japati
1.14.11	śvobhūte prājāpatyaṃ payasi sthālīpākaṃ śrapayitvā tasya juhoti / ājyaśeṣe dadhi samānīya tena hutaśeṣeṇa
1.14.12	cakrīvānaḍuhau vā me vāṅ maitu te manaḥ / cākravākaṃ saṃvananaṃ tannau saṃvananaṃ kṛtamiti / yajamānas triḥ prāśnāty avaśiṣṭaṃ tūṣṇīṃ patnī
1.14.13	aparāhṇe piṇḍapitṛyajñaḥ sa vyākhyātaḥ
1.14.14	saṃvatsaraṃ brahmacaryaṃ carato dvādaśarātraṃ trirātram ekarātraṃ vā
1.14.15	athāsyai gṛhān visṛjet
1.14.16	yoktrapāśaṃ viṣāya tau saṃnipātayet / apaśyaṃ tvā manasā cekitānaṃ tapaso jātaṃ tapaso vibhūtam / iha prajām iha rayiṃ rarāṇaḥ prajāyasva prajayā putrakāma / apaśyaṃ tvā manasā dīdhyānāṃ svāyāṃ tanūṃ ṛtviye bādhamānām / upa mām uccā yuvatir babhūyāḥ prajāyasva prajayā putrakāme / prajāpatis tanvaṃ me juṣasva tvaṣṭā devaiḥ sahamāna indraḥ / viśvedevair ṛtubhiḥ saṃvidānaḥ puṃsāṃ bahūnāṃ mātarau syāva / ahaṃ garbham adadhām oṣadhīṣv ahaṃ viśveṣu bhuvaneṣvantaḥ / ahaṃ prajā ajanayaṃ pṛthivyā ahaṃ janibhyo aparīṣu putrān / iti stryādivyatyāsaṃ japati
1.14.17	karad iti bhasadam abhimṛśati
1.14.18	jananīty upajananam
1.14.19	bṛhad iti jātaṃ pratiṣṭhitam
1.14.20	etena dharmeṇa ṛtāvṛtau saṃnipātayet
1.15.1	tṛtīye garbhamāse 'raṇī āhṛtya ṣaṣṭhe 'ṣṭame vā jayaprabhṛtibhir hutvā paścād agner darbheṣv āsīnāyāḥ patnyāḥ sarvān pramucya keśān navanītenābhyajya triśyetayā śalalyā śamīśākhayā ca sapalāśayā punaḥ patnīm agnir adāditi sīmantaṃ karoti
1.16.1	aṣṭame garbhamāse jayaprabhṛtibhir hutvā phalaiḥ snāpayitvā yā oṣadhaya ity anuvākenāhatena vāsasā pracchādya gandhapuṣpair alaṃkṛtya phalāni kaṇṭhe vai saṃsṛjyāgniṃ pradakṣiṇaṃ kuryāt
1.16.2	prajāṃ me narya pāhīti mantreṇopasthānaṃ kṛtvā guṇavato brāhmaṇān bhojayet
1.16.3	phalāni dakṣiṇāṃ dadyāt
1.16.4	tataḥ svastyayanaṃ ca
1.16.5	yo gurus tam arhayet
1.17.1	putre jāte varaṃ dadāti
1.17.2	araṇibhyām agniṃ mathitvā tasminn āyuṣyahomāñjuhoti
1.17.3	agner āyur asīty anuvākena pratyṛcaṃ pratiparyāyam ekaviṃśatim ājyāhutīr juhoti
1.17.4	ājyaśeṣe dadhimadhvapo hiraṇyaśakalenopahatya triḥ prāśāpayati
1.17.5	aśmā bhava paraśur bhava hiraṇyam astṛtaṃ bhava / vedo vai putranāmāsi sa jīva śaradaḥ śatam / iti prādeśenādhyadhi pratimukhaṃ pradakṣiṇaṃ sarvato 'bhyuddiśati
1.17.6	palāśasya madhyamaparṇaṃ praveṣṭya tenāsya karṇayor japet / bhūs te dadāmīti dakṣiṇe bhuvas te dadāmīti savye svaste dadāmīti dakṣiṇe bhūr bhuvaḥ svas te dadāmīti savye
1.17.7	iṣaṃ pinvorjaṃ pinveti stanau prakṣālya pradhāpayet
1.18.1	daśamyāṃ rātryāṃ putrasya nāma dadhyād ghoṣavad ādyantarantasthaṃ dvyakṣaraṃ caturakṣaraṃ vā tryakṣaraṃ dāntaṃ kumārīṇām
1.18.2	tenābhivādayituṃ tyaktvā pitur nāmadheyaṃ yaśasyaṃ nāmadheyaṃ devatāśrayaṃ nakṣatrāśrayaṃ devatāyāśca pratyakṣaṃ pratiṣiddham
1.18.3	snātvā sahaputro 'bhyupaiti
1.18.4	athainam abhimṛśati / agneṣṭvā tejasā sūryasya varcasā viśveṣāṃ tvā devānāṃ kratunābhimṛśāmīti prakṣālitapāṇir navanītenābhyajyāgnau pratāpya brāhmaṇāya procyābhimṛśediti śrutiḥ
1.18.5	varaṃ kartre dadāti
1.18.6	aṅgād aṅgāt sambhavasi hṛdayādadhi jāyase / ātmā vai putranāmāsi sa jīva śaradaḥ śatam / iti pravāsād etya putrasya mūrdhani japet
1.18.7	na madhumāṃse prāśnīyād ā paśubandhāt
1.18.8	saṃvatsare cājāvibhyām agnidhanvantarī yajet
1.19.1	athādityadarśanam
1.19.2	caturthe māsi payasi sthālīpākaṃ śrapayitvā tasya juhoti
1.19.3	ādityaḥ śukra udagāt purastāt / haṃsaḥ śuciṣat / yaded enamiti / sūryasya juhoti
1.19.4	ud u tyaṃ jātavedasam ity etayopasthāyādityābhimukhaṃ darśayet / namas te astu bhagavan śataraśme tamonuda / jahi me deva daurbhāgyaṃ saubhāgyena māṃ saṃyojayasva / iti
1.19.5	atha brāhmaṇatarpaṇam
1.19.6	ṛṣabho dakṣiṇā
1.20.1	athānnaprāśanam
1.20.2	pañcame ṣaṣṭhe vā māsi payasi sthālīpākaṃ śrapayitvā snātam alaṃkṛtam ahatena vāsasā pracchādyānnapate 'nnasya no dehīti hutvā hiraṇyena prāśayed annāt parisruta ity ṛcā
1.20.3	ratnasuvarṇopaskarāṇy āyudhāni darśayet
1.20.4	yadīcchet tad upasaṃgṛhṇīyāt
1.20.5	tato brāhmaṇabhojanam
1.20.6	vāso dakṣiṇā
1.21.1	tṛtīyasya varṣasya bhūyiṣṭhe gate cūḍāḥ kārayet / udagayane jyautsne puṇye nakṣatre 'nyatra navamyām
1.21.2	jayaprabhṛtibhir hutvā / uṣṇena vāyur udakened yajamānasyāyuṣā / savitā varuṇo dadhad yajamānāya dāśuṣe / ity uṣṇā apo 'bhimantrayate
1.21.3	aditiḥ keśān vapatv āpa undantu jīvase / dhārayatu prajāpatiḥ punaḥ punaḥ svastaye / ity abhyundati
1.21.4	oṣadhe trāyasvainam iti dakṣiṇasmin keśānte darbhamantardadhāti
1.21.5	svadhite mainaṃ hiṃsīr iti kṣureṇābhinidadhāti
1.21.6	yenāvapat savitā kṣureṇa somasya rājño varuṇasya keśān / tena brāhmaṇo vapatv āyuṣmān ayaṃ jaradaṣṭir astu / yena pūṣā bṛhaspater indrasya cāyuṣe 'vapat / tena te vapāmyāyuṣe dīrghāyutvāya jīvase / yena bhūyaś caraty ayaṃ jyok ca paśyati sūryaḥ / tena te vapāmyāyuṣe suślokyāya svastaye / iti tisṛbhistriḥ pravapati
1.21.7	yat kṣureṇa vartayatā sutejasā vaptar vapasi keśān / śunddhi śiro māsyāyuḥ pramoṣīḥ / iti lauhāyasaṃ kṣuraṃ keśavāpāya prayacchati
1.21.8	mā te keśān anugād varca etat tathā dhātā dadhātu te / tubhyam indro varuṇo bṛhaspatiḥ savitā varca ādadhuḥ / iti pravapato 'numantrayate
1.21.9	suhṛtparigrāhaṃ haritagośakṛtpiṇḍe samavacinoti
1.21.10	uptvāya keśān varuṇasya rājño bṛhaspatiḥ savitā viṣṇur agniḥ / tebhyo nidhānaṃ mahataṃ na vindann antarā dyāvāpṛthivyor apasyuḥ / iti prāgudīco hriyamāṇān anumantrayate
1.21.11	arikte patny āśleṣayed iti śrutiḥ
1.21.12	varaṃ kartre dadāti pakṣmaguḍaṃ tilapiślaṃ ca keśavāpāya
1.21.13	etena tu kalpena ṣoḍaśe varṣe godānam agniṃ vādhyeṣyamāṇasyāgnir godāniko maitrāyaṇir iti śrutiḥ
1.21.14	aditiḥ śmaśru vapatv ity ūhena śmaśru pravapati śunddhi mukhamiti ca
1.22.1	saptame navame vopāyanam
1.22.2	āgantrā samaganmahi prathamam artiṃ yuyotu naḥ / ariṣṭāḥ saṃcaremahi svasti caratā diśaḥ / svastyā gṛhebhyaḥ / ity uptakeśena snātenāktenābhyaktenālaṃkṛtena yajñopavītinā sametya japati
1.22.3	athāsmai vāsaḥ prayacchati / yā akṛntan yā atanvan yā āvan yā avāharan / yāś ca gnā devyo 'ntān abhito 'tatananta / tās tvā devyo jarase saṃvyayantv āyuṣmann idaṃ paridhatsva vāsaḥ / ity ahataṃ vāsaḥ paridhāpyānvārabhyāghārāv ājyabhāgau hutvājyaśeṣe dadhy ānīya dadhikrāvṇo akāriṣam iti dadhi triḥ prāśnāti
1.22.4	ko nāmāsītyāha
1.22.5	nāmadheye prokte devasya tvā savituḥ prasave 'śvinor bāhubhyāṃ pūṣṇo hastābhyāṃ hastaṃ gṛhṇāmy asāv iti hastaṃ gṛhṇan nāma gṛhṇāti prāṅmukhasya pratyaṅmukha ūrdhvas tiṣṭhann āsīnasya dakṣiṇam uttānaṃ dakṣiṇena nīcāriktam ariktena / savitā te hastam agrahīt / asāv agnir ācāryas tava / deva savitar eṣa te brahmacārī tvaṃ gopāya samāvṛtat / kasya brahmacāry asi / prāṇasya brahmacāry asi / kas tvā kam upanayate / kāya tvā paridadāmi / kasmai tvā paridadāmi / tasmai tvā paridadāmi / bhagāya tvā paridadāmi / aryamṇe tvā paridadāmi / savitre tvā paridadāmi / sarasvatyai tvā paridadāmi / indrāgnibhyāṃ tvā paridadāmi / viśvebhyas tvā devebhyaḥ paridadāmi / sarvebhyas tvā devebhyaḥ paridadāmi / iti paridadāti
1.22.6	brahmaṇo granthir asi sa te mā visrasad iti hṛdayadeśam ārabhya japati / prāṇānāṃ granthirasīti prāṇadeśam
1.22.7	ṛtasya goptrī tapasas tarutrī ghnatī rakṣaḥ sahamānā arātīḥ / sā naḥ samantam abhiparyehi bhadre dhartāras te subhage mekhale mā riṣāma / iti mauñjīṃ pṛthvīṃ triguṇāṃ mekhalām ādatte
1.22.8	yuvā suvāsā iti mekhalāṃ pradakṣiṇaṃ triḥ parivyayati
1.22.9	puṃsas trīn granthīn badhnāti
1.22.10	iyaṃ duruktāt paribādhamānā varṇaṃ purāṇaṃ punatī ma āgāt / prāṇāpānābhyāṃ balam ābhajantī śivā devī subhage mekhale mā riṣāma / iti tasyāṃ parivītāyāṃ japati / mama vrate te hṛdayaṃ dadhātu mama cittam anu cittaṃ te astu / mama vācam ekavrato juṣasva bṛhaspatiṣṭvā niyunaktu mahyam / iti
1.22.11	yajñiyasya vṛkṣasya daṇḍaṃ pradāya kṛṣṇājinaṃ cādityam upasthāpayati / adhvanām adhvapate śraiṣṭhyasya svasty asyādhvanaḥ pāram aśīya / tac cakṣur devahitaṃ purastācchukram uccarat / paśyema śaradaḥ śataṃ jīvema śaradaḥ śatam / śṛṇuyāma śaradaḥ śataṃ prabravāma śaradaḥ śatam / adīnāḥ syāma śaradaḥ śataṃ bhūyaśca śaradaḥ śatāt / yā medhāpsaraḥsu gandharveṣu ca yan manaḥ / daivī yā mānuṣī medhā sā mām āviśatām ihaiva / iti
1.22.12	abhidakṣiṇam ānīyāgneḥ paścāt / ehy aśmānam ātiṣṭhāśmeva tvaṃ sthiro bhava / kṛṇvantu viśve devā āyuṣṭe śaradaḥ śatam / iti dakṣiṇena pādenāśmānam āsthāpayati
1.22.13	paścād agner mahad upastīrya sūpasthalaṃ kṛtvā prāṅ āsīnaḥ pratyaṅṅāsīnāyānuvācayati gāyatrīṃ sāvitrīm api hyeke triṣṭubham api hyeke jagatīm om ity uktvā vyāhṛtibhiśca
1.22.14	tāṃ trir avagṛhṇīyāt tāṃ dvir avakṛtya tāṃ sakṛt samasyet pādaśo 'rdharcaśaḥ sarvām antena
1.22.15	yat tisṛṇāṃ prātar anvāha yad dvayor yad ekasyāḥ saṃvatsare dvādaśāhe ṣaḍahe tryahe vā tasmāt sadyo 'nūcyeti śrutiḥ
1.22.16	varaṃ kartre dadāti kāṃsyaṃ vasanaṃ ca
1.22.17	yasya tu medhākāmaḥ syāt palāśaṃ navanītenābhyajya tasya chāyāyāṃ vācayet / suśravaḥ suśravā asi / yathā tvaṃ suśravaḥ suśravā asi evaṃ māṃ suśravaḥ sauśravasaṃ kuru / yathā tvaṃ devānāṃ vedānāṃ nidhipo asi / evam ahaṃ manuṣyāṇāṃ vedānāṃ nidhipo bhūyāsam / iti
1.22.18	adhīte ha vā ayam eṣāṃ vedānām ekaṃ dvau trīn sarvān veti / yam evaṃ vidvāṃsam upanayatīti śrutiḥ
1.22.19	vyākhyātaṃ brahmacaryam
1.22.20	atha bhaikṣaṃ carate mātaram evāgre yāś cānyāḥ suhṛdo yāvatyo vā saṃnihitāḥ syuḥ
1.22.21	ācāryāya bhaikṣam upakalpayate tenānujñāto bhuñjīteti śrutiḥ
1.23.1	atha dīkṣā cāturhautṛkī saṃvatsaram
1.23.2	caturhotṝn svakarmaṇo juhuyāt saha ṣaḍḍhotrā saptahotāram
1.23.3	antato vrataṃ pradāyādito dvāvanuvākāv anuvācayet
1.23.4	evam evoddīkṣāṃ juhuyāt
1.23.5	atha dīkṣāgnikī dvādaśarātram
1.23.6	yuñjānaḥ prathamaṃ mana ity aṣṭau hutvākūtam agniṃ prayujaṃ svāheti ṣaḍ juhoti viśvo devasya neturiti saptamīm
1.23.7	vrataṃ pradāyādito 'ṣṭāv anuvākān anuvācayet
1.23.8	triṣavaṇam udakam āharet trīṃs trīn kumbhān
1.23.9	ekena vāsasāntarhitāyāṃ bhūmau śayīta bhasmani karīṣe sikatāsu vā
1.23.10	nodakam abhyaveyāt
1.23.11	samāpte ghṛtavatāpūpeneṣṭvā vātsapraṃ vācayet
1.23.12	tato ghṛtavadbhir apūpair brāhmaṇān bhojayet
1.23.13	evam evoddīkṣāṃ juhuyāt
1.23.14	atha dīkṣāśvamedhikī dvādaśarātram
1.23.15	vaitasamidhmam upasamādhāya navamenānuvākena hutvā ṣaṣṭhenopasthāpya vrataṃ pradāyādita ekaviṃśatyanuvākān anuvācayet
1.23.16	triṣavaṇam aśvasya ghāsam āharet trīṃs trīn pūlān
1.23.17	ekena vāsasānantarhitāyāṃ bhūmau śayīta bhasmani karīṣe sikatāsu vā
1.23.18	yā oṣadhayaḥ sam anyā yanti punantu mā pitaro 'gner manva iti caturbhir anuvākair apo 'bhimantrya snānam ācaret
1.23.19	evam evoddīkṣāṃ juhuyāt
1.23.20	śādaṃ dadbhir iti caturdaśānuvākān anuvācayet
1.23.21	rahasyam adhyeṣyamāṇaḥ pravargyam
1.23.22	ādeśe yathā purastād vyākhyātam
1.23.23	āditaḥ pañcaviṃśatyanuvākān anuvācayet
1.23.24	traividyakam upanayanena vyākhyātam
1.23.25	āditas trīn anuvākān anuvācayet
1.23.26	vyākhyātāni vratāni vyākhyātāni vratāni
1.23.27	ud uttamaṃ varuṇapāśam iti mekhalām unmuñcati
2.1.1	audvāhikaṃ pretapitā śālāgniṃ kurvīta
2.1.2	anyatra tataḥ prete pitari prajvalanto 'gniṃ jāgarayeyuḥ parvaṇi jyautsne puṇye nakṣatre 'nyatra navamyāḥ
2.1.3	snātaḥ śucir ahatavāsāḥ
2.1.4	vāgyatāvaraṇipāṇī jāgṛtaḥ
2.1.5	avakāśe 'kṣatān yavānpiṣṭvā mantham āyauty anālambam ikṣuśalākayā bahulam
2.1.6	hiraṇyapāṇiṃ savitāraṃ vāyumindraṃ prajāpatim / viśvāndevānaṅgiraso havāmahe / amuṃ kravyādaṃ śamayantvagnim / iti manthenāgnimavasiñcati
2.1.7	somo rājā vibhajatūbhāgnir vibhājayan / ihaivāstu havyavāhano 'gniḥ kravyādaṃ nudasva / iti kaṭe kṛtāyāṃ vāgniṃ samāropya prahiṇoti
2.1.8	kravyādamagniṃ prahiṇomi dūraṃ yamarājyaṃ gacchatu ripravāhaḥ / ihaivāyamitaro jātavedā devebhyo havyā vahatu prajānan / ityagnimādāya dakṣiṇāpratyaggharanti
2.1.9	sahādhikaraṇair yanti
2.1.10	svakṛta iriṇe / sīse malimlucāmahe śiromimupabarhaṇe / avyāmasitāyāṃ mṛṣṭvāstaṃ pretasudānavaḥ / iti sīsam upadhāne nyasyādhyadhi
2.1.11	dhāmno dhāmna iti tisṛbhiḥ parogoṣṭhaṃ mārjayante
2.1.12	anapekṣamāṇāḥ pratyāyanti
2.1.13	nalairvetasaśākhayā vā padāni lopayante / mṛtyoḥ padāni lopayante yad etad rāghīya āyuḥ pratiraṃ dadhānāḥ / āpyāyamānāḥ prajayā dhanena śuddhāḥ pūtā bhavantu yajñiyāsaḥ
2.1.14	anaḍvāhaṃ plavamanvārabhadhvaṃ yenāvepatsaramā rapantī / iti
2.1.15	agnyāyatanam uddhatyāvokṣyāgnyādheyikyān pārthivān saṃbhārān nivapaty ūṣasikatavarjam
2.1.16	araṇibhyām agniṃ mathitvā hiraṇyaśakalaṃ ca nyupya prāgudayād upasthakṛto bhūriti jvalantamādadhāti
2.1.17	gaur vāsaḥ kāṃsyaṃ ca dakṣiṇā
2.2.1	prāgudañcaṃ lakṣaṇam uddhatyāvokṣya sthaṇḍilaṃ gomayenopalipya maṇḍalaṃ caturasraṃ vāgniṃ nirmathyābhimukhaṃ praṇayet
2.2.2	darbhāṇāṃ pavitre mantravadutpādyāgneyaṃ sthālīpākaṃ śrapayati
2.2.3	pavitrāntarhite 'pa ānīya taṇḍulānopya mekṣaṇena pradakṣiṇaṃ paryāyuvañjīvataṇḍulaṃ śrapayati
2.2.4	ghṛtenānutpūtena navanītena votpūtena śṛtamabhighāryottarata udvāsayati
2.2.5	imaṃ stomamarhata ityagniṃ parisamuhya paryukṣya paristīrya paścād agner ekavad barhiḥ stṛṇāti
2.2.6	udakprāktūlāndarbhānprakṛṣya dakṣiṇāṃstathottarānagreṇāgniṃ dakṣiṇairuttarānavastṛṇāti
2.2.7	dakṣiṇato'gnerbrahmaṇe saṃstṛṇātyaparaṃ yajamānāya paścārdhe patnyai
2.2.8	uttarataḥ saṃstīrṇe pavitre sruksruvāvājyasthālīṃ prakṣālya saṃstīrṇe dve dve prayunakti
2.2.9	tūṣṇīṃ dakṣiṇata ājyaṃ nirūpya mantravatparyagniṃ kṛtvā tūṣṇīṃ sruksruvau saṃmṛjyādabdhena tvā cakṣuṣāvekṣa iti patnyājyamavekṣate
2.2.10	tūṣṇīm adhiśrityopādhiśritya paścādagnerupasādya mantravad utpūyāvekṣate
2.2.11	tejo 'sītyājyaṃ yajamāno 'vekṣate
2.2.12	ājyasthālyāṃ sruvaṃ nidhāyāgreṇa sthālīpākam anvāyātayatyapareṇa mekṣaṇam
2.2.13	tūṣṇīṃ prāñcamidhmamupasamādhāya brahmāṇamāmantrya oṃ juhudhītyukte dakṣiṇena hastenāntareṇa jānunī prāṅāsīna āghārau juhoti prājāpatyamuttarārdhe prāñcaṃ manasaindraṃ dakṣiṇārdhe prāñcameva
2.2.14	athājyabhāgau juhotyāgneyamuttarārdhe saumyaṃ dakṣiṇārdhe samāvanakṣṇau
2.2.15	yukto vaha yadākūtam iti dvābhyāmagniṃ yojayitvā nakṣatramiṣṭvā nakṣatradevatāṃ yajet tithiṃ tithidevatām ṛtum ṛtudevatāṃ ca
2.2.16	upastīryāpa upaspṛśya mekṣaṇena sthālīpākasyāvadyati madhyāt pūrvārdhād dvitīyaṃ paścārdhāttṛtīyaṃ yadi pañcāvadānasya
2.2.17	avattamabhighārya sthālīpākaṃ pratyabhighārayati
2.2.18	agnaye svāheti madhye juhoti
2.2.19	yo devānāmasīti raudrasya
2.2.20	jayānhutvājyasya sviṣṭakṛte samavadyatyuttarārddhāt sakṛd dvimātram / dvirvā yadi pañcāvadānasya
2.2.21	avattaṃ dvirabhighārya nāta ūrdhvaṃ sthālīpākaṃ pratyabhighārayati
2.2.22	agnaye sviṣṭakṛte svāhety asaṃsaktam uttarārdhapūrvārdhe juhoti
2.2.23	mekṣaṇaṃ darbhāṃś cādhāyānumatibhyāṃ vyāhṛtibhiśca tvaṃ no agne sa tvaṃ no agne ayāś cāgne 'sīty etābhirjuhuyāt
2.2.24	vi te muñcāmi raśanāṃ vi raśmīniti ca hutvā pavitre 'nuprahṛtyājyenābhijuhoti
2.2.25	edho'syedhiṣīmahīti samidhamādadhāti samidasi samedhiṣīmahīti dvitīyām
2.2.26	apo adyānvacāriṣamityupatiṣṭhate
2.2.27	āpohiṣṭhīyābhirmārjayet
2.2.28	pūrṇapātram dakṣiṇā
2.2.29	barhiranupraharati
2.2.30	etena sthālīpākena sthālīpākāḥ sarve vyākhyātāḥ
2.3.1	agnaye svāheti sāyaṃ juhoti prajāpataya iti dvitīyām
2.3.2	sūryāya svāheti prātaḥ prajāpataya iti dvitīyām
2.3.3	agnīṣomīyaḥ sthālīpākaḥ paurṇamāsyām aindrāgno 'māvāsyāyām ubhayatra cāgneyaḥ āgantuḥ pūrvaḥ paurṇamāsyām uttaro 'māvāsyāyām
2.3.4	āśvayujyāṃ paurṇamāsyāṃ prātarnityeṣu sthālīpākeṣu sthālīpākam anvāyātayati
2.3.5	tasyāgniṃ rudraṃ paśupatimīśānaṃ tryambakaṃ śaradaṃ pṛṣātakaṃ gā iti yajati
2.3.6	dadhighṛtamiśraḥ pṛṣātakas tasyā no mitrāvaruṇā pra bāhaveti ca hutvāmbhaḥ sthāmbho vo bhakṣīyeti gāḥ prāśāpayati
2.3.7	avasṛṣṭāśca vaseyuḥ
2.3.8	brāhmaṇān ghṛtavad bhojayet
2.3.9	nāniṣṭvāgrayaṇena navasyāśnīyāt
2.3.10	parvaṇyāgrayaṇaṃ kurvīta vasante yavānāṃ śaradi vrīhīṇām
2.3.11	agrapākasya payasi sthālīpākaṃ śrapayitvā tasya juhoti sajūr agnīndrābhyāṃ svāhā sajūr viśvebhyo devebhyaḥ svāhā sajūrdyāvāpṛthivībhyāṃ svāhā sajūḥ somāya svāheti
2.3.12	śaradi somāya śyāmākānāṃ vasante veṇuyavānāmubhayatra vājyena
2.3.13	vatsaḥ prathamajo dakṣiṇā
2.3.14	brāhmaṇa eva haviḥśeṣaṃ bhuñjīteti śrutiḥ
2.4.1	paśunā yakṣyamāṇaḥ pākayajñopacārāgnim upacarati
2.4.2	paśubandhavat tūṣṇīmāvṛd devatāhomavarjam
2.4.3	prokṣyānumānyopapāyya paryagniṃ kṛtvā śāmitraṃ praṇīya vapāśrapaṇībhyām udañcaṃ prakramamāṇam anvārabhante
2.4.4	saṃjñapyamānam avekṣate
2.4.5	saṃjñaptaṃ snapayitvā yathādaivataṃ vapām utkṛtya śrapayitvāghārāvājyabhāgau hutvā jātavedo vapayā gaccha devāṃs tvaṃ hi hotā prathamo babhūva / ghṛtasyāgne tanvā saṃbhava satyāḥ santu yajamānasya kāmāḥ svāhā / iti vapāṃ juhoti
2.4.6	svāhā svāheti parivapyau
2.4.7	sthālīpākam anvāyātayati samānadevataṃ paśunā
2.4.8	taddhutāvājyabhāgau
2.4.9	aniruktaḥ sviṣṭakṛt
2.4.10	pāśubandhikānāmavadānānāṃ rasasyāvadāya daivataiḥ pracarya vasāhomaśeṣeṇa diśaḥ pratiyajati yathā vājinena vanaspatimājyasya
2.4.11	jayānhutvā tryaṅgāṇāṃ sviṣṭakṛte samavadyati
2.4.12	sthālīpākena śeṣo vyākhyātaḥ
2.4.13	paśoḥ paśureva dakṣiṇā
2.5.1	raudraḥ śaradi śūlagavaḥ
2.5.2	prāgudīcyāṃ diśi grāmasyāsakāśe niśi gavāṃ madhye taṣṭo yūpaḥ
2.5.3	prāksviṣṭakṛto 'ṣṭau śoṇitapuṭān pūrayitvā namaste rudra manyava itiprabhṛtibhir aṣṭabhir anuvākair dikṣvantardikṣu copaharet
2.5.4	nāśṛtaṃ grāmamāharet
2.5.5	śeṣaṃ bhūmau nikhanedapi carma
2.5.6	ayūpān eke pākayajñapaśūn āhuḥ
2.6.1	athāto dhruvāśvakalpaṃ vyākhyāsyāmaḥ
2.6.2	āśvayujyāṃ paurṇamāsyām
2.6.3	ṛtvig avyaṅgaḥ snātaḥ śucirahatavāsāḥ
2.6.4	prāgastamayānniṣkramyottarato grāmasya purastādvā śucau deśe 'śvatthasyādhastān nyagrodhasya vāpāṃ vā samīpe vedyākṛtiṃ kṛtvā tasyāṃ catuṣkoṇavanaspatiśākhāyām avasaktacīrāyāṃ gandhasragdāmavatyāṃ caturdiśaṃ vinyastodakumbhasahiraṇyabījapiṭikāyām apūpasrastaralājollopikamaṅgalaphalākṣavatyāṃ sarvagandhasarvarasasarvauṣadhīḥ sarvaratnāni copakalpya pratisaradadhimadhumodakasvastikanandyāvartavatyām agniṃ praṇīyāśvatthapalāśakhadirarohitakodumbarāṇām anyatamasyedhmam upasamādhāya tisraḥ pradhānadevatā yajatyuccaiḥśravasaṃ varuṇaṃ viṣṇumiti sthālīpākaiḥ paśubhiścāśvinau cāśvayujau cājyasya
2.6.5	jayānhutvā yā oṣadhayaḥ sam anyā yanti punantu mā pitaro 'gner manva iti caturbhir anuvākair apo 'bhimantryāśvān snapayanti
2.6.6	gandhasragdāmabhiralaṃkṛtya pradakṣiṇaṃ devayajanaṃ triḥ pariyanti
2.6.7	praharṣaṃ kārayanti
2.6.8	iṣṭe yathāsthānaṃ vrajanti
2.6.9	gauranaḍvāṃśca dakṣiṇā
2.7.1	āgrahāyaṇyāṃ paurṇamāsyāṃ payasi sthālīpākaṃ śrapayitvā tasya juhoti / apaḥ śvetapadāgahi pūrveṇa cāpareṇa ca / sapta ca vāruṇīrimāḥ prajāḥ sarvāśca rājabāndhavyaḥ svāhā / śveto ruṣatyo vidadhātyaśvo dadhadgarbhaṃ vṛṣaḥ sṛtvaryāṃ jyok / samaṃ janāścakramayo vasānāḥ proṣādasāvirasi viśvamejat / śvetāya rauṣidaśvāya svāhā / na vai śvetasyābhyācāre ahir jaghāna kiṃcana / śvetāya vaitahavyāya svāhā / abhayaṃ naḥ prājāpatyebhyo bhūyātsvāhā / iti
2.7.2	srastare 'hataṃ vāsa udagdaśam āstīryodakāṃsye 'śmānaṃ vrīhīnyavānvāsya pariṣiñcati syonā pṛthivi bhaveti dvābhyāṃ sutrāmāṇamiti dvābhyām
2.7.3	śamīśākhayā ca sapalāśayodañcaṃ triḥ samunmārṣṭi syonā pṛthivi bhaveti dvābhyāṃ sutrāmāṇamiti dvābhyāṃ namo astu sarpebhya iti tisṛbhiśca
2.7.4	śāmyantu sarpāḥ svaśayā bhavantu ye antarikṣa uta ye divi śritāḥ / imāṃ mahīṃ pratyavarohema / śivāmajasrāṃ śivāṃ śāntāṃ suhemantām uttarāmuttarāṃ samāṃ kriyāsam / iti jyeṣṭhaprathamān udīca āveśayati
2.7.5	udīrghaṃ jīvo asurna āgād apaḥ prāgāt tama ā jyotireti / āraik panthāṃ yātave sūryāyāganma yatra prataraṃ na āyuḥ / iti kaniṣṭhaprathamānujjihate
2.7.6	caitryām udrohaṇam
2.7.7	na tatra sthālīpāko na śākhayā samunmārṣṭi
2.7.8	ayaṃ talpaḥ prataraṇo vasūnāṃ viśvābibhya talpo asmān / jyogjīvema sarvavīrā vayaṃ tama / iti talpamabhimantrayate
2.7.9	trīṇi nābhyāni phālgunyāmāṣāḍhyāṃ kārttikyām
2.7.10	tāsu nādhīyīta
2.7.11	tāsu payasi sthālīpākaḥ sa vyākhyātaḥ
2.8.1	tisro 'ṣṭakāḥ
2.8.2	ūrdhvam āgrahāyaṇyāḥ prāk phālgunyās tāmisrāṇām aṣṭamyaḥ
2.8.3	tāsu nādhīyīta
2.8.4	tāsu payasi sthālīpākaṃ śrapayitvā tasya juhoti / yā devyaṣṭakeṣv apasāpastamā svapā avayā asi / tvaṃ yajñe varuṇasyāvayā asi tasyai ta enā haviṣā vidhema / ulūkhalā grāvāṇo ghoṣam akurvata haviḥ kṛṇvantaḥ parivatsarīyam / ekāṣṭake suprajasaḥ suvīrā jyogjīvema balihṛto vayaṃ te / yāṃ janāḥ pratinandanti rātrīṃ dhenumivāyatīm / saṃvatsarasya yā patnī sā no astu sumaṅgalī / saṃvatsarasya pratimāṃ ye tvā rātrīmupāsate / teṣām āyuṣmatīṃ prajāṃ rāyaspoṣeṇa saṃsṛjasva / iti catasraḥ sthālīpākasya
2.8.5	aṣṭakāyai surādhase svāheti sarvatrānuṣajati
2.8.6	hemanto vasanto grīṣma ṛtavaḥ śivā naḥ śivā no varṣā abhayāściraṃ naḥ / vaiśvānaro 'dhipatiḥ prāṇado no ahorātre kṛṇutāṃ dīrghamāyuḥ / śāntā pṛthivī śivamantarikṣaṃ dyaurno devyabhayaṃ kṛṇotu / śivā diśaḥ pradiśa ādiśo na āpo vidyutaḥ paripāntvāyuḥ / āpo marīcīḥ paripāntu viśvato dhātā samudro abhayaṃ kṛṇotu / bhūtaṃ bhaviṣyaduta bhadramastu me brahmābhigūrtaṃ svarākṣāṇaḥ / kavir agnir indraḥ somaḥ sūryo vāyurastu me agnir vaiśvānaro apahantu pāpam / bṛhaspatiḥ savitā śarma yacchatu śriyaṃ virājaṃ mayi pūṣā dadhātu / viśva ādityā vasavaśca sarve rudrā goptāro marutaśca santu / ūrjaṃ prajāmamṛtaṃ dīrghamāyuḥ prajāpatirmayi parameṣṭhī dadhātu / iti pañcājyasya
2.8.7	jayānhutveḍāmagna iti sviṣṭakṛd iti
2.8.8	evaṃ sarvāsu
2.9.1	uttamāyāḥ pradoṣe catuṣpathe 'ṅgaśo gāṃ kārayet
2.9.2	yo ya āgacchettasmai tasmai dadyāt
2.9.3	śvo 'nyāṃ kārayet
2.9.4	tasyā vapāṃ juhuyāt / vaha vapāṃ jātavedaḥ pitṛbhyo yatraitānvettha nihitān parāke medaso ghṛtasya kulyā abhiniḥsravantu satyāḥ santu yajamānasya kāmāḥ svāhā / iti
2.9.5	athāsyā vakṣasa udagodanaṃ śrapayati
2.9.6	tasyāṣṭakāhomakalpena śeṣo vyākhyātaḥ
2.9.7	avaśiṣṭaṃ bhaktaṃ randhayati
2.9.8	śvo 'vaśiṣṭaṃ bhaktaṃ randhayitvā piṇḍānāmāvṛtā trīn māṃsaudanapiṇḍān nidadhāti
2.9.9	śrāddhamaparapakṣe pitṛbhyo dadyāt
2.9.10	anuguptamannaṃ brāhmaṇān bhojayen nāvedavid bhuñjīteti śrutiḥ
2.9.11	yadi gavā paśunā vā kurvīta prokṣaṇam upapāyanaṃ paryagnikaraṇam ulmukaharaṇaṃ vapāhomamiti
2.9.12	traidhaṃ vapāṃ juhuyātsthālīpākamavadānāni ca
2.9.13	somāya pitṛmate svadhā nama iti juhoti yamāyāṅgirasvate pitṛmate svadhā nama iti dvitīyām / agnaye kavyavāhanāya svadhā nama iti tṛtīyām
2.9.14	evaṃ māsi māsi niyataṃ tantraṃ piṇḍapitṛyajñe
2.10.1	phālgunyāṃ paurṇamāsyāṃ purastāddhānāpūpābhyāṃ bhagaṃ cāryamaṇaṃ ca yajet
2.10.2	indrāṇyā haviṣyānpiṣṭvā piṣṭāni samutpūya yāvanti paśujātāni tāvato mithunān pratirūpān śrapayitvā kāṃsye 'dhyājyān kṛtvā tenaiva rudrāya svāheti juhoti / īśānāyetyeke
2.10.3	sāyamapūpābhyāṃ pracaratyagnīndrābhyām
2.10.4	āgneyastundilo na tasya striyaḥ prāśnanti sarvāmātyā itarasya
2.10.5	sthālīpākenendrāṇīṃ śvo vā
2.10.6	saṃgheṣv ekavad barhir agnir āghārājyabhāgājyāhutayaḥ sviṣṭakṛcca
2.10.7	agnirindraḥ somaḥ sītā savitā sarasvaty aśvinānumatī revatī rākā pūṣā rudra ity etair āyojanaparyayaṇapravapanapralavanasītāyajñakhalayajñatantīyajñānaḍudyajñeṣvetā devatā iti yajati sāṃvatsareṣu ca parvasu
2.10.8	nadyudadhikūpataḍāgeṣu varuṇaṃ yajatyoṣadhivanaspatiṣu somam anādiṣṭadevateṣvagnim
2.11.1	avasānaṃ samaṃ samūlam
2.11.2	dakṣiṇāpravaṇam annakāmasya mārukās tatra prajā bhavanti
2.11.3	sarvataḥ samavasrāvam
2.11.4	samavasrutya vā yasmāt prāgudīcīr āpo nirvaheyus tad vā
2.11.5	gartaṃ khātvā yattaiḥ pāṃsubhiḥ pratipūryeta tad vā
2.11.6	yadi dhārayiṣṇūdakataraṃ syāt
2.11.7	idam ahaṃ viśam annādyāya tejase brahmavarcasāya parigṛhṇāmīti veśma parigṛhya garte hiraṇyaṃ nidhāyācyutāya dhruvāya bhaumāya svāheti juhoti
2.11.8	samīcī nāmāsīti paryāyair upatiṣṭhate pratidiśaṃ dvābhyāṃ madhye
2.11.9	udakāṃsye 'śmānaṃ vrīhīn yavān vāsya pariṣiñcati syonā pṛthivi bhaveti dvābhyāṃ sutrāmāṇamiti dvābhyām
2.11.10	śamīśākhayā ca palāśayodañcaṃ triḥ samunmārṣṭi syonā pṛthivi bhaveti dvābhyāṃ sutrāmāṇamiti dvābhyāṃ namo astu sarpebhya iti tisṛbhiś ca
2.11.11	idaṃ tat sarvato bhadramayam ūrjo 'yaṃ rasaḥ / prāpyaivaṃ mānuṣān kāmān yad aśīrṣṇī tal lapsyasi / iti madhyamāṃ sthūṇām āsicya garta āsiñcati
2.11.12	ihaiva tiṣṭha nitarā tilvalā sthirāvatī / madhye poṣasya puṣyatām ā tvā prāpann adyāyavaḥ / ā tvā kumāras taruṇa ā tvā parisṛtaḥ kumbhaḥ / ā vatso jagatā saha ā dadhnaḥ kalaśam airayam / iti madhyamāṃ sthūṇām abhimantrayate
2.11.13	vasūnāṃ tvā vasuvīryasyāhorātrayoś ceti garte sthūṇām avadadhāti
2.11.14	ṛte 'va sthūṇā adhiroha vaṃśo agne virājam upasedha śakram / iti madhyamaṃ vaṃśam avadadhāti
2.11.15	tūṣṇīṃ śiṣṭāḥ sthūṇā vaṃśāśca
2.11.16	prāgdvāraṃ dakṣiṇādvāraṃ vā māpayitvā gṛhānahaṃ sumanasaḥ prapadye vīraṃ hītyetayā prapadyate yathā purastād vyākhyātam
2.11.17	praitu rājā varuṇo revatībhir asmin sthāne tiṣṭhatu puṣyamāṇaḥ / irāṃ vahantī ghṛtam ukṣamāṇās teṣv ahaṃ sumanāḥ saṃvasāma / ity uttarapūrvasyāṃ diśi pratipānam udakumbham avasthāpayati
2.11.18	samudraṃ vaḥ prahiṇomi svāṃ yonim abhigacchata / ariṣṭā asmākaṃ vīrā mā parāseci matpayaḥ / ity udañcanam
2.11.19	vāstoṣpatyaṃ payasi sthālīpākaṃ śrapayitvā tasya juhoti / amīvahā vāstoṣpate vāstoṣpata ity etābhyām / vāstoṣpate prataraṇo na edhi gayasphāno gobhir aśvebhir indo / ajarāsas te sakhye syāma piteva putrān prati no juṣasva / vāstoṣpate śagmayā saṃsadā te sakṣīmahi raṇvayā / gātumatyā pāhi kṣema uta yoge varaṃ no yūyaṃ pāta svastibhiḥ sadā naḥ / iti
2.11.20	jayaprabhṛti samānam
2.12.1	vaiśvadevasya siddhasya sāyaṃ prātar baliṃ haret
2.12.2	agnīṣomau dhanvantariṃ viśvān devān prajāpatim agniṃ sviṣṭakṛtam ity evaṃ homo vidhīyate
2.12.3	atha baliṃ haraty agnaye namaḥ somāya dhanvantaraye viśvebhyo devebhyaḥ prajāpataye agnaye sviṣṭakṛta ity agnyāgāra uttarām uttarām
2.12.4	adbhya ity udakumbhasakāśe
2.12.5	oṣadhibhya ity oṣadhibhyo vanaspatibhya iti gṛhamadhyamāyāṃ sthūṇāyām
2.12.6	gṛhyābhyo devatābhya iti gṛhamadhye
2.12.7	dharmāyādharmāyeti dvāre
2.12.8	mṛtyava ākāśāyety ākāśe
2.12.9	antargoṣṭhāyety antargoṣṭhe
2.12.10	bahir vaiśravaṇāyeti bahiḥ prācīm
2.12.11	viśvebhyo devebhya iti veśmani
2.12.12	indrāyendrapuruṣebhya iti purastāt
2.12.13	yamāya yamapuruṣebhya iti dakṣiṇataḥ
2.12.14	varuṇāya varuṇapuruṣebhya iti paścāt
2.12.15	somāya somapuruṣebhya ity uttarataḥ
2.12.16	brahmaṇe brahmapuruṣebhya iti madhye
2.12.17	prācīm āpātikebhyaḥ sampātikebhya ṛkṣebhyo yakṣebhyaḥ pipīlikābhyaḥ piśācebhyo 'psarobhyo gandharvebhyo guhyakebhyaḥ śailebhyaḥ pannagebhyaḥ
2.12.18	divācāribhyo bhūtebhya iti divā naktaṃcāribhyo bhūtebhya iti naktam
2.12.19	dhanvantaraye dhanvantaritarpaṇam
2.12.20	adbhiḥ saṃsṛjya pitṛbhyaḥ svadheti śeṣaṃ dakṣiṇā bhūmau ninayet
2.12.21	pāṇī prakṣālyācamyātithiṃ bhojayitvāvaśiṣṭasyāśnīyāt
2.13.1	athātaḥ ṣaṣṭhīkalpaṃ vyākhyāsyāmaḥ
2.13.2	śuklapakṣasya pañcamyāṃ pratyaṅmukho haviṣyam annam aśnīta
2.13.3	adhaḥ śayīta darbheṣu śālipalāleṣu vā prākśirā brahmacārī
2.13.4	śvobhūta udita āditye snānaṃ pānaṃ bhojanam anulepanaṃ srajo vāsāṃsi na pratyācakṣīta
2.13.5	yāvad dadyāt tāvad aśnīyād yad yad dadyāt tat tad aśnīyād anyatrāmedhyapātakibhyo 'bhiniviṣṭakavarjam
2.13.6	astamita āditye payasi sthālīpākaṃ śrapayitvāthaitair nāmadheyair juhoti / dhanadāṃ vasumīśānāṃ kāmadāṃ sarvakāminām / puṇyāṃ yaśasvinīṃ devīṃ ṣaṣṭhīṃ śakra juṣasva me / nandī bhūtiśca lakṣmīś cādityā ca yaśasvinī / sumanā vākca siddhiśca ṣaṣṭhī me diśatāṃ dhanam / putrān paśūn dhanaṃ dhānyaṃ bahvaśvājagaveḍakam / manasā yat praṇītaṃ ca tan me diśatu havyabhuk / kāmadāṃ rajanīṃ viśvarūpāṃ ṣaṣṭhīm upavartatu me dhanam / sā me kāmā kāmapatnī ṣaṣṭhī me diśatāṃ dhanam / ākṛtiḥ prakṛtir vacanī dhāvaniḥ padmacāriṇī manmanā bhava svāhā / gandhadvārāṃ durādharṣāṃ nityapuṣṭāṃ karīṣiṇīm / īśvarīṃ sarvabhūtānāṃ tām ihopahvaye śriyam / nānāpatrakā sā devī puṣṭiś cātisarasvatī / ariṃ devīṃ prapadye yam upavartayatu me dhanam / hiraṇyaprākārā devi māṃ vara / āgacchatv āyur yaśaś ca svāhā / aśvapūrṇāṃ rathamadhyāṃ hastinādapramodinīm / śriyaṃ devīm upahvaye śrīr mā devī juṣatām / upayantu māṃ devagaṇās tyāgāś ca tapasā saha / prādurbhūto 'smi rāṣṭre 'smin śrīḥ śraddhāṃ dadhātu me / śriyai svāhā hriyai svāhā lakṣmyai svāhā upalakṣmyai svāhā nandāyai svāhā haridrāyai svāhā ṣaṣṭhyai svāhā samṛddhyai svāhā jayāyai svāhā kāmāyai svāheti
2.13.7	jayaprabhṛti samānam
2.13.8	ṣaṇmāsān prayuñjīta trīn vobhayataḥ pakṣān
2.13.9	śatasāhasrasaṃyoga ekavaro vā
2.13.10	gaur anaḍvāṃś ca dakṣiṇā
2.14.1	athāto vināyakān vyākhyāsyāmaḥ
2.14.2	śālakaṭaṅkaṭaśca kūṣmāṇḍarājaputraś cosmitaś ca devayajanaś ceti
2.14.3	etair adhigatānām imāni rūpāṇi bhavanti
2.14.4	loṣṭhaṃ mṛdnāti
2.14.5	tṛṇāni chinatti
2.14.6	aṅgeṣu lekhān likhati
2.14.7	apaḥ svapnaṃ paśyati
2.14.8	muṇḍān paśyati
2.14.9	jaṭilān paśyati
2.14.10	kāṣāyavāsasaḥ paśyati
2.14.11	uṣṭrān sūkarān gardabhān divākīrtyādīn anyāṃś cāprayatān svapnān paśyati
2.14.12	antarikṣaṃ krāmati
2.14.13	adhvānaṃ vrajan manyate pṛṣṭhato me kaścid anuvrajati
2.14.14	etaiḥ khalu vināyakair āviṣṭā rājaputrā lakṣaṇavanto rājyaṃ na labhante
2.14.15	kanyāḥ patikāmā lakṣaṇavatyo bhartṝn na labhante
2.14.16	striyaḥ prajākāmā lakṣaṇavatyaḥ prajāṃ na labhante
2.14.17	strīṇām ācāravatīnām apatyāni mriyante
2.14.18	śrotriyo 'dhyāpaka ācāryatvaṃ na prāpnoti
2.14.19	adhyetṝṇām adhyayane mahāvighnāni bhavanti
2.14.20	vaṇijāṃ vaṇikpatho vinaśyati
2.14.21	kṛṣikarāṇāṃ kṛṣir alpaphalā bhavati
2.14.22	teṣāṃ prāyaścittam
2.14.23	mṛgākharakulāyamṛttikārocanāguggulāḥ
2.14.24	caturbhyaḥ prasravaṇebhyaś caturudakumbhān avyaṅgān āharet
2.14.25	sarvagandhasarvarasasarvauṣadhīḥ sarvaratnāni copakalpya pratisaradadhimadhughṛtam iti
2.14.26	etān saṃbhārān saṃsṛjya / ṛṣabhacarmāruhyāthainaṃ / sahasrākṣaṃ śatadhāram ṛṣibhiḥ pāvanaṃ kṛtam / tābhiṣ ṭvābhiṣiñcāmi pāvamānīḥ punantu tvā / agninā dattā indreṇa dattāḥ somena dattā varuṇena dattā vāyunā dattā viṣṇunā dattā bṛhaspatinā dattā viśvair devair dattāḥ sarvair devair dattā oṣadhaya āpo varuṇasaṃmitās tābhiṣ ṭvābhiṣiñcāmi pāvamānīḥ punantu tveti sarvatrānuṣajati / yatte keśeṣu daurbhāgyaṃ sīmante yac ca mūrdhani / lalāṭe karṇayor akṣṇor āpas tad ghnantu te sadā / bhagaṃ te varuṇo rājā bhagaṃ sūryo bṛhaspatiḥ / bhagam indraśca vāyuśca bhagaṃ saptarṣayo daduḥ / iti
2.14.27	adhisnātasya niśāyāṃ sadyaḥ pīḍitasarṣapatailam audumbareṇa sruveṇa mūrdhani catasra āhutīr juhoti / śālakaṭaṅkaṭāya svāhā / kūṣmāṇḍarājaputrāya svāhā / usmitāya svāhā / devayajanāya svāheti
2.14.28	ata ūrdhvaṃ grāmacatuṣpathe nagaracatuṣpathe nigamacatuṣpathe vā sarvatomukhān darbhān āstīrya nave śūrpe balim upaharati phalīkṛtāṃs taṇḍulān aphalīkṛtāṃs taṇḍulānāmaṃ māṃsaṃ pakvaṃ māṃsam āmān matsyān pakvān matsyān āmān apūpān pakvān apūpān piṣṭān gandhān apiṣṭān gandhān gandhapānaṃ madhupānaṃ maireyapānaṃ surāpānaṃ muktaṃ mālyaṃ grathitaṃ mālyaṃ raktaṃ mālyaṃ śuklaṃ mālyaṃ raktapītaśuklakṛṣṇanīlaharitacitravāsāṃsi māṣakalmāṣamūlaphalamiti
2.14.29	atha devānām āvāhanaṃ vimukhaḥ śyeno bako yakṣaḥ kalaho bhīrur vināyakaḥ kūṣmāṇḍarājaputro yajñāvikṣepī kulaṅgāpamārī yūpakeśī sūparakroḍī haimavato jambhako virūpākṣo lohitākṣo vaiśravaṇo mahāseno mahādevo mahārāja iti / ete me devāḥ prīyantāṃ prītā māṃ prīṇayantu tṛptā māṃ tarpayantviti
2.14.30	adhiṣṭhite 'rdharātra ācāryo grahān upatiṣṭhate / bhagavati bhagaṃ me dehi varṇavati varṇaṃ me dehi rūpavati rūpaṃ me dehi tejasvini tejo me dehi yaśasvini yaśo me dehi putravati putrān me dehi sarvavati sarvān kāmān me pradehīti
2.14.31	ata ūrdhvam udita āditye vimale sumuhūrte sūryapūjā pūrvakam arghyadānam upasthānaṃ ca / namas te astu bhagavan śataraśme tamonuda / jahi me deva daurbhāgyaṃ saubhāgyena māṃ saṃyojayasva / iti
2.14.32	atha brāhmaṇatarpaṇam
2.14.33	ṛṣabho dakṣiṇā
2.15.1	yadi duḥsvapnaṃ paśyed vyāhṛtibhis tilān hutvā diśa upatiṣṭheta / bodhaś ca mā pratibodhaś ca purastād gopāyatām / asvapnaś ca mānavadrāṇaś ca dakṣiṇato gopāyatām / gopāyamānaṃ ca māṃ rakṣamāṇaṃ ca paścād gopāyatām / jāgṛviś ca mārundhatī cottarato gopāyatām / viṣṇuś ca mā pṛthivī ca nāgāś cādhastād gopāyatām / bṛhaspatayaś ca mā viśve ca mā devā dyauś copariṣṭād gopāyatām
2.15.2	evaṃ yasmiṃś cotpanne 'narthāñśaṅketa
2.15.3	vyāhṛtibhis tilān hutvā tapaḥ pratipadyeta dvādaśarātraṃ ṣaḍrātraṃ trirātram ekarātraṃ vā
2.15.4	yadi samutpātaṃ manyeta tad vā
2.15.5	yadi parvasu mārttikaṃ bhidyate pārthivam asi pṛthivīṃ dṛṃhasva yoniṃ gaccha svāhety apsu praharet
2.15.6	yadyarcā dahyed vā naśyed vā prapated vā prabhajed vā prahased vā pracaled vā sthālyā vā sthālīm āsicya dakṣiṇottarā vā sthālī bhidyetottarā vopalāśe niyamya dvāravaṃśo vā sphuṭet / gaur vā gāṃ dhayet strī vā striyam āhanyāt kartasaṃsarge halasaṃsarge musalaprapatane musalaṃ vāvaśīryetānyasmiṃś cādbhuta etābhir juhuyāt / svasti na indro vṛddhaśravāḥ svasti naḥ pūṣā viśvavedāḥ / svasti nas tārkṣyo ariṣṭanemiḥ svasti no bṛhaspatir dadhātu / svasti no mimītām aśvinā bhagaḥ svasti devy aditir anarvaṇaḥ / svasti pūṣā asuro dadhātu naḥ svasti dyāvāpṛthivī sucetunā / svastaye vāyum upabravāmahai somaṃ svasti bhuvanasya yas patiḥ / bṛhaspatiṃ sarvagaṇaṃ svastaye svastaya ādityāso bhavantu naḥ / viśve devā no adyā svastaye vaiśvānaro vasur agniḥ svastaye / devā avantv ṛbhavaḥ svastaye svasti no rudraḥ pātv aṃhasaḥ / svasti naḥ pathyāsu dhanvasu svasty apsu vrajane svarvataḥ / svasti naḥ pathyākṛteṣu yoniṣu svasti rāye maruto dadhātu naḥ / trātāram indraṃ mā te asyāṃ vi na indra mṛgo na bhīmas taṃ śaṃ yor āvṛṇīmaha iti daśāhutayaḥ
2.15.7	jayaprabhṛti samānam
2.16.1	sarpebhyo bibhyacchrāvaṇyāṃ tūṣṇīṃ bhaumam ekakapālaṃ śrapayitvākṣatasaktūn piṣṭvā svakṛta iriṇe darbhān āstīryācyutāya dhruvāya bhaumāya svāheti juhoti
2.16.2	samīcī nāmāsīti paryāyair upatiṣṭhate pratidiśaṃ dvābhyāṃ madhye
2.16.3	akṣatasaktūnāṃ sarpabaliṃ harati īśānāyety eke / sarpo 'si sarpāṇām adhipatis tvayi sarve sarpāḥ / balihāro 'stu sarpāṇāṃ namo astuṣur mā rīriṣur mā hiṃsiṣur mā dāṅkṣuḥ sarpāḥ / mā no agne vi sṛjo aghāyāviṣyave ripave ducchunāyai / mā datvate daśate mādate no mā rīṣate sahasāvan parā dāḥ / sarpo 'si sarpāṇām adhipatir annena manuṣyāṃs trāyase 'pūpena sarpān / tvayi santaṃ mayi santaṃ mākṣiṣur mā rīriṣur mā hiṃsiṣur mā dāṅkṣuḥ sarpāḥ / namo astu sarpebhya iti tisṛbhiśca
2.16.4	dhruvāmuṃ te paridadāmīti sarvāmātyān nāmagrāham ātmānaṃ ca
2.16.5	etena dharmeṇa caturo māsān sarpabaliṃ hṛtvā viramati
2.16.6	tūṣṇīm api śūdrā prakṣālitapāṇiḥ
2.17.1	ayūthike bhayārte kapote gṛhān praviṣṭe tasyāgnau padaṃ dṛśyeta dadhani saktuṣu ghṛte vā devāḥ kapota iti pratyṛcaṃ japej juhuyād vā / devāḥ kapota iṣito yad icchan dūto nirṛtyā idam ājagāma / tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade / śivaḥ kapota iṣito no astv anāgā devāḥ śakuno gṛheṣu agnirhi vipro juṣatāṃ havir naḥ pari hetiḥ pakṣiṇī no vṛṇaktu / hetiḥ pakṣiṇī na dabhāty asmān āṣṭryāṃ padaṃ kṛṇute agnidhāne / śaṃ no gobhyaś ca puruṣebhyaś cāstu mā no hiṃsīd iha devāḥ kapotaḥ / yad ulūko vadati mogham etad yat kapotaḥ padam agnau kṛṇoti / yasya dūtaḥ prahita eṣa etat tasmai yamāya namo astu mṛtyave / ṛcā kapotaṃ nudata pramodam iṣaṃ madantaḥ pari gāṃ nayadhvam / saṃyopayanto duritāni viśvā hitvā na ūrjaṃ pra patāt patiṣṭhaḥ / iti
2.17.2	padam ādāya dakṣiṇā pratyaggharanti
2.17.3	sahādhikaraṇair yanti
2.17.4	svakṛta iriṇe padaṃ nyasyādhyadhi
2.17.5	dhāmno dhāmna iti tisṛbhiḥ parogoṣṭhaṃ mārjayante
2.17.6	anapekṣamāṇāḥ pratyāyanti
2.17.7	agna āyūṃṣi pavase agnir ṛṣir agne pavasveti pratyetya japanti
2.18.1	ṣāḍāhutaṃ pratipadi putrakāmaḥ
2.18.2	payasi sthālīpākaṃ śrapayitvā tasya juhoti / brahmaṇāgniḥ saṃvidāno rakṣohā bādhatām itaḥ / amīvā yaste garbhaṃ durṇāmā yonim āśaye / yas te garbham amīvā durṇāmā yonim āśaye / agniṣṭhaṃ brahmaṇā saha niṣkravyādam anīnaśat / yas te hanti patayantaṃ niṣatsnuṃ yaḥ sarīsṛpam / jātaṃ yaste jighāṃsati tam ito nāśayāmasi / yas tvā svapnena tamasā mohayitvā nipadyate / prajāṃ yas te jighāṃsati tam ito nāśayāmasi / yas tvā bhrātā patir bhūtvā jāro bhūtvā nipadyate / prajāṃ yaste jighāṃsati tam ito nāśayāmasi / ye te ghnanty apsaraso gandharvā goṣṭhāś ca ye / kravyādaṃ suradevinaṃ tam ito nāśayāmasi / yas ta ūrū viharaty antarā dampatī śaye / yoniṃ yo antarāreḍhi tamito nāśayāmasi / abhinnāṇḍā vṛddhagarbhā ariṣṭā jīvasūkarī / vijāyatāṃ prajāyatām iyaṃ bhavatu tokinī / viṣṇur yoniṃ kalpayatu tvaṣṭā rūpāṇi piṃśatu / āsiñcatu prajāpatir dhātā garbhaṃ dadhātu te / garbhaṃ dhehi sinīvāli garbhaṃ dhehi sarasvati / garbhaṃ te aśvinau devāv ādhattāṃ puṣkarasrajā / hiraṇyayī araṇī yaṃ nirmanthato aśvinā / taṃ te garbhaṃ havāmahe daśame māsi sūtave / paraṃ mṛtyo anuparehi panthāṃ yaste sva itaro devayānāt / cakṣuṣmate śṛṇvate te bravīmi mā naḥ prajāṃ rīriṣo mota vīrān / iti dvādaśagarbhavedinyaḥ ṣaḍādyāḥ sthālīpākasya ṣaḍuttarā ājyasya
2.18.3	jayaprabhṛti samānam
2.18.4	naijameṣaṃ sthālīpākaṃ śrapayitvā yathā ṣāḍāhutam / nejameṣa parāpata suputraḥ punar āpata / asyai me putrakāmāyai punar ādhehi yaḥ pumān / yatheyaṃ pṛthivī mahyam uttānā garbham ādadhe / evaṃ taṃ garbham ādhehi daśame māsi sūtave / viṣṇoḥ śreṣṭhena rūpeṇāsyāṃ nāryāṃ gavīnyām / pumāṃsaṃ putram ādhehi daśame māsi sūtave / pākayajñān samāsādya ekājyām ekabarhiṣi / ekaṃ sviṣṭakṛtaṃ kuryān nānā satyapi daivate nānā satyapi daivate
