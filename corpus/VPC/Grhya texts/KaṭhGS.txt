#Text:Kāṭhakagṛhyasūtra
#Edition:Caland (DCS version)



1.1	upanayanaprabhṛti vratacārī syāt
1.2	mārgavāsāḥ
1.3	saṃhatakeśaḥ
1.4	bhaikṣācāryavṛttiḥ
1.5	saśalkadaṇḍaḥ
1.6	saptamuñjāṃ mekhalāṃ dhārayet
1.7	na madhumāṃse aśnīyāt
1.8	kṣāralavaṇavarjī
1.9	ācāryasyāpratikūlaḥ
1.1	sarvakāryāsvatantraḥ
1.11	pūrvotthāyī jaghanyasaṃveśī
1.12	yad enam upeyāt tad asmai dadyāt
1.13	bahūnāṃ yena saṃyuktaḥ
1.14	nāsya śayyām āviśet
1.15	na ratham āruhet
1.16	na saṃvastrayeta
1.17	sarvāṇi sāṃsparśakāni strībhiḥ saha varjayet
1.18	na muṣitāṃ prekṣeta
1.19	na vihārārthaṃ jalpet
1.2	na rucyarthaṃ kiṃcana dhārayeta
1.21	na snāyāt
1.22	udakaṃ vābhyupeyāt
1.23	yadi snāyād daṇḍa ivāpsu pariplavet
1.24	muṇḍo jaṭilaḥ śikhī vā
1.25	sāyaṃ prātaḥ sandhyām upāsīta
1.26	tiṣṭhet pūrvām
1.27	āsītottarām
1.28	oṃ bhūr bhuvaḥ svar ity uktvā tat savitur iti sāvitrīm anvāha
1.29	prāg astamayān niṣkramya samidha āhareddhariṇīr brahmavarcasakāma iti śrutiḥ
1.3	sāyaṃ prātaḥ sandhyāniḥsaraṇaṃ bhaikṣacaraṇam agnīndhanam
1.31	sāyam evāgnim indhītety eke
1.32	bhaikṣasyācaraṇe doṣaḥ pāvakasyāsamindhane / saptarātram akṛtvaitad avakīrṇivrataṃ caret
2.1	vibhūr asīty anuvākenāgnim upasthāyaidho 'sīti samidham ādadhāti samid iti dvitīyām idam aham iti tṛtīyām idam aham agnāv iti caturthīm
2.2	tejo 'sīty agnim anumantrayate tejo mayi dhehīty ātmānaṃ śeṣeṇopatiṣṭhate
2.3	tataḥ prātaḥ prāg udayāt
2.4	dvādaśa caturviṃśatiṃ ṣaṭtriṃśatam aṣṭācatvāriṃśataṃ vā varṣāṇi yo brahmacaryaṃ carati malajñur abalaḥ kṛśaḥ sarvaṃ sa vindate snātvā yat kiṃcin manasecchaty etenaiva dharmeṇa sādhv adhīte
3.1	chandasy arthān buddhvā snāsyan gāṃ kārayed ācāryam arhayet
3.2	śrotriyo 'nyo vedādhyāyī
3.3	na tasya snānam
3.4	athāsya snānam
3.5	vrajaparihitaṃ prapādya jaṭāśmaśrulomanakham abhisaṃhāryāpo hi ṣṭheti tisṛbhiḥ snāyāddhiraṇyavarṇā iti ca dvābhyāṃ hiraṇyavarṇāḥ śucayaḥ pāvakā yāsu jātaḥ kaśyapo yāsv indraḥ / yā agniṃ garbhaṃ dadhire virūpās tā na āpaḥ śaṃ syonā bhavantu / hiraṇyavarṇā śucayaḥ pāvakā vicakramur hitvāvadyam āpaḥ śataṃ pavitrā vitatā hy āsāṃ tābhir mā devāḥ savitā punātv iti śaṃ na iti ca dvābhyām
3.6	dyaus te pṛṣṭham iti chatraṃ dhārayet
3.7	imam agna iti hiraṇyam
3.8	pratiṣṭhe stho devate mā mā hiṃsiṣṭam iti vārāhyā upānahau pratimuñcate
3.9	dvivastro 'ta ūrdhvam
3.1	tasmācchobhanaṃ vāso bhartavyam iti śrutiḥ
3.11	vaiṇavadaṇḍadhārī nityaṃ chatradhāry apanthadāyī
3.12	adattaharaṇaṃ pratiṣiddham
3.13	aparayā dvārā niḥsaraṇam
3.14	malavadvāsasā saha saṃbhāṣā
3.15	rajovāsasā saha śayyā
3.16	guror duruktavacanam
3.17	asthāne smayanaṃ saraṇaṃ gāyanaṃ nartanaṃ tasya cekṣaṇam
4.1	athāto 'ṣṭācatvāriṃśatsaṃmitam
4.2	tatra vidhiviśeṣaḥ
4.3	niyameṣv ācāryapradhānaḥ syāt
4.4	nilayārthī yūnabaddhaṃ na praviśet
4.5	anilayaḥ syāt
4.6	anyatra vṛkṣād vālmīkād vā
4.7	nistāntavam ity eke
4.8	yathoktam ekaṃ tu vāsaḥ śāṇī kutapaṃ vā
4.9	parimitam uraḥ pramāṇam uparijānu
4.1	caturthakālapānabhakṣaḥ
4.11	asaṃcayavān
4.12	ahar ahar vā bhaikṣam aśnīyāt
4.13	ahaṃs tiṣṭhed rātrāv āsīta
4.14	ubhayaṃ munivrataḥ syāt
4.15	strīśūdrapatitarabhasarajasvalair vā na sambhāṣeteti cyavano bhṛguḥ
4.16	dvādaśarātraṃ vobhayatra
4.17	amāvasyāṃ paurṇamāsīṃ ca
4.18	pālāśyaḥ samidho nityāḥ paridhivṛkṣāṇāṃ vā
4.19	medhāṃ mahyam iti pāṇimārgaṃ dattvā triṣavaṇam ahorātram udakopasparśanam
4.2	namo hamāya mohamāyeti cānusavanam / namo hamāya mohamāyāgnaye vaiśvānarāya tapāya tāpasāya tapantāya vindave vindāya vasuvindāya sarvavindāya namaḥ pārāya supārāya pārayantāya nama ūrmyāya sūrmyāya namaś cyavanāya bhārgavāyety etā eva devatās tarpayann udakena
4.21	eṣa saṃvatsaraṃ caritvā vimalo vipāpo bhavati
4.22	sarveṣāṃ vedānāṃ caritabrahmacaryo yadi nānyat kurute
4.23	sa tu khalu caritabrahmacaryo daśa daśa puruṣān punāti pūrvāparān ātmānaṃ caikaviṃśaṃ paṅktiṃ ca yāvad anupaśyati yasyām upaviśati
4.24	samāpta etāsām eva devatānām annasya juhoti
4.25	dhenur dakṣiṇā
5.1	kṛcchravidhiṃ vyākhyāsyāmaḥ
5.2	devāso yathācaran vasavo rudrā ādityā marudaṅgirasaḥ purā
5.3	strīśūdraṃ nābhibhāṣeta
5.4	naktam āsīta saṃśritaḥ
5.5	sarvāṇy ahāni tiṣṭhet
5.6	brahmacārī
5.7	kṣapāśayaḥ
5.8	madhumāṃsalavaṇaśrāddhāni varjayed avicārayan
5.9	gavājinaṃ śāṇīcīraṃ kutapaṃ mārgaṃ vā vāsa ucyate
5.1	sarvākuśalamokṣāya maruto 'py ācaraṃs tathā
5.11	tryahaṃ sāyaṃ tryahaṃ prātas tryahaṃ bhuñjītāyācitam / tryahaṃ naiva tu bhuñjītaitad vasubhī rudrair ādityaiś caritaṃ vratam
5.12	eṣa evātikṛcchrasya vidhir evaṃ vidhīyate
5.13	eteṣv eva tu kāleṣv ekaikaṃ piṇḍaṃ prāśnīyāt
6.1	taptakṛcchraṃ vyākhyāsyāmaḥ
6.2	tryaham uṣṇāḥ pibed āpas tryaham uṣṇaṃ payaḥ pibet / tryaham uṣṇaṃ pibet sarpir vāyubhakṣaḥ paraṃ tryaham
6.3	bṛhaspates tu kūrcasya eṣa eva vidhiḥ smṛtaḥ
6.4	yavāgūṃ yāvakaṃ śākaṃ payaḥ sarpiḥ kuśodakam / tryahaṃ tryahaṃ tu prāśnīyād vāyubhakṣaḥ paraṃ tryaham
7.1	atha sāṃtapanam
7.2	marutāṃ homo marutas tarpayet
7.3	gomūtraṃ gomayaṃ kṣīraṃ dadhi sarpiḥ kuśodakam / ekarātropavāsaś ca kṛcchraṃ sāntapanaṃ smṛtam
7.4	etad eva trir abhyastaṃ mahāsāṃtapanaṃ smṛtam
8.1	athātra vratopāyanam
8.2	vasavo vratapatayo rudrā vratapataya ādityā vratapatayo marudaṅgiraso vratapataya iti vratam ālabhya vasūn adbhis tarpayet prathamasmiṃs trirātre rudrān dvitīya ādityāṃs tṛtīye marudaṅgirasaś caturthe
8.3	ā me gṛhā iti dvābhyāṃ vasūnāṃ sthālīpākasya juhoti
8.4	asaṅkhyāteti daśabhī rudrāṇām
8.5	kadācana starīr asīti pañcabhir ādityānām
8.6	sāṃtapanā iti ṣaḍbhir marudgaṇānāṃ tvām agne aṅgiraso vāyur agregā iti ca
8.7	havyavāham iti sviṣṭakṛtam
9.1	varṣāsu śravaṇenādhyāyān upākaroti
9.2	sa juhoty apvā nāmāsi tasyās te juṣṭīyaṃ gameyam aham iddhi pituṣ pari medhām ṛtasya jagṛbha ahaṃ sūrya ivājani svāhā / rantir nāmāsi yuktir nāmāsi yogo nāmāsīty uttarās tisraḥ / tasyās ta iti sarvatrānuṣajati
9.3	yuje svāhodyuje svāhā yuktyai svāhā yogāya svāhety antevāsināṃ yogam icchan
9.4	dadhikrāvṇa iti trir dadhi bhakṣayitvā darbhapāṇiḥ sāvitrīṃ trir anvāhāditaś ca trīn anuvākān kas tvā yunaktīti ca
9.5	tasyānadhyāyaḥ
9.6	na vidyotamāne na stanayati
9.7	ākālikaṃ devatumulaṃ vidyud dhanvolkā
9.8	ācāreṇānye
9.9	atyakṣarāḥ śabdāḥ saṃtatavalīkaprasrāvaḥ
9.1	ardhapañcamān māsān adhītya pañcārdhaṣaṣṭhān votsṛjata utsṛjāmahe 'dhyāyān prativiśvasantu chandāṃsi kas tvā vimuñcatīti ca
9.11	tasyānadhyāyo 'māvasyāṃ pakṣiṇīṃ nādhīte
9.12	nāta ūrdhvam abhreṣu
10.1	athopaniṣadarhāḥ
10.2	brahmacārī sucaritī medhāvī karmakṛd dhanadaḥ priyo vidyayā vā vidyām anvicchaṃs tāni tīrthāni brahmaṇaḥ
11.1	navaṃ navāvasānaṃ samaṃ samūlaṃ samavasrāvaṃ samavasrutya vā yasmāt prāgudīcīr āpo nirdraveyuḥ pratyagudīcīr vā tasmin prāgdvāraṃ dakṣiṇadvāraṃ vā śaraṇaṃ kārayet
11.2	madhyamāyāḥ karte prāgagrodagagrān darbhān āstīrya teṣu sthūṇām avadadhāti / dhruvāṃ sinomy amṛtasya patnīṃ kṣeme tiṣṭha ghṛtam ukṣamāṇā / tāṃ tvā sthūṇe sarvavīrāḥ suvīrā ariṣṭavīrā iha saṃviśema / ihaiva sthūṇe amṛtena rohāśvavato gomaty amṛtavatī sūnṛtāvatī / ūrjasvatī payasvatī cāsmān sthūṇe payasābhyavavṛtsva / ā tvā kumāras taruṇa ā vatso jagatā saha / ā tvā parisrutaḥ kumbha ā dadhnaḥ kalaśair ayam iti
11.3	prāñcaṃ vaṃśaṃ samāropayaty ṛtena sthūṇām adhiroha vaṃśogro virājann upasedha śatrūn / athā rayiṃ sarvavīrā vayaṃ ta iti
11.4	uttarapūrvaṃ samādhānam
12.1	amīvahā vāstoṣpata iti catasṛbhir vāstoṣpatīyasya sthālīpākasyeṣṭvātha vāstv āviśet / amīvahā vāstoṣpate viśvā rūpāṇy āviśan / sakhā suśeva edhi naḥ / vāstoṣpate pratijānīhy asmān svāveśo anamīvo bhavā naḥ / yat tvemahi prati tan no juṣasva śaṃ no bhava dvipade śaṃ catuṣpade / vāstoṣpate prataraṇo na edhi gayasphāno gobhir aśvebhir indo / ajarāsas te sakhye syāma piteva putrān prati no juṣasva / vāstoṣpate śagmayā saṃsadā te sakṣīmahi raṇvayā gātumatyā / pāhi kṣema uta yoge varaṃ no yūyaṃ pāta svastibhiḥ sadā na iti
12.2	vaṃśodvīkṣaṇikaṃ brāhmaṇān bhojayet
13.1	atha pākayajñaḥ
13.2	caturvidhaḥ pākayajño bhavati huto 'hutaḥ prahutaḥ prāśitaś ceti
13.3	huto hutānām
13.4	upahāro 'hutānām
13.5	piṇḍapitṛyajñaḥ prahutānām
13.6	madhuparko brahmaudanaś ca prāśitānām
13.7	darśapūrṇamāsaprakṛtayaḥ pākayajñāḥ
13.8	teṣv āvṛdupacāras tūṣṇīm
13.9	anarthaluptam
13.1	prayājābhāvāc copabhṛt
14.1	udagayane bhāryāṃ vindeta
14.2	kṛttikāsvātipūrvair iti varayet
14.3	lakṣaṇinā lakṣaṇāni parīkṣayet
14.4	bhāgadheyam api vā piṇḍaiḥ parīkṣayet
14.5	vedyāḥ sītāyā hradād goṣṭhād ādevanād ādahanāc catuṣpathād iriṇāt saṃbhāryaṃ navamam
14.6	ṛtam eva parameṣṭhy ṛtaṃ nātyeti kiṃcana / ṛta iyaṃ pṛthivī śritā sarvam idam iyam asau bhūyād iti kanyāyā nāma gṛhītvā sarvataḥ kṛtalakṣaṇān piṇḍān pāṇāv ādāya kumāryā upanāmayet
14.7	eteṣām ekaṃ gṛhāṇeti brūyāt
14.8	pūrveṣāṃ caturṇām ekaṃ gṛhṇatīm upayacchet
14.9	saṃbhāryam apīty eke
14.1	rohiṇīmṛgaśiraḥ śraviṣṭhā uttarāṇīty upayame
14.11	yad vā puṇyoktam
15.1	atha brahmadeyāyāḥ pradānavidhiṃ vakṣyāmaḥ
15.2	śuddhapakṣasya puṇyāhe parvaṇi vodagagrān darbhān āstīrya teṣūpaviśataḥ prāṅmukhaḥ pratigrahītā sāmātyaḥ pratyaṅmukhaḥ pradātā
15.3	madhye prāgagrodagagrān darbhān āstīrya teṣūdakaṃ saṃnidhāya vrīhiyavān opya dakṣiṇata udaṅṅ āsīna ṛtvig upayamanaṃ kārayet
15.4	sameteṣv āha dadānīti pratigṛhṇāmīti trir āvedayate
15.5	etad vaḥ satyam ity uktvā samānā vaḥ saṃ vo manāṃsīty ṛtvig ubhau samīkṣamāṇo japati
16.1	atha śulkadeyāyāḥ
16.2	hiraṇyaṃ vyatiharataḥ
16.3	prajābhyas tveti pradadāti
16.4	rāyaspoṣāya tveti pratigṛhṇāti
16.5	kaṃse hiraṇyaṃ samupya hiraṇyavarṇā iti catasṛbhiḥ samavamṛśante
17.1	gaudānikair mantraiḥ kanyām alaṃkṛtya catuṣpāde bhadrapīṭhe prāṅāsīnāyāś catasro 'vidhavā mātā pitā ca guruḥ saptamas tāṃ sahasracchidreṇa pavitreṇa snāpayitvāhatena vāsasā pracchādya sthālīpākasya juhotīndrāya svāhendrāṇyai svāhā kāmāya svāhā bhagāya svāhā hriyai svāhā śriyai svāhā lakṣmyai svāhā puṣṭyai svāhā viśvāvasave gandharvarājāya svāheti
17.2	nāḍīṃ tūṇavaṃ mṛdaṅgaṃ paṇavaṃ sarvāṇi ca vāditrāṇi gandhodakena samupalipya kanyā pravādayate śunaṃ vada dundubhe suprajāstvāya gomukha prakrīḍayantu kanyāḥ sumanasyamānāḥ sahendrāṇyā kṛtamaṅgalā iti
17.3	pratisakhi prakrīḍayaty ekam ahar dve vāhorātre
18.1	yajñiyasya vṛkṣasya prāgāyatāṃ śākhāṃ sakṛdācchinnāṃ sūtratantunā pracchādya sāvitreṇa kanyāyai prayacchati
18.2	yā te 'lakṣmīr mātṛmayī pitṛmayī saṃkrāmaṇī sahajā vāpi kācit / tāṃ tiṣyeṇa saha devatayā nirbhajāmi nirṇudāmi sā dviṣantaṃ gacchatu tiṣyabṛhaspatibhyāṃ namo nama iti
18.3	tasyā utsargaḥ sthāvarodake śucau vā devatāyatane
19.1	athāto haviṣyakalpaṃ vyākhyāsyāmaḥ
19.2	daśavārṣikaṃ brahmacaryaṃ kumārīṇāṃ dvādaśavārṣikaṃ vā
19.3	brahmacaryānte gandharve devakule vā dvāv agnī prajvālya dvau paśū upākaroty aryamṇe dakṣiṇaṃ prājāpatyam uttaram
19.4	asaṃbhave tv ekapaśuḥ
19.5	taṇḍulair vā kuryāt
19.6	yathāsthānaṃ paśur yathāsthānam avadānāni tathā haviḥ
19.7	agniṃ somaṃ varuṇaṃ mitram indraṃ bṛhaspatiṃ skandaṃ rudraṃ vātsīputraṃ bhagaṃ bhaganakṣatrāṇi kālīṃ ṣaṣṭhīṃ bhadrakālīṃ pūṣaṇaṃ tvaṣṭāraṃ mahiṣikāṃ ca gandhāhutiṃbhir yajeta
20.1	athāto haviṣyapuṇyāhaḥ
20.2	udakāntaṃ gatvā yathopapatti vā payasi sthālīpākaṃ śrapayitvā sarvagandhaiḥ phalottaraiḥ saśiraskāṃ snāpayitvāhatena vāsasā pracchādya sthālīpākasya juhotīndrāṇī varuṇānī gandharvāṇy udakāny agnir jīvaputraḥ prajāpatir mahārājaḥ skando 'ryamā bhagaḥ prajānaka iti
21.1	yām eva dvitīyāṃ rātriṃ kanyāṃ vivāhayiṣyan syāt tasyāṃ rātryām atīte niśākāle navāṃ sthālīm āhṛtya payasi sthālīpākaṃ śrapayitvā sarvagandhaiḥ phalottaraiḥ saśiraskāṃ snāpayitvāhatena vāsasā pracchādya sthālīpākasya juhoty agnaye somāya mitrāya varuṇāyendrāyodakāya bhagāyāryamṇe pūṣṇe tvaṣṭre rājñe prajāpataya iti
21.2	etā eva devatāḥ puṃsaḥ kumbhaṃ vaiśravaṇam īśānaṃ ca yajeta
22.1	catasro 'ṣṭau vāvidhavāḥ śākapiṇḍībhiḥ striyo 'nnena ca brāhmaṇān bhojayitvā vīṇāgāyibhiḥ saha saṃgāyeyur api vā caturo nartanaṃ kuryāt / krīḍaṃ vaḥ śardho mārutam anarvāṇaṃ ratheśubhaṃ kaṇvā abhipragāyateti
22.2	akṣatasaktūnām agniṃ puṣṭipatiṃ prajāpatiṃ ca yajeta / agninā rayim aśnavat poṣam eva dive dive yaśasaṃ vīravattamam / prajāpate na hi tvad anya iti ca
22.3	sarvatrodvāhakarmasv anādiṣṭadevateṣv agniṃ puṣṭipatiṃ prajāpatiṃ ca yajeta
23.1	atha prāsthānikam
23.2	tasmin yathoktam upasamādhāya jayaprabhṛtibhir hutvā paścādbhaginī sicaṃ gṛhṇāti śastraṃ gṛhītvā
23.3	pūṣā meti yānti yatrodakam
23.4	śaṃ no devīr ity upaspṛśya prācī dig iti yānti yathādiśam
24.1	ṣaḍ arghyārhā bhavanty ācārya ṛtvig rājā vivāhyaḥ priyaḥ snātaka iti
24.2	athainam arhayanti
24.3	ādau ca karmaṇaḥ
24.4	arghyam udakaṃ sauṣadhaṃ darbhā iti
24.5	kaṃse camase vā dadhy āsicya madhu ca varṣīyasāpidhāya viṣṭarābhyāṃ parigṛhya pādyaprathamaiḥ pratipadyante
24.6	mayi doho 'si virājo dohaḥ pādyāyai virājo doham aśīyety āhriyamāṇam anumantrayate
24.7	viṣṭaro 'si mātari sīdeti viṣṭaram āstīrya tasminn upaviśati
24.8	viṣṭara āsīnāyaikaikaṃ triḥ prāha
24.9	naiva bho ity āha na mārṣeti
24.1	śaṃ no devīr ity apo 'bhimantrya pādyābhiḥ prakṣālayate dakṣiṇaṃ pādam avanenija idam aham asmin kule brahmavarcasaṃ dadhāmy uttaraṃ pādam avanenija idam ahaṃ mayi tejo vīryam annādyaṃ prajāṃ paśūn brahmavarcasaṃ dadhāmīti
24.11	āpohiṣṭhīyābhir arghyaṃ parigṛhya sāvitreṇa madhuparkaṃ viṣṭaro 'sy antarikṣam adhi viśrayasveti viṣṭaram avakṛṣyoru tvety avasārya tac cakṣur ity avekṣya pṛthivyās tveti viṣṭare nidhāya madhu vāta ṛtāyata iti tisṛbhiḥ pradeśinyā pradakṣiṇam āloḍayati
24.12	vasavas tvāgnirājāno bhakṣayantu pitaras tvā yamarājāno bhakṣayantu rudrās tvā somarājāno bhakṣayantv ādityās tvā varuṇarājāno bhakṣayantu viśve tvā devā bṛhaspatirājāno bhakṣayantv iti pradakṣiṇaṃ pratidiśaṃ pratimantraṃ pātrasyānteṣu lepān nimārṣṭi
24.13	yan madhuno madhavyasya paramasyānnādyasya paramam annādyaṃ rūpaṃ tenāhaṃ madhuno madhavyasya paramasyānnādyasya paramo 'nnādo madhavyo bhūyāsaṃ / trayyai vidyāyai yaśo 'si śriyai yaśo 'si yaśase brahmaṇo dīptir asi satyaśrīr yaśaḥ śrīr mayi śrīḥ śrīḥ śrayatām iti madhuparkasya catuṣ prāśnāty aṅguṣṭhadvitīyābhiḥ kaniṣṭhayā prathamam evam anupūrvaṃ sarvābhis tad avaśiṣṭaṃ suhṛde prayacchati
24.14	ācāmaty amṛtopastaraṇam asīti
24.15	tasmā asipāṇir gāṃ prāha
24.16	tāṃ śāsti mama cāmuṣya ca pāpmānaṃ jahi hato me pāpmā pāpmānaṃ me hatoṃ kuruteti
24.17	caturo nānāgotrān brāhmaṇān bhojayet
24.18	eṣa ādya upāyaḥ
24.19	yady utsṛjen mātā rudrāṇām iti japet / mātā rudrāṇāṃ duhitā vasūnāṃ svasādityānām amṛtasya nābhiḥ / pra ṇu vocaṃ cikituṣe janāya mā gām anāgām aditiṃ vadhiṣṭa / sūyavasād bhagavatī hi bhūyā atho vayaṃ bhagavantaḥ syāma / addhi tṛṇam aghnye viśvadānīṃ piba śuddham udakam ācarantī / o3m utsṛjata / tṛṇāny attv ity uktvā tām utsṛṣṭāṃ paśum aṅgaṃ vā
24.2	nāmāṃso madhuparkaḥ syād iti ha vijñāyate
24.21	api vā ghṛtaudana eva syāt
25.1	anṛkṣarā ṛjavaḥ santu panthā yebhiḥ sakhāyo yanti no vareyam / sam aryamā saṃ bhago no ninīyāt saṃ jāspatyaṃ suyamam astu devā ity udāhāraṃ prahiṇoti
25.2	śamīśākhayā sapalāśayāpidhāyāharet
25.3	etāsām evāpām udakārthān kurvīta
25.4	śaṃ na āpo dhanvanyāḥ śaṃ naḥ santv anūpyāḥ / śaṃ naḥ samudriyā āpaḥ śam u naḥ santu yā imā ity akevalābhir adbhiḥ snātāṃ yā akṛntan yā avayan yā atanvata yāś ca devīr antāṁ abhito 'dadanta / tās tvā devīr jarasā saṃvyayantv āyuṣmatīdaṃ paridhatsva vāsa ity ahataṃ vāsaḥ paridhāpyāśāsānety antarato mauñjena dārbheṇa yoktreṇa vā saṃnahyati / āśāsānā saumanasaṃ prajāṃ saubhāgyaṃ rayim / agner anuvratā bhūtvā saṃnahye sukṛtāya kam
25.5	preto muñcāmi nāmutaḥ subaddhām amutas karam / yatheyam indra mīḍhvaḥ suputrā subhagāsati / pūṣā tveto nayatu hastagṛhyāśvinau tvā pravahatāṃ rathena / gṛhān gaccha gṛhapatnī yathāso vaśinī tvaṃ vidatham āvadāsi / mā vidan paripanthino ya āsīdanti dampatī / sugebhir durgam atītām apadrāntv arātaya iti udānīya
25.6	uktaṃ vāsasaḥ karma
25.7	ācārikāṇi
25.8	tūṣṇīṃ nirmanthyaṃ bhrāṣṭrāt sāṃtapanaṃ yatradīpyamānaṃ vā bahir agnim upasamādhāya parisamūhya paryukṣya paristīryājyaṃ vilīnotpūtaṃ kṛtvāghārād ājyabhāgāntaṃ hutvāpareṇāgnim ano rathaṃ vāvasthāpya yoge yoga iti yunakti dakṣiṇam itaram uttarām itarām
25.9	tūṣṇīṃ vimucya khe rathasya khe 'nasaḥ khe yugasya śatakrato / apālām indras triṣ pūtvā karotu sūryavarcasam iti hiraṇyaṃ niṣṭarkyaṃ baddhvādhy adhi mūrdhani dakṣiṇasmin yugatardmany adbhir avakṣārayate śaṃ te hiraṇyam iti / śaṃ te hiraṇyaṃ śam u santy āpaḥ śaṃ te methī bhavatu śaṃ yugasya tardma / śaṃ ta āpaḥ śatapavitrā bhavantv enā patyā tanvā saṃsṛjasveti
25.1	dakṣiṇataḥ pumān bhavati
25.11	atha juhoty agnaye janivide svāhā somāya janivide svāhā gandharvāya janivide svāhā
25.12	āyuṣaḥ prāṇam iti santanīr juhoti
25.13	jayābhyātānān rāṣṭrabhṛtaś ca
25.14	tāni yathoktam
25.15	ādhipatyāni juhoti
25.16	ākūtyā iti tribhis tvetyantaiḥ
25.17	hiraṇyagarbha ity aṣṭābhiḥ pratyṛcam
25.18	bhūḥ svāheti mahāvyāhṛtibhiś catasṛbhiḥ
25.19	agna āyūṃṣīty āgnipāvamānībhiś ca tisṛbhiḥ
25.2	hutvā hutvā kanyāyā mūrdhani saṃpātān avanayed yā te patighnī tanūr apatighnīṃ te tāṃ karomi svāhā / yā te 'putriyā tanūḥ putriyāṃ te tāṃ karomi svāhā / yā te 'paśavyā tanūḥ paśavyāṃ te tāṃ karomi svāheti tribhiḥ
25.21	udag agner darbheṣu prācīm avasthāpya śuciḥ purastāt pratyaṅṅ upayantā devasya te savituḥ prasave 'śvinor bāhubhyāṃ pūṣṇo hastābhyāṃ hastaṃ gṛhṇāmīti hastaṃ gṛhṇāti dakṣiṇam uttānaṃ sāṅguṣṭhaṃ nīcāriktam ariktenaivaṃ savyaṃ savyena
25.22	gṛbhṇāmīti catasro varaṃ vācayati gṛbhṇāmi te suprajāstvāya hastau mayā patyā jaradaṣṭir yathāsaḥ / bhago aryamā savitā purandhir mahyaṃ tvādur gārhapatyāya devāḥ / tāṃ pūṣañ śivatamām erayasva yasyāṃ bījaṃ manuṣyā vapanti / yā na ūrū uśatī viśrayāte yasyām uśantaḥ praharāma śepam / somo dadad gandharvāya gandharvo dadad agnaye / rayiṃ ca putrāṃś cādād agnir mahyam atho imām / somaḥ prathamo vivide gandharvo vivida uttaraḥ / tṛtīyo agniṣ ṭe patis turīyo 'haṃ manuṣyaja iti
25.23	tato gāthā vācayati sarasvati predam avety anuvākam / ubhāv ity eke
25.24	yadi pṛthak tantraṃ pradakṣiṇam agnim ānīya tatraivopaveśya saṃsthāpayet
25.25	ekakarmaṇi tantra uttareṇāgniṃ pratyetya tato vivāhaḥ
25.26	ya ime dyāvāpṛthivī ityādaya udvāhe homā jayaprabhṛtayaś ca naikakarmaṇi tantre sviṣṭakṛd ājyabhāgau ca
25.27	paścād agner darbheṣu sā tvam asīti vācayati / sā tvam asy amo 'ham amo 'ham asmi sā tvaṃ tā ehi vivahāvahai puṃse putrāya kartave rāyaspoṣāya suprajāstvāya suvīryāyeti
25.28	agnim abhidakṣiṇam ānīyehy aśmānam iti varaṃ dakṣiṇena padāśmānam āsthāpayati / ehy aśmānam ātiṣṭhāśmeva tvaṃ sthiro bhava / kṛṇvantu viśve devā āyuṣ ṭe śaradaḥ śatam iti / ātiṣṭhemam iti vadhūm / ātiṣṭhemam aśmānam aśmeva tvaṃ sthirā bhava / pramṛṇīhi duvasyavaḥ sahasva pṛtanyata iti
25.29	ājyasyāñjalāv upastīryedaṃ havir ity abhimṛśyāthāsyai śamīlājān āvapati bhrātā brahmacārī vā
25.3	tān avicchindatī juhoty aryamaṇaṃ nu devam iti / aryamaṇaṃ nu devaṃ kanyā agnim ayakṣata / so 'smān devo aryamā preto muñcātu māmuṣya gṛhebhyaḥ svāhā
25.31	agnir mā janimān iti vācayati / agnir mā janimān anayā janimantaṃ karotu jīvapatnir bhūyāsam
25.32	iyaṃ nārīti sarvatrānuṣajati / iyaṃ nāry upabrūte tokmāny āvapantikā / dīrghāyur astu me patir edhantāṃ jñātayo mameti
25.33	evaṃ dvir uttaram
25.34	paryayaṇe paryayaṇe lājahomo yājamānaṃ cāśmānaṃ cāsthāpayati
25.35	gandharvaṃ pativedanam iti / gandharvaṃ pativedanaṃ kanyā agnim ayakṣata / so 'smān devo gandharvaḥ preto muñcātu māmuṣya gṛhebhyaḥ svāhā
25.36	somo mā jñātimān iti vācayati / somo mā jñātimān anayā jñātimantaṃ karotu jīvapatnir bhūyāsam
25.37	tryambakaṃ yajāmaha iti / tryambakaṃ yajāmahe sugandhiṃ patipoṣaṇam / urvārukam iva bandhanān mṛtyor mukṣīya māmuṣya gṛhebhyaḥ svāhā
25.38	pūṣā mā paśumān iti vācayati / pūṣā mā paśumān anayā paśumantaṃ karotu jīvapatnir bhūyāsam
25.39	varo dakṣiṇā
25.4	tūṣṇīṃ hastau vimucya vi te muñcāmīti saṃnahanam
25.41	uttarato 'gner darbheṣu prācīṃ prakrāmayaty ekam iṣe dve ūrje trīṇi rāyaspoṣāya catvāri mayobhavāya pañca prajābhyaḥ ṣaḍ ṛtubhyo dīrghāyutvāya saptamaṃ sakhā saptapadā bhava sumṛḍīkā savasvati mā te vyoma saṃdṛśe viṣṇus tvānvetv ity anuṣaṅgaḥ
25.42	tac cakṣur ity ādityam upasthāpayati
25.43	astamite 'gnim
25.44	jīvantīṃ dhruvaṃ svastyātreyaṃ darśayaty arundhatīṃ ca / eteṣām ekaikaṃ paśyasīty āha paśyāmīti pratyāha
25.45	sumaṅgalīr iyaṃ vadhūr imāṃ sameta paśyata / saubhāgyam asyai dattvāyāthāstaṃ viparetaneti vīkṣitān anumantrayate
25.46	ud uttamam iti prāgudīcīm āvasathaṃ yatīm anumantrayate yato vā syāt / ud uttamam ārohantī vyasyantī pṛtanyataḥ / mūrdhānaṃ patyur āroha prajayā ca virāḍ bhava / imāṃ tvam indra mīḍhvaḥ suputrāṃ subhagāṃ kṛṇu / daśāsyāṃ putrān ādhehi patim ekādaśaṃ kṛdhi / samrājñī śvaśure bhava samrājñī śvaśrvāṃ bhava / nanāndari samrājñī bhava samrājñī adhi devṛṣu / snuṣāṇāṃ śvaśurāṇāṃ ca prajāyāś ca dhanasya ca / patīnāṃ devarāṇāṃ ca sajātānāṃ virāḍ bhaveti
26.1	puṇyāhe yuṅkte / yoge yoga iti yunakti
26.2	aṅkanyaṅkā abhito rathaṃ ye dhvāntā vātāgram abhi ye saṃpatanti / dūrehetiḥ patatriṇī vājinīvāṃs te no 'gnayaḥ pra pra yaḥ pārayantv iti cakre anumantrayate
26.3	khe rathasya khe 'nasaḥ khe yugasya ca tardmasu khe akṣasya khe avadadhāmīti yugatardmasu śamīśākhām avadadhāti
26.4	sukiṃśukaṃ śalmaliṃ viśvarūpaṃ hiraṇyavarṇaṃ suvṛtaṃ sucakram / āroha sūrye amṛtasya yoniṃ syonaṃ patye vahatuṃ kṛṇuṣvety āropayate
26.5	mā vidan paripanthinaḥ sumaṅgalīr iti ca pravāhayate
26.6	saṃkāśayā vivahataṃ brahmaṇā gṛhair aghoreṇa cakṣuṣā maitreṇa / paryāṇaddhaṃ viśvarūpaṃ yad asyāḥ syonaṃ patibhyaḥ savitā kṛṇotu tad iti vadhūsaṃgame
26.7	ye pathīnām iti catuṣpatheṣu japatīme catvāra iti ca / ye śmaśāneṣv iti śmaśāneṣu / ye śmaśāneṣu puṇyajanāḥ śāvās teṣu śerate / atraiva te ramantāṃ mā vadhūr anvavekṣateti
26.8	ye vaneṣv iti mahāvanaṃ mahāvṛkṣaṃ dṛṣṭvā
26.9	iha raḍir iti krūraṃ dṛṣṭvā
26.1	namo astu sarpebhya iti sarpān
26.11	ye tīrthānīti tīrthe tā mandasāneti ca / tā mandasānā manuṣo duroṇa ā dhattaṃ rayiṃ sahavīraṃ vacasyave / kṛtaṃ tīrthaṃ supramāṇaṃ śubhaspatī sthāṇuṃ patheṣṭhām apa durmatiṃ hatam / ayaṃ no mahyāḥ pāraṃ svasti neṣad vanaspatiḥ / sīrā naḥ sutarā bhava dīrghāyutvāya varcase / aśmanvatī rīyate saṃrabhadhvam uttiṣṭhata pracaratā sakhāyaḥ / atrā jahāma ye āsann aśevāḥ śivān vayam uttaremābhi vājān iti
27.1	śaṃ na iti nadīṃ tarati
27.2	ya ṛta iti rathāṅge 'vaśīrṇe / ya ṛte cid abhiśriṣaḥ purā jatrubhya ātṛdaḥ / saṃdhātā sandhiṃ maghavā purūvasur niṣkartāvihrutaṃ punar iti
27.3	aparāhṇe 'dhivṛkṣasūrye gṛhān upayāyorjaṃ bibhratīti gṛhān pratidṛśya japati / ūrjaṃ bibhratī vasuvaniḥ sumedhā gṛhān āgāṃ modamānā suvarcāḥ / aghoreṇa cakṣuṣāhaṃ maitreṇa gṛhāṇāṃ paśyantī vaya uttirāmi / gṛhāṇām āyuḥ pra vayaṃ tirāma gṛhā asmākaṃ pratirantv āyuḥ / gṛhān ahaṃ sumanasaḥ prapadye vīraghnī vīrapatiḥ suśevā / irāṃ vahato ghṛtam ukṣamāṇāṃs teṣv ahaṃ sumanāḥ saṃviśāmi / yeṣāṃ madhye 'dhipravasann eti saumanasaṃ bahu / gṛhān upahvayāmahe te no jānantu jānataḥ / sūnṛtāvantaḥ svadhāvanta irāvanto ha sāmadāḥ / akṣudhyā atṛṣyā gṛhā māsmad bibhetana / upahūtā iha gāva upahūtā ajāvayaḥ / atho annasya kīlāla upahūto gṛheṣu me / upahūtā bhūridhanāḥ sakhāyaḥ sādhusaṃmadāḥ / ariṣṭāḥ sarvapuruṣā gṛhā naḥ santu sarvadeti
28.1	ulaparājīṃ stṛṇāty ā śayanīyāt
28.2	tayā praviśati
28.3	adhyāhitāgniṃ sodakaṃ sauṣadham āvasathaṃ pratipadyate
28.4	rohiṇyā mūlena vā yad vā puṇyoktam apareṇāgnim ānaḍuhe rohite carmaṇy upaviśyāpi vā darbheṣv eva jayaprabhṛtibhir hutvāgnir aitu prathama iti ca / agnir aitu prathamo devatānāṃ so 'syāḥ prajāṃ nayatu sarvam āyuḥ / tad ayaṃ rājā varuṇo 'numanyatāṃ yatheyaṃ strī pautram aghaṃ nirundhyāt svāhā / agnir imāṃ trāyatāṃ gārhapatyaḥ so 'syāḥ prajāṃ muñcatu mṛtyupāśāt / ariktopasthā jīvatām astu mātā pautram ānandam abhivibudhyatāṃ iyaṃ svāhā / mā te gṛhe niśi ghora utthād anyatra tvad rudatyaḥ saṃviśantu / jīvaputrā patiloke virāja paśyantī prajāṃ sumanasyamānāṃ svāhā / mā te kumāraḥ stanadhaḥ pramāyi mā tvaṃ vikeśy ura āvadhiṣṭhāḥ / stanaṃ dhayantaṃ savitābhirakṣatv ā vāsasaḥ paridhānād bṛhaspatir viśve devā abhirakṣantu nityaṃ svāhā / agne prāyaścitte tvaṃ devānāṃ prāyaścittir asi yāsyāṃ bhṛśā tanūs tām asyā nāśaya svāhā / vāyo prāyaścitte / sūrya prāyaścitte / candra prāyaścitte / viṣṇo prāyaścitte / viṣṇo prāyaścitte / candra prāyaścitte / sūrya prāyaścitte / vāyo prāyaścitte / agne prāyaścitte tvaṃ devānāṃ prāyaścittir asi yāsyāṃ bhṛśā tanūs tām asyā nāśaya svāhā / tryāyuṣaṃ jamadagneḥ kaśyapasya tryāyuṣam / yad devānāṃ tryāyuṣaṃ tan me astu tryāyuṣam iti
28.5	ājyasyaikadeśe dadhy āsicya dadhikrāvṇa iti trir dadhi bhakṣayitvā māṇavakāyotsaṅga iḍām agna iti phalāni pradadāti
29.1	tūṣṇīm upacaritaṃ sthālīpākaṃ śrapayitvā tasyāgnim iṣṭvā prajāpatiṃ ca śeṣaṃ prāśnītaḥ / annam eva vivananam annaṃ saṃvananaṃ smṛtam / annaṃ paśūnāṃ prāṇo 'nnaṃ jyeṣṭhaṃ bhiṣak smṛtam / annamayena maṇinā prāṇasūtreṇa pṛśninā / sinomi satyagranthinā hṛdayaṃ ca manaś ca te / saha vācā mano astu saha cittaṃ saha vratam / cakram ivānaḍuhaḥ padaṃ mām evānvetu te manaḥ / māṃ caiva paśya sūryaṃ ca mā cānyeṣu manaḥ kṛthāḥ / cākravākaṃ saṃvananaṃ mama cāmuṣyāś ca bhūyād iti
30.1	saṃvatsaraṃ brahmacaryaṃ carato dvādaśa rātrīḥ ṣaṭ tisra ekāṃ vā
30.2	tau saṃviśataḥ
30.3	apaśyaṃ tvā manasā cekitānaṃ tapaso jātaṃ tapaso vibhūtam / iha prajām iha rayiṃ rarāṇaḥ prajāyasva prajayā putrakāma / apaśyaṃ tvā manasā dīdhyānāṃ svāyāṃ tanū ṛddhyai nādhamānām / upa mām uccā yuvatir babhūyāḥ prajāyasva prajayā putrakāme / prajāpate tanvaṃ me juṣasva tvaṣṭar devebhiḥ sahasā na indraḥ / viśvair devair yajñiyaiḥ saṃvidānaḥ puṃsāṃ bahūnāṃ mātaraḥ syāma / ahaṃ garbham ādadhāmy oṣadhīṣv ahaṃ viśveṣu bhuvaneṣv antaḥ / ahaṃ prajā ajanayaṃ pṛthivyām ahaṃ janibhyo avarīṣu putrān iti stryādivyatyāsaṃ japataḥ
30.4	evam evartau prajākāmau saṃviśataḥ
30.5	karad iti bhasadam abhimṛśati
30.6	bhasad ity uparijananam
30.7	bṛhad iti jātam
30.8	iti garbhādhānam
31.1	tṛtīye garbhamāse sīmantaṃ kārayate
31.2	śuddhapakṣasya puṇyāhe parvaṇi vā yathoktam upasamādhāya jayaprabhṛtibhir hutvā paścād agner darbheṣu prāṅāsīnāyāḥ sarvān keśān sampramucya prasādhayate yaṃ sīmantam iti / yaṃ sīmantaṃ kaṅkatas te cakāra yad vā kṣuraḥ parivavarja vapaṃs te / strīṣu rūpam aśvinau taṃ nidhattaṃ pauṃsyenemaṃ saṃsṛjataṃ vīryeṇa / indrāṇī cakre kaṅkataṃ sa sīmantaṃ visarpatu / punaḥ patibhyo jāyāṃ dā agne prajayā saha / punaḥ patnīm agnir adād āyuṣā saha varcasā / dīrghāyur asyā yaḥ patir jīvāti śaradaḥ śatam iti
31.3	triḥśyetayā śalalyā śamīśākhayā sapalāśayā vā sīmantaṃ vicinoti yās te rāka iti
31.4	athāsyāḥ pṛthak keśapakṣau saṃnahyati nīlalohitena sūtreṇa nīlalohitaṃ bhavati kṛtyāsaktir vyajyate / edhante asyā jñātayaḥ patir bandheṣu badhyatām iti
31.5	yo gurus tam arhayet
31.6	etad eva kumārīṇāṃ saṭoddharaṇam atraivānulepanam
32.1	atha puṃsavanam
32.2	bhūyiṣṭhagateṣu garbhamāseṣu trīn sthālīpākāñ śrapayed āgneyam aindraṃ vaiṣṇavaṃ ca
32.3	teṣāṃ yathādevataṃ juhoti / agnis tuviśravastamam indra kṣatraṃ pra tad viṣṇuḥ / pumān ity abhijuhoti / pumān agniḥ pumān indraḥ pumān viṣṇur ajāyata pumāṃsaṃ janayet putraṃ daśame māsi sūtave / yena jātena vibhunā jīvema śaradaḥ śataṃ paśyema śaradaḥ śatam iti taṃ no maṃhasva śatinaṃ sahasriṇaṃ gosanim aśvasaniṃ vīraṃ svāhā
33.1	atha soṣyantīsavanam
33.2	vijaniṣyamāṇāyā adbhiḥ pāṇiṃ sravantaṃ śirasy ādhāyā hṛdayād abhimṛśed yathāyaṃ vātaḥ pavate yathā samudra ejati / evaṃ te garbha ejatu saha jarāyuṇāvapadyatām iti
33.3	kṣipram eva prajāyate
34.1	putre jāte nāma dhīyate
34.2	ghoṣavadādy antarantasthaṃ caturakṣaram
34.3	yathopapatti vā
34.4	agnim atrānīya tasminn ājyabhāgāntaṃ hutvā sahiraṇyakāṃsye saṃpātān avanayed dhiraṇyagarbhaḥ saṃvatsarasya pratimāṃ kāya svāhā kasmai svāhā katamasmai svāhā prajāpataye svāhā prajāpate nahi tvad anya iti ca dvābhyām
34.5	agner āyur asīti hiraṇyena mukhaṃ medhyaṃ kṛtvā pāṇinā mukham adbhiḥ saṃspṛśya prakṣālya stanāv anumantrayate madhu vāta ṛtāyata iti tisṛbhiḥ pratyṛcam ubhā uttamayā
34.6	hiraṇyena saṃpātān saṃnighṛṣya madhu cety eke tanmukhe kṛtvā prapāyayaty āyur dhaya jarāṃ dhaya satyaṃ dhaya śriyaṃ dhayorjaṃ dhaya rāyaspoṣaṃ dhaya brahmavarcasaṃ dhaya
34.7	jīva śaradaḥ śataṃ paśya śaradaḥ śatam iti mūrdhani nighrāpya svastyayanaṃ vācayati
35.1	sarṣapān phalīkaraṇamiśrān darvyā juhoti śaṇḍo markopavītas tauṇḍuleyaḥ ulūkhalaś capalo naśyatām itaḥ svāhā / anālikhann avalikhan kiṃvadanta ulūkhalaś capalo naśyatām itaḥ svāhā / haryakṣṇaḥ kumbhiḥ śaktir hantā cupaṇīmukhaś capalo naśyatām itaḥ svāhā / keśinī śvalominī kavakeśāvakāśiny apeto naśyatām itaḥ svāhā
35.2	evaṃ sāyaṃprātar daśāhaṃ juhuyāt
36.1	daśamyāṃ tasminn evāgnau payasi sthālīpākaṃ śrapayitvā sarvagandhaiḥ phalottaraiḥ saśiraskaṃ snāpayitvāhatena vāsasā pracchādya sthālīpākasya juhoti kayā naś citra iti dvābhyāṃ kayā tac chṛṇve prajāpataye svāhā prajāpataye nahi tvad anya iti ca dvābhyām
36.2	agner āyur asīti tulyam ā lalāṭābhimarśanāt
36.3	tad eva nāma dhīyate
36.4	anyad ity eke
36.5	prāk sviṣṭakṛtaḥ kāṃsye pūtam ājyam āsicya hiraṇyaṃ cābandhanīyam agner āyur ity avadhāya tasya juhotīndrasya prāṇa iti pañcabhiḥ
36.6	prāk saṃsthitayajuṣo brahmā ghṛte hiraṇyam avapadyate sarve ca ṛtvijo yad asarpa iti
36.7	pāvamānenety uddhṛtya devā āyuṣmanta iti yajamānāya prayacchati
36.8	tat pibati niravadhayeddhiraṇyād ghṛtam
36.9	prakṣālyemam agna iti hiraṇyam ābadhnāti
36.1	tasya lalāṭam abhimṛśyāśvinoḥ prāṇa iti japati
36.11	aṅgād aṅgāt sambhavasi hṛdayād abhi jāyase / ātmā vai putranāmāsi jīva śaradaḥ śataṃ paśya śaradaḥ śatam iti mūrdhani nighrāpya svastyayanaṃ vācayati
36.12	evam ata ūrdhvaṃ viproṣyaivaṃ māsi māsi sthālīpākasyeṣṭvā jātakarmaṇā vājyasyaivaṃ saṃvatsaram
36.13	māṃsaṃ tu nāśnītaḥ
36.14	samāpte saṃvatsare 'jāvibhyāṃ vāgnidhānvantarī iṣṭvā sarpiṣmad annaṃ brāhmaṇān bhojayet
37.1	tṛtīye 'rdhamāse darśanam ādityasya
37.2	puṇyāhe parvaṇi vodite tv āditye rathacakramātraṃ sthaṇḍilam upalipya tasmin yathoktam upasamādhāya jayaprabhṛtibhir hutvā taraṇir divo rukma ud u tyaṃ citraṃ devānām ity ājyasya juhoti
37.3	mitro janān pra sa mitreti sthālīpākasya
37.4	abhyāvartasveti kumāram abhyudānayanti
37.5	draṣṭre nama ity upasthānam ādityasyādṛśrann asyeti ca
37.6	sarpiṣmad annaṃ brāhmaṇān bhojayet
38.1	evaṃ candradarśanam
38.2	makṣū dhātā bhūyo jāta iti dvābhyām ājyena caturgṛhītenājyabhāgānte juhoti
38.3	āpyāyasva saṃ te payāṃsīti dvābhyāṃ sthālīpākasya
38.4	navo nava ity upasthānam
38.5	prakāśo dakṣiṇā
39.1	ṣaṣṭhe māse 'nnaprāśanaṃ danteṣu vā jāteṣu
39.2	sarvāṇi haviṣyānnāni saṃyūya / āyurdā deva ghṛtapratīka iti hutvānnapate annasyety etayaiva kumāram annaṃ prāśayet
40.1	tṛtīyasya varṣasya bhūyiṣṭhagate cūḍāḥ kārayate
40.2	dakṣiṇataḥ kapujā vasiṣṭhānām
40.3	ubhayato 'trikaśyapānām
40.4	muṇḍā bhṛgavaḥ
40.5	pañcacūḍā aṅgirasaḥ
40.6	vājim eke
40.7	maṅgalārthaṃ śikhino 'nye
40.8	yathākuladharmaṃ vā
40.9	śuddhapakṣasya puṇyāhe parvaṇi vā yathoktam upasamādhāya jayaprabhṛtibhir hutvā / āyam agāt savitā kṣureṇoṣṇena vāya udakena ehi / ādityā rudrā vasavaḥ sacetasaḥ somasya rājño vapata pracetasa ity uṣṇā apo 'bhimantrayate
40.1	uṣṇāś ca śītāś ca sametya sarvā bṛhaspatiḥ savitā satyadharmā tad anumanyatām / ārdradānava ity abhyundet / ārdradānavaḥ stha jīvadānavaḥ sthondatīr ihainam avatāpa undantu jīvase dīrghāyutvāya varcasa iti
40.11	dakṣiṇe keśānta oṣadhe trāyasveti darbham antardhāya svadhita iti kṣureṇābhinidhāya yenāvapat savitā kṣureṇa somasya rājño varuṇasya vidvān / tena brahmāṇo vapatedam adyāyuṣmāñ jaradaṣṭir yathāsad ayam asau / yena dhātā bṛhaspater agner indrasya cāyuṣe 'vapat / tenāsyāyuṣe vapa suślokyāya svastaye / yena pūṣā prajāpater agneḥ sūryasya cāyuṣe 'vapat / tenāsyāyuṣe vapa suślokyāya svastaye / yena bhūyaś ca rātrī jyok paśyā ca sūryam / tenāsyāyuṣe vapa suślokyāya svastaya iti pradakṣiṇaṃ pratidiśaṃ pratimantraṃ darbhakṣurakarma
40.12	yat kṣureṇa vartayatā supeśasā vaptar vapasi keśān / śundhi śiro māsyāyuḥ pramoṣīr iti lauhāyasaṃ kṣuraṃ keśavāpāya prayacchati
40.13	mā te keśān anugāt teja etat tathā dhātā dadhātu te / tubhyam indro bṛhaspatiḥ savitā varca ādadhur iti prapatato 'numantrayate
40.14	suhṛtparigrāhyān upyamānān haritagomaye samavacinoti
40.15	uptvāya rājño varuṇasya keśān somo dhātā savitā viṣṇur agniḥ / tebhyo nidhānaṃ bahudhānvavindann antarā dyāvāpṛthivī avasyur iti prāgudīcīṃ hriyamāṇān anumantrayate
40.16	arikte paryāśreṣayata iti śrutiḥ
40.17	kartre varaṃ dadāti
40.18	pakṣmaguṇaṃ tilapeśalaṃ keśavāpāya prayacchati
40.19	sarpiṣmad annaṃ brāhmaṇān bhojayet
41.1	saptame varṣe brāhmaṇasyopāyanam
41.2	navame rājanyasya
41.3	ekādaśe vaiśyasya
41.4	ā ṣoḍaśād brāhmaṇasyānatikrama ā dvāviṃśād rājanyasyā caturviṃśād vaiśyasya
41.5	snātoptakeśe yathoktam upasamādhāya jayaprabhṛtibhir hutvā revatīs tvā vyakṣṇan kṛttikāś cakratus tvāpasas tvā vyatanvata dhiyo 'vayann ava gnā amṛjan / sahasram antāṁ abhito 'dadantāśītīr madhyam avayan nu nārīr ity ahataṃ vāso 'bhimantrayate
41.6	devīr devāya paridhe savitre paridhatta varcasa imaṃ śatāyuṣaṃ kṛṇuta jīvase kam iti paridhāpayati
41.7	jarāṃ gaccha paridhatsva vāso 'bhūr āpīvān abhiśastipāvā / śataṃ ca jīva śaradaḥ purūcī rāyaś ca poṣam upasaṃvyayasva / parīmaṃ somaṃ tejase mahe śrotrāya dadhmasi / yathainaṃ jarasaṃ nayaj jyok śrotrāya jāgaraj jyok śrotre 'dhi jāgarad iti brāhmaṇasya / parīmam indram ojase mahe kṣatrāya dadhmasi / yathainaṃ jarasaṃ nayaj jyok kṣatrāya jāgaraj jyok kṣatre 'dhi jāgarad iti rājanyasya / parīmaṃ manum āyuṣe mahe poṣāya dadhmasi / yathainaṃ jarasaṃ nayaj jyok poṣāya jāgaraj jyok poṣe 'dhi jāgarad iti vaiśyasya / parīdaṃ vāso'dhithāḥ svastaye bhavāpīvān abhiśastipāvā / śataṃ ca jīva śaradaḥ suvīro vasūni cogro vibhajasva jīvann iti parihitavāsasam anumantrayate yoge yoge yuvā suvāsā iti caitābhyām
41.8	agnim abhidakṣiṇam ānīyehy aśmānam ātiṣṭhāśmeva tvaṃ sthiro bhava / kṛṇvantu viśve devā āyuṣ ṭe śaradaḥ śatam iti dakṣiṇena padāśmānam āsthāpayati
41.9	mama vrate hṛdayaṃ te dadāmi mama cittam anu cittaṃ te astu / mama vācam ekavrato juṣasva bṛhaspatis tvā niyunaktu mahyam iti nābhideśād ūrdhvaṃ pāṇinonmārṣṭi
41.1	dadhikrāvṇa iti trir dadhi bhakṣayitvā brahmacaryam āgām upa mā nayasvoṃ bhūr bhuvaḥ svar iti vācayati
41.11	iyaṃ duruktāt paribādhamānā varṇaṃ pavitraṃ punatī ma āgāt / prāṇāpānābhyāṃ balam ābhajantī sukhā devī subhagā mekhaleyam / ṛtasya goptrī tapastarutrī ghnatī rakṣaḥ sahamānā arātim / sā naḥ samantam anuparehi bhadre bhartāras te mekhale mā riṣāma / śraddhāyā duhitā tapaso 'dhi jātā svasarṣīṇāṃ mantrakṛtāṃ babhūva / sā mā mekhale parirerihasva mayi dhehi tapa indriyaṃ ceti vācayan mekhalām ābadhnīte
41.12	mauñjīṃ trivṛtaṃ brāhmaṇāya prayacchati maurvīṃ dhanurjyāṃ rājanyāya sautrīṃ vaiśyāya
41.13	cittasya samo 'si daivyo granthir asi mā visraṃsa iti granthiṃ kṛtvā mitrasya cakṣur dharuṇaṃ balāya tejo yaśasvi sthaviraṃ samṛddham / anāhanasyaṃ vasanaṃ cariṣṇu parīdaṃ vājy ajinaṃ dadhe 'yam iti vācayann aiṇeyaṃ carma brāhmaṇāya prayacchati vaiyāghraṃ rājanyāya rauravaṃ vaiśyāya
41.14	tac cakṣur ity ādityam upasthāpayati
41.15	ko nāmāsīty ukte 'bhivādane prokte 'sā ahaṃ bho iti pratyāha
41.16	devasya te savitu prasave 'śvinor bāhubhyāṃ pūṣṇo hastābhyāṃ hastaṃ gṛhṇāmy asā upanaye 'sau / savitā te hastam agrahīd agnir ācāryas tava / kas tvā kam upanaye 'sau kāya tvā paridadāmi / kasya brahmacāry asi / prāṇasya brahmacāry asmīti pratyāha
41.17	prajāpataye tvā paridadāmi / devāya tvā savitre paridadāmi / bṛhaspataye tvā paridadāmy asau / deva savitar eṣa te brahmacārī taṃ gopāyasva dīrghāyuḥ sa mā mṛta / agniputraiṣa te / vāyuputraiṣa te / sūryaputraiṣa te / viṣṇuputraiṣa te / brahmaputraiṣa te brahmacārī taṃ gopāyasva dīrghāyuḥ sa mā mṛta / brahmacāry asi / apo 'śāna / karma kuru / divā mā suṣupsīḥ / vācaṃ yaccha
41.18	medhāṃ mahyam iti vācayati / medhāṃ mahyam aṅgiraso medhāṃ saptarṣayo daduḥ / medhām agniś ca vāyuś ca medhāṃ dhātā dadātu me / medhāṃ me varuṇo rājā medhām agnir dadātu me / medhām indraś ca sūryaś ca medhāṃ devī sarasvatī / yā medhā apsaraḥsu gandharveṣu ca yan manaḥ / daivī manuṣye yā medhā sā mām āviśatād iha / śarīraṃ me vicakṣaṇaṃ vāṅ me madhumad duhe / niśāmitaṃ niśāmaye mayi śrutam / yan me 'nūktaṃ tad ramatāṃ śakeyaṃ yad anubruve / priyāḥ śrutasya bhūyāsma medhayā saṃvidhīmahi / avṛdham aham avṛdhas tvam asau somya prāṇas tvaṃ me gopāya brahmaṇa āṇī stha śrutaṃ me mā prahāsīd iti
41.19	etābhir eva catasṛbhir anupravacanīyāñ juhuyād yajuṣottamāṃ chandobhyaḥ svāheti kratunāmadheyena yathopācaritaḥ kratur bhavaty evaṃ sarvāṇi vedoktāni
41.2	paścād agner darbheṣu prāṅ āsīnaḥ pratyaṅṅ āsīnāya tat savitur iti sāvitrīṃ trir anvāha paccho 'rdharcaśaḥ sarvām antato yaś ca medhākāmaḥ syāt
41.21	pālāśam ekasaraṃ daṇḍaṃ navanītenābhyajya tasya chāyāyāṃ vācayati suśravaḥ suśravā asi yathā tvaṃ suśravā asy evaṃ mā suśravaḥ sauśravasaṃ kuru / yathā tvaṃ suśravo devānāṃ vedasya nidhigopo 'sy evam ahaṃ brāhmaṇānāṃ brahmaṇo vedasya nidhigopo bhūyāsam iti
41.22	pālāśaṃ daṇḍaṃ brāhmaṇāya prayacchaty āśvatthaṃ rājanyāya naiyagrodhaṃ vaiśyāya
41.23	smṛtaṃ ca ma iti vācayati / smṛtaṃ ca me 'smṛtaṃ ca me tan me ubhayavratam / nindā ca me anindā ca me tan me ubhayavratam / vidyā ca me avidyā ca me tan me ubhayavratam / śraddhā ca me aśraddhā ca me tan me ubhayavratam / satyaṃ ca me anṛtaṃ ca me tan me ubhayavratam / mṛtaṃ ca me amṛtaṃ ca me tan me ubhayavratam / śrutaṃ ca me aśrutaṃ ca me tan me ubhayavratam / vrataṃ ca me avrataṃ ca me tan me ubhayavratam / yad brāhmaṇasya brahmaṇi vrataṃ yad agneḥ sendrasya saprajāpatikasya sarṣikasya sapitṛkasya samanuṣyasya samanuṣyarājanyasya sagandharvāpsarojanaskasya sasarpetarajanaskasya sauṣadhivanaspatikasya saha grāmyaiḥ paśubhir āraṇyaiś ca sākāśasya saprakāśasya sātīkāśasya sānūkāśasya saha yan ma ātmana ātmani vrataṃ tan me sarvavratam / idam aham agnau samidham abhyādadhāmy agne sarvavrato bhavāmi
41.24	adhīte haiteṣāṃ vedānām ekaṃ dvau trīn sarvān vā yam evaṃ vidvān upanayata iti śrutiḥ
41.25	kartre varaṃ dadāti
41.26	ahaḥśeṣaṃ sthāpayet
41.27	vyākhyātaṃ brahmacaryam
42.1	traividyakam
42.2	ācāryasya vidhiḥ
42.3	yo vedam adhīte purastāc copariṣṭāc cāṃhomugbhiḥ samidho 'bhyādadhyāt
42.4	uktaṃ vratopāyanavimocanam
43.1	athātaś cāturhautṛkam
43.2	brahmacārikalpena vratam upaiti
43.3	saṃvatsaram aṣṭau māsāṃś caturo māsān vā
43.4	śuddhapakṣasya puṇyāhe parvaṇi vā yathoktam upasamādhāya jayaprabhṛtibhir hutvā pūrveṇāgniṃ darbhastambhaṃ nihatya brāhmaṇaṃ dakṣiṇata upaveśya hiraṇyavarṇā iti catasṛbhiḥ samidho 'bhyādadhyāt
43.5	nitye vratopāyane brāhmaṇā vratapataya iti caturtham
43.6	atha vratahomāṃś caturgṛhītaiś caturhotṛbhir ājyena tejaskāmo yāvakena paśukāmo 'nnādyena vīryakāmaḥ payasi sthālīpākaṃ śrapayitvā brahmavarcasakāmaḥ
43.7	manasaikaikaṃ hutam anumantrayate
43.8	yad vedavrataṃ tad atra vratam
43.9	vikārān anukramiṣyāmo na caturbhiḥ sahāsīta na caturṇāṃ samakṣaṃ bhuñjīta na caturbhiḥ saha bhuñjītaikatamo vā
43.1	evam apavarge
43.11	vāsa ācāryāya dadāti varaṃ dakṣiṇata āsīnāya
44.1	ṣoḍaśe varṣe godānam agnau vā samāpte
44.2	tad vyākhyātaṃ jātakarmaṇā
44.3	darbheṣv āsīnaṃ darbhān adhy adhikṛtya hiraṇyaṃ cābhiṣiñcaty agnikībhir vā rājasūyikībhir vā yā āpo divyā iti dvābhyām
44.4	evaṃ rājānaṃ sāvīr hi deveti cānuvākena yathoktam akratv ajyānim
45.1	athaikāgneḥ samādhānam
45.2	parameṣṭhimaraṇe putrasyāgnisamādhānam
45.3	sarvān upavāsayet
45.4	tam agniṃ prajvālayed ākālam upavyuṣam
45.5	māṣakaṇamanthenaudumbareṇa kaṃsenāgniṃ śamayet / hiraṇyapāṇiṃ savitāraṃ vāyum indraṃ prajāpatim / devāṁ aṅgiraso havāmaha imaṃ kravyādaṃ śamayantv agnim iti
45.6	kāśānām ūte kaṭe bhasma samopya prasthāpayet / kravyādam agniṃ prahiṇomi dūraṃ yamarājño gacchatu ripravāhaḥ / ihaivāyam itaro jātavedā devebhyo havyaṃ vahatu prajānann iti
45.7	nirdagdham iti dakṣiṇāparasyāṃ diśi catuṣpathe nidhāyopadhānaṃ sīsaṃ ca tasminn adhy adhimārjayante / sīse malimlucāmahe śīrṣṇā copabarhaṇe / kravyādaḥ samayā mṛṣṭvā taṃ preta sudānava iti
45.8	apāsmad etv iti catasṛbhir upasthāya śaṃ no devīr ity upaspṛśya pratīpam āyantaḥ padāni lobhayante naḍair vetasaśākhayā vā mṛtyoḥ padaṃ lobhayanta iti / mṛtyoḥ padaṃ lobhayanto yadīmo drāghīya āyuḥ prataraṃ dadhānāḥ / āpyāyamānāḥ prajayā dhanena śuddhāḥ pūtā bhavata yajñiyāsa iti
45.9	atraiva śākhāṃ nidadhyuḥ
45.1	anaḍvāhaṃ puraskṛtya vrajanty anaḍvāhaṃ plavam iti / anaḍvāhaṃ plavam anvārabhadhvaṃ sa vo nirvakṣad duritāni viśvā / ārohata savitur nāvaṃ hiraṇmayīṃ ṣaḍbhir ūrmibhir amṛtatvaṃ taremeti
45.11	pratyāgatān akṣatadhūmam upasparśya gavāgninā ca pradakṣiṇam agniṃ triḥ pariyanti parīme gām aneṣateti / parīme gām aneṣata pary agnim ahṛṣata / deveṣv akrata śravaḥ ka imāṁ ādadharṣatīti
45.12	udapātre 'śmānaṃ hiraṇyaṃ cāvadhāyāthainān abhimarśayante 'śmanvatīr iti / aśmanvatī rīyate saṃrabhadhvam uttiṣṭhata pracaratā sakhāyaḥ / atrā jahāma ye asann aśevāḥ śivān vayam uttaremābhi vājān iti
46.1	śucir bhūtaḥ pitṛbhyo dadyāt
46.2	aupavastraṃ bhuktvā kutaś cid agnim ānīya taṃ jāgarayītopaśayīta ca
46.3	upakāśa upaśānte bhasmoddhṛtya
46.4	pārthivān saṃbhārān pūrvayā nyupya
46.5	uttarayā vyūhya
46.6	tam apareṇa yathotpāditam utpādya
46.7	jānudaghnaṃ dhārayitvādadhāti bhūr bhuvar aṅgirasām iti pūrveṇa sugārhapatya iti ca / sugārhapatyo vinudann arātīr uṣām uṣāṃ śreyasīṃ śreyasīṃ naḥ / dīrghāyutvāya śataśāradāyādhīyasva mahate saubhagāyeti
46.8	sahiraṇyā vānaspatyāḥ samidha ādhāya
46.9	tulyena pūrṇāhutī hutvāgneyena sthālīpākena paśunā vā yajeta
46.1	gaur vāsaḥ kaṃso hiraṇyaṃ ca dakṣiṇā
47.1	eṣa aupasado 'gnir vaivāhano vā
47.2	tasmin pākayajñāḥ
47.3	teṣām uktam upasamādhānam
47.4	yathācaritaṃ ca pavitrasaṃskaraṇājyanirvapaṇagrahaṇādhiśrayaṇotpavanam avekṣaṇaṃ ca
47.5	prāg ājyabhāgābhyām uktā āghārau
47.6	yuktaḥ purastād iti pañcabhir ājyasya juhoti
47.7	āyuṣaḥ prāṇam iti santanīr juhoti
47.8	jayābhyātānān rāṣṭrabhṛtaś ca
47.9	vārtrāghnāv ājyabhāgau
47.1	sviṣṭakṛdājyabhāgā antareṇāvāpaḥ
47.11	nāmadheyena devatāṃ yajeta tad devatayā varcāgneyīṃ vohed agnīṣomīyām aindrāgnīṃ vā dvidevateṣu vaiśvadevīṃ bahudevateṣu
47.12	ṛtutithinakṣatradevatāś ca yajeta
47.13	prāk sviṣṭakṛta upahoma iha gāvo 'yaṃ yajña ā naḥ prajāṃ / dhūrbhir upadhūrbhiś ca hutveḍām agna iti sviṣṭakṛtam
47.14	tvaṃ no agna iti dvābhyāṃ juhuyād ayā bhūr iti ca sarvaprāyaścittāni mano jyotir iti saptabhiḥ
47.15	paristaraṇāny anupraharen nānuprahared ity eke
47.16	evaṃ sarvā devatāś cejyāni ca
48.1	ṣaḍāhutaṃ pratipadi putrakāmo brahmaṇāgniḥ saṃvidāna iti ṣaḍbhir ājyasya juhoty uttarābhiḥ ṣaḍbhiḥ sthālīpākasya
48.2	sauviṣṭakṛte trayodaśīm
49.1	nakṣatrayajñeṣu nakṣatradevatānām ṛcas tābhir yajeta / agnir mūrdhā hiraṇyagarbho maruto yan mṛḍā no rudra sutrāmāṇaṃ tava śriye namo astu sarpebhya āhaṃ pitṝn sadā sugo ye te aryamaṃs tat savitur ya ime dyāvāpṛthivī vāyur agregā indrāgnī rocanā mitro janān indraḥ sutrāmā yaṃ te devī śaṃ no devīr viśve devā brahma jajñānaṃ vaṣaṭ te viṣṇa ā me gṛhā imaṃ me varuṇopaprāgād ahir iva bhogaiḥ pūṣā gā anvetu naḥ pra vāṃ daṃsāṃsi yamo dādhāreti pratyṛcam
50.1	athopahāraḥ
50.2	yathācaritam annaṃ sādhayitvā sāvitreṇa devatāyai baliṃ haret
50.3	yathācāraṃ japaḥ
50.4	uktaḥ śeṣaḥ
51.1	atha paśukalpa uktaḥ
51.2	pūrveṇa śākhāṃ nihatya
51.3	tasmiṃs tūṣṇīṃ sarvaṃ yan na luptārtham
51.4	devatāhomavarjam
51.5	prāg ājyabhāgābhyāṃ darbheṇa paśum upākaroti prokṣati pāyayati paryagniṃ karoti
51.6	ghṛtam avaghrāpyāpāvyā juhoti
51.7	ulmukaṃ harati
51.8	darbham āstṛṇāti
51.9	tasmin yathoktaṃ saṃjñāpayanti
51.1	saṃjñapte yathoktam adbhiḥ prāṇāyatanāni snāpayati
51.11	utkhidya vapāṃ śākhāṃ viśākhāṃ ca pracchādya carame 'ṅgāre vapāṃ nigṛhyāntarā śākhāgnī hṛtvābhighārya śrapayati
51.12	śṛtāṃ darbheṣūdagagreṣu nidhāyājyabhāgaparivapyau hutvā vapāṃ devatāyā upanāmayed upyaparivapyau hutvā sadarbhe vapāśrapaṇyā agnā anuprahṛtyāpohiṣṭhīyābhir mārjayitvoktāny avadānāni prāk sviṣṭakṛto devatāyai baliṃ haret
51.13	yathācāraṃ japa uktaḥ śeṣaḥ
52.1	atha śūlagavaḥ
52.2	sarvebhyaḥ kāmebhyaḥ
52.3	śaradi vasante vā
52.4	aniyamaḥ syād ity eke
52.5	gavāṃ madhya uttarato grāmasya vedyākṛtiṃ kṛtvā śākhābhiḥ parivāryātaṣṭaṃ yūpaṃ tūṣṇīm ucchrayanti
52.6	tam apareṇa yathoktam upasamādhāya jayaprabhṛtibhir hutvā bhavāya śarvāyeśānāyeśvarāya paśupataye 'dhipataya iti gām upākaroti paśuṃ vā
52.7	pratināma pratidravyaṃ pratyanuvākam iti ṣaṭ puroḍāśān ekakapālāṃs tūṣṇīm upacaritāñ śrapayitvā prāk sviṣṭakṛtaḥ ṣaḍ lohitabalīn pātreṣu darbheṣu vā kalpayitvā namas te rudra manyava iti ṣaḍbhir anuvākair upatiṣṭhata īśānaṃ tvā śuśrumeti ca sarvatrānuṣajati
52.8	prabhūtān brāhmaṇān bhojayanti
52.9	nāpakvaṃ grāmaṃ praveśayanti
52.1	śiṣṭaṃ bhūmāv arpayanti sacarma
52.11	anapekṣamāṇā āyānti
53.1	aupasade 'gnau sāyaṃ prātar agnihotradevatābhyo juhuyāt
53.2	parvaṇi bhāryām upavāsya darśapūrṇamāsadevatābhyo juhuyāt
53.3	navasyāgrāyaṇadevatābhyo 'jyānībhir abhijuhuyāt
53.4	sviṣṭakṛdanumantraṇam uktaṃ prāśanaṃ ca
54.1	vaiśvadevasya siddhasya sarvato 'gryasya juhoty agnaye somāya mitrāya varuṇāyendrāyendrāgnibhyāṃ viśvebhyo devebhyaḥ prajāpataye 'numatyai dhānvantaraye vāstoṣpataye 'gnaye sviṣṭakṛte ca
54.2	takṣopatakṣābhyām ity abhitaḥ
54.3	pūrveṇāgnim ambā nāmāsīti sapta
54.4	gṛhyābhyo nandini subhage sumaṅgali bhadraṃkarīti sraktiṣv abhidakṣiṇam
54.5	sthūṇāyāṃ dhruvāyāṃ śriyai hiraṇyakeśyai vanaspatibhyaś ceti
54.6	dharmādharmayor dvāre mṛtyave ca
54.7	udadhāne varuṇāya
54.8	viṣṇava ity ulūkhale
54.9	marudbhya iti dṛṣadi
54.1	upari śaraṇe vaiśravaṇāya rājñe bhūtebhyaś ceti
54.11	indrāyendrapuruṣebhya iti pūrvārdhe
54.12	yamāya yamapuruṣebhya iti dakṣiṇārdhe
54.13	varuṇāya varuṇapuruṣebhya iti paścārdhe
54.14	somāya somapuruṣebhya ity uttarārdhe
54.15	brahmaṇe brahmapuruṣebhya iti madhye
54.16	ūrdhvam ākāśāya
54.17	sthaṇḍile divācarebhyo bhūtebhya iti divā
54.18	naktaṃcarebhyo bhūtebhya iti naktam
54.19	śeṣaṃ pitṛbhyaḥ piṇḍān nidadhāti
54.2	udakalaśam upanidhāya svastyayanaṃ vācayati
55.1	athārtavasvastyayanāni
55.2	śrāvaṇyāṃ catvāri havīṃṣy āsādayed apūpaṃ sthālīpākaṃ dhānāḥ saktūn ubhayam akṣatānām
55.3	vaṣaṭ te viṣṇa ity apūpasya juhoti rātrī vyakhyad iti sthālīpākasya namo astu sarpebhya iti dhānānāṃ ye vāda iti saktūnām
55.4	yeṣu vā yātudhānā iti darvyāvaṭeṣu saktūnām
55.5	ubhayatrākhurājāya baliṃ hared ādyantayor vā
56.1	āyūtike kapote bhayārte saktuṣu bhasmani vā padaṃ dṛṣṭvā devaḥ kapota ity aṣṭarcena sthālīpākasya juhoti
56.2	parīme gām aneṣateti gāṃ pariṇayanti
56.3	sā dakṣiṇā
57.1	āśvayujyām aśvān mahayanti sarvāṇi ca vāhanāni
57.2	uttarato grāmasya vedyākṛtiṃ kṛtvā śākhābhiḥ parivāryāhataiś ca vāsobhiḥ sarvarasair ghaṭān pūrayitvā dikṣu nidadhyāt sarvabījaiś ca pātrāṇy avāntaradikṣu
57.3	tam apareṇa yathoktam upasamādhāya jayaprabhṛtibhir hutvā tisro devatā yajeta varuṇam agnim aśvināv āśvayujīṃ ca
57.4	ijyamāne 'śvān yojayanti sarvāṇi ca vāhanāni
57.5	pradakṣiṇaṃ devayajanaṃ kavacinaḥ triḥ pariyanti
57.6	praharṣān kurvanti
57.7	iṣṭe yathārthaṃ samprayānti
57.8	gaur vāsaḥ kaṃso hiraṇyaṃ ca dakṣiṇā
57.9	rasā bījāni vāsāṃsi
58.1	atha gomatāṃ vidhiḥ
58.2	iha prajā yāsām ūdhaḥ pṛṣadaśvā ghṛtapratīka iti pṛṣātakasya juhoti
58.3	ambhaḥ stheti lavaṇam abhimantrya gobhyo dadyāt
58.4	raudrībhir abhijuhuyān nityābhiś ca
58.5	dadhikrāvṇa iti pṛṣātakasya prāśnāti
58.6	upasṛṣṭā gāvo vasanti
59.1	atha vṛṣotsargaḥ
59.2	kārttikyāṃ paurṇamāsyāṃ revatyāṃ vāśvayujyasya gavāṃ madhye suṣamiddham agniṃ kṛtvā pauṣṇaṃ caruṃ payasi śrapayitvā pūṣā gā anvetu na iti pauṣṇasya juhoti
59.3	iha raḍir iti hutvā
59.4	rudrāñ japitvā
59.5	jīvavatsāyāḥ payasvinyāḥ putram ekarūpaṃ dvirūpaṃ vā yo vā yūthaṃ chādayed yūthe ca tejasvitamaḥ syāt tam alaṃkṛtya catasro 'ṣṭau vā vatsataryas tāś cālaṃkṛtyaitaṃ yuvānaṃ patiṃ vo dadāmy anena krīḍantīś caratha priyeṇa / mā hāsmahi prajayā mā tanūbhir mā rādhāma dviṣate soma rājann iti
59.6	tasya dakṣiṇe karṇe pitā vatsānām iti japitvotsṛjya prācīm udīcīṃ vā diśaṃ prakālayitvā saha vatsatarībhiḥ sarpiṣmad annaṃ brāhmaṇān bhojayet
60.1	āgrahāyaṇyām etāny eva catvāri havīṃṣy āsādayed yāni śrāvaṇyāṃ yavamayas tv apūpaḥ
60.2	evā vandasvety apūpasya juhoti
60.3	upa te gā iti sthālīpākasya
60.4	uktaṃ dhānāsaktūnām
60.5	ava te heḍa iti vāruṇībhir abhijuhuyān nityābhiś ca tvām agne vṛṣabhaṃ cekitānaṃ saṃvatsarasya pratimām iti ca
60.6	udagdaśam āstaraṇam āstīrya śirasta udakaṃ nidhāya vrīhiyavān opyāpohiṣṭhīyābhiḥ śayyām abhyukṣya trātāram indram iti śamīśākhayā śayyāṃ nirmārṣṭi
60.7	aindrāgnaṃ varmety ahataṃ vāsaḥ paridhāya syonā pṛthivīti dakṣiṇena pārśveṇa saṃviśati jyotiṣmatītyantena
60.8	abhyukṣaṇādisaṃveśanāntam evaṃ dvir uttaram
60.9	caitryām udrohaṇam upariśayyā nātra sthālīpāko na śākhayā nirmārṣṭi
61.1	tisro 'ṣṭakā pitṛdevatyāḥ
61.2	ūrdhvam āgrahāyaṇyās trayas tāmisrās teṣv aṣṭamīṣv aṣṭakāyajñāḥ
61.3	prathamāṃ śākena dvitīyāṃ māṃsena tṛtīyām apūpaiḥ
61.4	ṛtūnāṃ patnīti ṣaḍ dve dve sthālīpākasya juhoti
61.5	devā grāvāṇa iti sarvatra tṛtīyā
61.6	iyam evety anuvākena pañcabhiḥ pañcabhir abhijuhuyāt
62.1	gavā ced aṣṭakā syāt paśunā vā tad uktam
62.2	vaha vapām iti vapāṃ juhuyāt
62.3	peśyo 'vadānasthāne 'ṅgāriṇīḥ kuryāt
62.4	yathākāmaṃ majjukā
62.5	ye samānā iti dvābhyāṃ sthālīpākasya peśīnāṃ ca juhoti
62.6	sviṣṭakṛddharmeṇa vahānnaṃ vaha māṃsaṃ jātavedaḥ pitṛbhya iti juhuyāt
63.1	havirarhān upaveśya
63.2	pitṝn āvāhayiṣyāmīty uktvā
63.3	apayantv asurā iti dvābhyāṃ tilaiḥ sarvato 'vakīrya
63.4	eta pitara āgacchata pitara ā me yantv antardadhe parvatair iti japitvā
63.5	yās tiṣṭhanty amṛtā vāg yan me mātety ayugbhyaḥ pādyam ānīya
63.6	udakāni cānayed etābhir eva
63.7	ādityā rudrā vasava ity etān samīkṣya
63.8	agnau karavāṇīty uktvā
63.9	agniṃ paristīrya somāya pitṛmate svadhā namo 'gnaye kavyavāhanāya svadhā nama ity agnau hutvā
63.1	ye māmakāḥ pitara etad vaḥ pitaro 'yaṃ yajña iti tisṛbhiḥ kalpitānnam abhimṛśati
63.11	eṣā va ūrg āmāsu pakvam iti kṣīraṃ ghṛtaṃ vāsicya
63.12	amuṣmai svadhā namo 'muṣmai svadhā nama iti yathāliṅgam anumantrya bhojayet
63.13	prāśnantu bhavanta ity uktvā yan me prakāmād iti bhuñjānān samīkṣyāhorātrair yad vaḥ kravyāt svadhāṃ vahadhvam iti caitābhiḥ
63.14	pṛthivī darvir iti niparaṇaṃ kuryāt
63.15	ye 'tra pitaraḥ pretā iti vāsāṃsi nidadhyāt
63.16	ūrjaṃ vahantīr ity apaḥ pariṣicya
63.17	mā me kṣeṣṭheti satṛṇam annam abhyukṣya
63.18	viṣadam annam ānīya kaccit sampannaṃ bho iti uktvā tṛpyantu bhavanta ity uktvā
63.19	tṛptān ācāmayitvā yan me rāma iti pradakṣiṇaṃ kṛtvā
63.2	pratyetyābhiramantu bhavanta ity uktvā devāś ca pitaraś cety anuvākaśeṣeṇopatiṣṭhate
64.1	dvitīyasya prathamoddhṛtaṃ haviṣyair upasicya
64.2	āvāhanādi siddhaṃ saṃpradānam
64.3	pūrveṇa niparaṇaṃ vyākhyātam
65.1	prātar anvaṣṭakyam
65.2	etenaiva dharmeṇa sampradāya niparaṇaṃ kuryāt
65.3	ṣaṭ karṣūḥ kuryād dakṣiṇāyatāḥ pūrvāparāḥ prādeśamātrīś caturaṅgulapṛthvīs tāvadantarās tāvadavakhātāḥ
65.4	tāsāṃ dakṣiṇataḥ kharāḥ
65.5	teṣv agnīn vihṛtyāvokṣya karṣūr dakṣiṇāgrān darbhān āstīrya
65.6	piṇḍapitṛyajñāvṛtā pūrvāsu tisṛṣu nidhāya majjānam upaninīya dugdhenābhitaḥ pariṣicya ye cātra rasāḥ syur etad bhavadbhya ity uktvā tṛpyantu bhavanta ity uktvā
65.7	evam aparāsu strībhyo dadyān majjavarjaṃ surāṃ tūpaninīya manthenābhitaḥ pariṣicya ye cātra rasāḥ syur etad bhavatībhya ity uktvā tṛpyantu bhavatya ity uktvā
65.8	preṣyāḥ piṇḍān bhakṣayeyur niṣādā vāgnau vāpsu vā brāhmaṇān vā bhojayet
66.1	atha prathamaśrāddhasyāṣṭakayā dharmo vyākhyātaḥ
66.2	ekavan mantrān ūhet
66.3	peśyaḥ prātar ity aniyamaḥ
66.4	tisraḥ karṣūḥ kuryāt triṣv agniṣu kṛtvaikaikaṃ piṇḍam utsṛjya prathamām annasya pūrayed dadhimadhv iti dvitīyāṃ ghṛtamāṃsam iti tṛtīyām
66.5	evaṃ māsi māsi
66.6	evaṃ sāṃvatsarikam
66.7	caturthaṃ piṇḍam utsṛjya traidhaṃ kṛtvā piṇḍeṣu nidadhyāt saṃsṛjatu tvā pṛthivī vāyur agniḥ prajāpatiḥ saṃsṛjyadhvaṃ pūrvebhiḥ pitṛbhiḥ saha / samānā vaḥ saṃ vo manāṃsīti
66.8	evam udakāni
67.1	athetarasya śrāddhasyāṣṭakayā dharmo vyākhyātaḥ
67.2	prathamena pañcakena
67.3	āvāhanādi siddhaṃ saṃpradānam
67.4	pūrveṇa niparaṇaṃ vyākhyātam
68.1	athetarasya paśuśrāddhasyāṣṭakayā dharmo vyākhyātaḥ
68.2	madhyamena pañcakena
68.3	āvāhanādi siddhaṃ saṃpradānam
68.4	pūrveṇa niparaṇaṃ vyākhyātam
69.1	athetarasya māsi māsi śrāddhasyāṣṭakayā dharmo vyākhyātaḥ
69.2	uttamena pañcakena
69.3	āvāhanādi siddhaṃ saṃpradānam
69.4	pūrveṇa niparaṇaṃ vyākhyātam
70.1	atha phālgunyāṃ tailāpūpasya juhoti
70.2	aryamā devatā ye te aryamann iti
70.3	athendrāṇyāḥ
70.4	pra sasāhiṣa iti tuṇḍilasya juhoti
70.5	golakā rudradevatyāḥ
70.6	aditir dyaur aditir indrāṇī patyety odanayoḥ śākapalalāktayoḥ
71.1	gāvo bhaga iti dvābhyāṃ goyajñasya
71.2	sīrā yuñjantīti tisṛbhir āyojanīyasya
71.3	prathamottamābhyāṃ yunakti
71.4	madhyamayā phālam
71.5	śunaṃ suphālā iti pradakṣiṇaṃ dve kṛṣati
71.6	lāṅgalaṃ pavīravam ity apare dve
71.7	ghṛtena sīteti sītāyajñasya
71.8	yā oṣadhaya iti bījavapanīyasya
71.9	vimucyadhvam iti vimocanīyasya
71.1	trātāram indram iti dve paryayaṇasya
71.11	evaṃ prathamodvapanasya
71.12	ud uttamaṃ mumugdhy ud uttamaṃ varuṇeti varuṇayajñasya
71.13	saṃ varatrān hiraṇyakośam avaṭam iti kūpayajñasya
71.14	pra vāṃ daṃsāṃsīti maṇḍapānām
71.15	devebhyo vanaspata iti vanaspatiyajñasya
71.16	vanaspate vīḍvaṅga iti rathayajñasya
71.17	dhanvanā gā iti dvābhyāṃ dhanuryajñasya
71.18	rātrī vyakhyad iti dvābhyāṃ rātriyajñasya
72.1	samupahate 'dbhute vā śāntyai śamīṃ śamukaṃ śāmyavākam aśvatthaplakṣanyagrodhodumbaraṃ dūrvāṃ ca prācīnaprasṛtāni ṣaḍ darbhapiñjūlāni sumanasaś cāpāmārgaṃ sarvabījāni sītāloṣṭaṃ gomayaṃ hiraṇyaṃ valmīkavapāṃ cādbhiḥ saṃsṛjati saṃ vaḥ sṛjāmīti dvābhyām
72.2	yā oṣadhaya ity anuvākena saṃyūyāpāsmad etv iti catasṛbhiḥ saṃprokṣaṇam
72.3	devādbhuteṣu yan no bhayam ity aṣṭarcena sthālīpākasya juhoti yad devā devaheḍanam iti tisṛbhir bhadraṃ karṇebhir iti catasṛbhir aindrāgnaṃ varmeti ca
72.4	uktaṃ saṃprokṣaṇam
72.5	dhūrbhir upadhūrbhiś ca hutvā punaḥ saṃprokṣaṇam
73.1	rākā holāke
73.2	indrāṇīm āsu nāriṣv iti kumārīṇāṃ yajñaṃ yajet
73.3	devatā aprajñāyamānā āgneyyā yajed vaiśvadevyā vā
73.4	svastipuṇyeṣv anādeśe trikāḥ
73.5	mahāvyāhṛtayo 'ṣṭarcaṃ cātra kalpayati / agnir mūrdheti catasra upaprayanto adhvaram iti dve kadā cana starīr asīti dve dhuraś copadhuraś copadhuraś ca
