#Text:Hiraṇyakeśigṛhyasūtra
#Edition:Kirste (DCS version)



1.1.1	upanayanaṃ vyākhyāsyāmaḥ
1.1.2	saptavarṣaṃ brāhmaṇamupanayīta
1.1.3	ekādaśavarṣaṃ rājanyaṃ dvādaśavarṣaṃ vaiśyam
1.1.4	vasante brāhmaṇaṃ grīṣme rājanyaṃ śaradi vaiśyam
1.1.5	āpūryamāṇapakṣe puṇye nakṣatre viśeṣeṇa puṃnāmadheye
1.1.6	yugmānbrāhmaṇānannena pariviṣya puṇyāhaṃ svastyayanamṛddhimiti vācayitvā
1.1.7	āśitasya kumārasya keśānvāpayitvā snātamalaṃkṛtam
1.1.8	ahataṃ vāsaḥ paridhāya
1.1.9	prācīnapravaṇa udīcīnapravaṇe prāgudakpravaṇe same vā deśa uddhatyāvokṣya
1.1.10	agniṃ mathitvā laukikaṃ vāhṛtya nyupyopasamādadhāti
1.1.11	prāgagrairdarbhairagniṃ paristṛṇāti
1.1.12	api vodagagrāḥ paścātpurastācca bhavanti
1.1.13	dakṣiṇānuttarānkarotyuttarānadharān yadi prāgudagagrāḥ
1.1.14	dakṣiṇenāgniṃ brahmāyatane darbhānsaṃstīrya
1.1.15	mayi gṛhṇāmi yo no agnir iti dvābhyām ātmannagniṃ gṛhītvā
1.1.16	uttareṇāgniṃ darbhān saṃstīrya yathārthaṃ dravyāṇi prayunakti
1.1.17	aśmānam ahataṃ vāso 'jinaṃ mauñjīṃ mekhalāṃ trivṛtāṃ brāhmaṇasya jyāṃ rājanyasyāvīsūtraṃ vaiśyasya bailvaṃ pālāśaṃ vā daṇḍaṃ brāhmaṇasya naiyyagrodhaṃ rājanyasyaudumbaraṃ vaiśyasya
1.1.18	ekaviṃśatidārum idhmaṃ saṃnahyatyāhutiparimāṇaṃ vā
1.1.19	tasmiñchamyāḥ paridhīn idhma upasaṃnahyati
1.1.20	darvīṃ kūrcam ājyasthālīṃ praṇītāpraṇayanaṃ yena cārthaḥ
1.1.21	sakṛdeva sarvāṇi yathopapadaṃ vā
1.1.22	etasmin kāle brahmā yajñopavītaṃ kṛtvāpa ācamyāpareṇāgniṃ dakṣiṇātikramya brahmasadanāt tṛṇaṃ nirasyāpa upaspṛśyāgnim abhimukha upaviśati
1.1.23	samāvapracchinnāgrau darbhau prādeśamātrau pavitre kṛtvānyena nakhāc chittvādbhir anumṛjya pavitrāntarhite pātre 'pa ānīyopabilaṃ pūrayitvodagagrābhyāṃ pavitrābhyāṃ trir utpūyottareṇāgniṃ darbheṣu sādayitvā darbhair apidadhāti
1.1.24	tiraḥpavitraṃ prokṣaṇīḥ saṃskṛtya yathā purastād bilavantyuttānāni kṛtvā viṣāyedhmaṃ triḥ sarvābhiḥ prokṣati
1.1.25	darvīṃ niṣṭapya saṃmṛjya punarniṣṭapya nidadhāti
1.1.26	saṃmārgānabhyukṣyāgnāvādadhāti
1.1.27	ājyaṃ vilāpya pavitrāntarhitāyām ājyasthālyām ājyaṃ nirūpyodīco 'ṅgārān nirūhya teṣvadhiśrityāvadyotya darbhataruṇābhyāṃ pratyasya triḥ paryagni kṛtvodagudvāsyāṅgārān pratyūhyodagagrābhyāṃ pavitrābhyāṃ punarāhāram ājyaṃ trirutpūya pavitre 'gnāvādhāya
1.2.1	śamyābhiḥ paridadhāti
1.2.2	apareṇāgnimudīcīnakumbāṃ madhyamāṃ nidadhāti
1.2.3	dakṣiṇenāgniṃ saṃspṛṣṭāṃ madhyamayā prācīnakumbām
1.2.4	uttareṇāgniṃ saṃspṛṣṭāṃ madhyamayā prācīnakumbām
1.2.5	apareṇāgniṃ prāṅmukha upaviśati
1.2.6	dakṣiṇato yajñopavītyācāntaḥ kumāra upaviśyānvārabhate
1.2.7	atha pariṣiñcati
1.2.8	adite 'numanyasveti dakṣiṇataḥ prācīnam
1.2.9	anumate 'numanyasveti paścādudīcīnaṃ sarasvate 'numanyasvety uttarataḥ prācīnam
1.2.10	deva savitaḥ prasuveti sarvataḥ pradakṣiṇam
1.2.11	pariṣicyedhmamaṅktvābhyādadhāty ayaṃ ta idhma ātmā jātavedas tenedhyasva vardhasva cenddhi vardhaya cāsmān prajayā paśubhirbrahmavarcasenānnādyena samedhaya svāheti
1.2.12	atha darvyā juhoti
1.2.13	uttaraṃ paridhisaṃdhim anvavahṛtya darvīṃ prajāpataye manave svāheti manasā dhyāyan dakṣiṇāprāñcamṛjuṃ dīrghaṃ saṃtataṃ juhoti
1.2.14	dakṣiṇaṃ paridhisaṃdhim anvavahṛtyendrāya svāheti prāñcamudañcamṛjum
1.2.15	āghārāvāghāryājyabhāgau juhoti
1.2.16	agnaye svāhetyuttarārdhapūrvārdhe somāya svāheti dakṣiṇārdhapūrvārdhe
1.2.17	tāvantareṇetarā juhoti
1.2.18	yukto vaha jātavedaḥ purastādagne viddhi karma kriyamāṇaṃ yathedaṃ tvaṃ bhiṣagbheṣajasyāsi kartā tvayā gā aśvān puruṣān sanema svāhā yā tiraścī nipadyase 'haṃ vidharaṇīti tāṃ tvā ghṛtasya dhārayāgnau saṃrādhanīṃ yaje svāhā saṃrādhanyai devyai svāhā prasādhanyai devyai svāheti
1.3.1	sarvadarvihomāṇām eṣa kalpaḥ
1.3.2	mantrānte nityaḥ svāhākāraḥ
1.3.3	amantrāsvamuṣmai svāheti yathādevatam
1.3.4	bhūr bhuvaḥ suvar iti vyāhṛtibhir juhotyekaikaśaḥ samastābhiśca
1.3.5	āyurdā agna ity eṣāyurdā deva jarasaṃ gṛṇāno ghṛtapratīko ghṛtapṛṣṭho agne ghṛtaṃ pibannamṛtaṃ cāru gavyaṃ piteva putraṃ jarase nayemaṃ svāhā
1.3.6	imaṃ me varuṇa tattvā yāmi tvaṃ no agne sa tvaṃ no agne tvam agne ayāsyayā sanmanasā hito 'yā san havyam ūhiṣeyā no dhehi bheṣajaṃ svāhā prajāpata ity eṣā
1.3.7	yadasya karmaṇītyarīricaṃ yadvā nyūnamihākaram agniṣ ṭat sviṣṭakṛd vidvān sarvaṃ sviṣṭaṃ suhutaṃ karotu me 'gnaye sviṣṭakṛte suhutahute sarvahuta āhutīnāṃ kāmānāṃ samardhayitre svāhety uttarārdhapūrvārdhe saṃsaktām itarābhir āhutībhirjuhoti
1.3.8	atraike jayābhyātānānrāṣṭrabhṛta ityupajuhvati purastāt sviṣṭakṛtaḥ
1.3.9	cittaṃ ca svāhā cittiśca svāheti jayāñjuhoti cittāya svāhā cittaye svāheti vā
1.3.10	agnir bhūtānām adhipatiḥ sa māvatv ityabhyātānān
1.3.11	asmin brahmannasmin kṣatra ityabhyātāneṣv anuṣajati
1.3.12	pitaraḥ pitāmahā iti prācīnāvītī juhotyupatiṣṭhate vā
1.3.13	ṛtāṣāḍ ṛtadhāmeti rāṣṭrabhṛtaḥ paryāyam anudrutya tasmai svāheti pūrvāmāhutiṃ juhoti tābhyaḥ svāhetyuttarām
1.3.14	agreṇottaraṃ paridhisaṃdhim aśmānaṃ nidhāya dakṣiṇena pādena
1.4.1	kumāram āsthāpayaty ātiṣṭhemam aśmānam aśmeva tvaṃ sthiro bhava pramṛṇīhi durasyūn sahasva pṛtanāyata iti
1.4.2	athainam ahataṃ vāsaḥ paridhāpayati pūrvaṃ nidhāya yā akṛntann avayan yā atanvata yāśca devīr antān abhito 'dadanta tāstvā devīr jarasā saṃvyayantv āyuṣmān idaṃ paridhatsva vāsaḥ paridhatta dhatta vāsasainaṃ śatāyuṣaṃ kṛṇuta dīrgham āyur bṛhaspatiḥ prāyacchad vāsa etat somāya rājñe paridātavā u jarāṃ gacchāsi paridhatsva vāso bhavā kṛṣṭīnām abhiśastipāvā śataṃ ca jīva śaradaḥ suvarcā rāyaśca poṣam upasaṃvyayasveti
1.4.3	paridhāpyābhimantrayate parīdaṃ vāso adhidhāḥ svastaye bhūr āpīṇām abhiśastipāvā śataṃ ca jīva śaradaḥ purūcīr vasūni cāyyo vibhajā sa jīvan iti
1.4.4	athainaṃ mekhalayā nābhideśe triḥ pradakṣiṇaṃ parivyayati dvirityeke yā duritā paribādhamānā śarmavarūthe punatī na āgāt prāṇāpānābhyāṃ balamāvahantī svasā devānāṃ subhagā mekhaleyam iti
1.4.5	uttarato nābhestrivṛtaṃ granthiṃ kṛtvā dakṣiṇato nābheḥ parikarṣati
1.4.6	athāsmā ajinam uttarīyaṃ karoti mitrasya cakṣurdharuṇaṃ dharīyas tejo yaśasvi sthaviraṃ samiddham anāhanasyaṃ vasanaṃ jariṣṇu parīdaṃ vājyajinaṃ dhatsvāsāv aditiste kakṣāṃ badhnātu vedasyānuvaktavai medhāyai śraddhāyā anūktasyānirākaraṇāya brahmaṇe brahmavarcasāyeti
1.4.7	kṛṣṇājinaṃ brāhmaṇasya rauravaṃ rājanyasya bastājinaṃ vaiśyasya
1.4.8	athainaṃ paridadāti / parīmamindra brahmaṇe mahe śrotrāya dadhmasy athainaṃ jarimā ṇayej jyok śrotre adhijāgarad iti brāhmaṇaṃ / parīmamindra brahmaṇe mahe rāṣṭrāya dadhmasy athainaṃ jarimā ṇayej jyog rāṣṭre adhijāgarad iti rājanyaṃ / parīmam indra brahmaṇe mahe poṣāya dadhmasy athainaṃ jarimā ṇayej jyokpoṣe adhijāgarad iti vaiśyam
1.4.9	tam apareṇāgnim udañcam upaveśya hutoccheṣaṇaṃ prāśayati tvayi medhāṃ tvayi prajām ityetaiḥ saṃnataiḥ
1.4.10	pṛṣadājyam eke prāśayanti
1.4.11	yoge yoge tavastaram imam agna āyuṣe varcase kṛdhīti dvābhyāṃ prāśnantaṃ samīkṣate
1.4.12	prāśayantyeke
1.4.13	ācāntam upasparśayitvābhimantrayate śatam innu śarado anti devā yatrā naś cakrā jarasaṃ tanūnāṃ putrāso yatra pitaro bhavanti mā no madhyā rīriṣatāyur gantor iti
1.5.1	āgantrā samaganmahi pra sa mṛtyuṃ yuyotanāriṣṭāḥ saṃcaremahi svasti caratād iha svastyā gṛhebhya iti pradakṣiṇam agniṃ parikrāmantam abhimantrayate
1.5.2	athainam abhivyāhārayati brahmacaryam āgām upa mā nayasva brahmacārī bhavāni devena savitrā prasūta iti
1.5.3	taṃ pṛcchati
1.5.4	ko nāmāsīti
1.5.5	asāv ityācaṣṭe yathānāmā bhavati
1.5.6	svasti deva savitar aham anenāmunodṛcam aśīyeti nāmanī gṛhṇāti
1.5.7	śaṃ no devīr abhiṣṭaya āpo bhavantu pītaye śaṃ yor abhisravantu na iti mārjayete
1.5.8	athāsya dakṣiṇena hastena dakṣiṇam aṃsam anvārabhya savyena savyaṃ vyāhṛtibhiḥ sāvitryeti dakṣiṇaṃ bāhum abhyātmann upanayate devasya tvā savituḥ prasave 'śvinor bāhubhyāṃ pūṣṇo hastābhyām upanaye 'sāv iti ca
1.5.9	athāsya dakṣiṇena hastena dakṣiṇaṃ hastaṃ sāṅguṣṭhaṃ gṛhṇāty agniṣ ṭe hastamagrabhīt somaste hastam agrabhīt savitā te hastam agrabhīt sarasvatī te hastam agrabhīt pūṣā te hastam agrabhīd bṛhaspatiste hastam agrabhīn mitraste hastamagrabhīd varuṇas te hastam agrabhīt tvaṣṭā te hastamagrabhīd dhātā te hastamagrabhīd viṣṇuste hastamagrabhīt prajāpatiste hastamagrabhīd iti
1.5.10	savitā tvābhirakṣatu mitras tvamasi dharmaṇāgnirācāryas tava devena savitrā prasūto bṛhaspaterbrahmacārī bhavāsāv apo 'śānaḥ samidha ādhehi karma kuru mā divā svāpsīr ityenaṃ saṃśāsti
1.5.11	athāsya dakṣiṇena hastena dakṣiṇamaṃsamuparyuparyanvavamṛśya hṛdayadeśamabhimṛśati mama hṛdaye hṛdayaṃ te astu mama cittaṃ cittenānvehi mama vācamekamanā juṣasva bṛhaspatis tvā niyunaktu mahyaṃ mām evānusaṃrabhasva mayi cittāni santu te mayi sāmīcyam astu te mahyaṃ vācaṃ niyacchatād iti
1.5.12	prāṇānāṃ granthirasi sa mā visrasa iti nābhideśam
1.5.13	bhūrbhuvaḥ suvaḥ suprajāḥ prajayā bhūyāsaṃ suvīro vīraiḥ suvarcā varcasā supoṣaḥ poṣaiḥ sumedhā medhayā subrahmā brahmacāribhir ityenamabhimantrya bhūr ṛkṣu tvāgnau pṛthivyāṃ vāci brahmaṇi dade 'sau bhuvo yajuḥṣu tvā vāyāvantarikṣe prāṇe brahmaṇi dade 'sau suvaḥ sāmasu tvā sūrye divi cakṣuṣi brahmaṇi dade 'sāv iṣṭaste priyo 'sāny asāv analasya te priyo 'sānyasāv idaṃ vatsyāvaḥ prāṇa āyuṣi vatsyāvaḥ prāṇa āyuṣi vasāsāv iti ca
1.5.14	athāsya dakṣiṇena hastena dakṣiṇaṃ hastaṃ sāṅguṣṭhaṃ gṛhṇāty agnirāyuṣmān iti pañcabhiḥ paryāyaiḥ
1.5.15	āyuṣ ṭe viśvato dadhad iti
1.6.1	dakṣiṇe karṇe japati
1.6.2	āyurdā agna ityuttare
1.6.3	agnau pṛthivyāṃ pratitiṣṭha vāyāvantarikṣe sūrye divi yāṃ svastim agnir vāyur ādityaś candramā āpo 'nusaṃcaranti tāṃ svastim anusaṃcarāsau prāṇasya brahmacāryabhūr asāv ity ubhayatrānuṣajati
1.6.4	medhāṃ ta indro dadātu medhāṃ devī sarasvatī medhāṃ te aśvināvubhāvādhattāṃ puṣkarasrajāv iti tasya mukhena mukhaṃ saṃnidhāya japati
1.6.5	athainaṃ paridadāti kaṣakāya tvā paridadāmy antakāya tvā paridadāmy aghorāya tvā paridadāmi gadāya tvā paridadāmi yamāya tvā paridadāmi makhāya tvā paridadāmi vaśinyai tvā paridadāmi pṛthivyai tvā savaiśvānarāyai paridadāmy adbhyastvā paridadāmy oṣadhībhyastvā paridadāmi vanaspatibhyastvā paridadāmi dyāvāpṛthivībhyāṃ tvā paridadāmi subhūtāya tvā paridadāmi brahmavarcasāya tvā paridadāmi viśvebhyastvā devebhyaḥ paridadāmi sarvebhyastvā bhūtebhyaḥ paridadāmi sarvābhyas tvā devatābhyaḥ paridadāmīti
1.6.6	atra sāvitrīṃ vācayati yadi purastād upeto bhavati
1.6.7	yady anupetas tryahe paryavete
1.6.8	sadyaḥ puṣkarasādiḥ
1.6.9	apareṇāgnim udagagraṃ kūrcaṃ nidhāya tasminprāṅmukha upaviśati rāṣṭrabhṛd asy ācāryāsandī mā tvad yoṣam iti
1.6.10	ādityāyāñjaliṃ kṛtvācāryāyopasaṃgṛhya dakṣiṇataḥ kumāra upaviśyādhīhi bho ity uktvāthāha sāvitrīṃ bho anubrūhīti
1.6.11	gaṇānāṃ tvā gaṇapatiṃ havāmaha ityenam abhimantryāthāsmai paccho 'gre 'nvāhāthārdharcaśo 'tha saṃtatāṃ bhūs tat savitur vareṇyaṃ bhuvo bhargo devasya dhīmahi suvardhiyo yo naḥ pracodayād bhūr bhuvas tat saviturvareṇyaṃ bhargo devasya dhīmahi suvardhiyo yo naḥ pracodayād bhūrbhuvaḥ suvas tat savitur vareṇyaṃ bhargo devasya dhīmahi dhiyo yo naḥ pracodayād iti
1.7.1	atha sapta pālāśīḥ samidha ārdrā apracchinnāgrāḥ prādeśamātrīr ghṛtānvaktā ābhyādhāpayati
1.7.2	agnaye samidhamāhārṣaṃ bṛhate jātavedase yathā tvamagne samidhā samidhyasa evaṃ māṃ medhayā prajñayā prajayā paśubhir brahmavarcasenānnādyena samedhaya svāhetyekām
1.7.3	agnaye samidhāv iti dve
1.7.4	agnaye samidha iti catasraḥ
1.7.5	atha pariṣiñcati yathā purastāt
1.7.6	anvamaṃsthāḥ prāsāvīr iti mantrāntān saṃnamati
1.7.7	atha devatā upatiṣṭhate
1.7.8	agne vratapate vrataṃ cariṣyāmītyagniṃ vāyo vratapata iti vāyum āditya vratapata ityādityaṃ vratānāṃ vratapata iti vratapatim
1.7.9	atra gurave varaṃ dadāti
1.7.10	udāyuṣety utthāpya sūryaiṣa te putras taṃ te paridadāmīti paridāya taccakṣurdevahitaṃ purastācchukram uccarat paśyema śaradaḥ śataṃ jīvema śaradaḥ śataṃ nandāma śaradaḥ śataṃ modāma śaradaḥ śataṃ bhavāma śaradaḥ śataṃ śṛṇavāma śaradaḥ śataṃ prabravāma śaradaḥ śatam ajitāḥ syāma śaradaḥ śataṃ jyok ca sūryaṃ dṛśa ityādityam upatiṣṭhate
1.7.11	agniṣ ṭa āyuḥ pratarāṃ kṛṇotv agniṣ ṭe puṣṭiṃ pratarāṃ dadhātv indro marudbhiriha te dadhātv ādityaste vasubhir ādadhātv iti daṇḍaṃ pradāyāmatraṃ prayacchati
1.7.12	athāha bhikṣācaryaṃ careti
1.7.13	sa mātaramevāgre bhikṣeta
1.7.14	ato 'nyeṣu rātikuleṣu
1.7.15	āhṛtya bhaikṣam iti gurave prāha
1.7.16	tatsubhaikṣam ityuktvā
1.7.17	yasya te prathamavāsyaṃ harāmastaṃ tvā viśve avantu devās taṃ tvā bhrātaraḥ suhṛdo vardhamānamanujāyantāṃ bahavaḥ sujātam iti prathamavāsyam asyādatte
1.7.18	upasthite 'nna odanasyāpūpānāṃ saktūnām iti samavadāya sarpirmiśrasya juhoty agnaye svāhā somāya svāhāgnaye 'nnādāya svāhāgnaye 'nnapataye svāhā prajāpataye svāhā viśvebhyo devebhyaḥ svāhā sarvābhyo devatābhyaḥ svāhāgnaye sviṣṭakṛte svāheti
1.7.19	sarvatraivam anādiṣṭadevate
1.7.20	amuṣmai svāheti yathādevatam ādiṣṭadevate
1.7.21	eteṣām evānnānāṃ samavadāya prāgagreṣu darbheṣu baliṃ karoti vāstupataye svāheti
1.7.22	trivṛtānnena brāhmaṇān pariviṣya puṇyāhaṃ svastyayanam ṛddhimiti vācayitvā
1.8.1	tryahavrataṃ carati
1.8.2	akṣāram alavaṇam aśamīdhānyaṃ bhuñjāno 'dhaḥśāyy amṛnmayapāyy aśūdrocchiṣṭy amadhumāṃsāśy adivāsvāpy ubhau kālau bhikṣācaryam udakumbham ity āharann aharahaḥ kāṣṭhakalāpam ubhau kālau sāyaṃ sāyaṃ vā samidho 'bhyādadhāti
1.8.3	purastāt pariṣecanād yathā ha tadvasavo gauryam iti pradakṣiṇamagniṃ parimṛjya pariṣiñcati yathā purastāt
1.8.4	vyāhṛtibhiḥ samidho 'bhyādadhāty ekaikaśaḥ samastābhiś caiṣā te agne samit tayā vardhasva cā ca pyāyasva vardhiṣīmahi ca vayam ā ca pyāsiṣīmahi svāhā medhāṃ ma indro dadātu medhāṃ devī sarasvatī medhāṃ me aśvināvubhāv ādhattāṃ puṣkarasrajau svāhāpsarāsu ca yā medhā gandharveṣu ca yanmano daivī medhā manuṣyajā sā māṃ medhā surabhirjuṣatāṃ svāhā ā māṃ medhā surabhir viśvarūpā hiraṇyavarṇā jagatī jagamyā ūrjasvatī payasā pinvamānā sā māṃ medhā supratīkā juṣatāṃ svāheti
1.8.5	tathaiva parimṛjya pariṣiñcati yathā purastāt
1.8.6	yatte agne tejas tenāham ityetair mantrair upatiṣṭhate mayi medhāṃ mayi prajām iti ca
1.8.7	tryahe paryavete tathaiva trivṛtānnena brāhmaṇān pariviṣya puṇyāhaṃ svastyayanam ṛddhim iti vācayitvā vrataṃ visṛjate 'gne vratapate vratam acāriṣam ityetaiḥ saṃnataiḥ
1.8.8	etad vrata evāta ūrdhvam
1.8.9	ācāryakulavāsy aśnāti kṣāraṃ lavaṇaṃ śamīdhānyamiti
1.8.10	daṇḍī jaṭī mekhalī
1.8.11	śikhājaṭo vā syāt
1.8.12	kāṣāyamajinaṃ vā vaste
1.8.13	na striyamupaiti
1.8.14	aṣṭācatvāriṃśadvarṣāṇi caturviṃśatiṃ dvādaśa yāvadgrahaṇaṃ vā
1.8.15	na tvevāvrataḥ syāt
1.8.16	kāṇḍopākaraṇe kāṇḍavisarge ca sadasaspatim adbhutaṃ priyam indrasya kāmyaṃ saniṃ medhām ayāsiṣaṃ svāheti kāṇḍarṣir dvitīya imaṃ me varuṇa tattvā yāmi tvaṃ no agne sa tvaṃ no agne tvamagne ayāsi prajāpate yad asya karmaṇo 'tyarīricam iti cātraike jayābhyātānān rāṣṭrabhṛta ity upajuhvati yathā purastāt
1.9.1	adhītya vedaṃ snānam
1.9.2	tadvyākhyāsyāmaḥ
1.9.3	udagayana āpūryamāṇapakṣe rohiṇyāṃ mṛgaśirasi tiṣya uttarayoḥ phalgunyorhaste citrāyāṃ viśākhayorvaiteṣu snāyāt
1.9.4	yatrāpastadgatvāgnimupasamādhāya vyāhṛtiparyantaṃ kṛtvā pālāśīṃ samidhamādadhātīmaṃ stomamarhate jātavedase ratham iva saṃmahemā manīṣayā bhadrā hi naḥ pramatirasya saṃsady agne sakhye mā riṣāmā vayaṃ tava svāheti
1.9.5	atha vyāhṛtibhirjuhoti yathā purastāt
1.9.6	tryāyuṣaṃ jamadagneḥ kaśyapasya tryāyuṣaṃ yaddevānāṃ tryāyuṣaṃ tanme astu tryāyuṣaṃ svāhā
1.9.7	imaṃ me varuṇa tattvā yāmi tvaṃ no agne sa tvaṃ no agne tvamagne ayāsi prajāpate yadasya karmaṇo 'tyarīricam iti cātraike jayābhyātānān rāṣṭrabhṛta ityupajuhvati yathā purastāt
1.9.8	brāhmaṇānannena pariviṣya puṇyāhaṃ svastyayanam ṛddhim iti vācayitvā vrataṃ visṛjate 'gne vratapate vratam acāriṣam ityetaiḥ
1.9.9	vrataṃ visṛjya ud u tyaṃ citram iti dvābhyām ādityam upatiṣṭhate
1.9.10	ud uttamaṃ varuṇa pāśam asmad ity uttarīyaṃ brahmacārivāso nidhāyānyat paridhāyāvādhamam ityantarīyaṃ vi madhyamam iti mekhalām athā vayam āditya vrata iti daṇḍaṃ mekhalāṃ daṇḍaṃ kṛṣṇājinaṃ cāpsu praveśyāpareṇāgniṃ prāṅmukha upaviśya kṣuraṃ saṃmṛśati kṣuro nāmāsi svadhitiste pitā namaste astu mā mā hiṃsīr iti
1.9.11	vaptre pradāyondanīyā apo 'bhimṛśati śivā no bhavatha saṃspṛśa iti
1.9.12	āpa undantu jīvase dīrghāyutvāya varcasa iti dakṣiṇaṃ godānamunatti
1.9.13	oṣadhe trāyasvainam ity ūrdhvāgrām oṣadhim antardadhāti
1.9.14	svadhite mainaṃ hiṃsīr iti kṣureṇābhinidadhāti
1.9.15	devaśrūr etāni pravapa iti pravapati
1.9.16	yatkṣureṇa marcayatā supeśasā vaptarvapasi keśaśmaśru varcayā mukhaṃ mā na āyuḥ pramoṣīr iti vaptāraṃ samīkṣate
1.9.17	śmaśrūṇyagre vāpayate 'thopapakṣāvatha keśān atha lomānyatha nakhāni
1.9.18	ānaḍuhe śakṛtpiṇḍe saṃyamya keśaśmaśrulomanakhānīdam aham amuṣyāmuṣyāyaṇasya pāpmānamavagūhāmīti goṣṭha udumbare darbhastambe vā nikhanati yo 'sya rātirbhavati
1.9.19	snāyanīyenotsādyaudumbareṇa dantān prakṣālayate
1.10.1	annādyāya vyūhadhvaṃ dīrghāyutvāya vyūhadhvaṃ brahmavarcasāya vyūhadhvaṃ dīrghāyur aham annādo brahmavarcasī bhūyāsamiti
1.10.2	athoṣṇaśītābhir adbhiḥ snāpayaty āpo hi ṣṭhā mayobhuva iti tisṛbhir hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana iti caitenānuvākena
1.10.3	goṣṭhe vāvacchādya saṃpariśritya purodayamādityasya praviśaty atra sarvaṃ kriyate nainam etad ahar ādityo 'bhitapatīty ekeṣāṃ snātānāṃ vā eṣa tejasā tapati ya eṣa tapati tasmātsnātakasya mukhaṃ rephāyatīva
1.10.4	āharantyasmai sarvasurabhi candanaṃ vā piṣṭaṃ tadabhyukṣya namo grahāya cābhigrahāya ca namaḥ śākajañjabhābhyāṃ namastābhyo devatābhyo yā abhigrāhiṇīr iti devebhyaḥ prācīnam añjaliṃ kṛtvā tenānulimpate 'psarāsu ca yo gandho gandharveṣu ca yadyaśo daivyo yo mānuṣo gandhaḥ sa mām āviśatād iheti
1.10.5	āharantyasmā ahate vāsasī te abhyukṣya somasya tanūrasi tanuvaṃ me pāhi svā mā tanūrāviśa śivā mā tanūr āviśety antarīyaṃ vāsaḥ paridhāyāpa upaspṛśya tathaivottarīyam apareṇāgniṃ prāṅmukha upaviśati
1.10.6	āharantyasmai kuṇḍale cāndanamaṇiṃ bādaraṃ vā suvarṇābhicchādanaṃ tadubhayaṃ darbheṇa prabadhyoparyagnau dhārayannabhijuhoty āyuṣyaṃ varcasyaṃ rāyaspoṣam audbhidam idaṃ hiraṇyam āyuṣe varcase jaitryāyāviśatāṃ māṃ svāhoccair vāji pṛtanāsāhaṃ sabhāsāhaṃ dhanaṃjayaṃ sarvāḥ samagrā ṛddhayo hiraṇye 'smin samābhṛtāḥ svāhā śunamahaṃ hiraṇyasya pituriva nāmāgrabhiṣaṃ taṃ mā hiraṇyavarcasaṃ karotu pūruṣu priyaṃ brahmavarcasinaṃ mā karotu svāhā priyaṃ mā kuru deveṣu priyaṃ mā brahmaṇi kuru priyaṃ viśyeṣu śūdreṣu priyaṃ mā kuru rājasu svāheyam oṣadhe trāyamāṇā sahamānā sahasvatī sā mā hiraṇyavarcasaṃ karotu pūruṣu priyaṃ brahmavarcasinaṃ mā karotu svāheti
1.10.7	etaireva pañcabhir asvāhākārais triḥ pradakṣiṇam udapātre 'nupariplāvya
1.11.1	virājaṃ ca svarājaṃ cābhiṣṭīr yā ca no gṛhe / lakṣmī rāṣṭrasya yā mukhe tayā mā saṃsṛjāmasīti kuṇḍale pratiharate dakṣiṇe karṇe dakṣiṇaṃ savye savyam
1.11.2	ṛtubhiṣṭvārtavair āyuṣe varcase / saṃvatsarasya dhāyasā tena sannanugṛhṇāsīti kuṇḍale saṃgṛhṇīte
1.11.3	iyamoṣadhe trāyamāṇā sahamānā sahasvatī / sā mā hiraṇyavarcasaṃ karotu pūruṣu priyaṃ brahmavarcasinaṃ mā karotv apāśo 'sīti grīvāyāṃ maṇiṃ pratimuñcate
1.11.4	śubhike śubhamāroha śobhayantī mukhaṃ mama / mukhaṃ ca mama śobhaya bhūyāṃsaṃ ca bhagaṃ kuru / yāmāharajjamadagniḥ śraddhāyai kāmāyāsyai / imāṃ tāṃ pratimuñce 'haṃ bhagena saha varcasā / iti dvābhyāṃ srajaṃ pratimuñcate
1.11.5	yadāñjanaṃ traikakudaṃ jātaṃ himavata upari / tena vām āñje 'haṃ bhagena saha varcasā / mayi parvatapūruṣam / iti traikakudenāñjanenāṅkte tasminn avidyamāne yenaiva kenacit
1.11.6	yanme manaḥ parāgatam / ityādarśe 'vekṣate
1.11.7	devasya tvā / iti vaiṇavaṃ daṇḍaṃ pratigṛhya / indrasya vajro 'sy aśvinau mā pātam / iti trirūrdhvamunmārṣṭi
1.11.8	vega vejayāsmad dviṣatas taskarān sarīsṛpāñchvāpadān rakṣāṃsi piśācān pauruṣeyād bhayānno daṇḍa rakṣa viśvasmād bhayād rakṣa sarvato jahi taskarān / anagnaḥ sarvavṛkṣeṣu jāyase tvaṃ sapatnahā / jahi śatrugaṇānsarvānsamantaṃ maghavāniva / iti triḥ pradakṣiṇamuparyupari śiraḥ pratiharate
1.11.9	pratiṣṭhe stho devate mā mā saṃtāptam / ityupānahāv adhyavarohati
1.11.10	prajāpateḥ śaraṇamasi brahmaṇaśchadiḥ / iti chattraṃ pratigṛhṇāti
1.11.11	yo me daṇḍaḥ parāpatad vihāyaso 'dhi bhūmyām / imaṃ taṃ punarādadeyamāyuṣe ca balāya ca / iti daṇḍaṃ punarādatte yadyasya hastāt patati
1.12.1	ānayantyasmai ratham aśvaṃ hastinaṃ vā
1.12.2	rathaṃtaram asi vāmadevyam asi bṛhadasi / aṅkau nyaṅkāvabhitaḥ / ityeṣā / ayaṃ vām aśvinā ratho mā duḥkhe mā sukhe riṣat / ariṣṭaḥ svasti gacchatu vivighnann abhidāsataḥ / iha dhṛtir iha vidhṛtir iha rama iha ramatām / iti rathamātiṣṭhate yadi rathena praviśati
1.12.3	aśvo 'si hayo 'si mayo 'sīty ekādaśabhir aśvanāmabhir aśvaṃ yadyaśvena
1.12.4	indrasya tvā vajreṇābhyupaviśāmi vaha kālaṃ vaha śriyaṃ mābhivaha hastyasi hastiyaśasamasi hastivarcasam asi hastiyaśasihastivarcasī bhūyāsam / iti hastinaṃ yadi tena
1.12.5	tad gacchati yatrāsmā apacitiṃ kariṣyanto bhavanti
1.12.6	saṃsravantu diśo mayi samāgacchantu sūnṛtāḥ / sarve kāmā abhiyantu naḥ priyā abhisravantu naḥ priyāḥ / iti diśa upatiṣṭhate
1.12.7	yaśo 'si yaśo 'haṃ tvayi bhūyāsam / iti yo 'syāpacitiṃ kariṣyanbhavati tamabhyāgacchansamīkṣate
1.12.8	athāsmā āvasathaṃ kalpayitvā / arghaḥ / iti prāha
1.12.9	kuruta / iti pratyāha
1.12.10	kurvantyasmai trivṛtaṃ pāṅktaṃ vā
1.12.11	dadhi madhu ghṛtam iti trivṛt
1.12.12	dadhi madhu ghṛtam āpaḥ saktava iti pāṅktaḥ
1.12.13	kaṃse dadhyānīya madhvānayati
1.12.14	hrasīyasyānīya varṣīyasāpidhāyānūcīnāni pṛthagādāpayati kūrcaṃ pādyam arghyam ācamanīyaṃ madhuparka iti
1.12.15	anvaṅṅ anusaṃvṛjinā so 'nupakiṃcayā vācaikaikaṃ prāha
1.12.16	kūrcaḥ / iti kūrcam
1.12.17	tasminprāṅmukha upaviśati / rāṣṭrabhṛdasyācāryāsandī mā tvadyoṣam / iti
1.12.18	athāsmai / pādyam / iti prāha
1.12.19	tenāsya śūdraḥ śūdrā vā pādau prakṣālayati savyamagre brāhmaṇasya dakṣiṇamitarayoḥ
1.13.1	virājo doho 'si / mayi dohaḥ padyāyai virājaḥ / iti yo 'sya pādau prakṣālayati tasya hastāvabhimṛśyātmānaṃ pratyabhimṛśati / mayi teja indriyaṃ vīryam āyuḥ kīrtir varco yaśo balam / iti
1.13.2	athāsmai / arghyam / iti prāha
1.13.3	tat pratigṛhṇāti / ā māgan yaśasā saṃsṛja tejasā varcasā payasā ca / taṃ mā kuru priyaṃ prajānām adhipatiṃ paśūnām / iti
1.13.4	samudraṃ vaḥ prahiṇomyakṣitāḥ svāṃ yonim apigacchatāchidraḥ prajayā bhūyāsaṃ mā parāseci matpayaḥ / iti śeṣaṃ ninīyamānam anumantrayate
1.13.5	athāsmai / ācamanīyam / iti prāha
1.13.6	amṛtopastaraṇam asīty apa ācāmati
1.13.7	athāsmai / madhuparkaḥ / iti prāha
1.13.8	taṃ sāvitreṇobhābhyāṃ hastābhyāṃ pratigṛhya / pṛthivyāstvā nābhau sādayāmīḍāyāḥ pada iti pṛthivyāṃ pratiṣṭhāpya / yanmadhuno madhavyaṃ paramam annādyaṃ rūpaṃ tenāhaṃ madhuno madhavyena parameṇa rūpeṇa paramo madhavyo 'nnādo bhūyāsam / ityaṅguṣṭhenopamadhyamayā cāṅgulyā triḥ pradakṣiṇaṃ saṃyujya / tejase tvā śriyai yaśase balāyānnādyāya prāśnāmīti triḥ prāśya yo 'sya rātirbhavati tasmā ucchiṣṭaṃ prayacchati
1.13.9	sarvaṃ vā prāśyāmṛtāpidhānam asīty apa ācāmati
1.13.10	athāsmai / gauḥ / iti prāha
1.13.11	tasyāḥ karmotsargo vā
1.13.12	gaurdhenurbhavyā mātā rudrāṇāṃ duhitā vasūnāṃ svasādityānām amṛtasya nābhiḥ / pra ṇu vocaṃ cikituṣe janāya mā gām anāgām aditiṃ vadhiṣṭa / pibatūdakaṃ tṛṇānyattu / omutsṛjata / ityutsarge saṃśāsti
1.13.13	gaur asy apahatapāpmāpa pāpmānaṃ jahi mama cāmuṣya ca hataṃ me dviṣantaṃ hato me dviṣan / kuruta / iti kriyamāṇāyām
1.13.14	utsarge 'nyena māṃsenānnaṃ saṃskṛtyāthāsmai / bhūtam / iti prāha
1.13.15	tat subhūtaṃ virāḍannaṃ tanmā kṣāyi tan meśīya tanma ūrjaṃ dhās tat subhūtam / ityuktvāthāha / brāhmaṇān bhojayata / iti
1.13.16	teṣvasmai bhuktavatsvanusaṃvṛjinam annam āhārayati
1.13.17	tat pratigṛhṇāti / dyauste dadātu pṛthivī pratigṛhṇātu pṛthivī te dadātu prāṇaḥ pratigṛhṇātu prāṇastvāśnātu prāṇaḥ pibatu / iti
1.13.18	indrāgnī me varcaḥ kṛṇutām / iti yāvatkāmaṃ prāśya yo 'sya rātirbhavati tasmā ucchiṣṭaṃ prayacchati
1.13.19	yaṃ kāmayeta na vicchidyeteti / yasminbhūtaṃ ca bhavyaṃ ca sarve lokā iha śritāḥ / tena tvāhaṃ pratigṛhṇāmi tvāmahaṃ brahmaṇā tvā mahyaṃ pratigṛhṇāmy asāv ityācamya
1.14.1	bhuktavato dakṣiṇaṃ hastaṃ gṛhṇīyāt
1.14.2	yam amātyam antevāsinaṃ preṣyaṃ vā kāmayeta dhruvo me 'napāyī syāditi sa pūrvāhṇe snātaḥ prayatavastro 'haḥkṣānto brāhmaṇasaṃbhāṣo niśāyāṃ tasyāvasathaṃ gatvā jīvaśṛṅge prasrāvya triḥ pradakṣiṇam āvasathaṃ pariṣiñcan parikrāmet / pari tvā gireriha pari bhrātuḥ pari ṣvasuḥ / pari sarvebhyo jñātibhyaḥ pariṣīdaḥ kleṣyasi / śaśvat parikupilena saṃkrāmeṇāvicchidā / ūlena parimīḍho 'si parimīḍho 'syūlena / iti
1.14.3	anigupte jīvaśṛṅgaṃ nidadhāti
1.14.4	yasmā amātyā antevāsinaḥ preṣyā voddraveyus tān parikrośet / anupauhvadanupahvayen nivarto yo nyavīvṛdhaḥ / indro vaḥ parikrośaḥ parikrośatu sarvadā / yaditi māmatimanyadhvaṃ māyādevā avataran / indraḥ pāśena vaḥ siktvā mahyaṃ punar udājatu / iti
1.14.5	so 'tha svāgāraṃ praviśya saidhrakīṃ samidham ādhāya / ā vartana vartaya / ityākarṣaṇena juhoti
1.14.6	athāto dāraguptim
1.14.7	sthūrā dṛḍhā jārī cūrṇāni kārayitvā suptāyai yonim upavaped indrāyayāsya śepham alīkam anyebhyaḥ puruṣebhyo 'nyatra mad iti
1.14.8	athātaḥ paṇyasiddhiḥ
1.14.9	paṇyasyāpādāya juhoti
1.15.1	yadvo devāḥ prapaṇaṃ carāma devā dhanena dhanam icchamānāḥ / tasmin somo rucam ādadhātv agnirindro bṛhaspatirīśānaśca / svāheti
1.15.2	athātaḥ krodhavinayanam
1.15.3	yā ta eṣā rarāṭyā tanūr manyor mṛddhasya nāśinī tāṃ devā brahmacāriṇo vinayantu sumedhasaḥ / yatta etanmukhe mataṃ rarāṭam ud iva vidhyasi / ava dyām iva dhanvino hṛdo manyuṃ tanomi te / ahar dyauśca pṛthivī ca vidhe krodhaṃ nayāmasi / garbhamaśvataryā iva / iti kruddham abhimantrayate
1.15.4	athātaḥ saṃvādābhijayanam
1.15.5	niśāyām antarāgāre 'gnim upasamādhāya vyāhṛtiparyantaṃ kṛtvā kaṇair ājyamiśrair juhoti / avajihva nijihvikāva tvā haviṣā yaje / yathāham uttaro vadāmyadharo vad asau vadā / svāheti
1.15.6	athainaṃ saṃnidhāvabhijapati / ā te vācam āsyād ade manasyāṃ hṛdayād adhi / aṅgād aṅgāt te vācam ādade yatra yatra nihitā vāktāṃ ta ādade / rudra nīlaśikhaṇḍa vīra karmaṇi karmaṇīmaṃ me pratisaṃvādinaṃ vṛkṣam ivāśaninā jahi / adho vadādharo vadādhastād bhūmyā vada / adhopratir iva kūṭena nijasya nihito mayā / tatsatyaṃ yad ahaṃ bravīmy adharo matpadyasvāsāv iti
1.15.7	hiraṇyabāhuḥ subhagā jitākṣyalaṃkṛtā madhye / devānām āsīnārthaṃ mahyam avocat svāheti sabhām ālabhya japati
1.15.8	mama pare mamāpare mameyaṃ pṛthivī mahī / mamāgniś cendraśca divyam artham asādhayanniva / iti pariṣadam abhivīkṣate 'bhyeva japati
1.16.1	darśe candramasaṃ dṛṣṭvāpa ācamyāpo dhārayamāṇaḥ / ā pyāyasva / saṃ te / navo navo bhavati jāyamānaḥ / yamādityā aṃśumāpyāyayantīti catasṛbhirupatiṣṭhate
1.16.2	mayi dakṣakratū / iti jañjabhyamāno japati
1.16.3	sig asi nasi vajro namaste astu mā mā hiṃsīḥ / iti sicādhikṣipto japati
1.16.4	tasya tantumācchidya mukhavātena pradhvaṃsayet
1.16.5	ye pakṣiṇaḥ patayanti bibhyato nirṛtaiḥ saha / te mā śivena śagmena tejasondantu varcasā / iti vayasādhikṣipto japati tadanyena hastāt pramṛjyādbhiḥ prakṣālayīta
1.16.6	divo nu mā bṛhato antarikṣād apāṃ stoko abhyapatacchivāya / samindriyeṇa manasāhamāgāṃ brahmaṇā guptaḥ sukṛtā kṛtena / iti japed yadyenam avijñāto 'pāṃ stoko 'bhicchādayet
1.16.7	yadi vṛkṣāgrād abhyapatat phalaṃ yad vāntarikṣāt tad u vāyureva / yatrā vṛkṣastanuvai yatra vāsa āpo bādhantāṃ nirṛtiṃ parācaiḥ / iti japed yadyenam avijñātaṃ phalamabhipatet
1.16.8	namaḥ pathiṣade vāteṣave rudrāya namo rudrāya pathiṣada iti catuṣpatham avakramya japati
1.16.9	namaḥ paśuṣade vāteṣave rudrāya namo rudrāya paśuṣada iti śakṛddhatau
1.16.10	namaḥ sarpasade vāteṣave rudrāya namo rudrāya sarpasada iti sarpasṛpte
1.16.11	namo 'ntarikṣasade vāteṣave rudrāya namo rudrāyāntarikṣasada iti japed yady enaṃ saṃvartavāta āgacchet
1.16.12	namo 'psuṣade vāteṣave rudrāya namo rudrāyāpsuṣada iti nadīm udanvatīm avagāhya japati
1.16.13	namastatsade vāteṣave rudrāya namo rudrāya tatsada iti citraṃ deśaṃ devayajanaṃ vanaspatiṃ vākramya japati
1.16.14	sūryābhyudito 'hani nāśnīyād vāgyato 'hastiṣṭhet
1.16.15	sūryābhinimrukto rātrāvevam
1.16.16	na yūpamupaspṛśet / yady upaspṛśed duriṣṭaṃ yajñasya pratimuñcīta / yadyekam upaspṛśet / eṣa te vāyo / iti brūyād yadi dvau / etau te vāyū / iti yadi bahūn / ete te vāyavaḥ / iti
1.16.17	anihūtaṃ parihūtaṃ pariṣṭutaṃ śakunai ruditaṃ ca yat / mṛgasya śṛtamakṣṇayā taddviṣadbhyo bhayāmasīty adhvānam abhipravrajañjapati
1.16.18	udgāteva śakune sāma gāyasi brahmaputra iva savaneṣu śaṃsasi / svasti naḥ śakune astu śivo naḥ sumanā bhava / ityanabhipretaṃ śakunaṃ pratijapati
1.16.19	yadetadbhūtānyanvāviśya daivīṃ vācaṃ vadasi / dviṣato naḥ parāvada tānmṛtyo mṛtyave naya / ityekasṛkam
1.16.20	athāsmā ubhayata ādīptam ulmukaṃ tāṃ diśaṃ prati nirasyati / agne agninā saṃvadasva mṛtyo mṛtyunā saṃvadasva / ity apa upaspṛśya
1.16.21	athainamupatiṣṭhate / vibhūr asi pravāhaṇaḥ / ityetenānuvākena
1.17.1	yadīṣito yadi vā svakāmī bhayeḍako vadati vācam etāṃ tām indrāgnī brahmaṇā saṃvidānau śivāmasmabhyaṃ kṛṇutaṃ gṛheṣu / iti salāvṛkīm
1.17.2	prasārya sakthyau patasi savyamakṣi nipepi ca / meha kasyacanāmamad iti śakunim
1.17.3	hiraṇyapakṣaḥ śakunirdevānāṃ vasatiṃgamaḥ / grāmaṃ pradakṣiṇaṃ kṛtvā svasti no vada kauśika / iti piṅgalām
1.17.4	punarmāmaitvindriyaṃ punarāyuḥ punarbhagaḥ / punarbrāhmaṇamaitu mā punardraviṇamaitu mā / iti athaite dhiṣṇiyāso agnayo yathāsthānaṃ kalpantāmihaiva / svāhā / punarma ātmā punarāyurāgāt punaḥ prāṇaḥ punarākūtamāgāt / vaiśvānaro raśmibhir vāvṛdhāno 'ntas tiṣṭhatu me mano 'mṛtasya ketuḥ / svāhā / yadannamadyate sāyaṃ na tatprātaravati kṣudhaḥ / sarvaṃ tadasmānmā hiṃsīn na hi taddivā dadṛśe divaḥ / svāhā / ityanabhipretaṃ svapnaṃ dṛṣṭvā tilair ājyamiśrairjuhoti
1.17.5	athaitānyadbhutaprāyaścittāni bhavanti / kuptvā kapota upāvikṣat / madhvāgāra upāvikṣat / gaur gām adhaiṣīt / sthūṇā vyaraukṣīt / valmīka udaikṣīd ityevaṃrūpāṇi
1.17.6	sa pūrvāhṇe snātaḥ prayatavastro 'haḥkṣānto brāhmaṇasaṃbhāṣo 'ntarāgāre 'gnim upasamādhāya vyāhṛtiparyantaṃ kṛtvā juhotīmaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāsi / prajāpate / yadasya karmaṇo 'tyarīricam / iti cātraike jayābhyātānān rāṣṭrabhṛta ityupajuhvati yathā purastāt / brāhmaṇān annena pariviṣya puṇyāhaṃ svastyayanam ṛddhim iti vācayitvā
1.18.1	indrāgnī vaḥ prasthāpayatām aśvināvabhirakṣatāṃ bṛhaspatir vo gopālaḥ pūṣā vaḥ punarudājatu / iti gāḥ pratiṣṭhamānā anumantrayate / pūṣā gā anvetu naḥ / iti ca
1.18.2	imā yā gāva āgamannayakṣmā bahusūvarīḥ / nadya iva sravantu samudra iva niṣiñcantu / iti gā āyatīḥ pratīkṣate
1.18.3	saṃsthā stha saṃsthā vo bhūyāsthācyutā stha mā mā cyoḍhvaṃ māhaṃ bhavatībhyaś cauṣīḥ / iti saṃsthitāḥ
1.18.4	ūrjā vaḥ paśyāmy ūrjā mā paśyata / iti goṣṭhagatāḥ / sahasrapoṣaṃ vaḥ puṣyāsam / iti ca
1.18.5	ato gavāṃ madhye 'gnim upasamādhāya vyāhṛtiparyantaṃ kṛtvā payasā juhoti / uddīpyasva jātavedo 'paghnannirṛtiṃ mama / paśūṃśca mahyam āvaha jīvanaṃ ca diśo diśa / svāhā / mā no hiṃsījjātavedo gāmaśvaṃ puruṣaṃ jagat / abibhrad agna āgahi śriyā mā paripātaya / svāhā / apām idaṃ nyayanam / namaste harase śociṣa iti ca
1.18.6	imaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāsi / prajāpate / yad asya karmaṇo 'tyarīricam / iti cātraike jayābhyātānān rāṣṭrabhṛta ityupajuhvati yathā purastāt
1.19.1	samāvṛtta ācāryakulān mātāpitarau bibhṛyāt
1.19.2	tābhyām anujñāto bhāryām upayacchet sajātāṃ nagnikāṃ brahmacāriṇīm asagotrām
1.19.3	ahnaḥ pañcasu kāleṣu prātaḥ saṃgave madhyaṃdine 'parāhṇe sāyaṃ vaiteṣu yatkārī syāt puṇyāha eva kurute
1.19.4	agnim upasamādhāya paridhānāntaṃ kṛtvā vadhūm ānīyamānāṃ samīkṣate / sumaṅgalīr iyaṃ vadhūr imāṃ sameta paśyata / saubhāgyam asyai dattvāyāthāstaṃ viparetana / iti
1.19.5	dakṣiṇataḥ patiṃ bhāryopaviśati
1.19.6	ācāntasamanvārabdhāyāṃ pariṣiñcati yathā purastāt
1.19.7	vyāhṛtiparyantaṃ kṛtvā juhoti / agnir aitu prathamo devatānāṃ so 'syai prajāṃ muñcatu mṛtyupāśāt / tad ayaṃ rājā varuṇo 'numanyatāṃ yatheyaṃ strī pautram aghaṃ na rodāt / svāhā / imām agnis trāyatāṃ gārhapatyaḥ prajām asyai nayatu dīrgham āyuḥ / aśūnyopasthā jīvatām astu mātā pautram ānandam abhiprabudhyatām iyam / svāhā / mā te gṛhe niśi ghoṣa utthād anyatra tvad rudatyaḥ saṃviśantu / mā tvaṃ vikeśy ura āvadhiṣṭhā jīvapatnī patiloke virāja prajāṃ paśyantī sumanasyamānām / svāhā / dyaus te pṛṣṭhaṃ rakṣatu vāyur ūrū aśvinau ca stanaṃ dhayatas te putrān savitābhirakṣatu / ā vāsasaḥ paridhānād bṛhaspatir viśve devā abhirakṣantu paścāt / svāhā / aprajastāṃ pautramṛtyuṃ pāpmānam uta vāgham / śīrṣṇaḥ srajam ivonmucya dviṣadbhyaḥ pratimuñcāmi pāpam / svāhā / devakṛtaṃ brāhmaṇaṃ kalpamānaṃ tena hanmi yoniṣadaḥ piśācān / kravyādo mṛtyūn adharān pādayāmi dīrgham āyus tava jīvantu putrāḥ / svāhā / iti
1.19.8	imaṃ me varuṇa / tat tvā yāmi / tvaṃ no agne / sa tvaṃ no agne / tvam agne ayāsi / prajāpate / iti hutvāśmānam āsthāpayati / ātiṣṭhemam aśmānam aśmeva tvaṃ sthirā bhava / pramṛṇīhi durasyūn sahasva pṛtanāyataḥ / iti
1.19.9	apareṇāgniṃ dvayān darbhān pūrvāparān udagagrān saṃstīrya teṣu pūrvāparāv avatiṣṭhete
1.20.1	prāṅmukhaḥ pratyaṅmukhyā hastaṃ gṛhṇīyāt pratyaṅmukhaḥ prāṅmukhyā vā / yadi kāmayeta puṃso janayeyam ity aṅguṣṭhaṃ gṛhṇīyāt / yadi kāmayeta strīr ity aṅgulīḥ / yadi kāmayetobhayaṃ janayeyam ity abhīva lomāny aṅguṣṭhaṃ sahāṅgulibhir gṛhṇīyāt / sarasvati predam iva subhage vājinīvati tāṃ tvā viśvasya bhūtasya prajāyām asy agrataḥ / gṛhṇāmi te suprajāstvāya hastaṃ mayā patyā jaradaṣṭir yathāsat / bhago 'ryamā savitā puraṃdhir mahyaṃ tvādur gārhapatyāya devāḥ / iti
1.20.2	tām agreṇa dakṣiṇam aṃsaṃ pratīcīm abhyāvṛtyābhimantrayate / aghoracakṣur apatighny edhi śivā paśubhyaḥ sumanāḥ suvarcāḥ / jīvasūr vīrasūḥ syonā śaṃ na edhi dvipade śaṃ catuṣpade / tāṃ naḥ pūṣan śivatamāmerayasva yasyāṃ bījaṃ manuṣyā vapanti / yā na ūrū uśatī viśrayātai yasyām uśantaḥ praharema śepam / somaḥ prathamo vivide gandharvo vivida uttaraḥ / tṛtīyo 'gniṣ ṭe patis turīyo 'haṃ manuṣyajāḥ / somo 'dadād gandharvāya gandharvo 'gnaye 'dadāt / paśūṃś ca mahyaṃ putrāṃś cāgnir dadāty atho tvām / amūham asmi sā tvaṃ dyaur ahaṃ pṛthivī tvaṃ sāmāham ṛk tvaṃ tāv ehi saṃbhavāva saha reto dadhāvahai puṃse putrāya vettavai rāyaspoṣāya suprajāstvāya suvīryāya / imāṃ tvam indra mīḍhvaḥ suputrāṃ subhagāṃ kuru / daśāsyāṃ putrān ādhehi patim ekādaśaṃ kuru / iti
1.20.3	tāṃ yathāyatanam upaveśyāthāsyā añjalāv ājyenopastīrya lājān dvir āvapati / imāṃl lājān āvapāmi samṛddhikaraṇān mama / tubhyaṃ ca saṃvananaṃ tad agnir anumanyatām ayam / iti
1.20.4	abhighārya / iyaṃ nāry upabrūte 'gnau lājān āvapantī / dīrghāyur astu me patir edhantāṃ jñātayo mama / svāhā / iti tasyā añjalinā juhoti
1.20.5	ud āyuṣā / ity utthāpya / viśvā uta tvayā vayaṃ dhārā udanyā iva / atigāhemahi dviṣaḥ / iti pradakṣiṇam agniṃ parikramya tathaiva lājān āvapati
1.20.6	dvitīyaṃ parikramya tathaiva lājān āvapati
1.20.7	tṛtīyaṃ parikramya sauviṣṭakṛtīṃ juhoti
1.20.8	atraike jayābhyātānān rāṣṭrabhṛta ity upajuhvati yathā purastāt
1.20.9	tām apareṇāgniṃ prācīm udīcīṃ vā viṣṇukramān krāmayati
1.20.10	athaināṃ saṃśāsti / dakṣiṇena prakramya savyenānuprakrāma mā savyena dakṣiṇam atikrāmīḥ / iti
1.21.1	ekam iṣe viṣṇus tvānvetu / dve ūrje viṣṇus tvānvetu / trīṇi vratāya viṣṇus tvānvetu / catvāri māyobhavāya viṣṇus tvānvetu / pañca paśubhyo viṣṇus tvānvetu / ṣaḍ rāyaspoṣāya viṣṇus tvānvetu / sapta saptabhyo hotrābhyo viṣṇus tvānvetu / iti
1.21.2	saptamaṃ padam avasthāpya japati / sakhāyau saptapadāv abhūva sakhyaṃ te gameyaṃ sakhyāt te mā yoṣaṃ sakhyān me mā yoṣṭhāḥ / iti
1.21.3	athāsyā dakṣiṇena pādena dakṣiṇaṃ pādam avakramya dakṣiṇena hastena dakṣiṇam aṃsam upary upary anvavamṛśya hṛdayadeśam abhimṛśati yathā purastāt
1.21.4	prāṇānāṃ granthir asi sa mā visrasaḥ / iti nābhideśam
1.21.5	tām apareṇāgniṃ prācīm upaveśya purastāt pratyaṅ tiṣṭhann adbhiḥ prokṣati / āpo hi ṣṭhā mayobhuvaḥ / iti tisṛbhiḥ / hiraṇyavarṇāḥ śucayaḥ pāvakāḥ / iti catasṛbhiḥ / pavamānaḥ suvarjanaḥ / iti caitenānuvākena
1.21.6	atra bījāny adhiśrayanti
1.22.1	tāṃ tataḥ pravāhayanti pra vā hārayanti
1.22.2	samopyaitam agnim anuharanti
1.22.3	nityo dhāryaḥ
1.22.4	anugato manthyaḥ śrotriyāgārād vāhāryaḥ
1.22.5	upavāsaś cānugate bhāryāyāḥ patyur vā
1.22.6	āgāraṃ prāpyāthaināṃ saṃśāsti / dakṣiṇaṃ pādam agre 'tihara dehaliṃ mādhiṣṭhāḥ / iti
1.22.7	pūrvārdhe śālāyāṃ nyupyopasamādadhāti
1.22.8	apareṇāgniṃ lohitam ānaḍuhaṃ carma prācīnagrīvam uttaralomāstṛṇāti
1.22.9	tasmin prāṅmukhāv udaṅmukhau vopaviśataḥ / paścāt patiṃ bhāryopaviśati / iha gāvo niṣīdantv ihāśvā iha pūruṣāḥ / iho sahasradakṣiṇo 'pi pūṣā niṣīdatu / iti
1.22.10	vācaṃniyamāvāsāte ā nakṣatrāṇām udayāt
1.22.11	uditeṣu nakṣatreṣu prācīm udīcīṃ vā diśam upaniṣkramya / devīḥ ṣaḍ urvīḥ / iti diśa upatiṣṭhate
1.22.12	mā hāsmahi prajayā / iti nakṣatrāṇi
1.22.13	mā radhāma dviṣate soma rājan / iti candramasam
1.22.14	saptarṣayaḥ prathamāṃ kṛttikānām arundhatīṃ ye dhruvatāṃ ha ninyuḥ / ṣaṭkṛttikāmukhyayogaṃ vahantīyam asmākaṃ bhrājatv aṣṭamī / iti saptarṣīn upasthāya dhruvam upatiṣṭhate / dhruvakṣitir dhruvayor nidhruvam asi dhruvata sthitam / tvaṃ nakṣatrāṇāṃ methy asi sa mā pāhi pṛtanyataḥ / namo brahmaṇe dhruvāyācyutāyāstu namo brahmaṇaḥ putrāya prajāpataye namo brahmaṇaḥ putrebhyo devebhyas trayastriṃśebhyo namo brahmaṇaḥ putrapautrebhyo 'ṅgirobhyaḥ / yas tvā dhruvam acyutaṃ saputraṃ sapautraṃ brahma veda dhruvā asmin putrāḥ pautrā bhavanti / preṣyāntevāsino vasanaṃ kambalāni kaṃsaṃ hiraṇyaṃ striyo rājāno 'nnam abhayam āyuḥ kīrtir varco yaśo balaṃ brahmavarcasam annādyam ity etāni mayi sarvāṇi dhruvāṇy acyutāni santu
1.23.1	dhruvaṃ tvā brahma veda dhruvo 'ham asmiṃl loke 'smiṃś ca janapade bhūyāsam / acyutaṃ tvā brahma veda māham asmāl lokād asmāc ca janapadāc cyoṣi dviṣan me bhrātṛvyo 'smāl lokād asmāc ca janapadāc cyavatām / aceṣṭaṃ tvā brahma veda māham asmāl lokād asmāc ca janapadāc ceṣṭiṣi dviṣan me bhrātṛvyo 'smāl lokād asmāc ca janapadāc ceṣṭatām / avyathamānaṃ tvā brahma veda māham asmāl lokād asmāc ca janapadād vyathiṣi dviṣan me bhrātṛvyo 'smāl lokād asmāc ca janapadād vyathatām / nabhyaṃ tvā sarvasya veda nabhyam aham asya janapadasya bhūyāsam / madhyaṃ tvā sarvasya veda madhyam aham asya janapadasya bhūyāsam / tantiṃ tvā sarvasya veda tantir aham asya janapadasya bhūyāsam / methīṃ tvā sarvasya veda methy aham asya janapadasya bhūyāsam / nābhiṃ tvā sarvasya veda nābhir aham asya janapadasya bhūyāsam / yathā nābhiḥ prāṇānāṃ viṣūvān evam ahaṃ viṣūvān / ekaśataṃ taṃ pāpmānamṛcchatu yo 'smān dveṣṭi yaṃ ca vayaṃ dviṣmo bhūyāṃsi mām ekaśatāt puṇyāny āgacchantu / iti
1.23.2	atra manojñena sambhāṣyāgāraṃ prāpyāthainām āgneyena sthālīpākena yājayati
1.23.3	patny avahanti
1.23.4	śrapayitvābhighāryodvāsyāgnaye hutvāgnaye sviṣṭakṛte juhoti
1.23.5	tena brāhmaṇaṃ vidyāvantaṃ pariveveṣṭi
1.23.6	yo 'syāpacito bhavati tasmā ṛṣabhaṃ dadāti
1.23.7	nityam ata ūrdhvaṃ parvasv āgneyena sthālīpākena yajate
1.23.8	nityaṃ sāyaṃ prātar vrīhibhir yavair vā hastenaite āhutī juhoti / agnaye svāhā / prajāpataye svāhā / iti
1.23.9	saurīṃ pūrvāṃ prātar eke samāmananti
1.23.10	trirātram akṣārālavaṇāśināv adhaḥśāyināv alaṃkurvāṇau brahmacāriṇau vasataḥ
1.23.11	caturthyām apararātre 'gnim upasamādhāya prāyaścittiparyantaṃ kṛtvā nava prāyaścittīr juhoti
1.24.1	agne prāyaścitte tvaṃ prāyaścittir asi brāhmaṇas tvā nāthakāma upadhāvāmi yāsyai ghorā tanūs tāmito nāśaya svāhā / vāyo prāyaścitte tvaṃ prāyaścittir asi brāhmaṇas tvā nāthakāma upadhāvāmi yāsyai ninditā tanūstāmito nāśaya svāhā / āditya prāyaścitte tvaṃ prāyaścittir asi brāhmaṇas tvā nāthakāma upadhāvāmi yāsyai patighnī tanūstāmito nāśaya svāhā / āditya prāyaścitte vāyo prāyaścitte 'gne prāyaścitte 'gne prāyaścitte vāyo prāyaścitta āditya prāyaścitta iti
1.24.2	hutvāthāsyai mūrdhni saṃsrāvaṃ juhoti / bhūr bhagaṃ tvayi juhomi svāhā / bhuvo yaśastvayi juhomi svāhā / suvaḥ śriyaṃ tvayi juhomi svāhā / bhūr bhuvaḥ suvas tviṣiṃ tvayi juhomi svāheti
1.24.3	atraivodapātraṃ nidhāya pradakṣiṇam agniṃ parikramyāpareṇāgniṃ prācīm udīcīṃ vā saṃveśyāthāsyai yonim abhimṛśati / abhi tvā pañcaśākhena śivenāvidviṣāvatā / sāhasreṇa yaśasvinā hastenābhimṛśāmasi suprajāstvāya / iti
1.24.4	athainām upayacchate / saṃ nāmnaḥ saṃ hṛdayāni saṃ nābhiḥ saṃ tvacaḥ / saṃ tvā kāmasya yoktreṇa yuñjāny avimocanāya / iti
1.24.5	athaināṃ pariṣvajate / māmanuvratā bhava sahacaryā mayā bhava / yā te patighnī tanūrjāraghnīṃ tvetāṃ karomi / śivā tvaṃ mahyamedhi kṣurapavir jārebhyaḥ / iti
1.24.6	athāsyai mukhena mukhamīpsate / madhu he madhvidaṃ madhu jihvā me madhuvādinī / mukhe me sāraghaṃ madhu datsu saṃvananaṃ kṛtaṃ cākravākaṃ saṃvananaṃ yannadībhya udāhṛtam / yadyukto devagandharvastena saṃvaninau svake / iti
1.24.7	trirātraṃ malavadvāsasā brāhmaṇavyākhyātāni vratāni carati
1.24.8	caturthyāṃ snātāṃ prayatavastrām alaṃkṛtāṃ brāhmaṇasaṃbhāṣām ācamyopahvayate
1.25.1	viṣṇuryoniṃ kalpayatu tvaṣṭā rūpāṇi piṃśatu / āsiñcatu prajāpatir dhātā garbhaṃ dadhātu te / garbhaṃ dhehi sinīvāli garbhaṃ dhehi sarasvati / garbhaṃ te aśvināvubhāvādhattāṃ puṣkarasrajau / hiraṇyayī araṇī yaṃ nirmanthato aśvinā / taṃ te garbhaṃ havāmahe daśamāsyāya sūtavai / yathāgnigarbhā pṛthivī dyauryathendreṇa garbhiṇī / vāyuryathā diśāṃ garbha evaṃ garbhaṃ dadhāmi te / yasya yoniṃ prati reto gṛhāṇa pumānputro jāyatāṃ garbho antaḥ / taṃ mātā daśa māso bibhartu sa jāyatāṃ vīratamaḥ svānām / ā te garbho yonimetu pumānbāṇa iveṣudhim / ā vīro atra jāyatāṃ putraste daśamāsyaḥ / karomi te prājāpatyam ā garbho yonimetu te / anūnaḥ pūrṇo jāyatām anandho 'śloṇo 'piśācadhīraḥ / yāni prabhūṇi vīryāṇyṛṣabhā janayantu naḥ / taistvaṃ garbhiṇī bhava sa jāyatāṃ vīratamaḥ svānām / yo vaśāyāṃ garbho yaśca vehatīndrastaṃ nidadhe vanaspatau / tena tvaṃ garbhiṇī bhava sā prasūr dhenugā bhava / saṃ nāmnaḥ / cākravākam / iti ca
1.25.2	bhūḥ prajāpatinātyṛṣabheṇa skandayāmi vīraṃ dhatsvāsau / bhuvaḥ prajāpatinātyṛṣabheṇa skandayāmi vīraṃ dhatsvāsau / suvaḥ prajāpatinātyṛṣabheṇa skandayāmi vīraṃ dhatsvāsau / iti vīraṃ haiva janayati
1.25.3	sarvāṇyupagamanāni mantravanti bhavantītyātreyaḥ
1.25.4	yaccādau yaccartāv iti bādarāyaṇaḥ
1.26.1	pāṇigrahaṇādir agnis tam aupāsanam ity ācakṣate
1.26.2	tasmingṛhyāṇi karmāṇi kriyante
1.26.3	tasyaupāsanenāhitāgnitvaṃ tathā pārvaṇena caruṇā darśapūrṇamāsayājitvaṃ ceti
1.26.4	dvādaśāhaṃ vicchinnaḥ punarādheyaḥ
1.26.5	pratisaṃkhyāya vā sarvānhomāñjuhuyāt
1.26.6	pariśrita uddhate 'vokṣite sikatopopte
1.26.7	udumbaraśākhābhiḥ plakṣaśākhābhir vā pracchādya yathālābhaṃ tūṣṇīṃ saṃbhārānsaṃbhṛtya yājñikāt kāṣṭhād agniṃ mathitvā laukikaṃ vāhṛtya sate kṛtvā prajvalayitvābhyādadhāti
1.26.8	bhūr bhuvaḥ suvar oṃ pratiṣṭha / iti
1.26.9	athainam agnim upasamādhāya vyāhṛtiparyantaṃ kṛtvā dve mindāhutī juhoti / yanma ātmano mindābhūt / punaragniś cakṣur adād iti
1.26.10	tisras tantumatīr juhoti / tantuṃ tanvan / udbudhyasvāgne / trayastriṃśat tantavaḥ / iti
1.26.11	catasro 'bhyāvartinīr juhoti / agne 'bhyāvartin / agne aṅgiraḥ / punarūrjā / saha rayyā / iti
1.26.12	ekaikaśo vyāhṛtīḥ samastāśca
1.26.13	hutvā / ayāś cāgne 'sy anabhiśastīśca satyamittvamayā asi / ayasā manasā dhṛto 'yasā havyam ūhiṣeyā no dhehi bheṣajaṃ svāhā / ityetāṃ manasvatīm
1.26.14	prājāpatyāṃ saptavatīṃ ca hutvā daśahotāraṃ manasānudrutya sagrahaṃ hutvā / imaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāmi / prajāpate / yad asya karmaṇo 'tyarīricam / iti cātraike jayābhyātānān rāṣṭrabhṛta ityupajuhvati yathā purastāt
1.26.15	brāhmaṇānannena pariviṣya puṇyāhaṃ svastyayanam ṛddhim iti vācayitvā prasiddham āgneyena sthālīpākena yajate
1.26.16	atra gurave varaṃ dadāti vāsasī dhenum anaḍvāhaṃ vā
1.26.17	yadi prayāyād vyākhyātam ātmannaraṇyor vā samāropaṇam
1.26.18	samidhi vā samāropayet
1.26.19	araṇīkalpena khādiraḥ pālāśa audumbara āśvatthaśca
1.26.20	atraikatarasmin yatrāvasyet tasmiñchrotriyāgārād agnim āhṛtya / ājuhvānaḥ / udbudhyasva / iti dvābhyāṃ yasyāṃ samārūḍhas tām ādadhāti
1.26.21	vyākhyāto homakalpaḥ
1.26.22	yadi pārvaṇo vicchidyeta tasmin pāthikṛtena yājayet / yadi dvau vaiśvānarapāthikṛtau / yadi bahūnpunarādheyaḥ / yadi nāśe vināśe vānyair agnibhir agnau saṃsṛṣṭe vā punarādheyaḥ
1.27.1	śālāṃ kārayiṣyann udagayana āpūryamāṇapakṣe rohiṇyāṃ triṣu cottareṣvagnim upasamādhāya vyāhṛtiparyantaṃ kṛtvā juhoti / imaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāmi / prajāpate / yadasya karmaṇo 'tyarīricam / iti cātraike jayābhyātānān rāṣṭrabhṛta ityupajuhvati yathā purastāt / brāhmaṇān annena pariviṣya puṇyāhaṃ svastyayanam ṛddhimiti vācayitvāhataṃ vāsaḥ paridhāyāpa upaspṛśya / devasya tvā / ityabhrimādāya / parilikhitam / iti triḥ pradakṣiṇaṃ parilikhya yathārtham avaṭān khātvābhyantaraṃ pāṃsūn karoti
1.27.2	ihaiva dhruvāṃ niminomi śālāṃ kṣeme tiṣṭhati ghṛtamukṣamāṇā / tāṃ tvā śāle suvīrāḥ sarvavīrā ariṣṭavīrā anusaṃcarema / iti dakṣiṇāṃ dvārasthūṇām ucchrayati
1.27.3	ihaiva dhruvā pratitiṣṭha śāle aśvāvatī gomatī sūnṛtāvatī ūrjasvatī payasā pinvamānocchrayasva mahate saubhagāya ityuttarām
1.27.4	ā tvā kumārastaruṇa ā vatso jagatā saha / ā tvā hiraṇmayaḥ kumbha ā dadhnaḥ kalaśairayanniva / iti saṃmitāvabhimṛśati
1.27.5	evameva sthūṇārājāvucchrayati
1.27.6	evamabhimṛśati
1.27.7	ṛtena sthūṇāvadhiroha vaṃśordhvo virājannapasedha śatrūn / athāsmabhyaṃ sahavīrāṃ rayiṃ dāḥ / iti pṛṣṭhavaṃśamāropayate
1.27.8	mā naḥ sapatnaḥ śaraṇaḥ syonā devo devebhir vimitāsyagre / tṛṇaṃ vasānāḥ sumanā asi tvaṃ śaṃ na edhi dvipade śaṃ catuṣpade / iti channām abhimṛśati
1.27.9	tato 'nūrādhair vāstuśamanam
1.27.10	niśāyām antarāgāre 'gnim upasamādhāya vyāhṛtiparyantaṃ kṛtvā juhoti
1.28.1	vāstoṣpate / vāstoṣpata iti dve / vāstoṣpate prataraṇo na edhi gayasphāno gobhir aśvebhir indo / ajarāsas te sakhye syāma piteva putrān prati no juṣasva / svāhā / apaitu mṛtyur amṛtaṃ na āgan vaivasvato no abhayaṃ kṛṇotu / parṇaṃ vanaspater ivābhi naḥ śīyatāṃ rayiḥ sacatāṃ naḥ śacīpatiḥ / svāhā / paraṃ mṛtyo anuparehi panthāṃ yaste sva itaro devayānāt / vāstoṣpate śṛṇvate te bravīmi mā naḥ prajāṃ rīriṣo mota vīrān / svāhā / idam ū nu śreyo vasānam āganma yad gojid dhanajid aśvajid yat / parṇaṃ vanaspater ivābhi naḥ śīyatāṃ rayiḥ sacatāṃ naḥ śacīpatiḥ / svāhā / imaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāmi / prajāpate / yad asya karmaṇo 'tyarīricam / iti cātraike jayābhyātānān rāṣṭrabhṛta ityupajuhvati yathā purastāt / brāhmaṇānannena pariviṣya puṇyāhaṃ svastyayanam ṛddhimiti vācayitvā
1.28.2	evaṃ vihitaṃ saṃvatsare saṃvatsare vāstuśamanam
1.28.3	ṛtāvṛtāvityeke
1.29.1	gṛhā mā bibhīta mā vepiḍhvam ūrjaṃ bibhrata emasi / ūrjaṃ bibhrad vasuvaniḥ sumedhā gṛhānemi manasā modamānaḥ / yeṣāmadhyeti pravasanneti saumanaso babhuḥ / gṛhān upahvayāmahe te no jānantu jānataḥ / upahūtā iha gāva upahūtā ajāvayaḥ / atho annasya kīlāla upahūto gṛheṣu naḥ / upahūtā bhūrisakhāḥ sakhāyaḥ svādusaṃmudaḥ / ariṣṭāḥ sarvapūruṣā gṛhā naḥ santu sarvadā / ūrjasvantaḥ payasvanta irāvanto hasāmudaḥ / anaśyā atṛṣyā gṛhā māsmad bibhītana / iti gṛhānabhyeti
1.29.2	kṣemāya vaḥ śāntyai prapadye śivaṃ śagmaṃ śaṃ yoḥ śaṃ yoḥ / iti praviśati na tadaharāgataḥ kalahaṃ karoti / gṛhānahaṃ sumanasaḥ prapadye avīraghno vīratamaḥ suśevān / irāṃ vahantaḥ sumanasyamānās teṣvahaṃ sumanāḥ saṃviśāmi / iti saṃviśati / viśvā uta tvayā vayaṃ dhārā udanyā ivātigāhemahi dviṣaḥ / iti bhāryāṃ samīkṣate samīkṣate
2.1.1	athātaḥ sīmantonnayanam
2.1.2	prathamagarbhāyāścaturthe māsyāpūryamāṇapakṣe puṇye nakṣatre 'gnim upasamādhāya vyāhṛtiparyantaṃ kṛtvā dhātā dadātu no rayim / iti catasro dhātrīrjuhoti
2.1.3	imaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāsi / prajāpate / yadasya karmaṇo 'tyarīricam / iti cātraike jayābhyātānān rāṣṭrabhṛta ityupajuhvati yathā purastāt / brāhmaṇānannena pariviṣya puṇyāhaṃ svastyayanam ṛddhimiti vācayitvā snātāṃ prayatavastrām alaṃkṛtāṃ brāhmaṇasaṃbhāṣām apareṇāgniṃ maṇḍalāgāre prācīm upaveśya treṇyā śalalyā śalālugrapsam upasaṃgṛhya purastāt pratyaṅtiṣṭhan vyāhṛtībhiḥ / rākām aham / yāste rāka iti dvābhyām ūrdhvaṃ sīmantam unnīyābhimantrayate / soma eva no rājetyāhur brāhmaṇīḥ prajāḥ / vivṛttacakrā āsīnāstīre tubhyaṃ gaṅge / viśvā uta tvayā vayaṃ dhārā udanyā ivātigāhemahi dviṣaḥ / iti
2.2.1	athātaḥ puṃsavanam
2.2.2	tṛtīye māsyāpūryamāṇapakṣe puṇye nakṣatre 'gnim upasamādhāya vyāhṛtiparyantaṃ kṛtvā / dhātā dadātu no rayim / iti catasro dhātrīrjuhotīmaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāsi / prajāpate / yad asya karmaṇo 'tyarīricam / iti cātraike jayābhyātānān rāṣṭrabhṛta ity upajuhvati yathā purastāt / brāhmaṇānannena pariviṣya puṇyāhaṃ svastyayanam ṛddhimiti vācayitvā snātāṃ prayatavastrām alaṃkṛtāṃ brāhmaṇasaṃbhāṣām apareṇāgniṃ maṇḍalāgāre prācīmupaveśya / vṛṣāsīti tasyā dakṣiṇe pāṇau yavamādadhāti
2.2.3	āṇḍau sthaḥ / ityabhito yavaṃ sarṣapau dhānyamāṣau vā
2.2.4	śvāvṛttad iti dadhidrapsaṃ tadenāṃ prāśayati
2.2.5	ācāntāyā udaramabhimṛśati / ābhiṣṭvāhaṃ daśabhirabhimṛśāmi daśamāsyāya sūtavā iti
2.2.6	nyagrodhaśṛṅgaṃ vā ghṛtena kośakārīṃ vā praiyaṅgaveṇa saṃyāvena yūpaśakalaṃ vottarapūrvasyābhiṣṭer agniṃ vā nirmanthya mūrumūlopadhānāyai dakṣiṇe nāsikāchidre praṇayet
2.2.7	yadi garbhaḥ sraved ārdreṇāsyāḥ pāṇinā trir ūrdhvaṃ nābherunmārṣṭi / parāñcaṃ tvā nārvāñcaṃ tvaṣṭā badhnātu bandhane / sa ṛtūnupaveśya daśa māso avīrahā / iti
2.2.8	vijananakāle kṣipraprasavanam / śirasta udakumbhaṃ nidhāya pattastūryantīmathāsyā udaramabhimṛśati
2.3.1	yathaiva vāyuḥ pavate yathā samudra ejati / evaṃ te garbha ejatu saha jarāyuṇāvasarpatu / ityavāṅavamārṣṭi
2.3.2	jāte 'śmani paraśuṃ nidhāyopariṣṭāddhiraṇyaṃ teṣūttarādhareṣūpariṣṭāt kumāraṃ dhārayati / aśmā bhava paraśur bhava hiraṇyam astṛtaṃ bhava / vedo vai putranāmāsi jīva tvaṃ śaradaḥ śatam / aṅgādaṅgāt sambhavasi hṛdayādadhijāyase / ātmā vai putranāmāsi sa jīva śaradaḥ śatamiti
2.3.3	yadyaparā na patedañjalinodakamādāya mūrdhānam asyāvasiñcet / tiladeva padyasva na māṃsamasi no dalam / avapadyasva svapathād iti
2.3.4	upanirharantyaupāsanam atiharanti sūtikāgnim
2.3.5	sa eṣa uttapanīya eva
2.3.6	nāsminkiṃcana karma kriyate 'nyatroddhūpanāt
2.3.7	athainaṃ kaṇaiḥ sarṣapamiśrair uddhūpayati / śaṇḍo marka upavīraḥ śāṇḍīkera ulūkhalaḥ / cyavano naśyatāditaḥ / svāhā / ālikhan vilikhann animiṣan kiṃvadanta upaśrutiḥ / svāhā / aryamṇaḥ kumbhī śatruḥ pātrapāṇir nipuṇiḥ / svāhā / āntrīmukhaḥ sarṣapāruṇo naśyatāditaḥ / svāhā / keśinī śvalominī bajābojopakāśinī / apeta naśyatād itaḥ / svāhā / kauberakā viśvavāso rakṣorājena preṣitāḥ / grāmānsajātayo yantīpsantaḥ parijākṛtān / svāhā / etān hataitān badhnītety ayaṃ brahmaṇo dūtas tānagniḥ paryasarat / tānindras tān bṛhaspatis tānahaṃ veda brāhmaṇaḥ / pramṛśataḥ kūṭadantān vikeśāṃllambastanān / svāhā / naktaṃcāriṇa uraspeśāñchūlahastān kapālapān / svāhā / pūrva eṣām pitety uccaiḥśrāvyakarṇakaḥ / mātā jaghanyā gacchanti grāme vikhuram icchantī / svāhā / naktaṃcāriṇī svasā sandhinā prekṣate kulam / yā svapatsu jāgarti yasyai vijātāyāṃ manaḥ / svāhā / tāsāṃ tvaṃ kṛṣṇavartmane klomānaṃ hṛdayaṃ yakṛt / agneyakṣīṇi nirdaha / svāheti pratimantram aṅgāreṣvāvapati
2.3.8	tataḥ pāṇī prakṣālya bhūmim ālabhate / yatte susīme hṛdayaṃ divi candramasi śritam / tasyāmṛtatvasya no dhehi māhaṃ pautram aghaṃ rudam / veda te bhūmi hṛdayaṃ divi candramasi śritam / tathāmṛtatvasyeśāno māhaṃ pautram aghaṃ rudam / iti
2.3.9	athāto medhājananaṃ darbheṇa hiraṇyaṃ prabadhya tad antardhāyopariṣṭāt prāñcaṃ kumāraṃ dhāryamāṇaṃ ghṛtaṃ prāśayati / bhūrṛcas tvayi juhomi svāhā / bhuvo yajūṃṣi tvayi juhomi svāhā / suvaḥ sāmāni tvayi juhomi svāhā / bhūrbhuvaḥ suvaratharvāṅgirasas tvayi juhomi svāheti
2.3.10	athainam uṣṇaśītābhir adbhiḥ snāpayati / kṣetriyai tvā nirṛtyai tvā druho muñcāmi varuṇasya pāśāt / anāgasaṃ brahmaṇe tvā karomi śive te dyāvāpṛthivī ubhe ime / śaṃ te agniḥ sahādbhir astu śaṃ dyāvāpṛthivī sahauṣadhībhiḥ / śamantarikṣaṃ saha vātena te śaṃ te catasraḥ pradiśo bhavantu / sūryamṛtaṃ tamaso grāhyā yaddevā amuñcann asṛjan vyenasaḥ / evamahamimaṃ kṣetriyājjāmiśaṃsād druho muñcāmi varuṇasya pāśāt / iti
2.3.11	athainaṃ mātur upastha ādadhāti
2.4.1	yā daivīścatasraḥ pradiśo vātapatnīrabhi sūryo vicaṣṭe / tāsāṃ tvā jarasa ādadhāmi pra yakṣma etu nirṛtiṃ parācaiḥ / iti
2.4.2	ādhāyābhimantrayate / mā te putraṃ rakṣo hiṃsīnmā dhenuratisāriṇī / priyā dhanasya bhūyā edhamānā sve vaśa iti
2.4.3	prakṣālya dakṣiṇaṃ stanamādhāpayati / ayaṃ kumāro jarāṃ dhayatu sarvamāyuretu / tasmai stanaṃ prapyāyasvāyuḥ kīrtirvarco yaśo balam / iti
2.4.4	evamuttaram
2.4.5	nāmayati na rudati yatra vayaṃ vadāmo yatra vābhimṛśāmasītyubhāvabhimṛśyāthāsyai śirasta udakumbhamapihitaṃ nidadhāti / āpo gṛheṣu jāgrata yathā deveṣu jāgratha / evamasyai suputrāyai jāgrata / iti
2.4.6	dvādaśyāṃ mātāputrau snātaḥ
2.4.7	śucyagāraṃ kurvanti
2.4.8	upanirharanti sūtikāgnim atiharantyaupāsanam
2.4.9	tamagnimupasamādhāya vyāhṛtiparyantaṃ kṛtvā / dhātā dadātu no rayim / iti dvādaśāhutīrjuhoti / trayodaśetyekeṣām
2.4.10	imaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāsi / prajāpate / yadasya karmaṇo 'tyarīricam / iti cātraike jayābhyātānānrāṣṭrabhṛta ityupajuhvati yathā purastāt / brāhmaṇānannena pariviṣya puṇyāhaṃ svastyayanamṛddhimiti vācayitvā putrasya nāma dadhyāddvyakṣaraṃ caturakṣaraṃ vā ghoṣavadādyantarantasthaṃ dīrghābhiniṣṭhānāntaṃ yatra vā svityupasargaḥ syāt / taddhi pratiṣṭhitamiti vijñāyate
2.4.11	pitā mātety agre 'bhivyāhareyātām / vijñāyate ca mama nāma prathamaṃ jātaveda iti
2.4.12	dve nāmanī kuryāt / vijñāyate ca tasmāddvināmā brāhmaṇo 'rdhuka iti
2.4.13	nakṣatranāma dvitīyaṃ syād anyatarad guhyaṃ syāt
2.4.14	anyatareṇainam āmantrayīran
2.4.15	somayājī tṛtīyaṃ nāma kurvīteti vijñāyate
2.4.16	pravāsādetyāgataṃ vā putramabhimṛśati / somasya tvā dyumnenābhimṛśāmyagnestejasā sūryasya varcasā / iti
2.4.17	paśūnāṃ tvā huṃkāreṇābhijighrāmyasāvāyuṣe varcase hum / iti mūrdhnyabhijighrya
2.4.18	athāsya dakṣiṇena hastena dakṣiṇaṃ hastaṃ sāṅguṣṭhaṃ gṛhṇāti / agnirāyuṣmān / iti pañcabhiḥ paryāyaiḥ
2.4.19	āyuṣṭe viśvato dadhad iti dakṣiṇe karṇe japati / yathā purastāt
2.5.1	atha ṣaṣṭhe māsyannaprāśanam
2.5.2	āpūryamāṇapakṣe puṇye nakṣatre 'gnim upasamādhāya vyāhṛtiparyantaṃ kṛtvā juhotīmaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāsi / prajāpate / yadasya karmaṇo 'tyarīricam / iti ca atraike jayābhyātānān rāṣṭrabhṛta ityupajuhvati yathā purastāt / brāhmaṇānannena pariviṣya puṇyāhaṃ svastyayanamṛddhimiti vācayitvāthainaṃ dadhi madhu ghṛtamiti trivṛtprāśayati / bhūstvayi dadhāmi bhuvastvayi dadhāmi suvastvayi dadhāmīti
2.5.3	athainamannaṃ prāśayati / apāṃ tvauṣadhīnāṃ rasaṃ prāśayāmi śivāsta āpa oṣadhayaḥ santvanamīvāsta āpa oṣadhayo bhavantu / iti
2.6.1	tṛtīye varṣe cūḍākarma
2.6.2	āpūryamāṇapakṣe puṇye nakṣatre 'gnim upasamādhāya vyāhṛtiparyantaṃ kṛtvā juhotīmaṃ me varuṇa / tattvā yāmi / tvaṃ no agne / sa tvaṃ no agne / tvamagne ayāsi / prajāpate / yadasya karmaṇo 'tyarīricam / iti ca atraike jayābhyātānānrāṣṭrabhṛta ityupajuhvati yathā purastāt / brāhmaṇānannena pariviṣya puṇyāhaṃ svastyayanamṛddhimiti vācayitvāpareṇāgniṃ prāṅmukhaḥ kumāra upaviśati
2.6.3	uttarato mātā brahmacārī vānaḍuhaṃ śakṛtpiṇḍaṃ dhārayati
2.6.4	tenāsya keśānpratigṛhṇāti
2.6.5	athoṣṇaśītā āpaḥ saṃsṛjati
2.6.6	śītāsūṣṇā ānīya / āpa undantu jīvasa iti dakṣiṇaṃ godānamunatti
2.6.7	oṣadhe trāyasvainam / ityūrdhvāgrāmoṣadhimantardadhāti
2.6.8	svadhite mainaṃ hiṃsīḥ / iti kṣureṇābhinidadhāti
2.6.9	devaśrūr etāni pravapa iti pravapati
2.6.10	evamitarānpradakṣiṇam
2.6.11	yenāvapatsavitā kṣureṇa somasya rājño varuṇasya vidvān / tena brahmāṇo vapatedamasya ūrjemaṃ rayyā varcasā saṃsṛjātha / iti paścāt / yena pūṣā bṛhaspateragnerindrasya cāyuṣe 'vapat / tena te 'haṃ vapāmyasāv ityuttarataḥ / yathā jyoksumanā asat / jyokca sūryaṃ dṛśa iti purastāt
2.6.12	uptvā yathocitaṃ cūḍāḥ kārayati yatharṣi vā
2.6.13	saṃyamya keśān / yatra pūṣā bṛhaspatiḥ savitā somo agniḥ / tebhyo nidhānaṃ bahudhā vyaicchannantarā dyāvāpṛthavī apaḥ suvaḥ / iti goṣṭha udumbare darbhastambe vā nikhanati yo 'sya rātirbhavati
2.6.14	yathāśraddhaṃ brāhmaṇāya dadāti
2.6.15	sarpiṣmantamodanaṃ nāpitāya
2.6.16	evaṃ vihitaṃ ṣoḍaśe varṣe godānakarma
2.6.17	saśikhaṃ vāpayate
2.6.18	śikhām atrāvaśinaṣṭītyekeṣām
2.6.19	agnigodāno vā bhavati
2.6.20	gurave gāṃ dadāti
2.7.1	athātaḥ śvagrahaprāyaścittam
2.7.2	samupasṛte yajñopavīty ācānto 'nāprītena śarāveṇodakam āhṛtya sabhāyāṃ madhye 'dhidevanam uddhatyāvokṣyākṣān nyupya vyūhya samūhya prathayitvopariṣṭāt sabhāyāṃ vyūhya tṛṇāni tena kumāram abhyāhṛtyākṣeṣūttānaṃ nipātya dadhnā lavaṇodakamiśreṇābhyukṣati / āghnanti kaṃsaṃ dakṣiṇataḥ / kurkuraḥ sukurkuraḥ kurkuro nīlabandhanaḥ / aulava ittamupāhvayatārjima chambalaḥ / athorāma ulumbaraḥ sārameyo ha dhāvati / samudram iva cākaśad bibhranniṣkaṃ ca rukmaṃ ca / śunām agraṃ suvīriṇaḥ suvīriṇaḥ sṛja sṛja / ekavrātya sṛja śunaka sṛja chat / ṭekaś ca sasaramaṭaṅkaś ca tūlaś ca vitūlaś cārjunaś ca lohitaś ca / utsṛja tvaṃ śitimra tvaṃ piśaṃka rohitaḥ / amī ye ke sarasyakā avadhāvati tṛtīyasyām ito divi / chad apehi sīsarama sārameya namas te astu sīsara / dūtyā ha nāma vo mātā maṇḍākako ha vaḥ pitā / chad apehi sīsarama sārameya namas te astu sīsara / dulā ha nāma vo mātā maṇḍākako ha vaḥ pitā / chad apehi sīsarama sārameya namas te astu sīsara / sam aśvā vṛṣaṇaḥ pado na sīsaridataḥ / chad apehi sīsarama sārameya namas te astu sīsara / saṃ takṣā hanti cakriṇo na sīsaridataḥ / chad apehi sīsarama sārameya namas te astu sīsara / iti
2.7.3	athāha / varaṃ vṛṇīṣva / iti
2.7.4	kumāram evāhaṃ varaṃ vṛṇa iti
2.7.5	evaṃ samupasṛte trir anhaḥ prātarmadhyaṃdine sāyaṃ ca kuryād yadi cāgataḥ syāt
2.8.1	athātaḥ śūlagavam
2.8.2	āpūryamāṇapakṣe puṇye nakṣatre 'gnimupasamādhāya saṃparistīrya payasi sthālīpākaṃ śrapayitvābhighāryodvāsyāpareṇāgniṃ dve kuṭī kṛtvā dakṣiṇasyāṃ śūlagavamāvāhayati / ā tvā vahantu harayaḥ sacetasaḥ śvetairaśvaiḥ saha ketumadbhiḥ / vātājirair balavadbhir manojavair āyāhi śīghraṃ mama havyāya śarvom / iti
2.8.3	uttarasyāṃ mīḍhuṣīm
2.8.4	madhye jayantam
2.8.5	yathoḍham udakāni pradāyopastīrṇābhighāritāṃstrīnodanānkalpayitvā yathoḍham evopasparśayati / upaspṛśatu mīḍhvān mīḍhuṣe svāhā / upaspṛśatu mīḍhuṣī mīḍhuṣyai svāhā / jayanta upaspṛśatu jayantāya svāheti
2.8.6	vyāhṛtiparyantaṃ kṛtvaudanān abhyāhṛtya juhoti / bhavāya devāya svāhā / rudrāya devāya svāhā / śarvāya devāya svāhā / īśānāya devāya svāhā / paśupataye devāya svāhā / ugrāya devāya svāhā / bhīmāya devāya svāhā / mahate devāya svāheti
2.8.7	atha patnyodanasya patnyai juhoti / bhavasya devasya patnyai svāhā / rudrasya devasya patnyai svāhā / śarvasya devasya patnyai svāhā / īśānasya devasya patnyai svāhā / paśupaterdevasya patnyai svāhā / ugrasya devasya patnyai svāhā / bhīmasya devasya patnyai svāhā / mahato devasya patnyai svāheti
2.8.8	atha madhyamaudanasya juhoti / jayantāya svāhā / jayantāya svāheti
2.8.9	atha sarvebhya odanebhyaḥ samavadāya sauviṣṭakṛtīṃ juhoti / agnaye sviṣṭakṛte svāheti
2.8.10	abhita etamagniṃ gā sthāpayanti yathā hūyamānasya gandhamājighreyuḥ
2.8.11	svasti naḥ pūrṇamukhaṃ parikrāmantu / iti sarvataḥ pradakṣiṇaṃ parikramya / namaste rudra manyava ityetairanuvākairupatiṣṭhate prathamottamābhyāṃ vā
2.9.1	athāto bauḍhyavihāra eva
2.9.2	gṛhapopaspṛśa gṛhapāya svāhā / gṛhapyupaspṛśa gṛhapyai svāhā / dvārapopaspṛśa dvārapāya svāhā / dvārapyupaspṛśa dvārapyai svāheti catvāri palāśāni dadāti / ghoṣiṇa upaspṛśata ghoṣibhyaḥ svāhā / niṣaṅgiṇa upaspṛśata niṣaṅgibhyaḥ svāhā / anvāsāriṇa upaspṛśatānvāsāribhyaḥ svāhā / prayunvanta upaspṛśata prayunvadbhyaḥ svāhā / vicinvanta upaspṛśata vicinvadbhyaḥ svāhā / samaśnanta upaspṛśata samaśnadbhyaḥ svāheti
2.9.3	daśāthāparāṇi / devasenā upaspṛśata devasenābhyaḥ svāheti
2.9.4	daśaivāthāparāṇi / yā ākhyātā devasenā yāścānākhyātā upaspṛśata tābhyaḥ svāheti
2.9.5	atha parṇapuṭaṃ kṛtvā tasminnupastīrṇābhighāritamodanapiṇḍam avadāya paro gavyūtiṃ gatvā vṛkṣa āsajati / niṣaṅgiṇa upaspṛśata niṣaṅgibhyaḥ svāheti
2.9.6	athopatiṣṭhate / namo niṣaṅgiṇa iṣudhimate taskarāṇāṃ pataya iti
2.9.7	atha cāndanasurodakākṣatākṣatagomayadūrvāstambodumbarapalāśaśamīvaikaṅkatāśvatthena govāleneti gāḥ prokṣati vṛṣāṇamevāgre / śivo bhava śivo bhava / ityatha śivo haiva bhavati
2.9.8	athainaṃ kṣaitrapatyaṃ payasi sthālīpākaṃ śrapayitvābhighāryodvāsya gavāṃ mārge 'nagnau kṣetrasya patiṃ yajati
2.9.9	caturṣu saptasu vā palāśeṣu taṃ tathaivāvāhayati yathā śūlagavam
2.9.10	nūrte yajate / pāko devaḥ
2.9.11	athopatiṣṭhate / kṣetrasya patinā vayaṃ / kṣetrasya pata iti
2.9.12	athaitasya kṣaitrapatyasya ye sanābhayo bhavanti te prāśnanti yathaivaiṣāṃ kuladharmo bhavati
2.10.1	amāvāsyāyāmaparāhṇe māsikamaparapakṣasya vāyukṣvahaḥsu
2.10.2	pitṛbhyo 'nnaṃ saṃskṛtya dakṣiṇāgrāndarbhānāsanāni kalpayitvā brāhmaṇāñchucīnmantravataḥ samaṅgānayuja āmantrayate yonigotramantrāsaṃbandhān
2.10.3	nārthāpekṣo bhojayet
2.10.4	agnimupasamādhāya dakṣiṇāprāgagrair darbhaiḥ paristīryaikapavitrāntarhitāyām ājyasthālyāmājyaṃ saṃskṛtya prasavyaṃ pariṣicyaudumbaramidhmamabhyādhāyaudumbaryā darvyā juhoti
2.10.5	ājyabhāgāntaṃ kṛtvā prācīnāvītī pitṝn āvāhayati / āyāta pitaraḥ somyā gambhīraiḥ pathibhiḥ pūrvyaiḥ / prajāmasmabhyaṃ dadato rayiṃ ca dīrghāyutvaṃ ca śataśāradaṃ ca / iti
2.10.6	etāmeva diśam abhy apaḥ prasiñcati / āpo devīḥ prahiṇutāgnim etaṃ yajñaṃ pitaro no juṣantāṃ māsīmāmūrjamuta ye bhajante te no rayiṃ sarvavīraṃ niyacchantu / iti
2.10.7	yajñopavītī vyāhṛtiparyantaṃ kṛtvā prācīnāvītī juhoti / somāya pitṛmate svadhā namaḥ / yamāyāṅgirasvate pitṛmate svadhā namaḥ / yāḥ prācīḥ sambhavanty āpa uttarataśca yā adbhirviśvasya bhuvanasya dhartrībhirantaranyaṃ pitur dadhe svadhā namaḥ / antardadhe parvatairantarmahyā pṛthivyā divā digbhir anantābhir ūtibhir antaranyaṃ pitāmahāddadhe svadhā namaḥ / antardadha ṛtubhir ahorātraiḥ susandhibhir ardhamāsaiśca māsaiścāntaranyaṃ prapitāmahāddadhe svadhā namaḥ / iti / atha nāmadheyairjuhoti / amuṣmai svadhā namaḥ / amuṣmai svadhā namaḥ / iti / yanme mātā pralulobha caratyananuvratā / tanme retaḥ pitā vṛṅktām ābhur anyo 'papadyatāṃ svadhā namaḥ / iti / evaṃ dvitīyāṃ tathā tṛtīyām / yanme pitāmahī / yanme prapitāmahī / iti mantraṃ saṃnamati
2.11.1	ye ceha pitaro ye ca neha yāṃśca vidma yāṁ u ca na pravidmāgne tānvettha yadi te jātavedastayā prattaṃ svadhayā madantu / svadhā namaḥ / yadvaḥ kravyād aṅgam adahallokān ayaṃ praṇayañjātavedāḥ / tad vo 'haṃ punarāveśayāmyariṣṭāḥ sarvairaṅgaiḥ saṃbhavata pitaraḥ / svadhā namaḥ / vahājyaṃ jātavedaḥ pitṛbhyo yatraitānvettha nihitānparāke / ājyasya kūlyā upa tānkṣarantu satyā eṣāmāśiṣaḥ santu kāmaiḥ / svadhā namaḥ / iti / evaṃ dvitīyāṃ tathā tṛtīyāṃ pitāmahebhyaḥ / prapitāmahebhyaḥ / iti mantraṃ saṃnamati
2.11.2	evamannasya juhoti / vahānnam / iti mantraṃ saṃnamati
2.11.3	atha sauviṣṭakṛtīṃ juhoti / agnaye kavyavāhanāya sviṣṭakṛte svadhā namaḥ / iti
2.11.4	athānnamabhimṛśati / pṛthivī te pātraṃ dyaurapidhānaṃ brahmaṇastvā mukhe juhomi brāhmaṇānāṃ tvā prāṇāpānayorjuhomi / akṣitamasi mā pitṝṇāṃ kṣeṣṭhā amutrāmuṣmiṃlloke / pṛthivī samā tasyāgnirupadraṣṭā dattasyāpramādāya / pṛthivī te pātraṃ dyaurapidhānaṃ brahmaṇastvā mukhe juhomi brāhmaṇānāṃ tvā prāṇāpānayor juhomi / akṣitamasi mā pitāmahānāṃ kṣeṣṭhā amutrāmuṣmiṃlloke / antarikṣaṃ samaṃ tasya vāyurupadraṣṭā dattasyāpramādāya / pṛthivī te pātraṃ dyaurapidhānaṃ brahmaṇastvā mukhe juhomi brāhmaṇānāṃ tvā prāṇāpānayorjuhomi / akṣitamasi mā prapitāmahānāṃ kṣeṣṭhā amutrāmuṣmiṃlloke / dyauḥ samā tasyāditya upadraṣṭā dattasyāpramādāya / iti brāhmaṇānupasparśayati
2.11.5	prāṇe niviśyāmṛtaṃ juhomi / iti
2.12.1	bhuñjānān samīkṣate / brahmaṇi ma ātmāmṛtatvāya / iti
2.12.2	bhuktavato 'nupravrajya śeṣamanujñāpyodakumbhaṃ darbhamuṣṭiṃ cādāya dakṣiṇapūrvamavāntaradeśaṃ gatvā dakṣiṇāgrāndarbhānsaṃstīrya teṣvavācīnapāṇir dakṣiṇāpavargāṃstrīn udakāñjalīn ninayati / mārjayantāṃ pitaraḥ somyāsaḥ / mārjayantāṃ pitāmahāḥ somyāsaḥ / mārjayantāṃ prapitāmahāḥ somyāsaḥ / iti / asāv avaneniṅkṣvāsāv avaneniṅkṣva / iti vā
2.12.3	teṣvavācīnapāṇirdakṣiṇāpavargānpiṇḍāndadāti / etatte tatāsāv iti pitre piṇḍaṃ dadāti / etatte pitāmahāsāv iti pitāmahāya / etatte prapitāmahāsāv iti prapitāmahāya tūṣṇīṃ caturthaṃ sa kṛtākṛtaḥ
2.12.4	atha yadi nāmadheyāni na vindyāt / svadhā pitṛbhyaḥ pṛthiviṣadbhyaḥ / iti pitre piṇḍaṃ dadyāt / svadhā pitṛbhyo 'ntarikṣasadbhyaḥ / iti pitāmahāya / svadhā pitṛbhyo diviṣadbhyaḥ / iti prapitāmahāya
2.12.5	atrāñjanābhyañjane vāsaścānu piṇḍaṃ dadāti
2.12.6	āṅkṣvāsāvāṅkṣvāsāv iti trirāñjanam
2.12.7	abhyaṅkṣvāsāv abhyaṅkṣvāsāv iti trirabhyañjanam
2.12.8	etāni vaḥ pitaro vāsāṃsyato no 'nyat pitaro mā yūḍhvam / iti daśām ūrṇāstukān vā chittvā nyasyati pūrve vayasi
2.12.9	svaṃ loma chittvottare
2.12.10	atha pātraṃ saṃkṣālya / putrānpautrān abhitarpayantīr āpo madhumatīrimāḥ svadhāṃ pitṛbhyo amṛtaṃ duhānāḥ / āpo devīr ubhayāṃstarpayantu nadīrimā udanvatīr vetasvinīḥ sutīrthyāḥ / amuṣmiṃlloka upa vaḥ kṣarantu / iti prasavyaṃ pariṣicya nyubjapātraṃ pāṇī vyatyasya dakṣiṇam uttaram uttaraṃ ca dakṣiṇam / namo vaḥ pitaro rasāya / iti namaskārairupatiṣṭhate
2.12.11	tata udakāntaṃ gatvā trīnudakāñjalīnninayati
2.13.1	eṣa te tata madhumāṁ ūrmiḥ sarasvān yāvānagniśca pṛthivī ca tāvatyasya mātrā tāvānasya mahimā tāvantamenaṃ bhūtaṃ dadāmi yathāgnir akṣito 'nupadasta evaṃ mahyaṃ pitre 'kṣito 'nupadastaḥ svadhā bhavatāṃ taṃ svadhām akṣitaṃ taiḥ sahopajīvāsāvṛcaste mahimā / eṣa te pitāmaha madhumāṁ ūrmiḥ sarasvān yāvān vāyuś cāntarikṣaṃ ca tāvatyasya mātrā tāvān asya mahimā tāvantamenaṃ bhūtaṃ dadāmi yathā vāyurakṣito 'nupadasta evaṃ mahyaṃ pitāmahāyākṣito 'nupadastaḥ svadhā bhavatāṃ taṃ svadhām akṣitaṃ taiḥ sahopajīvāsau yajūṃṣi te mahimā / eṣa te prapitāmaha madhumāṁ ūrmiḥ sarasvān yāvān ādityaśca dyauśca tāvatyasya mātrā tāvānasya mahimā tāvantamenaṃ bhūtaṃ dadāmi yathādityo 'kṣito 'nupadasta evaṃ mahyaṃ prapitāmahāyākṣito 'nupadastaḥ svadhā bhavatāṃ taṃ svadhāmakṣitaṃ taiḥ sahopajīvāsau sāmāni te mahimā / iti
2.13.2	pratyetya pratiṣṭhitamudapātreṇopapravartayati / parāyāta pitaraḥ somyā gambhīraiḥ pathibhiḥ pūrvyaiḥ / atha māsi punarāyāta no gṛhānhavirattuṃ suprajasaḥ suvīrāḥ / iti
2.13.3	etena mādhyāvarṣaṃ vyākhyātam
2.13.4	tatra māṃsaṃ niyatam
2.13.5	māṃsābhāve śākam
2.14.1	aṣṭakāṃ vyākhyāsyāmaḥ
2.14.2	māghyāḥ paurṇamāsyā yo 'parapakṣas tasyāṣṭamīm ekāṣṭaketyācakṣate
2.14.3	tataḥ pūrvedyur anūrādheṣvaparāhṇe 'gnimupasamādhāya dakṣiṇāprāgagrair darbhaiḥ paristīryaikapavitrāntarhitāni catvāri vrīhiśarāvāṇi nirvapatīmamapūpaṃ catuḥśarāvaṃ nirvapāmi kleśāvahaṃ pitṝṇāṃ sāṃparāye devena savitrā prasūtaḥ / devasya tvā savituḥ prasave 'śvinorbāhubhyāṃ pūṣṇo hastābhyāṃ pitṛbhyaḥ pitāmahebhyaḥ prapitāmahebhyo vo juṣṭaṃ nirvapāmīti
2.14.4	etenaiva pavitreṇa tūṣṇīṃ prokṣaṇīḥ saṃskṛtya tūṣṇīṃ prokṣya tūṣṇīm avahatya yathāpuroḍāśamevaṃ caturṣu kapāleṣu tūṣṇīṃ śrapayitvābhighāryodvāsya prasavyaṃ pariṣicyaudumbaram idhmam abhyādhāyaudumbaryā darvyopastīrṇābhighāritaṃ dakṣiṇāprācīsaṃtataṃ paraṃ param avadāya dakṣiṇāprācīsaṃtataṃ paraṃ paraṃ juhoti / ulūkhalā grāvāṇo ghoṣamakrata haviḥ kṛṇvantaḥ parivatsarīṇām / ekāṣṭake suprajā vīravanto vayaṃ syāma patayo rayīṇāṃ svadhā namaḥ / apūpaṃ deva ghṛtavantamagne svadhāvantaṃ pitṝṇāṃ tarpaṇāya / yathātathaṃ vaha havyamagne putraḥ pitṛbhya āhutiṃ juhomi / svadhā namaḥ / ayaṃ catuḥśarāvo ghṛtavānapūpaḥ payasvānagne rayimānpuṣṭimāṃśca / pratinandantu pitaraḥ saṃvidānāḥ sviṣṭo 'yaṃ suhuto mamāstu / svadhā namaḥ / iti
2.14.5	athānnasya juhotīyameva sā yā prathamā vyaucchat / ekāṣṭakā tapasā tapyamānā / yā prathamā vyaucchad iti
2.14.6	apūpasyānnasyeti samavadāya sarpirmiśrasya juhoti / agnaye kavyavāhanāya sviṣṭakṛte svadhā namaḥ / iti
2.14.7	taṃ ghṛtavantaṃ madhumantamannavantaṃ śrāddhābhimarśanenābhimṛśya piṇḍānāmāvṛtā piṇḍāndadāti
2.14.8	tena brāhmaṇānvidyāvataḥ pariveveṣṭi
2.14.9	tebhyo yathāśraddhamannaṃ dhanaṃ ca dadāti
2.14.10	prasiddham odakāñjalidānād yathā māsike
2.15.1	śvobhūte pitṛbhyo gām ālabhate
2.15.2	agnimupasamādhāya dakṣiṇāprāgagrairdarbhaiḥ paristīrya / imāṃ pitṛbhyo gāmupākaromi tāṃ me sametāḥ pitaro juṣantāṃ medasvatīṃ ghṛtavatīṃ svadhāvatīṃ sā me pitṝn sāṃparāye dhinotu / svadhā namaḥ / ityupākaraṇīyāṃ hutvaikena barhiṣaikaśūlayā ca vapāśrapaṇyaudumbaryopākaroti / pitṛbhyastvā juṣṭāmupākaromīti
2.15.3	athaināṃ prokṣati / pitṛbhyastvā juṣṭāṃ prokṣāmīti
2.15.4	tāṃ prokṣitāṃ paryagnikṛtvā tāmapareṇāgniṃ pratyakśirasaṃ dakṣiṇāpadīṃ saṃjñapayanti
2.15.5	saṃjñaptāyai tūṣṇīm adbhiḥ prāṇānāpyāyya tūṣṇīṃ vapāṃ hṛdayaṃ matasne uddharati
2.15.6	audumbaryā vapāśrapaṇyā vapāṃ śrapayatyaudumbareṣu śūleṣu pṛthagitarāṇi
2.15.7	śrapayitvābhighāryodvāsya prasavyaṃ pariṣicyaudumbaram idhmam abhyādhāyaudumbaryā darvyopastīrṇābhighāritāṃ vapāṃ juhoti / vaha vapāṃ jātavedaḥ pitṛbhyo yatraitānvettha nihitānparāke / medasaḥ kūlyā upa tānkṣarantu satyā eṣām āśiṣaḥ santu kāmaiḥ / svadhā namaḥ / iti
2.15.8	sarvahutāṃ vapāṃ juhoti śeṣamutkṛṣya brāhmaṇānbhojayet
2.15.9	upasthite 'nna odanasya māṃsānāmiti samavadāya sarpirmiśrasya juhoti / ekāṣṭakāṃ paśyata dohamānām annaṃ māṃsavadghṛtavatsvadhāvat / tadbrāhmaṇair atipūtam annaṃ tamakṣitaṃ tanme astu svadhā namaḥ / ekāṣṭakā tapasā tapyamānā saṃvatsarasya patnī duduhe prapīnā / taṃ doham upajīvātha pitaraḥ saṃvidānāḥ sviṣṭo 'yaṃ suhuto mamāstu / svadhā namaḥ / saṃvatsarasya pratimām / iti
2.15.10	hutvānnasya māṃsānāmiti samavadāya sarpirmiśrasya juhoti / agnaye kavyavāhanāya sviṣṭakṛte svadhā namaḥ / iti
2.15.11	prasiddham odakāñjalidānād yathā māsike
2.15.12	annadhanadāne tvatrāniyate
2.15.13	śvobhūte māṃsaśeṣeṇa pitṛbhyo 'nnaṃ saṃskṛtya / tvamagne ayāsi / prajāpata iti juhoti
2.15.14	prasiddham odakāñjalidānād yathā māsike
2.16.1	athātaḥ śravaṇākarma
2.16.2	tadyā paurṇamāsī śravaṇena yuñjyāt tasyām upariṣṭāt sāyamagnihotrasya dakṣiṇāgnim upasamādadhāty aupāsanam anāhitāgniḥ
2.16.3	athopakalpayate 'kṣatadhānā akṣatalājānsaktūn kiṃśukānyāñjanābhyañjane ājyamiti
2.16.4	darvyām upastīryaiteṣām evānnānāṃ samavadāya sarpirmiśrasya juhoti / namo 'gnaye pārthivāya pārthivānāmadhipataye svāhā / namo vāyave vibhumata āntarikṣāṇām adhipataye svāhā / namaḥ sūryāya rohitāya divyānāmadhipataye svāhā / namo viṣṇave gaurāya diśyānāmadhipataye svāheti
2.16.5	kiṃśukānyājyena saṃyujya juhoti / jagdho maśako jagdhā vicaṣṭir jagdho vyadhvaraḥ / jagdho vyadhvaro jagdhā vicaṣṭir jagdho maśakaḥ / jagdhā vicaṣṭir jagdho maśako jagdho vyadhvaraḥ / iti
2.16.6	udakumbhaṃ darbhamuṣṭiṃ cādāya prāṅmukho niṣkramya prāco darbhān saṃstīrya teṣu caturo balīnharati / ye pārthivāḥ sarpāstebhya imaṃ baliṃ harāmi / ya āntarikṣāḥ / ye divyaḥ / ye diśyāḥ / iti
2.16.7	atrāñjanābhyañjane dattvopatiṣṭhate / namo astu sarpebhyaḥ / ityetairmantraiḥ
2.16.8	udakumbhamādāya triḥ pradakṣiṇamāvasathaṃ pariṣiñcanparikrāmedyāvatā kāmayetaitāvatā me sarpā nāvakrāmeyuriti / apa śveta padā jahi pūrveṇa cāpareṇa ca / sapta ca mānuṣīr imāstisraśca rājabandhavaiḥ / na vai śvetasyābhyācareṇāhir jaghāna kaṃcana / śvetāya vaidarvāya namo namaḥ śvetāya vaidarvāya / iti
2.16.9	athopatiṣṭhate / samīcī nāmāsi prācī dik / ityetairmantraiḥ pratidiśam
2.16.10	nityamata ūrdhvaṃ baliṃ haraty ā mārgaśīrṣyāḥ
2.16.11	nātra kiṃśukahomaḥ
2.16.12	na pariṣecanaṃ vidyate
2.16.13	niravadāsyan niravadāsyan / ityantato balīnharati
2.17.1	āgrahāyaṇīṃ vyākhyāsyāmaḥ
2.17.2	mārgaśīrṣyāṃ paurṇamāsyāmagnimupasamādhāya saṃparistīrya payasi sthālīpākaṃ śrapayitvābhighāryodvāsya vyāhṛtiparyantaṃ kṛtvā juhotīḍāyai sṛptaṃ ghṛtavaccarācaraṃ jātavedo haviridaṃ juṣasva / ye grāmyāḥ paśavo viśvarūpāsteṣāṃ saptānāmiha rantirastu puṣṭiḥ / svāhā / yāṃ janāḥ pratinandanti rātriṃ dhenumivāyatīṃ saṃvatsarasya yā patnī sā no astu sumaṅgalī svāhā / śivā paśubhyo dārebhyaḥ śivā naktaṃ śivā divā / saṃvatsarasya yā patnī sā no astu sumaṅgalī / svāhā / paurṇamāsī pūrayanty āyānty aparāparān / māsārdhamāsānvibhajati sā naḥ pūrṇābhirakṣatu / svāheti
2.17.3	atha sauviṣṭakṛtīṃ juhoti / sviṣṭamagne abhi tatpṛṇāhi viśvā deva pṛtanā abhiṣya / uruṃ naḥ panthāṃ pradiśanvibhāhi jyotiṣmaddhehyajaraṃ na āyuḥ / iti
2.17.4	tataḥ pāṇī prakṣālya bhūmimālabhate / prati kṣatre pratitiṣṭhāmi rāṣṭre pratyaśveṣu pratitiṣṭhāmi goṣu / pratyaṅgeṣu pratitiṣṭhāmyātman prati prāṇeṣu pratitiṣṭhāmi puṣṭe / prati dyāvāpṛthivyoḥ pratitiṣṭhāmi yajñe / trayā devā ekādaśa trayastriṃśāḥ surādhasaḥ / bṛhaspatipurohitā devasya savituḥ save / devā devairavantu mā / iti
2.17.5	teṣāṃ dakṣiṇā gṛhapatirupaviśati
2.17.6	uttarā uttare
2.17.7	prajotpattyānupūrvyeṇa
2.17.8	teṣāṃ ye mantravidaste mantrāñjapanti
2.17.9	syonā pṛthivi bhavānṛkṣarā niveśanī / yacchā naḥ śarma saprathāḥ / baḍitthā parvatānām / iti dvābhyāṃ dakṣiṇaiḥ pārśvaiḥ saṃviśanti
2.17.10	udāyuṣā / ityuttiṣṭhanti
2.17.11	udasthāmāmṛtā abhūma / ityutthāya japanti
2.17.12	evaṃ rātrestriḥ saṃjihate
2.17.13	brāhmaṇānannena pariviṣya puṇyāhaṃ svastyayanamṛddhimiti vācayitvāthaitāṃ rātriṃ vasanti
2.18.1	athāta upākaraṇotsarjane vyākhyāsyāmaḥ
2.18.2	śravaṇāpakṣa oṣadhīṣu jātāsu hastena paurṇamāsyāṃ vādhyāyopākarma
2.18.3	agnimupasamādhāya vyāhṛtiparyantaṃ kṛtvā kāṇḍarṣīñjuhoti / prajāpataye kāṇḍarṣaye svāhā / somāya kāṇḍarṣaye svāhā / agnaye kāṇḍarṣaye svāhā / viśvebhyo devebhyaḥ kāṇḍarṣibhyaḥ svāhā / svayaṃbhuve kāṇḍarṣaye svāheti kāṇḍarṣayaḥ kāṇḍanāmāni vā sāvitrīm ṛgvedaṃ yajurvedaṃ sāmavedamatharvavedaṃ sadasaspatimiti
2.18.4	hutvā trīn ādito 'nuvākānadhīyate
2.18.5	kāṇḍādīnvā sarvān
2.18.6	jayādi pratipadyate
2.18.7	sviṣṭakṛdantaṃ kṛtvā tryahamekāhaṃ vā kṣamya yathādhyāyamadhyetavyamiti vadanti
2.18.8	taiṣīpakṣasya rohiṇyāṃ paurṇamāsyāṃ votsargaḥ
2.18.9	sagaṇaḥ prācīmudīcīṃ vā diśam upaniṣkramya yatrāpaḥ sukhāḥ sukhāvagāhās tad avagāhyāghamarṣaṇena trīnprāṇāyāmān kṛtvā sapavitraiḥ pāṇibhiḥ / āpo hi ṣṭhā mayobhuvaḥ / iti tisṛbhiḥ / hiraṇyavarṇāḥ śucayaḥ pāvakāḥ / iti catasṛbhiḥ / pavamānaḥ suvarjanaḥ / iti caitenānuvākena snātvā darbhān anyonyasmai samprayacchanto ditsanta ivānyonyam
2.18.10	tataḥ śucau deśe prācīnapravaṇe prāgagrairdarbhairudagapavargāṇyāsanāni kalpayanti
2.19.1	brahmane prajāpataye bṛhaspataye 'gnaye vāyave sūryāya candramase nakṣatrebhya indrāya rājñe yamāya rājñe varuṇāya rājñe somāya rājñe vaiśravaṇāya rājñe vasubhyo rudrebhya ādityebhyo viśvebhyo devebhyaḥ sādhyebhya ṛbhubhyo bhṛgubhyo marudbhyo 'tharvabhyo 'ṅgirobhya iti devagaṇānām
2.19.2	viśvāmitro jamadagnirbharadvājo 'tha gautamaḥ / atrirvasiṣṭhaḥ kaśyapaḥ / ityete saptarṣayaḥ
2.19.3	nivītina uttarata udīcīnapravaṇa udagagrairdarbhaiḥ prāgapavargāṇyāsanāni kalpayanti viśvāmitrāya jamadagnaye bharadvājāya gautamāyātraye vasiṣṭhāya kaśyapāya
2.19.4	vasiṣṭhakaśyapayor antarāle 'rundhatyai kalpayanti
2.19.5	dakṣiṇataḥ prācīnapravaṇe 'gastyāya
2.19.6	tata ekavedyāntebhyaḥ kṛṣṇadvaipāyanāya jātūkarṇyāya tarukṣāya tṛṇabindave varmiṇe varūthine vājine vājaśravase satyaśravase suśravase sutaśravase somaśuṣmāyaṇāya satvavate bṛhadukthāya vāmadevāya vājiratnāya haryajvāyanāyodamayāya gautamāya ṛṇaṃjayāya ṛtaṃjayāya kṛtaṃjayāya dhanaṃjayāya babhrave tryaruṇāya trivarṣāya tridhātave śibintāya parāśarāya viṣṇave rudrāya skandāya kāśīśvarāya jvarāya dharmāyārthāya kāmāya krodhāya vasiṣṭhāyendrāya tvaṣṭre kartre dhartre dhātre mṛtyave savitre sāvitryai vedebhyaśca pṛthakpṛthagṛgvedāya yajurvedāya sāmavedāyātharvavedāyetihāsapurāṇāyeti
2.19.7	dakṣiṇataḥ prācīnāvītino dakṣiṇāpravaṇe dakṣiṇāgrairdarbhaiḥ pratyagapavargāṇyāsanāni kalpayanti
2.20.1	vaiśampāyanāya paliṅgave tittirāyokhāyātreyāya padakārāya kauṇḍiṇyāya vṛttikārāya sūtrakārebhyaḥ satyāṣāḍhāya pravacanakartṛbhya ācāryebhya ṛṣibhyo vānaprasthebhya ūrdhvaretobhya ekapatnībhya iti
2.20.2	yathāsvaṃ pitṛbhyo mātāmahebhyaśca kalpayanti
2.20.3	amuṣmai kalpayāmyamuṣmai kalpayāmītyāsanena
2.20.4	amuṃ tarpayāmyamuṃ tarpayāmītyudakena
2.20.5	amuṣmai namo 'muṣmai namaḥ / iti gandhapuṣpadhūpadīpaiḥ
2.20.6	amuṣmai svāhāmuṣmai svāhā / ityannena
2.20.7	amuṃ tarpayāmyamuṃ tarpayāmīti phalodakena
2.20.8	amuṣmai namo 'muṣmai namaḥ / ityupasthāya
2.20.9	apareṇa vedim agnim upasamādhāya vyāhṛtiparyantaṃ kṛtvā kāṇḍarṣīñjuhoti kāṇḍanāmāni vā sāvitrīm ṛgvedaṃ yajurvedaṃ sāmavedam atharvavedaṃ sadasaspatimiti / hutvā prathamenānuvākenādhīyate / kāṇḍādīnvā sarvān / jayādi pratipadyate / sviṣṭakṛdantaṃ kṛtvā tryaham ekāhaṃ vā kṣamya yathādhyāyamadhyetavyamiti vadanti
2.20.10	kāṇḍātkāṇḍāt / yā śatena / iti dvābhyāmudakānte dūrvā ropayanti
2.20.11	udadhimūrmimantaṃ kṛtvā prācīmudīcīṃ vā diśam ā tamitor ājiṃ dhāvanti
2.20.12	pratyetyāpūpaiḥ saktubhirodaneneti brāhmaṇāṃstarpayanti
2.20.13	evaṃ pārāyaṇasamāptau dūrvāropaṇodadhidhāvanavarjam
2.20.14	nityam evādbhir devānṛṣīnpitṝṃśca tarpayanti tarpayanti
