#Text:Gobhilagṛhyasūtra
#Edition:Knauer (DCS version)



1.1.1	athāto gṛhyakarmāṇy upadekṣyāmaḥ
1.1.2	yajñopavītinācāntodakena kṛtyam
1.1.3	udagayane pūrvapakṣe puṇye 'hani prāg āvartanād ahnaḥ kālaṃ vidyāt
1.1.4	yathādeśaṃ ca
1.1.5	sarvāṇy evānvāhāryavanti
1.1.6	apavarge 'bhirūpabhojanaṃ yathāśakti
1.1.7	brahmacārī vedam adhītyāntyāṃ samidham abhyādhāsyan
1.1.8	jāyāyā vā pāṇiṃ jighṛkṣan
1.1.9	anuguptā apo 'pāhṛtya prāgudakpravaṇaṃ deśaṃ samaṃ vā parisamuhyopalipya madhyataḥ prācīṃ lekhām ullikhyodīcīṃ ca saṃhatāṃ paścān madhye prācīs tisra ullikhyābhyukṣet
1.1.10	lakṣaṇāvṛd eṣā sarvatra
1.1.11	bhūr bhuvaḥ svar ity abhimukham agniṃ praṇayanti
1.1.12	prete vā gṛhapatau parameṣṭhikaraṇam
1.1.13	tathā tithinakṣatraparvasamavāye
1.1.14	darśe vā paurṇamāse vāgnisamādhānaṃ kurvīta
1.1.15	vaiśyakulād vāmbarīṣād vāgnim āhṛtyābhyādadhyāt
1.1.16	api vā bahuyājina evāgārād brāhmaṇasya vā rājanyasya vā vaiśyasya vā
1.1.17	api vānyaṃ mathitvābhyādadhyāt
1.1.18	puṇyas tv evānardhuko bhavatīti
1.1.19	yathā kāmayeta tathā kuryāt
1.1.20	sa yad evāntyāṃ samidham abhyādadhāti jāyāyā vā pāṇiṃ jighṛkṣan juhoti tam abhisaṃyacchet
1.1.21	sa evāsya gṛhyo 'gnir bhavati
1.1.22	tena caivāsya prātarāhutir hutā bhavatīti
1.1.23	sāyamāhutyupakrama evāta ūrdhvaṃ gṛhye 'gnau homo vidhīyate
1.1.24	purā prāduṣkaraṇavelāyāḥ sāyaṃprātar anuguptā apa āharet paricaraṇīyāḥ
1.1.25	api vā sāyam
1.1.26	api vā kumbhād vā maṇikād vā gṛhṇīyāt
1.1.27	purāstamayād agniṃ prāduṣkṛtyāstam ite sāyamāhutiṃ juhuyāt
1.1.28	purodayāt prātaḥ prāduṣkṛtyodite 'nudite vā prātarāhutiṃ juhuyāt
1.2.1	yajñopavītaṃ kurute sūtraṃ vastraṃ vāpi vā kuśarajjum eva
1.2.2	dakṣiṇaṃ bāhum uddhṛtya śiro 'vadhāya savye 'ṃse pratiṣṭhāpayati dakṣiṇaṃ kakṣam anvavalambaṃ bhavaty evaṃ yajñopavītī bhavati
1.2.3	savyaṃ bāhum uddhṛtya śiro 'vadhāya dakṣiṇe 'ṃse pratiṣṭhāpayati savyaṃ kakṣam anvavalambaṃ bhavaty evaṃ prācīnāvītī bhavati
1.2.4	pitṛyajñe tv eva prācīnāvītī bhavati
1.2.5	udag agner utsṛpya prakṣālya pāṇī pādau copaviśya trir ācāmed dviḥ parimṛjīta
1.2.6	pādāv abhyukṣya śiro 'bhyukṣet
1.2.7	indriyāṇy adbhiḥ saṃspṛśet
1.2.8	akṣiṇī nāsike karṇāv iti
1.2.9	yad yan mīmāṃsyaṃ syāt tat tad adbhiḥ saṃspṛśet
1.2.10	tatraitad āhuḥ
1.2.11	nopaspṛśed vrajan
1.2.12	na tiṣṭhan
1.2.13	na hasan
1.2.14	na vilokayan
1.2.15	nāpraṇataḥ
1.2.16	nāṅgulībhiḥ
1.2.17	nātīrthena
1.2.18	na saśabdam
1.2.19	nānavekṣitam
1.2.20	na bāhyāṃsaḥ
1.2.21	nāntarīyaikadeśasya kalpayitvottarīyatām
1.2.22	noṣṇābhiḥ
1.2.23	na saphenābhiḥ
1.2.24	na ca sopānatkaḥ kvacit
1.2.25	kāsaktikaḥ
1.2.26	gale baddhaḥ
1.2.27	caraṇau na prasārya ca
1.2.28	antataḥ pratyupaspṛśya śucir bhavati
1.2.29	hṛdayaspṛśas tv evāpa ācāmet
1.2.30	ucchiṣṭo haivāto 'nyathā bhavatīti
1.2.31	atha pratyupasparśanāni
1.2.32	suptvā bhuktvā kṣutvā snātvā pītvā viparidhāya ca rathyām ākramya śmaśānaṃ cācāntaḥ punar ācāmet
1.3.1	agnim upasamādhāya parisamuhya dakṣiṇajānvakto dakṣiṇenāgnim adite 'numanyasvety udakāñjaliṃ prasiñcet
1.3.2	anumate 'numanyasveti paścāt
1.3.3	sarasvaty anumanyasvety uttarataḥ
1.3.4	deva savitaḥ prasuveti pradakṣiṇam agniṃ paryukṣet sakṛd vā trir vā
1.3.5	paryukṣaṇāntān vyatiharann abhiparyukṣan homīyam
1.3.6	atha haviṣyasyānnasyāgnau juhuyāt kṛtasya vākṛtasya vā
1.3.7	akṛtaṃ cet prakṣālya juhuyāt prodakaṃ kṛtvā
1.3.8	atha yadi dadhi payo yavāgūṃ vā kaṃsena vā carusthālyā vā sruveṇa vaiva
1.3.9	agnaye svāheti pūrvāṃ tūṣṇīm uttarāṃ madhye cāparājitāyāṃ ca diśīti sāyam
1.3.10	atha prātaḥ sūryāya svāheti pūrvāṃ tūṣṇīm evottarāṃ madhye caivāparājitāyāṃ caiva diśi
1.3.11	samidham ādhāyānuparyukṣya tathaivodakāñjalīn prasiñced anvamaṃsthā iti mantraviśeṣaḥ
1.3.12	pradakṣiṇam agnim parikramyāpāṃ śeṣaṃ ninīya pūrayitvā camasaṃ pratiṣṭhāpya yathārtham
1.3.13	evam ata ūrdhvaṃ gṛhye 'gnau juhuyād vā hāvayed vājīvitāvabhṛthāt
1.3.14	athāpy udāharanti
1.3.15	kāmam gṛhye 'gnau patnī juhuyāt sāyamprātarhomau gṛhāḥ patnī gṛhya eṣo 'gnir bhavatīti
1.3.16	niṣṭhite sāyamāśaprātarāśe bhūtam iti pravācayet
1.3.17	ṛte bhagayā vācā śucir bhūtvā
1.3.18	pratijapaty oṃ ity uccais tasmai namas tan mākhyā ity upāṃśu
1.4.1	atha vāgyato balīn haret
1.4.2	bhāṣetānnasaṃsiddhim atithibhiḥ kāmaṃ sambhāṣeta
1.4.3	atha haviṣyasyānnasyoddhṛtya haviṣyair vyañjanair upasicyāgnau juhuyāt tūṣṇīṃ pāṇinaiva
1.4.4	prājāpatyā pūrvāhutir bhavati sauviṣṭakṛty uttarā
1.4.5	atha balīn hared bāhyato vāntar vā subhūmiṃ kṛtvā
1.4.6	sakṛd apo ninīya caturdhā baliṃ nidadhyāt sakṛd antataḥ pariṣiñcet
1.4.7	ekaikam vānunidhānam ubhayataḥ pariṣiñcet
1.4.8	sa yat prathamam nidadhāti sa pārthivo balir bhavaty atha yad dvitīyam sa vāyavyo yat tṛtīyam sa vaiśvadevo yac caturthaṃ sa prājāpatyaḥ
1.4.9	athāparān balīn hared udadhānasya madhyamasya dvārasyābdaivataḥ prathamo balir bhavaty oṣadhivanaspatibhyo dvitīya ākāśāya tṛtīyaḥ
1.4.10	athāparam baliṃ haret śayanam vādhivarcaṃ vā sa kāmāya vā balir bhavati manyave vā
1.4.11	atha sastūpaṃ sa rakṣojanebhyaḥ
1.4.12	athaitad baliśeṣam adbhir abhyāsicyāvasalavi dakṣiṇā ninayet tat pitṛbhyo bhavati
1.4.13	āsīna eva 'gnau juhuyāt
1.4.14	āsīnaḥ pitṛbhyo dadyād yathopapādam itarān
1.4.15	svayaṃ tv evaitān yāvad vased balīn haret
1.4.16	api vānyo brāhmaṇaḥ
1.4.17	dampatī eva
1.4.18	iti gṛhamedhivrataṃ
1.4.19	strī ha sāyaṃ prātaḥ pumān iti
1.4.20	sarvasya tv evānnasyaitān balīn haret pitryasya vā svastyayanasya vārthārthasya vā
1.4.21	yajñād eva nivartate
1.4.22	yady ekasmin kāle vrīhiyavau prakriyeyātam anyatarasya hṛtvā kṛtaṃ manyeta
1.4.23	yady ekasmin kāle punaḥ punar annaṃ pacyeta sakṛd evaitad balitantraṃ kurvīta
1.4.24	yasya tv eṣām agrataḥ sidhyed niyuktam agnau kṛtvāgraṃ brāhmaṇāya dattvā bhuñjīta
1.4.25	yasyo jaghanyaṃ bhuñjītaiveti
1.4.26	athāpy udāharanti
1.4.27	etasyaiva baliharaṇasyānte kāmam prabruvīta bhavati haivāsya
1.4.28	svayaṃ tv evāsasyaṃ balim hared yavebhyo 'dhy ā vrīhibhyo vrīhibhyo 'dhy ā yavebhyaḥ sa tv āsasyo nāma balir bhavati
1.4.29	dīrghāyur haiva bhavati
1.4.30	viśrāṇite phalīkaraṇānām ācāmasyāpām iti baliṃ haret sa raudro bhavati sa raudro bhavati
1.5.1	atha darśapūrṇamāsayoḥ
1.5.2	saṃdhyāṃ paurṇamāsīm upavaset
1.5.3	uttarām ity eke
1.5.4	atha yad ahaś candramā na dṛśyeta tām amāvāsyām
1.5.5	pakṣāntā upavastavyāḥ pakṣādayo 'bhiyaṣṭavyāḥ
1.5.6	āmāvāsyena haviṣā pūrvapakṣam abhiyajate paurṇamāsenāparapakṣam
1.5.7	yaḥ paramo vikarṣaḥ sūryacandramasoḥ sā paurṇamāsī yaḥ paramaḥ saṃkarṣaḥ sāmāvāsyā
1.5.8	yad ahas tv eva candramā na dṛśyeta tām amāvāsyāṃ kurvīta
1.5.9	dṛśyamāne 'py ekadā gatādhvā bhavatīti
1.5.10	trayaḥ pūrṇamāsīkālā bhavanti saṃdhyā vāstamitoditā voccair vā
1.5.11	atha yad ahaḥ pūrṇo bhavati
1.5.12	pṛthag evaitasya jñānasyādhyāyo bhavati adhīyīta vā tadvidbhyo vā parvāgamayeta
1.5.13	atha yad ahar upavasatho bhavati tad ahaḥ pūrvāhṇa eva prātarāhutiṃ hutvaitad agneḥ sthaṇḍilam gomayena samantaṃ paryupalimpati
1.5.14	athedhmān upakalpayate khādirān vā pālāśān vā
1.5.15	khādirapālāśālābhe vibhītakatilvakabādhakanīvanimbarājavṛkṣaśalmalyaraludadhitthakovidāraśleṣmātakavarjam sarvavanaspatīnām idhmo yathārthaṃ syāt
1.5.16	viśākhāni pratilūnāḥ kuśā barhiḥ
1.5.17	upamūlalūnaḥ pitṛbhyaḥ
1.5.18	teṣām alābhe śūkatṛṇaśaraśīryabalbajamutavanalaśuṇṭhavarjaṃ sarvatṛṇāṇi
1.5.19	ājyaṃ sthālīpākīyān vrīhīn vā yavān vā carusthālīṃ mekṣaṇaṃ sruvam anuguptā apa iti
1.5.20	yāni cānukalpam udāhariṣyāmaḥ
1.5.21	na tad ahaḥ prasṛjyeta
1.5.22	dūrād api gṛhān abhyeyāt
1.5.23	anyatas tu dhanam krīṇīyān na vikrīṇīta
1.5.24	abahuvādī syāt
1.5.25	satyam vivadiṣet
1.5.26	athāparāhṇa evāplutyaupavasathikaṃ dampatī bhuñjīyātāṃ yad enayoḥ kāmyaṃ syāt sarpirmiśram syāt kuśalena
1.6.1	mānatantavyo hovācāhutā vā etasya mānuṣy āhutir bhavati ya aupavasathikaṃ nāśnāti
1.6.2	anīśvaro ha kṣodhuko bhavaty akāmyo janānāṃ pāpavasīyasī hāsya prajā bhavati
1.6.3	ya aupavasathikaṃ bhuṅkta īśvaro ha bhavaty akṣodhukaḥ kāmyo janānāṃ vasīyasī hāsya prajā bhavati
1.6.4	tasmād yat kāmayetaupavasathikaṃ bhuñjīyātām
1.6.5	adha evaitāṃ rātriṃ śayīyātām
1.6.6	tau khalu jāgranmiśrāv evaitāṃ rātriṃ vihareyātām itihāsamiśreṇa vā kenacid vā
1.6.7	jugupseyātāṃ tv evāvratyebhyaḥ karmabhyaḥ
1.6.8	na pravasann upavased ity āhuḥ
1.6.9	patnyā vrataṃ bhavatīti
1.6.10	yathā kāmayeta tathā kuryāt
1.6.11	evam evāhitāgner apy upavasatho bhavati
1.6.12	yac cāmnāyo vidadhyāt
1.6.13	atha pūrvāhṇa eva prātarāhutiṃ hutvāgreṇāgniṃ parikramya dakṣiṇato 'gneḥ prāgagrān darbhān āstīrya
1.6.14	teṣāṃ purastāt pratyaṅmukhas tiṣṭhan savyasya pāṇer aṅguṣṭhenopakaniṣṭhikayā cāṅgulyā brahmāsanāt tṛṇam abhisaṃgṛhya dakṣiṇāparam aṣṭamaṃ deśaṃ nirasyati nirastaḥ parāvasur iti
1.6.15	apa upaspṛśyātha brahmāsana upaviśaty ā vasoḥ sadane sīdāmīti
1.6.16	agnim abhimukho vāgyataḥ prāñjalir āsta ā karmaṇaḥ paryavasānāt
1.6.17	bhāṣeta yajñasaṃsiddhim
1.6.18	nāyajñiyāṃ vācaṃ vadet
1.6.19	yadyayajñiyāṃ vācaṃ vaded vaiṣṇavīm ṛcaṃ yajur vā japet
1.6.20	api vā namo viṣṇava ity evaṃ brūyāt
1.6.21	yady u vā ubhayaṃ cikīrṣeddhautraṃ caiva brahmatvaṃ caivaitenaiva kalpena chattraṃ vottarāsaṅgaṃ vodakamaṇḍaluṃ darbhavaṭuṃ vā brahmāsane nidhāya tenaiva pratyāvrajyāthānyacceṣṭet
1.7.1	atholūkhalamusale prakṣālya śūrpaṃ ca paścād agneḥ prāgagrān darbhān āstīryopasādayati
1.7.2	atha havir nirvapati vrīhīn vā yavān vā kaṃsena vā carusthālyā vā
1.7.3	amuṣmai tvā juṣṭaṃ nirvapāmīti devatānāmādeśaṃ sakṛd dvis tūṣṇīm
1.7.4	atha paścāt prāṅmukho 'vahantum upakramate dakṣiṇottarābhyāṃ pāṇibhyām
1.7.5	triḥphalīkṛtāṃs taṇḍulān trir devebhyaḥ prakṣālayed ity āhur dvir manuṣyebhyaḥ sakṛt pitṛbhya iti
1.7.6	pavitrāntarhitāṃs taṇḍulān āvapet
1.7.7	kuśalaśṛtam iva sthālīpākaṃ śrapayet pradakṣiṇam udāyuvan
1.7.8	śṛtam abhighāryodag udvāsya pratyabhighārayet
1.7.9	agnim upasamādhāya kuśaiḥ samantaṃ paristṛṇuyāt purastāddakṣiṇata uttarataḥ paścād iti
1.7.10	sarvatas trivṛtaṃ pañcavṛtaṃ vā
1.7.11	bahulam ayugmasaṃhatam
1.7.12	prāgagrair agrair mūlāni chādayan
1.7.13	paścād vāstīrya dakṣiṇataḥ prāñcaṃ prakarṣati tathottareṇa
1.7.14	dakṣiṇottarāṇy agrāṇi kuryāt
1.7.15	eṣa paristaraṇanyāyaḥ sarveṣv āhutimatsu
1.7.16	paridhīn apy eke kurvanti śāmīlān pārṇān vā
1.7.17	uttarato 'pāṃ pūrṇaḥ sruvaḥ praṇītā
1.7.18	bhave na vā syād ity eke
1.7.19	barhiṣi sthālīpākam āsādyedhmam abhyādhāyājyaṃ saṃskurute
1.7.20	sarpis tailaṃ dadhi payo yavāgūm vā
1.7.21	tata eva barhiṣaḥ prādeśamātre pavitre kurute
1.7.22	oṣadhim antardhāya chinatti na nakhena pavitre stho vaiṣṇavyāviti
1.7.23	athaine adbhir anumārṣṭi viṣṇor manasā pūte stha iti
1.7.24	saṃpūyotpunāty udagagrābhyāṃ pavitrābhyām
1.7.25	aṅguṣṭhābhyāṃ copakaniṣṭhikābhyāṃ cāṅgulibhyām abhisaṃgṛhya prākśas trir utpunāti devas tvā savitotpunātv acchidreṇa pavitreṇa vasoḥ sūryasya raśmibhir iti sakṛd yajuṣā dvis tūṣṇīm
1.7.26	athaine adbhir abhyukṣyāgnāv apyarjayet
1.7.27	athaitad ājyam adhiśṛtyodag udvāsayet
1.7.28	evam ājyasya saṃskaraṇakalpo bhavatīti
1.8.1	pūrvam ājyam aparaḥ sthālīpākaḥ
1.8.2	paryukṣya sthālīpāka ājyam ānīya mekṣaṇenopaghātaṃ hotum evopakramate
1.8.3	yady u vā upastīrṇābhighāritaṃ juhuṣed ājyabhāgāv eva prathamau juhuyāt
1.8.4	caturgṛhītam ājyaṃ gṛhītvā pañcāvattaṃ tu bhṛgūṇām agnaye svāhety uttarataḥ somāya svāheti dakṣiṇataḥ prākśo juhuyāt
1.8.5	atha haviṣa upastīryāvadyati
1.8.6	madhyāt pūrvārdhāc caturavattī ced bhavati madhyāt pūrvārdhāt paścārdhād iti pañcāvattī ced bhavati
1.8.7	abhighārayaty avadānāni
1.8.8	pratyanakty avadānasthānāny ayātayāmatāyai
1.8.9	agnaye svāheti madhye juhuyāt
1.8.10	sakṛd vā trir vaitenaiva kalpena
1.8.11	atha sviṣṭakṛta upastīryāvadyaty uttarārdhapūrvārdhāt sakṛd eva bhūyiṣṭhaṃ dvir abhighārayet
1.8.12	yady u pañcāvattī syād dvir upastīryāvadāya dvir abhighārayet
1.8.13	na pratyanakty avadānasthānaṃ yātayāmatāyai
1.8.14	agnaye sviṣṭakṛte svāhety uttarārdhapūrvārdhe juhuyāt
1.8.15	mahāvyāhṛtibhir ājyenābhijuhuyāt
1.8.16	prāk sviṣṭakṛta āvāpaḥ
1.8.17	gaṇeṣv ekaṃ parisamūhanam idhmo barhiḥ paryukṣaṇam ājyam ājyabhāgau ca
1.8.18	sarvebhyaḥ samavadāya sakṛd eva sauviṣṭakṛtaṃ juhoti
1.8.19	hutvaitan mekṣaṇam anupraharet
1.8.20	prakṣālya vainenoddhṛtya bhuñjīta
1.8.21	na sruvam anuprahared ity eka āhuḥ
1.8.22	āgneya evānāhitāgner ubhayor darśapūrṇamāsayoḥ sthālīpākaḥ syāt
1.8.23	āgneyo vāgnīṣomīyo vāhitāgneḥ paurṇamāsyām
1.8.24	aindro vaindrāgno vā māhendro vāmāvāsyāyām
1.8.25	api vāhitāgner apy ubhayor darśapūrṇamāsayor āgneya eva syāt
1.8.26	samidham ādhāyānuparyukṣya yajñavāstu karoti
1.8.27	tata eva barhiṣaḥ kuśamuṣṭim ādāyājye vā haviṣi vā trir avadadhyād agrāṇi madhyāni mūlānīty aktaṃ rihāṇā vyantu vaya iti
1.8.28	athainam adbhir abhyukṣyāgnāv apyarjayed yaḥ paśūnām adhipatī rudras tanticaro vṛṣā paśūn asmākaṃ mā hiṃsīr etad astu hutaṃ tava svāheti
1.8.29	etad yajñavāstv ity ācakṣate
1.9.1	athaitaddhavirucchiṣṭam udag udvāsyoddhṛtya brahmaṇe prayacchet
1.9.2	taṃ titarpayiṣet
1.9.3	brāhmaṇasya tṛptim anutṛpyāmīti ha yajñasya vedayante
1.9.4	atha yad asyānyad annam upasiddhaṃ syāt
1.9.5	atha brāhmaṇān bhaktenopepset
1.9.6	pūrṇapātro dakṣiṇā taṃ brahmaṇe dadyāt
1.9.7	kaṃsaṃ camasaṃ vānnasya pūrayitvā kṛtasya vākṛtasya vāpi vā phalānām evaitaṃ pūrṇapātram ity ācakṣate
1.9.8	brahmaivaika ṛtvik
1.9.9	pākayajñeṣu svayaṃ hotā bhavati
1.9.10	pūrṇapātro 'vamaḥ pākayajñānāṃ dakṣiṇā
1.9.11	aparimitaṃ parārdhyam
1.9.12	api ha sudāḥ paijavana aindrāgnena sthālīpākeneṣṭvā śataṃ sahasrāṇi dadau
1.9.13	atha yadi gṛhye 'gnau sāyaṃprātarhomayor vā darśapūrṇamāsayor vā havyaṃ vā hotāraṃ vā nādhigacchet kathaṃ kuryād iti
1.9.14	ā sāyamāhuteḥ prātarāhutir nātyety ā prātarāhuteḥ sāyamāhutir āmāvāsyāyāḥ paurṇamāsaṃ nātyety ā paurṇamāsyā āmāvāsyam
1.9.15	etenaivāvakāśena havyaṃ vā hotāraṃ vā lipseta
1.9.16	api vā yajñiyānām evauṣadhivanaspatīnāṃ phalāni vā palāśāni vā śrapayitvā juhuyāt
1.9.17	apy apa evāntato juhuyād iti ha smāha pākayajña aiḍo hutaṃ hy eva
1.9.18	ahutasya prāyaścittaṃ bhavatīti
1.9.19	nāvrato brāhmaṇaḥ syād iti
1.9.20	athāpy udāharanti
1.9.21	yāvan na hūyetābhojanenaiva tāvat saṃtanuyāt
1.9.22	atha yadādhigacchet pratijuhuyāt
1.9.23	evam apy asya vrataṃ saṃtataṃ bhavatīti
1.9.24	eṣo 'ta ūrdhvaṃ havirāhutiṣu nyāyaḥ
1.9.25	mantrānte svāhākāraḥ
1.9.26	ājyāhutiṣv ājyam eva saṃskṛtyopaghātaṃ juhuyān nājyabhāgau na sviṣṭakṛt
1.9.27	ājyāhutiṣv anādeśe purastāc copariṣṭācca mahāvyāhṛtibhir homaḥ
1.9.28	yathā pāṇigrahaṇe tathā cūḍākarmaṇy upanayane godāne
1.9.29	apavṛtte karmaṇi vāmadevyagānaṃ śāntyarthaṃ śāntyartham
2.1.1	puṇye nakṣatre dārān kurvīta
2.1.2	lakṣaṇapraśastān kuśalena
2.1.3	tadalābhe piṇḍān
2.1.4	vedyāḥ sītāyā hradād goṣṭhāc catuṣpathād ādevanād ādahanād iriṇāt
2.1.5	sarvebhyaḥ saṃbhāryaṃ navamam
2.1.6	samān kṛtalakṣaṇān
2.1.7	pāṇāv ādhāya kumāryā upanāmayed ṛtam eva prathamam ṛtam nātyeti kaścanarta iyaṃ pṛthivī śritā sarvam idam asau bhūyād iti tasyā nāma gṛhītvaiṣām ekaṃ gṛhāṇeti brūyāt
2.1.8	pūrveṣāṃ caturṇāṃ gṛhṇantīm upayacchet
2.1.9	saṃbhāryam api tv eke
2.1.10	klītakair yavair māṣair vāplutāṃ suhṛt surottamena saśarīrāṃ trir mūrdhany abhiṣiñcet kāma veda te nāma mado nāmāsīti samānayāmum iti patināma gṛhṇīyāt svāhākārāntābhir upastham uttarābhyāṃ plāvayet
2.1.11	jñātikarmaitat
2.1.12	pāṇigrahaṇe purastāc chālāyā upalipte 'gnir upasamāhito bhavati
2.1.13	atha janyānām eko dhruvāṇām apāṃ kalaśaṃ pūrayitvā sahodakumbhaḥ prāvṛto vāgyato 'greṇāgniṃ parikramya dakṣiṇata udaṅmukho 'vatiṣṭhate
2.1.14	prājanenānyaḥ
2.1.15	śamīpalāśamiśrāṃś ca lājāṃś caturañjalimātrāñchūrpeṇopasādayanti paścād agneḥ
2.1.16	dṛṣatputraṃ ca
2.1.17	atha yasyāḥ pāṇiṃ grahīṣyan bhavati saśiraskā sāplutā bhavati
2.1.18	ahatena vasanena patiḥ paridadhyād yā akṛntann ity etayarcā paridhatta dhatta vāsaseti ca
2.1.19	prāvṛtāṃ yajñopavītinīm abhyudānayan japet somo 'dadad gandharvāyeti
2.1.20	paścād agneḥ saṃveṣṭitaṃ kaṭam evaṃjātīyaṃ vānyat padā pravartayantīṃ vācayet pra me patiyānaḥ panthāḥ kalpatām iti
2.1.21	svayaṃ japed ajapantyāṃ prāsyā iti
2.1.22	barhiṣo 'ntaṃ kaṭāntaṃ prāpayet
2.1.23	pūrve kaṭānte dakṣiṇataḥ pāṇigrāhasyopaviśati
2.1.24	dakṣiṇena pāṇinā dakṣiṇam aṃsam anvārabdhāyāḥ ṣaḍ ājyāhutīr juhoty agnir etu prathama ity etatprabhṛtibhiḥ
2.1.25	mahāvyāhṛtibhiś ca pṛthak
2.1.26	samastābhiś caturthīm
2.2.1	hutvopottiṣṭhataḥ
2.2.2	anupṛṣṭhaṃ patiḥ parikramya dakṣiṇata udaṅmukho 'vatiṣṭhate vadhvañjaliṃ gṛhītvā
2.2.3	pūrvā mātā lājān ādāya bhrātā vā vadhūm ākrāmayed aśmānaṃ dakṣiṇena prapadena
2.2.4	pāṇigrāho japatīmam aśmānam āroheti
2.2.5	sakṛtsaṃgṛhītaṃ lājānām añjaliṃ bhrātā vadhvañjalāvāvapati
2.2.6	taṃ sopastīrṇābhighāritam agnau juhoty avicchindaty añjalim iyaṃ nāry upabrūta iti
2.2.7	aryamaṇaṃ nu devaṃ pūṣaṇam ity uttarayoḥ
2.2.8	hute patir yathetaṃ parivrajya pradakṣiṇam agniṃ pariṇayati mantravān vā brāhmaṇaḥ kanyalā pitṛbhya iti
2.2.9	pariṇītā tathaivāvatiṣṭhate tathākrāmati tathā japati tathāvapati tathā juhoti
2.2.10	evaṃ triḥ
2.2.11	śūrpeṇa śeṣam agnāv opya prāgudīcīm abhyutkrāmayanty ekam iṣa iti
2.2.12	dakṣiṇena prakramya savyenānukrāmet
2.2.13	mā savyena dakṣiṇam atikrāmeti brūyāt
2.2.14	īkṣakān pratimantrayeta sumaṅgalīr iyaṃ vadhūr iti
2.2.15	apareṇāgnim audako 'nusaṃvrajya pāṇigrāham mūrdhadeśe 'vasiñcati tathetarāṃ samañjantv ity etayarcā
2.2.16	avasiktāyāḥ savyena pāṇināñjalim upodgṛhya dakṣiṇena pāṇinā dakṣiṇaṃ pāṇiṃ sāṅguṣṭham uttānaṃ gṛhītvaitāḥ ṣaṭ pāṇigrahaṇīyā japati gṛbhṇāmi ta iti
2.2.17	samāptāsūdvahanti
2.3.1	prāgudīcyāṃ diśi yad brāhmaṇakulam abhirūpam
2.3.2	tatrāgnir upasamāhito bhavati
2.3.3	apareṇāgnim ānaḍuhaṃ rohitaṃ carma prāggrīvam uttaralomāstīrṇaṃ bhavati
2.3.4	tasminn enāṃ vāgyatām upaveśayanti
2.3.5	sā khalv āsta evānakṣatradarśanāt
2.3.6	prokte nakṣatre ṣaḍ ājyāhutīr juhoti lekhāsandhiṣv ity etatprabhṛtibhiḥ
2.3.7	āhuter āhutes tu sampātaṃ mūrdhani vadhvā avanayet
2.3.8	hutvopotthāyopaniṣkramya dhruvaṃ darśayati
2.3.9	dhruvam asi dhruvāhaṃ patikule bhūyāsam amuṣyāsāv iti patināma gṛhṇīyād ātmanaś ca
2.3.10	arundhatīṃ ca
2.3.11	ruddhāham asmīty evam eva
2.3.12	athainām anumantrayate dhruvā dyaur ity etayarcā
2.3.13	anumantritā guruṃ gotreṇābhivādayate
2.3.14	so 'syā vāgvisargaḥ
2.3.15	tāv ubhau tatprabhṛti trirātram akṣārālavaṇāśinau brahmacāriṇau bhūmau saha śayīyātām
2.3.16	atrārghyam ity āhuḥ
2.3.17	āgateṣv ity eke
2.3.18	haviṣyam annaṃ prathamaṃ parijapitaṃ bhuñjīta
2.3.19	śvo bhūte vā samaśanīyaṃ sthālīpākaṃ kurvīta
2.3.20	tasya devatā agniḥ prajāpatir viśve devā anumatir iti
2.3.21	uddhṛtya sthālīpākaṃ vyuhyaikadeśaṃ pāṇinābhimṛśed annapāśena maṇineti
2.3.22	bhuktvocchiṣṭaṃ vadhvai pradāya yathārtham
2.3.23	gaur dakṣiṇā
2.4.1	yānam ārohantyāṃ sukiṃśukaṃ śalmalim ity etām ṛcaṃ japet
2.4.2	adhvani catuṣpathān pratimantrayeta nadīś ca viṣamāṇi ca mahāvṛkṣān śmaśānaṃ ca mā vidan paripanthina iti
2.4.3	akṣabhaṅge naddhavimokṣe yānaviparyāse 'nyāsu cāpatsu yam evāgniṃ haranti tam evopasamādhāya vyāhṛtibhir hutvānyaddravyam āhṛtya ya ṛte cid abhiśriṣa ity ājyaśeṣenābhyañjet
2.4.4	vāmadevyaṃ gītvārohet
2.4.5	prāpteṣu vāmadevyam
2.4.6	gṛhagatāṃ patiputraśīlasampannā brāhmaṇyo 'varopyānaḍuhe carmaṇy upaveśayantīha gāvaḥ prajāyadhvam iti
2.4.7	tasyāḥ kumāram upastha ādadhyuḥ
2.4.8	tasmai śakaloṭān añjalāv āvapeyuḥ
2.4.9	phalāni vā
2.4.10	utthāpya kumāraṃ dhruvā ājyāhutīr juhoty aṣṭāv iha dhṛtir iti
2.4.11	samāptāsu samidham ādhāya yathāvayasaṃ gurūn gotreṇābhivadya yathārtham
2.5.1	athātaś caturthīkarma
2.5.2	agnim upasamādhāya prāyaścittājyāhutīr juhoty agne prāyaścitta iti catuḥ
2.5.3	agneḥ sthāne vāyucandrasūryāḥ
2.5.4	samasya pañcamīṃ bahuvadūhya
2.5.5	āhuter āhutes tu sampātam udapātre 'vanayet
2.5.6	tenaināṃ sakeśanakhām abhyajya hrāsayitvāplāvayanti
2.5.7	ūrdhvaṃ trirātrāt sambhava ity eke
2.5.8	yadartumatī bhavaty uparataśoṇitā tadā sambhavakālaḥ
2.5.9	dakṣiṇena pāṇinopastham abhimṛśed viṣṇur yoniṃ kalpayatv ity etayarcā garbhaṃ dhehi sinīvālīti ca
2.5.10	samāpyarcau sambhavataḥ
2.6.1	tṛtīyasya garbhamāsasyādisadeśe puṃsavanasya kālaḥ
2.6.2	prātaḥ saśiraskāplutodagagreṣu darbheṣu paścād agner udagagreṣu darbheṣu prācy upaviśati
2.6.3	paścāt patir avasthāya dakṣiṇena pāṇinā dakṣiṇam aṃsam anvavamṛśyānantarhitaṃ nābhideśam abhimṛśet pumāṃsau mitrāvaruṇāvityetayarcā
2.6.4	atha yathārtham
2.6.5	athāparam
2.6.6	prāgudīcyāṃ diśi nyagrodhaśuṅgām ubhayataḥphalām asrāmām akṛmiparisṛptāṃ triḥsaptair yavair māṣair vā parikrīyotthāpayet
2.6.7	yadyasi saumī somāya tvā rājñe parikrīṇāmi yady asi vāruṇī varuṇāya tvā rājñe parikrīṇāmi yady asi vasubhyo vasubhyas tvā parikrīṇāmi yadyasi rudrebhyo rudrebhyastvā parikrīṇāmi yady asy ādityebhya ādityebhyastvā parikrīṇāmi yady asi marudbhyo marudbhyas tvā parikrīṇāmi yadyasi viśvebhyo devebhyo viśvebhyas tvā devebhyaḥ parikrīṇāmi
2.6.8	oṣadhayaḥ sumanaso bhūtvāsyāṃ vīryaṃ samādhatteyaṃ karma kariṣyatītyutthāpya tṛṇaiḥ paridhāyāhṛtya vaihāyasīṃ nidadhyāt
2.6.9	dṛṣadaṃ prakṣālya brahmacārī vratavatī vā brahmabandhuḥ kumārī vāpratyāharantī pinaṣṭi
2.6.10	prātaḥ saśiraskāplutodagagreṣu darbheṣu paścād agner udagagreṣu darbheṣu prākśirāḥ saṃviśati
2.6.11	paścāt patir avasthāya dakṣiṇasya pāṇer aṅguṣṭhenopakaniṣṭhikayā cāṅgulyābhisaṃgṛhya dakṣiṇe nāsikāsrotasyavanayet pumān agniḥ pumān indra ityetayarcā
2.6.12	atha yathārtham
2.7.1	atha sīmantakaraṇaṃ prathamagarbhe
2.7.2	caturthe māsi ṣaṣṭhe 'ṣṭame vā
2.7.3	prātaḥ saśiraskāplutodagagreṣu darbheṣu paścād agner udagagreṣu darbheṣu prācy upaviśati
2.7.4	paścāt patir avasthāya yugmantam audumbaraṃ śalāṭugrathnam ābadhnāty ayam ūrjāvato vṛkṣa iti
2.7.5	atha sīmantam ūrdhvam unnayati bhūr iti darbhapiñjūlībhir eva prathamaṃ bhuvar iti dvitīyaṃ svar iti tṛtīyam
2.7.6	atha vīratareṇa yenāditer ity etayarcā
2.7.7	atha pūrṇacāttreṇa rākām aham ityetayarcā
2.7.8	triḥśvetayā ca śalalyā yās te rāke sumataya iti
2.7.9	kṛsaraḥ sthālīpāka uttaraghṛtas tam avekṣayet
2.7.10	kiṃ paśyasītyuktvā prajām iti vācayet
2.7.11	taṃ sā svayaṃ bhuñjīta
2.7.12	vīrasūr jīvasūr jīvapatnīti brāhmaṇyo maṅgalyābhir vāgbhir upāsīran
2.7.13	atha soṣyantīhomaḥ
2.7.14	pratiṣṭhite vastau paristīryāgnim ājyāhutī juhoti yā tiraścīty etayarcā vipaścit puccham abharad iti ca
2.7.15	pumān ayaṃ janiṣyate 'sau nāmeti nāmadheyaṃ gṛhṇāti
2.7.16	yat tad guhyam eva bhavati
2.7.17	yadāsmai kumāraṃ jātam ācakṣīrann atha brūyāt kāṅkṣata nābhikṛntanena stanapratidhānena ceti
2.7.18	vrīhiyavau peṣayet tayaivāvṛtā yayā śuṅgām
2.7.19	dakṣiṇasya pāṇer aṅguṣṭhenopakaniṣṭhikayā cāṅgulyābhisaṃgṛhya kumārasya jihvāyāṃ nimārṣṭīyam ājñeti
2.7.20	tathaiva medhājananaṃ sarpiḥ prāśayet
2.7.21	jātarūpeṇa vādāya kumārasya mukhe juhoti medhāṃ te mitrāvaruṇāv ityetayarcā sadasaspatim adbhutam iti ca
2.7.22	kṛntata nābhim iti brūyāt stanaṃ ca pratidhatteti
2.7.23	ata ūrdhvam asamālambhanam ā daśarātrāt
2.8.1	jananād yas tṛtīyo jyautsnas tasya tṛtīyāyāṃ prātaḥ saśiraskaṃ kumāram āplāvyāstamite vīte lohitimny añjalikṛtaḥ pitopatiṣṭhate
2.8.2	atha mātā śucinā vasanena kumāram ācchādya dakṣiṇata udañcaṃ pitre prayacchaty udakśirasam
2.8.3	anupṛṣṭhaṃ parikramyottarato 'vatiṣṭhate
2.8.4	atha japati yat te susīma iti yathāyaṃ na pramīyeta putro janitryā adhīti
2.8.5	udañcaṃ mātre pradāya yathārtham
2.8.6	atha ye 'ta ūrdhvaṃ jyautsnāḥ prathamoddiṣṭa eva teṣu pitopatiṣṭhate 'pām añjaliṃ pūrayitvābhimukhaś candramasam
2.8.7	yad adaś candramasīti sakṛd yajuṣā dvis tūṣṇīm utsṛjya yathārtham
2.8.8	jananād daśarātre vyuṣṭe śatarātre saṃvatsare vā nāmadheyakaraṇam
2.8.9	atha yas tat kariṣyan bhavati paścād agner udagagreṣu darbheṣu prāṅ upaviśati
2.8.10	atha mātā śucinā vasanena kumāram ācchādya dakṣiṇata udañcaṃ kartre prayacchaty udakśirasam
2.8.11	anupṛṣṭham parikramyottarata upaviśaty udagagreṣv eva darbheṣu
2.8.12	atha juhoti prajāpataye tithaye nakṣatrāya devatāyā iti
2.8.13	tasya mukhyān prāṇān saṃmṛśan ko 'si katamo 'sīty etaṃ mantraṃ japati
2.8.14	āhaspatyaṃ māsaṃ praviśāsāv ity ante ca mantrasya ghoṣavadādy antarantasthaṃ dīrghābhiniṣṭhānāntaṃ kṛtaṃ nāma dadhyāt
2.8.15	etad ataddhitam
2.8.16	ayug dāntaṃ strīṇām
2.8.17	mātre caiva prathamaṃ nāmadheyam ākhyāya yathārtham
2.8.18	gaur dakṣiṇā
2.8.19	kumārasya māsi māsi saṃvatsare sāṃvatsarikeṣu vā parvasvagnīndrau dyāvāpṛthivī viśvān devāṃś ca yajeta
2.8.20	daivatam iṣṭvā tithiṃ nakṣatraṃ ca yajeta
2.8.21	viproṣya jyeṣṭhasya putrasyobhābhyāṃ pāṇibhyāṃ mūrdhānaṃ parigṛhya japed yadā vā pitā ma iti vidyād upetasya vāṅgād aṅgāt sambhavasīti
2.8.22	paśūnāṃ tvā hiṅkāreṇābhijighrāmīty abhijighrya yathārtham
2.8.23	evam evāvareṣām
2.8.24	yathājyeṣṭhaṃ yathopalambhaṃ vā
2.8.25	striyās tūṣṇīṃ mūrdhany abhijighraṇaṃ mūrdhanyabhijighraṇam
2.9.1	athātas tṛtīye varṣe cūḍākaraṇam
2.9.2	purastācchālāyā upalipte 'gnir upasamāhito bhavati
2.9.3	tatraitāny upakﾱptāni bhavanti
2.9.4	ekaviṃśatir darbhapiñjūlya uṣṇodakakaṃsa audumbaraḥ kṣura ādarśo vā kṣurapāṇir nāpita iti dakṣiṇataḥ
2.9.5	ānaḍuho gomayaḥ kṛsaraḥ sthālīpāko vṛthāpakva ity uttarataḥ
2.9.6	vrīhiyavais tilamāṣair iti pṛthak pātrāṇi pūrayitvā purastād upanidadhyuḥ
2.9.7	kṛsaro nāpitāya sarvabījāni ceti
2.9.8	atha mātā śucinā vasanena kumāram ācchādya paścād agner udagagreṣu darbheṣu prācy upaviśati
2.9.9	atha yas tat kariṣyan bhavati paścāt prāṅ avatiṣṭhate
2.9.10	atha japaty āyam agāt savitā kṣureṇeti savitāraṃ manasā dhyāyan nāpitaṃ prekṣamāṇaḥ
2.9.11	uṣṇena vāya udakenaidhīti vāyuṃ manasā dhyāyann uṣṇodakakaṃsaṃ prekṣamāṇaḥ
2.9.12	dakṣiṇena pāṇināpa ādāya dakṣiṇāṃ kapuṣṇikām undaty āpa undantu jīvasa iti
2.9.13	viṣṇor daṃṣṭro 'sīty audumbaraṃ kṣuraṃ prekṣata ādarśaṃ vā
2.9.14	oṣadhe trāyasvainam iti sapta darbhapiñjūlīr dakṣiṇāyāṃ kapuṣṇikāyām abhiśiro'grā nidadhāti
2.9.15	tā vāmena pāṇinā nigṛhya dakṣiṇena pāṇinaudumbaraṃ kṣuraṃ gṛhītvādarśaṃ vābhinidadhāti svadhite mainaṃ hiṃsīr iti
2.9.16	yena pūṣā bṛhaspater iti triḥ prāñcaṃ prohaty apracchindan sakṛd yajuṣā dvis tūṣṇīm
2.9.17	athāyasena pracchidyānaḍuhe gomaye nidadhāti
2.9.18	etayaivāvṛtā kapucchalam
2.9.19	etayottarāṃ kapuṣṇikām
2.9.20	undanaprabhṛti tvevābhinivartayet
2.9.21	ubhābhyāṃ pāṇibhyāṃ mūrdhānaṃ parigṛhya japet tryāyuṣaṃ jamadagner iti
2.9.22	etayaivāvṛtā striyāḥ
2.9.23	tūṣṇīm
2.9.24	mantreṇa tu homaḥ
2.9.25	udaṅṅ agner utsṛpya kuśalīkārayanti yathāgotrakulakalpam
2.9.26	ānaḍuhe gomaye keśān kṛtvāraṇyaṃ hṛtvā nikhananti
2.9.27	stambe haike nidadhati
2.9.28	yathārtham
2.9.29	gaur dakṣiṇā
2.10.1	garbhāṣṭameṣu brāhmaṇam upanayet
2.10.2	garbhaikādaśeṣu kṣatriyaṃ
2.10.3	garbhadvādaśeṣu vaiśyam
2.10.4	ā ṣoḍaśād varṣād brāhmaṇasyānatītaḥ kālo bhavaty ā dvāviṃśāt kṣatriyasyā caturviṃśād vaiśyasya
2.10.5	ata ūrdhvaṃ patitasāvitrīkā bhavanti
2.10.6	nainān upanayeyur nādhyāpayeyur na yājayeyur naibhir vivaheyuḥ
2.10.7	yad ahar upaiṣyan māṇavako bhavati praga evainaṃ tad ahar bhojayanti kuśalīkārayanty āplāvayanty alaṃkurvanty ahatena vāsasācchādayanti
2.10.8	kṣaumaśāṇakārpāsaurṇāny eṣāṃ vasanāni
2.10.9	aiṇeyarauravājāny ajināni
2.10.10	muñjakāśatāmbalyo raśanāḥ
2.10.11	pārṇabailvāśvatthā daṇḍāḥ
2.10.12	kṣaumaṃ śāṇaṃ vā vasanaṃ brāhmaṇasya kārpāsaṃ kṣatriyasyāvikaṃ vaiśyasya
2.10.13	etenaivetarāṇi dravyāṇi vyākhyātāni
2.10.14	alābhe vā sarvāṇi sarveṣām
2.10.15	purastācchālāyā upalipte 'gnir upasamāhito bhavati
2.10.16	agne vratapata iti hutvā paścād agner udagagreṣu darbheṣu prāṅ ācāryo 'vatiṣṭhate
2.10.17	antareṇāgnyācāryau māṇavako 'ñjalikṛto 'bhimukha ācāryam udagagreṣu darbheṣu
2.10.18	tasya dakṣiṇato 'vasthāya mantravān brāhmaṇo 'pām añjaliṃ pūrayati
2.10.19	upariṣṭāccācāryasya
2.10.20	prekṣamāṇo japaty āgantrā sam aganmahīti
2.10.21	brahmacaryam āgām iti vācayati
2.10.22	ko nāmāsīti nāmadheyaṃ pṛcchati tasyācāryaḥ
2.10.23	abhivādanīyaṃ nāmadheyaṃ kalpayitvā
2.10.24	devatāśrayaṃ vā nakṣatrāśrayaṃ vā
2.10.25	gotrāśrayam apy eke
2.10.26	utsṛjyāpām añjalim ācāryo dakṣiṇena pāṇinā dakṣiṇaṃ pāṇiṃ sāṅguṣṭhaṃ gṛhṇāti devasya te savituḥ prasave 'śvinor bāhubhyāṃ pūṣṇo hastābhyāṃ hastaṃ gṛhṇāmy asāv iti
2.10.27	athainaṃ pradakṣiṇam āvartayati sūryasyāvṛtam anvāvartasvāsāv iti
2.10.28	dakṣiṇena pāṇinā dakṣiṇam aṃsam anvavamṛśyānantarhitāṃ nābhim abhimṛśet prāṇānāṃ granthir asīti
2.10.29	utsṛpya nābhideśam ahura iti
2.10.30	utsṛpya hṛdayadeśaṃ kṛśana iti
2.10.31	dakṣiṇena pāṇinā dakṣiṇam aṃsam anvālabhya prajāpataye tvā paridadāmy asāv iti
2.10.32	savyena savyaṃ devāya tvā savitre paridadāmy asāv iti
2.10.33	athainaṃ saṃpreṣyati brahmacāry asy asāv iti
2.10.34	samidham ādhehy apo 'śāna karma kuru mā divā svāpsīr iti
2.10.35	udaṅṅ agner utsṛpya prāṅ ācārya upaviśaty udagagreṣu darbheṣu
2.10.36	pratyaṅ māṇavako dakṣiṇajānvakto 'bhimukha ācāryam udagagreṣv eva darbheṣu
2.10.37	athainaṃ triḥ pradakṣiṇaṃ muñjamekhalāṃ pariharan vācayatīyaṃ duruktāt paribādhamānety ṛtasya goptrīti ca
2.10.38	athopasīdaty adhīhi bhoḥ sāvitrīṃ me bhavān anubravītv iti
2.10.39	tasmā anvāha paccho 'rdharcaśa ṛkśa iti
2.10.40	mahāvyāhṛtīś ca vihṛtā oṃkārāntāḥ
2.10.41	vārkṣaṃ cāsmai daṇḍaṃ prayacchan vācayati suśravaḥ suśravasaṃ mā kurv iti
2.10.42	atha bhaikṣaṃ carati
2.10.43	mātaram evāgre dve cānye suhṛdau yāvatyo vā saṃnihitāḥ syuḥ
2.10.44	ācāryāya bhaikṣaṃ nivedayate
2.10.45	tiṣṭhaty ahaḥśeṣaṃ vāgyataḥ
2.10.46	astamite samidham ādadhāty agnaye samidham ahārṣam iti
2.10.47	trirātram akṣārālavaṇāśī bhavati
2.10.48	tasyānte sāvitraś caruḥ
2.10.49	yathārtham
2.10.50	gaur dakṣiṇā
3.1.1	athātaḥ ṣoḍaśe varṣe godānam
3.1.2	cūḍākaraṇena keśāntakaraṇaṃ vyākhyātam
3.1.3	brahmacārī keśāntān kārayate
3.1.4	sarvāṇy aṅgalomāni saṃhārayate
3.1.5	gomithunaṃ dakṣiṇā brāhmaṇasya
3.1.6	aśvamithunaṃ kṣatriyasya
3.1.7	avimithunaṃ vaiśyasya
3.1.8	gaur vaiva sarveṣām
3.1.9	ajaḥ keśapratigrāhāya
3.1.10	upanayanenaivopanayanaṃ vyākhyātam
3.1.11	na tv ihāhataṃ vāso niyuktam
3.1.12	nālaṅkāraḥ
3.1.13	nācariṣyantaṃ saṃvatsaram upanayet
3.1.14	vārkṣaṃ cāsmai daṇḍaṃ prayacchann ādiśati
3.1.15	ācāryādhīno bhavānyatrādharmacaraṇāt
3.1.16	krodhānṛte varjaya
3.1.17	maithunam
3.1.18	upariśayyām
3.1.19	kauśīlavagandhāñjanāni
3.1.20	snānam
3.1.21	avalekhanadantaprakṣālanapādaprakṣālanāni
3.1.22	kṣurakṛtyam
3.1.23	madhumāṃse
3.1.24	goyuktārohaṇam
3.1.25	antar grāma upānahor dhāraṇam
3.1.26	svayamindriyamocanam iti
3.1.27	mekhalādhāraṇabhaikṣacaryadaṇḍadhāraṇasamidādhānodakopasparśanaprātarabhivādā ity ete nityadharmāḥ
3.1.28	godānikavrātikādityavrataupaniṣadajyaiṣṭhasāmikāḥ saṃvatsarāḥ
3.1.29	teṣu sāyaṃ prātar udakopasparśanam
3.1.30	ādityavrataṃ tu na caranty eke
3.1.31	ye caranty ekavāsaso bhavanti
3.1.32	ādityaṃ ca nāntardadhate 'nyatra vṛkṣaśaraṇābhyām
3.1.33	nāpo 'bhyavayanty ūrdhvaṃ jānubhyām aguruprayuktāḥ
3.2.1	dvādaśa mahānāmnikāḥ saṃvatsarāḥ
3.2.2	nava ṣaṭ trayaḥ
3.2.3	iti vikalpaḥ
3.2.4	saṃvatsaram apy eke
3.2.5	vrataṃ tu bhūyaḥ
3.2.6	pūrvaiś cecchrutā mahānāmnyaḥ
3.2.7	athāpi raurukibrāhmaṇaṃ bhavati
3.2.8	kumārān ha sma vai mātaraḥ pāyayamānā āhuḥ
3.2.9	śakvarīṇāṃ putrakā vrataṃ pārayiṣṇavo bhavateti
3.2.10	tāsv anusavanam udakopasparśanam
3.2.11	nānupaspṛśya bhojanaṃ prātaḥ
3.2.12	sāyam upaspṛśyābhojanam ā samidādhānāt
3.2.13	kṛṣṇavastraḥ
3.2.14	kṛṣṇabhakṣaḥ
3.2.15	ācāryādhīnaḥ
3.2.16	apanthadāyī
3.2.17	tapasvī
3.2.18	tiṣṭhed divā
3.2.19	āsīta naktam
3.2.20	varṣati ca nopasarpecchannam
3.2.21	varṣantaṃ brūyād āpaḥ śakvarya iti
3.2.22	vidyotamānaṃ brūyād evaṃrūpāḥ khalu śakvaryo bhavantīti
3.2.23	stanayantaṃ brūyān mahyā mahān ghoṣa iti
3.2.24	na sravantīm atikrāmed anupaspṛśan
3.2.25	na nāvam ārohet
3.2.26	prāṇasaṃśaye tūpaspṛśyārohet
3.2.27	tathā pratyavaruhya
3.2.28	udakasādhavo hi mahānāmnya iti
3.2.29	evaṃ khalu carataḥ kāmavarṣī parjanyo bhavati
3.2.30	aniyamo vā kṛṣṇasthānāsanapanthabhakṣeṣu
3.2.31	tṛtīye carite stotrīyām anugāpayet
3.2.32	evam itare stotrīye
3.2.33	sarvā vānte sarvasya
3.2.34	upoṣitāya saṃmīlitāyānugāpayet
3.2.35	kaṃsam apāṃ pūrayitvā sarvauṣadhīḥ kṛtvā hastāv avadhāya pradakṣiṇam ācāryo 'hatena vasanena pariṇahyet
3.2.36	pariṇahanānte vānugāpayet
3.2.37	pariṇaddho vāgyato na bhuñjīta trirātram ahorātrau vā
3.2.38	api vāraṇye tiṣṭhed āstamayāt
3.2.39	śvo bhūte 'raṇye 'gnim upasamādhāya vyāhṛtibhir hutvāthainam avekṣayet
3.2.40	agnim ājyam ādityaṃ brahmāṇam anaḍvāham annam apo dadhīti
3.2.41	svar abhivyakhyaṃ jyotir abhivyakhyam iti
3.2.42	evaṃ triḥ sarvāṇi
3.2.43	śāntiṃ kṛtvā gurum abhivādayate
3.2.44	so 'sya vāgvisargaḥ
3.2.45	anaḍvān kaṃso vāso vara iti dakṣiṇāḥ
3.2.46	prathame vikalpaḥ
3.2.47	ācchādayed gurum ity eke
3.2.48	aindraḥ sthālīpākas tasya juhuyād ṛcaṃ sāma yajāmaha ityetayarcā sadasaspatim adbhutam iti vobhābhyāṃ vā
3.2.49	anupravacanīyeṣv evam
3.2.50	sarvatrācāriṣaṃ tad aśakaṃ tenārātsam upāgām iti mantraviśeṣaḥ
3.2.51	āgneye 'ja aindre meṣo gauḥ pāvamāne parvadakṣiṇāḥ
3.2.52	pratyetyācāryaṃ sapariṣatkaṃ bhojayet
3.2.53	sabrahmacāriṇaś copasametān
3.2.54	jyeṣṭhasāmno mahānāmnikenaivānugāpanakalpo vyākhyātaḥ
3.2.55	tatraitāni nityavratāni bhavanti
3.2.56	na śūdrām upeyāt
3.2.57	na pakṣimāṃsaṃ bhuñjīta
3.2.58	ekadhānyam ekadeśam ekavastraṃ ca varjayet
3.2.59	uddhṛtābhir adbhir upaspṛśet
3.2.60	ādeśanāt prabhṛti na mṛṇmaye 'śnīyāt
3.2.61	na pibet
3.2.62	śravaṇād ity eke
3.3.1	prauṣṭhapadīṃ hastenopākaraṇam
3.3.2	vyāhṛtibhir hutvā śiṣyāṇāṃ sāvitryanuvacanaṃ yathopanayane
3.3.3	sāmasāvitrīṃ ca
3.3.4	somaṃ rājānaṃ varuṇam iti ca
3.3.5	āditaś chandaso 'dhītya yathārtham
3.3.6	akṣatadhānā bhakṣayanti dhānāvantaṃ karambhiṇam iti
3.3.7	dadhnaḥ prāśnanti dadhikrāvṇo 'kāriṣam iti
3.3.8	ācāntodakāḥ khāṇḍikebhyo 'nuvākyā anugeyāḥ kārayet
3.3.9	sāvitram ahaḥ kāṅkṣante
3.3.10	udagayane ca pakṣiṇīṃ rātrim
3.3.11	ubhayata eke trirātram
3.3.12	ācāryāṇāṃ codakotsecanam ubhayatra
3.3.13	śravaṇām eka upākṛtyaitam ā sāvitrāt kālaṃ kāṅkṣante
3.3.14	taiṣīm utsṛjanti
3.3.15	prāṅ vodaṅ vā grāmān niṣkramya yā āpo 'navamehanīyās tā abhyetyopaspṛśya chandāṃsy ṛṣīn ācāryāṃś ca tarpayeyuḥ
3.3.16	tasmin pratyupākaraṇe 'bhrānadhyāya ā punarupākaraṇācchandasaḥ
3.3.17	vidyutstanayitnupṛṣiteṣv ākālam
3.3.18	ulkāpātabhūmicalajyotiṣor upasargeṣu
3.3.19	nirghāte ca
3.3.20	aṣṭakāmāvāsyāsu nādhīyīran
3.3.21	paurṇamāsīṣu
3.3.22	tisṛṣu kārttikyāṃ phālgunyām āṣāḍhyāṃ ca
3.3.23	ahorātram
3.3.24	sabrahmacāriṇi ca prete
3.3.25	sve ca bhūmipatau
3.3.26	trirātram ācārye
3.3.27	upasanne tv ahorātram
3.3.28	gītavāditaruditātivāteṣu tatkālam
3.3.29	śiṣṭācāro 'to 'nyatra
3.3.30	adbhute kulapatyoḥ prāyaścittam
3.3.31	vaṃśamadhyamayor maṇike vā bhinne vyāhṛtibhir juhuyāt
3.3.32	duḥsvapneṣv adya no deva savitar ity etām ṛcaṃ japet
3.3.33	athāparam
3.3.34	cityayūpopasparśanakarṇakrośākṣivepaneṣu sūryābhyuditaḥ sūryābhinimlupta indriyaiś ca pāpasparśaiḥ punar mām aitv indriyam ity etābhyām ājyāhutī juhuyāt
3.3.35	ājyalipte vā samidhau
3.3.36	japed vā laghuṣu
3.4.1	brahmacārī vedam adhītya
3.4.2	upanyāhṛtya gurave
3.4.3	anujñāto dārān kurvīta
3.4.4	asagotrān
3.4.5	mātur asapiṇḍān
3.4.6	nagnikā tu śreṣṭhā
3.4.7	athāplavanam
3.4.8	uttarataḥ purastād vācāryakulasya parivṛtaṃ bhavati
3.4.9	tatra prāgagreṣu darbheṣūdaṅṅācārya upaviśati
3.4.10	prāg brahmacāry udagagreṣu darbheṣu
3.4.11	sarvauṣadhiviphāṇṭābhir adbhir gandhavatībhiḥ śītoṣṇābhir ācāryo 'bhiṣiñcet
3.4.12	svayam iva tu
3.4.13	mantravarṇo bhavati
3.4.14	ye apsv antar agnayaḥ praviṣṭā ity apām añjalim avasiñcati
3.4.15	yad apāṃ ghoraṃ yad apāṃ krūraṃ yad apām aśāntam iti ca
3.4.16	yo rocanas tam iha gṛhṇāmīty ātmānam abhiṣiñcati
3.4.17	yaśase tejasa iti ca
3.4.18	yena striyam akṛṇutam iti ca
3.4.19	tūṣṇīṃ caturtham
3.4.20	upotthāyādityam upatiṣṭhetodyan bhrājabhṛṣṭibhir ity etatprabhṛtinā mantreṇa
3.4.21	yathāliṅgaṃ vā viharan
3.4.22	cakṣur asīty anubadhnīyāt
3.4.23	mekhalām avamuñcata ud uttamaṃ varuṇa pāśam iti
3.4.24	brāhmaṇān bhojayitvā svayaṃ bhuktvā keśaśmaśruromanakhāni vāpayīta śikhāvarjam
3.4.25	snātvālaṃkṛtyāhate vāsasī paridhāya srajam ābadhnīta śrīr asi mayi ramasveti
3.4.26	netryau stho nayataṃ mām ity upānahau
3.4.27	gandharvo 'sīti vaiṇavaṃ daṇḍaṃ gṛhṇāti
3.4.28	ācāryaṃ sapariṣatkam abhyetyācāryapariṣadam īkṣate yakṣam iva cakṣuṣaḥ priyo vo bhūyāsam iti
3.4.29	upopaviśya mukhyān prāṇān saṃmṛśann oṣṭhāpidhānā nakulīti
3.4.30	atrainam ācāryo 'rhayet
3.4.31	goyuktaṃ ratham upasaṃkramya pakṣasī kūbarabāhū vābhimṛśed vanaspate vīḍvaṅgo hi bhūyā iti
3.4.32	āsthātā te jayatu jetvānīty ātiṣṭhati
3.4.33	prāṅ vodaṅ vābhiprayāya pradakṣiṇam āvṛtyopayāti
3.4.34	upayātāyārghyam iti kauhalīyāḥ
3.5.1	ata ūrdhvaṃ vṛddhaśīlī syād iti samastoddeśaḥ
3.5.2	tatraitāny ācāryāḥ parisaṃcakṣate
3.5.3	nājātalomnyopahāsam icchet
3.5.4	nāyugvā
3.5.5	na rajasvalayā
3.5.6	na samānarṣyā
3.5.7	nāparayā dvārā prapannam annaṃ bhuñjīta
3.5.8	na dviḥpakvam
3.5.9	na paryuṣitam
3.5.10	anyatra śākamāṃsayavapiṣṭavikārebhyaḥ
3.5.11	na varṣati dhāvet
3.5.12	nopānahau svayaṃ haret
3.5.13	nodapānam avekṣet
3.5.14	na phalāni svayaṃ pracinvīta
3.5.15	nāgandhāṃ srajaṃ dhārayet
3.5.16	anyāṃ hiraṇyasrajaḥ
3.5.17	na māloktām
3.5.18	srag iti vācayet
3.5.19	bhadram ity etāṃ vṛthāvācaṃ pariharet
3.5.20	mandram iti brūyāt
3.5.21	tatraite trayaḥ snātakā bhavanti
3.5.22	vidyāsnātako vratasnātako vidyāvratasnātaka iti
3.5.23	teṣām uttamaḥ śreṣṭhas tulyau pūrvau
3.5.24	nārdraṃ paridadhīta
3.5.25	naikaṃ paridadhīta
3.5.26	na manuṣyasya stutiṃ prayuñjīta
3.5.27	nādṛṣṭaṃ dṛṣṭato bruvīta
3.5.28	nāśrutaṃ śrutataḥ
3.5.29	svādhyāyavirodhino 'rthān utsṛjet
3.5.30	tailapātram ivātmānaṃ didhārayiṣet
3.5.31	na vṛkṣam ārohet
3.5.32	na pratisāyaṃ grāmāntaraṃ vrajet
3.5.33	naikaḥ
3.5.34	na vṛṣalaiḥ saha
3.5.35	na kāsṛtyā grāmaṃ praviśet
3.5.36	na cānanucaraś caret
3.5.37	etāni samāvṛttavratāni
3.5.38	yāni ca śiṣṭā vidadhyuḥ
3.6.1	gāḥ prakālyamānā anumantrayetemā me viśvatovīrya iti
3.6.2	pratyāgatā imā madhumatīr mahyam iti
3.6.3	puṣṭikāmaḥ prathamajātasya vatsasya prāṅ mātuḥ pralehanājjihvayā lalāṭam ullihya nigired gavāṃ śleṣmāsīti
3.6.4	puṣṭikāma eva samprajātāsu niśāyāṃ goṣṭhe 'gnim upasamādhāya vilayanaṃ juhuyāt saṃgrahaṇa saṃgṛhāṇeti
3.6.5	puṣṭikāma eva samprajātāsv audumbareṇāsinā vatsamithunayor lakṣaṇaṃ karoti puṃsa evāgre 'tha striyā bhuvanam asi sāhasram iti
3.6.6	kṛtvā cānumantrayeta lohitena svadhitineti
3.6.7	tantīṃ prasāryamāṇāṃ baddhavatsāṃ cānumantrayeteyaṃ tantī gavāṃ māteti
3.6.8	tatraitāny aharahaḥ kṛtyāni bhavanti
3.6.9	niṣkālanapraveśane tantīviharaṇam iti
3.6.10	goyajñe pāyasaś caruḥ
3.6.11	agniṃ yajeta pūṣaṇam indram īśvaram
3.6.12	ṛṣabhapūjā
3.6.13	goyajñenaivāśvayajño vyākhyātaḥ
3.6.14	yamavaruṇau devatānām atrādhikau
3.6.15	gandhair abhyukṣaṇaṃ gavāṃ gandhair abhyukṣaṇaṃ gavām
3.7.1	athātaḥ śravaṇākarma
3.7.2	paurṇamāsyāṃ kṛtyam
3.7.3	purastācchālāyā upalipya śālāgner agniṃ praṇayanti
3.7.4	abhitaścatvāryupalimpati
3.7.5	pratidiśam
3.7.6	sādhike prakrame
3.7.7	agnau kapālam ādhāya sakṛtsaṃgṛhītam yavamuṣṭiṃ bhṛjjaty anupadahan
3.7.8	paścād agner ulūkhalaṃ dṛṃhayitvāvahanty udvecam
3.7.9	sukṛtān saktūn kṛtvā camasa opya śūrpenāpidhāya nidadhāti
3.7.10	dakṣiṇapaścime antareṇa saṃcaraḥ
3.7.11	astamite camasadarvyāv ādāya śūrpaṃ cātipraṇītasyārdhaṃ vrajati
3.7.12	śūrpe saktūn āvapati camase codakam ādatte
3.7.13	sakṛtsaṃgṛhītān darvyā saktūn kṛtvā pūrva upalipta udakaṃ ninīya baliṃ nivapati yaḥ prācyāṃ diśi sarparāja eṣa te balir iti
3.7.14	upaninayaty apāṃ śeṣaṃ yathā baliṃ na pravakṣyatīti
3.7.15	savyaṃ bāhum anvāvṛtya camasadarvyāv abhyukṣya pratāpyaivaṃ dakṣiṇaivaṃ pratīcy evam udīcī yathāliṅgam avyāvartamānaḥ
3.7.16	śūrpeṇa śeṣam agnāv opyānatipraṇītasyārdhaṃ vrajati
3.7.17	paścād agner bhūmau nyañcau pāṇī pratiṣṭhāpya namaḥ pṛthivyā ity etaṃ mantraṃ japati
3.7.18	pradoṣe pāyasaścaruḥ
3.7.19	tasya juhuyācchravaṇāya viṣṇave 'gnaye prajāpataye viśvebhyo devebhyaḥ svāheti
3.7.20	sthālīpākāvṛtānyat
3.7.21	uttarato 'gner darbhastambaṃ samūlaṃ pratiṣṭhāpya somo rājety etaṃ mantraṃ japati yāṃ saṃdhāṃ sam adhatteti ca
3.7.22	śvas tato 'kṣatasaktūn kārayitvā nave pātre 'pidhāya nidadhāti
3.7.23	aharahas tūṣṇīṃ balīn haret sāyaṃ prāgghomād āgrahāyaṇyāḥ
3.8.1	āśvayujyāṃ paurṇamāsyāṃ pṛṣātake pāyasaś carū raudraḥ
3.8.2	tasya juhuyād ā no mitrāvaruṇeti prathamāṃ mā nas toka iti dvitīyām
3.8.3	gonāmabhiś ca pṛthak kāmyāsīty etatprabhṛtibhiḥ
3.8.4	sthālīpākāvṛtānyat
3.8.5	pṛṣātakaṃ pradakṣiṇam agniṃ paryāṇīya brāhmaṇān avekṣayitvā svayam avekṣeta tac cakṣur devahitaṃ purastācchukram uccarat paśyema śaradaḥ śataṃ jīvema śaradaḥ śatam iti
3.8.6	brāhmaṇān bhojayitvā svayaṃ bhuktvā jātuṣān maṇīn sarvauṣadhimiśrān ābadhnīran svastyayanārtham
3.8.7	sāyaṃ gāḥ pṛṣātakaṃ prāśayitvā sahavatsā vāsayeta
3.8.8	svasti hāsāṃ bhavati
3.8.9	navayajñe pāyasaś carur aindrāgnaḥ
3.8.10	tasya mukhyāṃ havirāhutiṃ hutvā catasṛbhir ājyāhutibhir abhijuhoti śatāyudhāyetyetatprabhṛtibhiḥ
3.8.11	sthālīpākāvṛtānyat
3.8.12	havirucchiṣṭaśeṣaṃ prāśayed yāvanta upetāḥ syuḥ
3.8.13	sakṛd apām upastīrya dviś caror avadyati
3.8.14	trir bhṛgūṇām
3.8.15	apāṃ caivopariṣṭāt
3.8.16	asaṃsvādaṃ nigired bhadrān naḥ śreya iti
3.8.17	evaṃ triḥ
3.8.18	tūṣṇīṃ caturtham
3.8.19	bhūya evāvadāya
3.8.20	kāmaṃ tatra saṃsvādayeran
3.8.21	ācāntodakāḥ pratyabhimṛśeran mukhaṃ śiro 'ṅgānīty anulomam amo 'sīti
3.8.22	etayaivāvṛtā śyāmākayavānām
3.8.23	agniḥ prāśnātu prathama iti śyāmākānām
3.8.24	etam u tyaṃ madhunā saṃyutaṃ yavam iti yavānām
3.9.1	āgrahāyaṇyāṃ baliharaṇam
3.9.2	tat śrāvaṇenaiva vyākhyātam
3.9.3	namaḥ pṛthivyā ity etaṃ mantraṃ na japati
3.9.4	atha pūrvāhṇa eva prātarāhutiṃ hutvā darbhān śamīṃ vīraṇāṃ phalavatīm apāmārgaṃ śirīṣam ity etāny āhārayitvā tūṣṇīm akṣatasaktūnām agnau kṛtvā brāhmaṇān svastivācyaitaiḥ sambhāraiḥ pradakṣiṇam agnyāgārāt prabhṛti dhūmaṃ śātayan gṛhān anuparīyāt
3.9.5	utsṛjet kṛtārthān sambhārān
3.9.6	jātaśilāsu maṇikaṃ pratiṣṭhāpayati vāstoṣpata ity etena dvikena sarcena
3.9.7	dvāv udakumbhau maṇika āsiñcet sam anyā yantīty etayarcā
3.9.8	pradoṣe pāyasaś caruḥ
3.9.9	tasya juhuyāt prathamā ha vy uvāsa seti
3.9.10	sthālīpākāvṛtānyat
3.9.11	paścād agner barhiṣi nyañcau pāṇī pratiṣṭhāpya prati kṣatra ity etā vyāhṛtīr japati
3.9.12	paścād agneḥ svastaram āstārayet
3.9.13	udagagrais tṛṇaiḥ
3.9.14	udakpravaṇam
3.9.15	tasminn ahatāny āstaraṇāny āstīrya dakṣiṇato gṛhapatir upaviśati
3.9.16	anantarā avare yathājyeṣṭham
3.9.17	anantarāś ca bhāryāḥ sajātāḥ
3.9.18	samupaviṣṭeṣu gṛhapatiḥ svastare nyañcau pāṇī pratiṣṭhāpya syonā pṛthivi no bhavety etām ṛcaṃ japati
3.9.19	samāptāyāṃ saṃviśanti dakṣiṇaiḥ pārśvaiḥ
3.9.20	evaṃ trir abhyātmam āvṛtya
3.9.21	svastyayanāni prayujya yathājñānam
3.9.22	ariṣṭaṃ sāmasaṃyogam eke
3.9.23	apa upaspṛśya yathārtham
3.10.1	aṣṭakā rātridevatā
3.10.2	puṣṭikarma
3.10.3	āgneyī pitryā vā prājāpatyartudevatā vaiśvadevīti devatāvicārāḥ
3.10.4	caturaṣṭako hemantaḥ
3.10.5	tāḥ sarvāḥ samāṃsāś cikīrṣet
3.10.6	iti kautsaḥ
3.10.7	tryaṣṭaka ity audgāhamāniḥ
3.10.8	tathā gautamavārkakhaṇḍī
3.10.9	yordhvam āgrahāyaṇyās tāmisrāṣṭamī tām apūpāṣṭakety ācakṣate
3.10.10	sthālīpākāvṛtā taṇḍulān upaskṛtya caruṃ śrapayati
3.10.11	aṣṭau cāpūpān kapāle 'parivartayan
3.10.12	ekakapālān
3.10.13	amantrān ity audgāhamāniḥ
3.10.14	traiyambakapramāṇān
3.10.15	śṛtān abhighāryodagudvāsya pratyabhighārayet
3.10.16	sthālīpākāvṛtāvadāya caroś cāpūpānāṃ cāṣṭakāyai svāheti juhoti
3.10.17	sthālīpākāvṛtānyat
3.10.18	taiṣyā ūrdhvam aṣṭamyāṃ gauḥ
3.10.19	tāṃ sandhivelāsamīpaṃ purastād agner avasthāpyopasthitāyāṃ juhuyād yat paśavaḥ pra dhyāyateti
3.10.20	hutvā cānumantrayetānu tvā mātā manyatām iti
3.10.21	yavamatībhir adbhiḥ prokṣed aṣṭakāyai tvā juṣṭāṃ prokṣāmīti
3.10.22	ulmukena pariharet pari vājapatiḥ kavir iti
3.10.23	apaḥ pānāya dadyāt
3.10.24	pītaśeṣam adhastāt paśor avasiñced āttam devebhyo havir iti
3.10.25	athainām udag utsṛpya saṃjñapayanti
3.10.26	prākśirasam udakpadīṃ devadevatye
3.10.27	dakṣiṇāśirasaṃ pratyakpadīṃ pitṛdevatye
3.10.28	saṃjñaptāyāṃ juhuyād yat paśur māyum akṛteti
3.10.29	patnī codakam ādāya paśoḥ sarvāṇi srotāṃsi prakṣālayet
3.10.30	agreṇa nābhiṃ pavitre antardhāyānulomam ākṛtya vapām uddharanti
3.10.31	tāṃ śākhāviśākhayoḥ kāṣṭhayor avasajyābhyukṣya śrapayet
3.10.32	praścyutitāyāṃ viśasateti brūyāt
3.10.33	yathā na prāg agner bhūmiṃ śoṇitaṃ gacchet
3.10.34	śṛtām abhighāryodag udvāsya pratyabhighārayet
3.10.35	sthālīpākāvṛtā vapām avadāya sviṣṭakṛdāvṛtā vāṣṭakāyai svāheti juhoti
3.10.36	sthālīpākāvṛtānyat sthālīpākāvṛtānyat
4.1.1	anupraharati vapāśrapaṇyau
4.1.2	prācīm ekaśūlāṃ pratīcīm itarām
4.1.3	avadyanty avadānāni sarvāṅgebhyaḥ
4.1.4	anyatra vāmāc ca sakthnaḥ klomnaś ca
4.1.5	vāmaṃ sakthy anvaṣṭakyāya nidadhyāt
4.1.6	tasminn evāgnau śrapayaty odanacaruṃ ca māṃsacaruṃ ca pṛthaṅ mekṣaṇābhyāṃ pradakṣiṇam udāyuvan
4.1.7	śṛtāvabhighāryodagudvāsya pratyabhighārayet
4.1.8	kaṃse rasam avāsicya
4.1.9	plakṣaśākhāvati prastare 'vadānāni kṛtvā
4.1.10	sthālīpākāvṛtāvadānānāṃ kaṃse 'vadyati
4.1.11	sviṣṭakṛtaś ca pṛthak
4.1.12	caror uddhṛtya bilvamātram avadānaiḥ saha yūṣeṇa saṃnayet
4.1.13	caturgṛhītaṃ ājyaṃ gṛhītvāṣṭarcaprathamayā juhuyād agnāvagnir iti
4.1.14	saṃnītāt tṛtīyamātram avadāya dvitīyātṛtīyābhyāṃ juhoti
4.1.15	uttarasyāṃ svāhākāraṃ dadhāti
4.1.16	evam evāvare caturthīpañcamībhyāṃ ṣaṣṭhīsaptamībhyāṃ ca
4.1.17	śeṣam avadāya sauviṣṭakṛtam aṣṭamyā juhuyāt
4.1.18	yady u vā alpasambhāratamaḥ syād api paśunaiva kurvīta
4.1.19	api vā sthālīpākaṃ kurvīta
4.1.20	api vā gor grāsam āharet
4.1.21	api vāraṇye kakṣam upadhāya brūyād eṣā me 'ṣṭaketi
4.1.22	na tv eva na kurvīta na tv eva na kurvīta
4.2.1	śvas tato 'nvaṣṭakyam
4.2.2	aparaśvo vā
4.2.3	dakṣiṇapūrve 'ṣṭamadeśe parivārayanti
4.2.4	tathāyatam
4.2.5	tathāmukhaiḥ kṛtyam
4.2.6	caturavarārdhyān prakramān
4.2.7	paścād upasaṃcāraḥ
4.2.8	uttarārdhe parivṛtasya lakṣaṇaṃ kṛtvāgniṃ praṇayanti
4.2.9	paścād agner ulūkhalaṃ dṛṃhayitvā sakṛtsaṃgṛhītaṃ vrīhimuṣṭim avahanti savyottarābhyāṃ pāṇibhyām
4.2.10	yadā vituṣāḥ syuḥ
4.2.11	sakṛd eva suphalīkṛtān kurvīta
4.2.12	athāmuṣmāc ca sakthno māṃsapeśīm avakṛtya navāyāṃ sūnāyām aṇuśaś chedayet
4.2.13	yathā māṃsābhighārāḥ piṇḍā bhaviṣyantīti
4.2.14	tasminn evāgnau śrapayaty odanacaruṃ ca māṃsacaruṃ ca pṛthaṅ mekṣaṇābhyāṃ prasavyam udāyuvan
4.2.15	śṛtāv abhighārya dakṣiṇodvāsya na pratyabhighārayet
4.2.16	dakṣiṇārdhe parivṛtasya tisraḥ karṣūḥ khanayet pūrvopakramāḥ
4.2.17	prādeśāyāmāś caturaṅgulapṛthvīs tathāvakhātāḥ
4.2.18	pūrvasyāḥ karṣvāḥ purastāl lakṣaṇaṃ kṛtvāgniṃ praṇayanti
4.2.19	apareṇa karṣūḥ paryāhṛtya lakṣaṇe nidadhyāt
4.2.20	sakṛdācchinnaṃ darbhamuṣṭiṃ stṛṇoti
4.2.21	karṣūś ca
4.2.22	pūrvopakramāḥ
4.2.23	paścāt karṣūṇāṃ svastaram āstārayet
4.2.24	dakṣiṇāgraiḥ kuśaiḥ
4.2.25	dakṣiṇāpravaṇam
4.2.26	bṛsīṃ copadadhyāt
4.2.27	tatrāsmā āharanty ekaikaśaḥ savyaṃ bāhum anu
4.2.28	carusthālyau mekṣaṇe kaṃsaṃ darvīm udakam iti
4.2.29	patnī barhiṣi śilāṃ nidhāya sthagaraṃ pinaṣṭi
4.2.30	tasyāṃ caivāñjanaṃ nighṛṣya tisro darbhapiñjūlīr añjati savyantarāḥ
4.2.31	tailaṃ copakalpayet
4.2.32	kṣaumadaśāṃ ca
4.2.33	śucau deśe brāhmaṇān anindyān ayugmān udaṅmukhān upaveśya
4.2.34	darbhān pradāya
4.2.35	udakapūrvaṃ tilodakaṃ dadāti pitur nāma gṛhītvāsāv etat te tilodakaṃ ye cātra tvānu yāṃś ca tvam anu tasmai te svadheti
4.2.36	apa upaspṛśyaivam evetarayoḥ
4.2.37	tathā gandhān
4.2.38	agnau kariṣyāmīty āmantraṇaṃ hoṣyataḥ
4.2.39	kurv ity ukte kaṃse carū samavadāya mekṣaṇenopaghātaṃ juhuyāt svāhā somāya pitṛmata iti pūrvāṃ svāhāgnaye kavyavāhanāyety uttarām
4.3.1	ata ūrdhvaṃ prācīnāvītinā vāgyatena kṛtyam
4.3.2	savyena pāṇinā darbhapiñjūlīṃ gṛhītvā dakṣiṇāgrāṃ lekhāṃ ullikhed apahatā asurā iti
4.3.3	savyenaiva pāṇinolmukaṃ gṛhītvā dakṣiṇārdhe karṣūṇāṃ nidadhyād ye rūpāṇi pratimuñcamānā iti
4.3.4	atha pitṝn āvāhayaty eta pitaraḥ somyāsa iti
4.3.5	athodapātrān karṣūṣu nidadhyāt
4.3.6	savyenaiva pāṇinodapātraṃ gṛhītvāvasalavi pūrvasyāṃ karṣvāṃ darbheṣu ninayet pitur nāma gṛhītvāsāv avanenikṣva ye cātra tvānu yāṃś ca tvam anu tasmai te svadheti
4.3.7	apa upaspṛśyaivam evetarayoḥ
4.3.8	savyenaiva pāṇinā darvīṃ gṛhītvā saṃnītāt tṛtīyamātram avadāyāvasalavi pūrvasyāṃ karṣvāṃ darbheṣu nidadhyāt pitur nāma gṛhītvāsāv eṣa te piṇḍo ye cātra tvānu yāṃś ca tvam anu tasmai te svadheti
4.3.9	apa upaspṛśyaivam evetarayoḥ
4.3.10	yadi nāmāni na vidyāt svadhā pitṛbhyaḥ pṛthivīṣadbhya iti prathamaṃ piṇḍaṃ nidadhyāt svadhā pitṛbhyo 'ntarīkṣasadbhya iti dvitīyaṃ svadhā pitṛbhyo diviṣadbhya iti tṛtīyam
4.3.11	nidhāya japaty atra pitaro mādayadhvaṃ yathābhāgam āvṛṣāyadhvam iti
4.3.12	apaparyāvṛtya purocchvāsād abhiparyāvartamāno japed amī madanta pitaro yathābhāgam āvṛṣāyiṣateti
4.3.13	savyenaiva pāṇinā darbhapiñjūlīṃ gṛhītvāvasalavi pūrvasyāṃ karṣvāṃ piṇḍe nidadhyāt pitur nāma gṛhītvāsāvetat ta āñjanaṃ ye cātra tvānu yāṃś ca tvam anu tasmai te svadheti
4.3.14	apa upaspṛśyaivam evetarayoḥ
4.3.15	tathā tailam
4.3.16	tathā surabhi
4.3.17	atha nihnute
4.3.18	pūrvasyāṃ karṣvāṃ dakṣiṇottānau pāṇī kṛtvā namo vaḥ pitaro jīvāya namo vaḥ pitaraḥ śūṣāyeti
4.3.19	madhyamāyāṃ savyottānau namo vaḥ pitaro ghorāya namo vaḥ pitaro rasāyeti
4.3.20	uttamāyāṃ dakṣiṇottānau namo vaḥ pitaraḥ svadhāyai namo vaḥ pitaro manyava iti
4.3.21	athāñjalikṛto japati namo vaḥ pitaraḥ pitaro namo va iti
4.3.22	gṛhān avekṣate gṛhān naḥ pitaro datteti
4.3.23	piṇḍān avekṣate sado vaḥ pitaro deṣmeti
4.3.24	savyenaiva pāṇinā sūtratantuṃ gṛhītvāvasalavi pūrvasyāṃ karṣvāṃ piṇḍe nidadhyāt pitur nāma gṛhītvāsāvetat te vāso ye cātra tvānu yāṃś ca tvam anu tasmai te svadheti
4.3.25	apa upaspṛśyaivam evetarayoḥ
4.3.26	savyenaiva pāṇinodapātraṃ gṛhītvāvasalavi piṇḍān pariṣiñced ūrjaṃ vahantīr iti
4.3.27	madhyamaṃ piṇḍaṃ patnī putrakāmā prāśnīyād ādhatta pitaro garbham iti
4.3.28	yo vā teṣāṃ brāhmaṇānām ucchiṣṭabhāk syāt
4.3.29	abhūn no dūto haviṣo jātavedā ity ulmukam adbhir abhyukṣya
4.3.30	dvandvaṃ pātrāṇi prakṣālya pratyatihārayet
4.3.31	apsu piṇḍān sādayet
4.3.32	praṇīte vāgnau
4.3.33	brāhmaṇaṃ vā bhojayet
4.3.34	gave vā dadyāt
4.3.35	vṛddhipūrteṣu yugmān āśayet
4.3.36	pradakṣiṇam upacāraḥ
4.3.37	yavais tilārthaḥ
4.4.1	anvaṣṭakyasthālīpākena piṇḍapitṛyajño vyākhyātaḥ
4.4.2	amāvāsyāyāṃ tat śrāddham
4.4.3	itarad anvāhāryam
4.4.4	māsīnam
4.4.5	dakṣiṇāgnau haviṣaḥ saṃskaraṇam
4.4.6	tataś caivātipraṇayaḥ
4.4.7	śālāgnāvanāhitāgneḥ
4.4.8	ekā karṣūḥ
4.4.9	tasyā dakṣiṇato 'gneḥ sthānam
4.4.10	nātrolmukanidhānam
4.4.11	na svastaraḥ
4.4.12	nāñjanābhyañjane
4.4.13	na surabhi
4.4.14	na nihnavanam
4.4.15	udapātrāntaḥ
4.4.16	vāsas tu nidadhyāt
4.4.17	māghyā ūrdhvam aṣṭamyāṃ sthālīpākaḥ
4.4.18	tasya juhuyāt
4.4.19	aṣṭakāyai svāheti juhoti
4.4.20	sthālīpākāvṛtānyat
4.4.21	śākaṃ vyañjanam anvāhārye
4.4.22	atha pitṛdevatyeṣu paśuṣu vaha vapāṃ jātavedaḥ pitṛbhya iti vapāṃ juhuyāt
4.4.23	devadevatyeṣu jātavedo vapayā gaccha devān iti
4.4.24	anājñāteṣu tathādeśaṃ yathāṣṭakāyai svāheti juhoti
4.4.25	sthālīpākāvṛtānyat
4.4.26	ṛṇe prajñāyamāne golakānāṃ madhyamaparṇena juhuyād yat kusīdam iti
4.4.27	athāto halābhiyogaḥ
4.4.28	puṇye nakṣatre sthālīpākaṃ śrapayitvaitābhyo devatābhyo juhuyād indrāya marudbhyaḥ parjanyāyāśanyai bhagāya
4.4.29	sītām āśām araḍām anaghāṃ ca yajeta
4.4.30	etā eva devatāḥ sītāyajñakhalayajñapravapaṇapralavanaparyayaṇeṣu
4.4.31	ākhurājaṃ cotkareṣu yajeta
4.4.32	indrāṇyāḥ sthālīpākaḥ
4.4.33	tasya juhuyād ekāṣṭakā tapasā tapyamāneti
4.4.34	sthālīpākāvṛtānyat sthālīpākāvṛtānyat
4.5.1	kāmyeṣv ata ūrdhvam
4.5.2	pūrveṣu caike
4.5.3	paścād agner bhūmau nyañcau pāṇī pratiṣṭhāpyedaṃ bhūmer bhajāmaha iti
4.5.4	vasvantaṃ rātrau dhanam iti divā
4.5.5	imaṃ stomam iti tṛcena parisamūhet
4.5.6	vairūpākṣaḥ purastāddhomānām
4.5.7	kāmyeṣu ca prapadaḥ
4.5.8	tapaś ca tejaś ceti japitvā prāṇāyāmam āyamyārthamanā vairūpākṣam ārabhyocchvaset
4.5.9	kāmyeṣu trirātrābhojanam
4.5.10	trīṇi vā bhaktāni
4.5.11	nityaprayuktānāṃ tu prathamaprayogeṣu
4.5.12	upoṣya tu yajanīyaprayogeṣu
4.5.13	upariṣṭāddaikṣaṃ sānnipātikam
4.5.14	araṇye prapadaṃ prayuñjīta darbheṣv āsīnaḥ
4.5.15	prāktūleṣu brahmavarcasakāmaḥ
4.5.16	udaktūleṣu putrapaśukāmaḥ
4.5.17	ubhayeṣūbhayakāmaḥ
4.5.18	paśusvastyayanakāmo vrīhiyavahomaṃ prayuñjīta sahasrabāhur gaupatya iti
4.5.19	kautomatena mahāvṛkṣaphalāni parijapya prayacchet
4.5.20	yasyātmani prasādam icchet tasmai
4.5.21	ekabhūyāṃsy ātmano yugmāni kuryāt
4.5.22	vṛkṣa iveti pañcarcaḥ
4.5.23	tasmin prathamaṃ pārthivaṃ karma
4.5.24	ardhamāsam abhuktvā
4.5.25	aśaktau vā peyām anyataraṃ kālam
4.5.26	yatrātmānaṃ paripaśyet
4.5.27	etad vratam ardhamāsavrateṣu
4.5.28	paurṇamāsyāṃ rātrāv avidāsini hrade nābhimātram avagāhyākṣatataṇḍulān ṛganteṣv āsyena juhuyāt svāhety udake
4.5.29	athāparam
4.5.30	prathamayādityam upatiṣṭheta bhogakāmo 'rthapaticakṣurviṣaye sidhyaty arthaḥ
4.5.31	dvitīyayāditye pariviṣyamāṇe 'kṣatataṇḍulān juhuyād bṛhatpattrasvastyayanakāmaḥ
4.5.32	tṛtīyayā candramasi tilataṇḍulān kṣudrapaśusvastyayanakāmaḥ
4.5.33	caturthyādityam upasthāyārthān pratipadyeta svasty arthavān āgacchati
4.5.34	pañcamyādityam upasthāya gṛhān prapadyeta svasti gṛhān āgacchati svasti gṛhān āgacchati
4.6.1	bhūr ity anakāmamāraṃ nityaṃ prayuñjīta
4.6.2	na pāparogān nābhicaraṇād bhayam
4.6.3	alakṣmīnirṇodaḥ
4.6.4	yajanīyaprayogaḥ
4.6.5	mūrdhno 'dhi ma ity ekaikayā
4.6.6	yā tiraścīti saptamī
4.6.7	vāmadevyarcaḥ
4.6.8	mahāvyāhṛtayaḥ
4.6.9	prajāpata ity uttamā
4.6.10	yaśo 'haṃ bhavāmīti yaśaskāma ādityam upatiṣṭheta pūrvāhṇamadhyandināparāhṇeṣu
4.6.11	prātarahṇasyeti saṃnāmayan
4.6.12	sandhivelayor upasthānaṃ svastyayanam āditya nāvam ity udyantaṃ tvādityānūdiyāsam iti pūrvāhṇe pratitiṣṭhantaṃ tvādityānupratitiṣṭhāsam ity aparāhṇe
4.6.13	ācitaśatakāmo 'rdhamāsavratas tāmisrādau vrīhikāṃsaudanaṃ brāhmaṇān bhojayitvā
4.6.14	tasya kaṇān aparāsu sandhivelāsu pratyaṅ grāmān niṣkramya catuṣpathe 'gnim upasamādhāyādityam abhimukho juhuyād bhalāya svāhā bhallāya svāheti
4.6.15	etayaivāvṛtāparau tāmisrau
4.6.16	tāmisrāntareṣu brahmacārī syād ā samāpanād ā samāpanāt
4.7.1	avasānaṃ joṣayeta
4.7.2	samaṃ lomaśam avibhraṃśi
4.7.3	prācya udīcyo vā yatrāpaḥ pravarteran
4.7.4	akṣīriṇyo 'kaṇṭakā akaṭukā yatrauṣadhayaḥ syuḥ
4.7.5	gaurapāṃsu brāhmaṇasya
4.7.6	lohitapāṃsu kṣatriyasya
4.7.7	kṛṣṇapāṃsu vaiśyasya
4.7.8	sthirāghātam ekavarṇam aśuṣkam anūṣaram amaruparihitam akilinam
4.7.9	darbhasaṃmitaṃ brahmavarcasakāmasya
4.7.10	bṛhattṛṇair balakāmasya
4.7.11	mṛdutṛṇaiḥ paśukāmasya
4.7.12	śādāsaṃmitam
4.7.13	maṇḍaladvīpasaṃmitaṃ vā
4.7.14	yatra vā śvabhrāḥ svayaṃkhātāḥ sarvato 'bhimukhāḥ syuḥ
4.7.15	tatrāvasānaṃ prāgdvāraṃ yaśaskāmo balakāmaḥ kurvīta
4.7.16	udagdvāraṃ putrapaśukāmaḥ
4.7.17	dakṣiṇādvāraṃ sarvakāmaḥ
4.7.18	na pratyagdvāraṃ kurvīta
4.7.19	anudvāraṃ ca
4.7.20	gṛhadvāram
4.7.21	yathā na saṃlokī syāt
4.7.22	varjayet pūrvato 'śvatthaṃ plakṣaṃ dakṣiṇatas tathā nyagrodham aparād deśād uttarāccāpy udumbaram
4.7.23	aśvatthād agnibhayaṃ ca plakṣād brūyāt pramāyukān nyagrodhācchastrasaṃpīḍām akṣyāmayam udumbarāt
4.7.24	ādityadevato 'śvatthaḥ plakṣaś ca yamadevataḥ nyagrodho vāruṇo vṛkṣaḥ prājāpatya udumbaraḥ
4.7.25	tān asvasthānasthān kurvīta
4.7.26	etāś caiva devatā abhiyajet
4.7.27	madhye 'gnim upasamādhāya kṛṣṇayā gavā yajeta
4.7.28	ajena vā śvetena
4.7.29	sapāyasābhyām
4.7.30	pāyasena vā
4.7.31	vasām ājyaṃ māṃsaṃ pāyasam iti saṃyūya
4.7.32	aṣṭagṛhītaṃ gṛhītvā juhuyāt
4.7.33	vāstoṣpata iti prathamā
4.7.34	vāmadevyarcaḥ
4.7.35	mahāvyāhṛtayaḥ
4.7.36	prajāpataya ity uttamā
4.7.37	hutvā daśa balīn haret
4.7.38	pradakṣiṇaṃ pratidiśam
4.7.39	avāntaradeśeṣu
4.7.40	ānupūrvyeṇāvyatiharan
4.7.41	indrāyeti purastād vāyava ity avāntaradeśe yamāyeti dakṣiṇataḥ pitṛbhya ity avāntaradeśe varuṇāyeti paścānmahārājāyety avāntaradeśe somāyety uttarato mahendrāyety avāntaradeśe vāsukaya ity adhastād ūrdhvaṃ namo brahmaṇa iti divi
4.7.42	prācyūrdhvāvācībhyo 'harahar nityaprayogaḥ
4.7.43	saṃvatsare saṃvatsare navayajñayor vā
4.8.1	śravaṇāgrahāyaṇīkarmaṇor akṣatāñchiṣṭvā
4.8.2	prāṅ vodaṅ vā grāmān niṣkramya catuṣpathe 'gnim upasamādhāya haye rāka ity ekaikayāñjalinā juhuyāt
4.8.3	prāṅ utkramya vasuvana edhīty ūrdhvam udīkṣamāṇo devajanebhyaḥ
4.8.4	tiryaṅṅ itarajanebhyo 'rvāṅ avekṣamāṇaḥ
4.8.5	anapekṣamāṇaḥ pratyetyākṣatān prāśnīyād upetair amātyaiḥ saha
4.8.6	svastyayanam
4.8.7	vaśaṃgamau śaṅkhaś ceti pṛthagāhutī vrīhiyavahomau prayuñjīta
4.8.8	yasyātmani prasādam icchet tasmai
4.8.9	nityaprayogaḥ
4.8.10	ekākṣaryāyām ardhamāsavrate dve karmaṇī
4.8.11	paurṇamāsyāṃ rātrau khadiraśaṅkuśataṃ juhuyād āyuḥkāmaḥ
4.8.12	āyasān vadhakāmaḥ
4.8.13	athāparam
4.8.14	prāṅ vodaṅ vā grāmān niṣkramya catuṣpathe parvate vāraṇyair gomayaiḥ sthaṇḍilaṃ pratāpyāpohyāṅgārān mantraṃ manasānudrutya sarpir āsyena juhuyāt
4.8.15	jvalantyāṃ dvādaśa grāmāḥ
4.8.16	dhūme tryavarārdhyāḥ
4.8.17	amoghaṃ karmety ācakṣate
4.8.18	vṛttyavicchittikāmo haritagomayān sāyaṃ prātar juhuyāt
4.8.19	trirātropoṣitaḥ paṇyahomaṃ juhuyād idam aham imaṃ viśvakarmāṇam iti
4.8.20	vāsasas tantūn
4.8.21	gor vālān
4.8.22	evam itarebhyaḥ paṇyebhyaḥ
4.8.23	pūrṇahomo yajanīyaprayogaḥ
4.8.24	indrāmavadād iti ca
4.8.25	yaśaskāmaḥ pūrvāṃ sahāyakāma uttarām
4.9.1	puruṣādhipatyakāmo 'ṣṭarātram abhuktvā
4.9.2	audumbarān sruvacamasedhmān upakalpayitvā
4.9.3	prāṅ vodaṅ vā grāmān niṣkramya catuṣpathe 'gnim upasamādhāya
4.9.4	ājyam ādityam abhimukho juhuyād annaṃ vā ekacchandasyaṃ śrīr vā eṣeti ca
4.9.5	annasya ghṛtam eveti grāme tṛtīyām
4.9.6	goṣṭhe paśukāmaḥ
4.9.7	vidūyamāne cīvaram
4.9.8	pratibhaye 'dhvani vastradaśānāṃ granthīn badhnīta
4.9.9	upetya vasanavataḥ
4.9.10	svāhākārāntābhiḥ
4.9.11	sahāyānāṃ ca svastyayanam
4.9.12	ācitasahasrakāmo 'kṣatasaktvāhutisahasraṃ juhuyāt
4.9.13	paśukāmo vatsamithunayoḥ purīṣāhutisahasraṃ juhuyāt
4.9.14	avimithunayoḥ kṣudrapaśukāmaḥ
4.9.15	vṛttyavicchittikāmaḥ kambūkān sāyaṃ prātar juhuyāt kṣudhe svāhā kṣutpipāsābhyāṃ svāheti
4.9.16	mā bhaiṣīr na mariṣyasīti viṣavatā daṣṭam adbhir abhyukṣan japet
4.9.17	tura gopāyeti snātakaḥ saṃveśanavelāyāṃ vaiṇavaṃ daṇḍam upanidadhīta
4.9.18	svastyayanārtham
4.9.19	hatas te atriṇā kṛmir iti kṛmimantaṃ deśam adbhir abhyukṣan japet
4.9.20	paśūnāṃ ceccikīrṣed aparāhṇe sītāloṣṭam āhṛtya vaihāyasaṃ nidadhyāt
4.9.21	tasya pūrvāhṇe pāṃsubhiḥ parikiran japet
4.10.1	uttarato gāṃ baddhvopatiṣṭherann arhaṇā putra uvāsa seti
4.10.2	idam aham imāṃ padyāṃ virājam annādyāyādhitiṣṭhāmīti pratitiṣṭhamāno japet
4.10.3	yatrainam arhayiṣyantaḥ syuḥ
4.10.4	yadā vārhayeyuḥ
4.10.5	viṣṭarapādyārghyācamanīyamadhuparkān ekaikaśas tris trir vedayeran
4.10.6	yā oṣadhīr ity udañcaṃ viṣṭaram āstīryādhyupaviśet
4.10.7	dvau cet pṛthag ṛgbhyām
4.10.8	pādayor anyam
4.10.9	yato devīr ity apaḥ prekṣeta
4.10.10	savyaṃ pādam avanenija iti savyaṃ pādaṃ prakṣālayed dakṣiṇaṃ pādam avanenija iti dakṣiṇaṃ pādaṃ prakṣālayet
4.10.11	pūrvam anyam aparam anyam ity ubhau śeṣeṇa
4.10.12	annasya rāṣṭrir asīty arghyaṃ pratigṛhṇīyāt
4.10.13	yaśo 'sīty ācamanīyam ācāmet
4.10.14	yaśaso yaśo 'sīti madhuparkaṃ pratigṛhṇīyāt
4.10.15	yaśaso bhakṣo 'si mahaso bhakṣo 'si śrībhakṣo 'si śriyaṃ mayi dhehīti triḥ pibet
4.10.16	tūṣṇīṃ caturtham
4.10.17	bhūya evābhipāya śeṣaṃ brāhmaṇāya dadyāt
4.10.18	ācāntodakāya gaur iti nāpitas trir brūyāt
4.10.19	muñca gāṃ varuṇapāśād dviṣantaṃ me 'bhidhehīti taṃ jahy amuṣya cobhayor utsṛja gām attu tṛṇāni pibatūdakam iti brūyāt
4.10.20	mātā rudrāṇām ity anumantrayeta
4.10.21	anyatra yajñāt
4.10.22	kurutetyadhiyajñam
4.10.23	ṣaḍ arghyārhā bhavanti
4.10.24	ācārya ṛtvik snātako rājā vivāhyaḥ priyo 'tithir iti
4.10.25	parisaṃvatsarān arhayeyuḥ
4.10.26	punar yajñavivāhayoś ca punar yajñavivāhayoś ca
