#Text:Āpastambagṛhyasūtra
#Edition:Sastri (DCS version)



1.1	atha karmāṇy ācārād yāni gṛhyante
1.2	udagayanapūrvapakṣāhaḥpuṇyāheṣu kāryāṇi
1.3	yajñopavītinā
1.4	pradakṣiṇam
1.5	purastād udag vopakramaḥ
1.6	tathāpavargaḥ
1.7	aparapakṣe pitryāṇi
1.8	prācīnāvītinā
1.9	prasavyam
1.1	dakṣiṇato 'pavargaḥ
1.11	nimittāvekṣāṇi naimittikāni
1.12	agnim iddhvā prāgagrair darbhair agniṃ paristṛṇāti
1.13	prāgudagagrair vā
1.14	dakṣiṇāgraiḥ pitryeṣu
1.15	dakṣiṇāprāgagrair vā
1.16	uttareṇāgniṃ darbhān saṃstīrya dvandvaṃ nyañci pātrāṇi prayunakti devasaṃyuktāni
1.17	sakṛd eva manuṣyasaṃyuktāni
1.18	ekaikaśaḥ pitṛsaṃyuktāni
1.19	pavitrayoḥ saṃskāra āyāmataḥ parīmāṇaṃ prokṣaṇīsaṃskāraḥ pātraprokṣa iti darśapūrṇamāsavat tūṣṇīm
1.2	apareṇāgniṃ pavitrāntarhite pātre 'pa ānīyodagagrābhyāṃ pavitrābhyāṃ trir utpūya samaṃ prāṇair hṛtvottareṇāgniṃ darbheṣu sādayitvā darbhaiḥ pracchādya
1.21	brāhmaṇaṃ dakṣiṇato darbheṣu niṣādya
1.22	ājyaṃ vilāpyāpareṇāgniṃ pavitrāntarhitāyām ājyasthālyām ājyaṃ nirupyodīco 'ṅgārān nirūhya teṣv adhiśritya jvalatāvadyutya dve darbhāgre pratyasya triḥ paryagnikṛtvodagudvāsyāṅgārān pratyūhyodagagrābhyāṃ pavitrābhyāṃ punar āhāraṃ trir utpūya pavitre anuprahṛtya
2.1	yena juhoti tad agnau pratitapya darbhaiḥ saṃmṛjya punaḥ pratitapya prokṣya nidhāya darbhān adbhiḥ saṃspṛśyāgnau praharati
2.2	śamyāḥ paridhyarthe vivāhopanayanasamāvartanasīmantacaulagodānaprāyaścitteṣu
2.3	agniṃ pariṣiñcaty adite 'numanyasveti dakṣiṇataḥ prācīnam anumate 'numanyasveti paścād udīcīnaṃ sarasvate 'numanyasvety uttarataḥ prācīnaṃ deva savitaḥ prasuveti samantam
2.4	paitṛkeṣu samantam eva tūṣṇīm
2.5	idhmam ādhāyāghārāv āghārayati darśapūrṇamāsavat tūṣṇīm
2.6	athājyabhāgau juhoty agnaye svāhety uttarārdhapūrvārdhe somāya svāheti dakṣiṇārdhapūrvārdhe samaṃ pūrveṇa
2.7	yathopadeśaṃ pradhānāhutīr hutvā jayābhyātānān rāṣṭrabhṛtaḥ prājāpatyāṃ vyāhṛtīr vihṛtāḥ sauviṣṭakṛtīm ity upajuhoti yad asya karmaṇo 'tyarīricaṃ yad vā nyūnam ihākaram agniṣṭakṛt sviṣṭakṛd vidvān sarvaṃ sviṣṭaṃ suhutaṃ karotu svāheti
2.8	pūrvavat pariṣecanam anvamaṃsthāḥ prāsāvīr iti mantrasaṃnāmaḥ
2.9	laukikānāṃ pākayajñaśabdaḥ
2.1	tatra brāhmaṇāvekṣo vidhiḥ
2.11	dvir juhoti dvir nimārṣṭi dviḥ prāśnāty utsṛtyācāmati nirleḍhīti
2.12	sarvaṛtavo vivāhasya śaiśirau māsau parihāpyottamaṃ ca naidāgham
2.13	sarvāṇi puṇyoktāni nakṣatrāṇi
2.14	tathā maṅgalāni
2.15	āvṛtaś ca strībhyaḥ pratīyeran
2.16	invakābhiḥ prasṛjyante te varāḥ pratinanditāḥ
3.1	maghābhir gāvo gṛhyante
3.2	phalgunībhyāṃ vyūhyate
3.3	yāṃ kāmayeta duhitaraṃ priyā syād iti tāṃ niṣṭyāyāṃ dadyāt priyaiva bhavati neva tu punar āgacchatīti brāhmaṇāvekṣo vidhiḥ
3.4	invakāśabdo mṛgaśirasi
3.5	niṣṭyāśabdaḥ svātau
3.6	vivāhe gauḥ
3.7	gṛheṣu gauḥ
3.8	tayā varam atithivad arhayet
3.9	yo 'syāpacitaḥ tam itarayā
3.1	etāvad gorālambhasthānam atithiḥ pitaro vivāhaś ca
3.11	suptāṃ rudantīṃ niṣkrāntāṃ varaṇe parivarjayet
3.12	dattāṃ guptāṃ dyotām ṛṣabhāṃ śarabhāṃ vinatāṃ vikaṭāṃ muṇḍāṃ maṇḍūṣikāṃ sāṅkārikāṃ rātāṃ pālīṃ mitrāṃ svanujāṃ varṣakārīṃ ca varjayet
3.13	nakṣatranāmā nadīnāmā vṛkṣanāmā ca garhitāḥ
3.14	sarvāś ca rephalakāropāntā varaṇe parivarjayet
3.15	śaktiviṣaye dravyāṇi praticchannāny upanidhāya brūyād upaspṛśeti
3.16	nānābījāni saṃsṛṣṭāni vedyāḥ pāṃsūn kṣetrāl loṣṭaṃ śakṛcchmaśānaloṣṭam iti
3.17	pūrveṣām upasparśane yathāliṅgam ṛddhiḥ
3.18	uttamaṃ paricakṣate
3.19	bandhuśīlalakṣaṇasampannām arogām upayaccheta
3.2	bandhuśīlalakṣaṇasampannaḥ śrutavān aroga iti varasampat
3.21	yasyāṃ manaścakṣuṣor nibandhas tasyām ṛddhir netarad ādriyetety eke
4.1	suhṛdaḥ samavetān mantravato varān prahiṇuyāt
4.2	tān ādito dvābhyām abhimantrayeta
4.3	svayaṃ dṛṣṭvā tṛtīyāṃ japet
4.4	caturthyā samīkṣeta
4.5	aṅguṣṭhenopamadhyamayā cāṅgulyā darbhaṃ saṃgṛhyottareṇa yajuṣā tasyā bhruvor antaraṃ saṃmṛjya prācīnaṃ nirasyet
4.6	prāpte nimitta uttarāṃ japet
4.7	yugmān samavetān mantravata uttarayādbhyaḥ prahiṇuyāt
4.8	uttareṇa yajuṣā tasyāḥ śirasi darbheṇḍvaṃ nidhāya tasminn uttarayā dakṣiṇaṃ yugacchidraṃ pratiṣṭhāpya chidre suvarṇam uttarayāntardhāyottarābhiḥ pañcabhiḥ snāpayitvottarayāhatena vāsasācchādyottarayā yoktreṇa saṃnahyati
4.9	athainām uttarayā dakṣiṇe haste gṛhītvāgnim abhyānīyāpareṇāgnim udagagraṃ kaṭam āstīrya tasminn upaviśata uttaro varaḥ
4.1	agner upasamādhānādyājyabhāgānte 'thainām ādito dvābhyām abhimantrayeta
4.11	athāsyai dakṣiṇena nīcā hastena dakṣiṇam uttānaṃ hastaṃ gṛhṇīyāt
4.12	yadi kāmayeta strīr eva janayeyam ity aṅgulīr eva gṛhṇīyāt
4.13	yadi kāmayeta puṃsa eva janayeyam ity aṅguṣṭham eva so 'bhīvāṅguṣṭham abhīva lomāni gṛhṇāti
4.14	gṛbhṇāmi ta ity etābhiś catasṛbhiḥ
4.15	athainām uttareṇāgniṃ dakṣiṇena padā prācīm udīcīṃ vā diśam abhi prakramayaty ekam iṣa iti
4.16	sakheti saptame pade japati
5.1	prāgghomāt pradakṣiṇam agniṃ kṛtvā yathāsthānam upaviśyānvārabdhāyām uttarā āhutīr juhoti somāya janivide svāhety etaiḥ pratimantram
5.2	athainām uttareṇāgniṃ dakṣiṇena padāśmānam āsthāpayaty ātiṣṭheti
5.3	athāsyā añjalāv upastīrya dvir lājān opyābhighārayati
5.4	tasyāḥ sodaryo lājān āvapatīty eke
5.5	juhoti yaṃ nārīti
5.6	uttarābhis tisṛbhiḥ pradakṣiṇam agniṃ kṛtvāśmānam āsthāpayati yathā purastāt
5.7	homaś cottarayā
5.8	punaḥ parikramaṇam
5.9	āsthāpanam
5.1	homaś cottarayā
5.11	punaḥ parikramaṇam
5.12	jayādi pratipadyate
5.13	pariṣecanāntaṃ kṛtvottarābhyāṃ yoktraṃ vimucya tāṃ tataḥ pra vā vāhayet pra vā hārayet
5.14	samopyaitam agnim anuharanti
5.15	nityaḥ
5.16	dhāryaḥ
5.17	anugato manthyaḥ
5.18	śrotriyāgārād vāhāryaḥ
5.19	upavāsaś cānyatarasya bhāryāyāḥ patyur vā
5.2	anugate 'pi vottarayā juhuyān nopavaset
5.21	uttarā rathasyottambhanī
5.22	vāhāv uttarābhyāṃ yunakti dakṣiṇam agre
5.23	ārohatīm uttarābhir abhimantrayate
5.24	sūtre vartmanor vyavastṛṇāty uttarayā nīlaṃ dakṣiṇasyāṃ lohitam uttarasyām
5.25	te uttarābhir abhiyāti
5.26	tīrthasthāṇucatuṣpathavyatikrame cottarāṃ japet
6.1	nāvam uttarayānumantrayate
6.2	na ca nāvyāṃs taratī vadhūḥ paśyet
6.3	tīrtvottarāṃ japet
6.4	śmaśānādivyatikrame bhāṇḍe rathe vā riṣṭe 'gner upasamādhānādyājyabhāgānte 'nvārabdhāyām uttarā āhutīr hutvā jayādi pratipadyate pariṣecanāntaṃ karoti
6.5	kṣīriṇām anyeṣāṃ vā lakṣmaṇyānāṃ vṛkṣāṇāṃ nadīnāṃ dhanvanāṃ ca vyatikrama uttare yathāliṅgaṃ japet
6.6	gṛhān uttarayā saṃkāśayati
6.7	vāhāv uttarābhyāṃ vimuñcati dakṣiṇam agre
6.8	lohitaṃ carmānaḍuhaṃ prācīnagrīvam uttaraloma madhye 'gārasyottarayāstīrya gṛhān prapādayann uttarāṃ vācayati dakṣiṇena padā
6.9	na ca dehalīm abhitiṣṭhati
6.1	uttarapūrve deśe 'gārasyāgner upasamādhānādyājyabhāgānte 'nvārabdhāyām uttarā āhutīr hutvā jayādi pratipadyate pariṣecanāntaṃ kṛtvottarayā carmaṇy upaviśata uttaro varaḥ
6.11	athāsyāḥ puṃsvor jīvaputrāyāḥ putram aṅka uttarayopaveśya tasmai phalāny uttareṇa yajuṣā pradāyottare japitvā vācaṃ yacchata ā nakṣatrebhyaḥ
6.12	uditeṣu nakṣatreṣu prācīm udīcīṃ vā diśam upaniṣkramyottarābhyāṃ yathāliṅgaṃ dhruvam arundhatīṃ ca darśayati
7.1	athainām āgneyena sthālīpākena yājayati
7.2	patny avahanti
7.3	śrapayitvābhighārya prācīnam udīcīnaṃ vodvāsya pratiṣṭhitam abhighāryāgner upasamādhānādyājyabhāgānte 'nvārabdhāyāṃ sthālīpākāj juhoti
7.4	sakṛd upastaraṇābhighāraṇe dvir avadānam
7.5	agnir devatā svāhākārapradānaḥ
7.6	api vā sakṛd upahatya juhuyāt
7.7	agniḥ sviṣṭakṛt dvitīyaḥ
7.8	sakṛd upastaraṇāvadāne dvir abhighāraṇam
7.9	madhyāt pūrvasyāvadānam
7.1	madhye homaḥ
7.11	uttarārdhād uttarasya
7.12	uttarārdhapūrvārdhe homaḥ
7.13	lepayoḥ prastaravat tūṣṇīṃ barhir aṅktvāgnau praharati
7.14	siddham uttaraṃ pariṣecanam
7.15	tena sarpiṣmatā brāhmaṇaṃ bhojayet
7.16	yo 'syāpacitas tasmā ṛṣabhaṃ dadāti
7.17	evam ata ūrdhvaṃ dakṣiṇāvarjam upoṣitābhyāṃ parvasu kāryaḥ
7.18	pūrṇapātras tu dakṣiṇety eke
7.19	sāyaṃ prātar ata ūrdhvaṃ hastenaite āhutī taṇḍulair yavair vā juhuyāt
7.2	sthālīpākavad daivatam
7.21	saurī pūrvāhutiḥ prātar ity eke
7.22	ubhayataḥ pariṣecanaṃ yathā purastāt
7.23	pārvaṇenāto 'nyāni karmāṇi vyākhyātāny ācārād yāni gṛhyante
7.24	yathopadeśaṃ devatāḥ
7.25	agniṃ sviṣṭakṛtaṃ cāntareṇa
7.26	avikṛtam ātithyam
7.27	vaiśvadeve viśve devāḥ
7.28	paurṇamāsyāṃ paurṇamāsī yasyāṃ kriyate
8.1	upākaraṇe samāpane ca ṛṣir yaḥ prajñāyate
8.2	sadasaspatir dvitīyaḥ
8.3	striyānupetena kṣāralavaṇāvarānnasaṃsṛṣṭasya ca homaṃ paricakṣate
8.4	yathopadeśaṃ kāmyāni balayaś ca
8.5	sarvatra svayaṃ prajvalite 'gnāv uttarābhyāṃ samidhāv ādadhyāt
8.6	āpan mā śrīḥ śrīr māgād iti vā
8.7	etad ahar vijānīyād yad ahar bhāryām āvahate
8.8	trirātram ubhayor adhaḥśayyā brahmacaryaṃ kṣāralavaṇavarjanaṃ ca
8.9	tayoḥ śayyām antareṇa daṇḍo gandhalipto vāsasā sūtreṇa vā parivītas tiṣṭhati
8.1	taṃ caturthyāpararātra uttarābhyām utthāpya prakṣālya nidhāyāgner upasamādhānādyājyabhāgānte 'nvārabdhāyām uttarā āhutīr hutvā jayādi pratipadyate pariṣecanāntaṃ kṛtvāpareṇāgniṃ prācīm upaveśya tasyāḥ śirasy ājyaśeṣād vyāhṛtibhir oṅkāracaturthābhir ānīyottarābhyāṃ yathāliṅgaṃ mithas samīkṣyottarayājyaśeṣeṇa hṛdayadeśau saṃmṛjyottarās tisro japitvā śeṣaṃ samāveśane japet
8.11	anyo vainām abhimantrayeta
8.12	yadā malavadvāsāḥ syād athaināṃ brāhmaṇapratiṣiddhāni karmāṇi saṃśāsti yāṃ malavadvāsasam ity etāni
8.13	rajasaḥ prādurbhāvāt snātām ṛtusamāveśana uttarābhir abhimantrayeta
9.1	caturthīprabhṛty ā ṣoḍaśīm uttarām uttarāṃ yugmāṃ prajāniḥśreyasam ṛtugamana ity upadiśanti
9.2	arthaprādhvasya parikṣave parikāsane cāpa upaspṛśyottare yathāliṅgaṃ japet
9.3	evam uttarair yathāliṅgaṃ citriyaṃ vanaspatiṃ śakṛdrītiṃ sigvātaṃ śakunim iti
9.4	ubhayor hṛdayasaṃsarge 'psus trirātrāvaraṃ brahmacaryaṃ caritvā sthālīpākaṃ śrapayitvāgner upasamādhānādyājyabhāgānte 'nvārabdhāyāṃ sthālīpākād uttarā āhutīr hutvā jayādi pratipadyate pariṣecanāntaṃ kṛtvā tena sarpiṣmatā yugmān dvyavarān brāhmaṇān bhojayitvā siddhiṃ vācayīta
9.5	śvastiṣyeṇeti triḥsaptair yavaiḥ pāṭhāṃ parikirati yadi vāruṇy asi varuṇāt tvā niṣkrīṇāmi yadi saumy asi somāt tvā niṣkrīṇāmīti
9.6	śvobhūte uttarayotthāpyottarābhis tisṛbhir abhimantryottarayā praticchannāṃ hastayor ābadhya śayyākāle bāhubhyāṃ bhartāraṃ parigṛhṇīyād upadhānaliṅgayā
9.7	vaśyo bhavati
9.8	sapatnībādhanaṃ ca
9.9	etenaiva kāmenottareṇānuvākena sadādityam upatiṣṭhate
9.1	yakṣmagṛhītām anyāṃ vā brahmacaryayuktaḥ puṣkarasaṃvartamūlair uttarair yathāliṅgam aṅgāni saṃmṛśya pratīcīnaṃ nirasyet
9.11	vadhūvāsa uttarābhir etadvide dadyāt
10.1	upanayanaṃ vyākhyāsyāmaḥ
10.2	garbhāṣṭameṣu brāhmaṇam upanayīta
10.3	garbhaikādaśeṣu rājanyaṃ garbhadvādaśeṣu vaiśyam
10.4	vasanto grīṣmaḥ śarad ity ṛtavo varṇānupūrvyeṇa
10.5	brāhmaṇān bhojayitvāśiṣo vācayitvā kumāraṃ bhojayitvānuvākasya prathamena yajuṣāpaḥ saṃsṛjyoṣṇāḥ śītāsv ānīyottarayā śira unatti
10.6	trīṃs trīn darbhān antardhāyottarābhiś catasṛbhiḥ pratimantraṃ pratidiśaṃ pravapati
10.7	vapantam uttarayānumantrayate dakṣiṇato mātā brahmacārī vā
10.8	ānaḍuhe śakṛtpiṇḍe yavān nidhāya tasmin keśān upayamyottarayodumbaramūle darbhastambe vā nidadhāti
10.9	snātam agner upasamādhānādyājyabhāgānte pālāśīṃ samidham uttarayādhāpyottareṇāgniṃ dakṣiṇena padāśmānam āsthāpayaty ātiṣṭheti
10.1	vāsaḥ sadyaḥkṛttotam uttarābhyām abhimantryottarābhis tisṛbhiḥ paridhāpya parihitam uttarayānumantrayate
10.11	mauñjīṃ mekhalāṃ trivṛtāṃ triḥpradakṣiṇam uttarābhyāṃ parivīyājinam uttaram uttarayā
10.12	uttareṇāgniṃ darbhān saṃstīrya teṣv enam uttarayāvasthāpyodakāñjalim asmā añjalāv ānīyottarayā triḥ prokṣyottarair dakṣiṇe haste gṛhītvottarair devatābhyaḥ paridāyottareṇa yajuṣopanīya suprajā iti dakṣiṇe karṇe japati
11.1	brahmacaryam āgām iti kumāra āha
11.2	pṛṣṭaṃ parasya prativacanaṃ kumārasya
11.3	śeṣaṃ paro japati
11.4	pratyagāśiṣaṃ cainaṃ vācayati
11.5	uktam ājyabhāgāntam
11.6	atrainam uttarā āhutīr hāvayitvā jayādi pratipadyate
11.7	pariṣecanāntaṃ kṛtvāpareṇāgnim udagagraṃ kūrcaṃ nidhāya tasminn uttareṇa yajuṣopanetopaviśati
11.8	purastāt pratyaṅṅ āsīnaḥ kumāro dakṣiṇena pāṇinā dakṣiṇaṃ pādam anvārabhyāha sāvitrīṃ bho anubrūhi iti
11.9	tasmā anvāha tat savitur iti
11.1	paccho 'rdharcaśas tatas sarvām
11.11	vyāhṛtīr vihṛtāḥ pādādiṣv anteṣu vā tathārdharcayor uttamāṃ kṛtsnāyām
11.12	kumāra uttareṇa mantreṇottaram oṣṭham upaspṛśate
11.13	karṇāv uttareṇa
11.14	daṇḍam uttareṇādatte
11.15	pālāśo daṇḍo brāhmaṇasya naiyagrodhaḥ skandhajo 'vāgagro rājanyasya bādara audumbaro vā vaiśyasya
11.16	vārkṣo daṇḍa ity avarṇasaṃyogenaika upadiśanti
11.17	smṛtaṃ ca ma ity etad vācayitvā gurave varaṃ dattvod āyuṣety utthāpyottarair ādityam upatiṣṭhate
11.18	yaṃ kāmayeta nāyam āchidyeteti tam uttarayā dakṣiṇe haste gṛhṇīyāt
11.19	tryaham etam agniṃ dhārayanti
11.2	kṣāralavaṇavarjanaṃ ca
11.21	pari tveti parimṛjya tasminn uttarair mantraiḥ samidha ādadhyāt
11.22	evam anyasminn api sadāraṇyād edhān āhṛtya
11.23	uttarayā saṃśāsti
11.24	vāsaś caturthīm uttarayādatte 'nyat paridhāpya
12.1	vedam adhītya snāsyan prāgudayād vrajaṃ praviśyāntarlomnā carmaṇā dvāram apidhāyāste
12.2	nainam etad ahar ādityo 'bhitapet
12.3	madhyandine 'gner upasamādhānādyājyabhāgānte pālāśīṃ samidham uttarayādhāyāpareṇāgniṃ kaṭa erakāyāṃ vopaviśyottarayā kṣuram abhimantryottareṇa yajuṣā vaptre pradāyāpāṃ saṃsarjanādy ā keśanidhānāt samānam
12.4	jaghanārdhe vrajasyopaviśya visrasya mekhalāṃ brahmacāriṇe prayacchati
12.5	tāṃ sa uttareṇa yajuṣodumbaramūle darbhastambe vopagūhati
12.6	evaṃ vihitābhir evādbhir uttarābhiḥ ṣaḍbhiḥ snātvottarayodumbareṇa dato dhāvate
12.7	snānīyocchāditaḥ snātaḥ
12.8	uttarena yajuṣā 'hatam antaraṃ vāsaḥ paridhāya sārvasurabhiṇā candanenottarair devatābhyaḥ pradāyottarayānulipya maṇiṃ sauvarṇaṃ sopadhānaṃ sūtrotam uttarayodapātre triḥ pradakṣiṇaṃ pariplāvyottarayā grīvāsv ābadhyaivam eva bādaraṃ maṇiṃ mantravarjaṃ savye pāṇāv ābadhyāhatam uttaraṃ vāso revatīs tveti samānam
12.9	tasya daśāyāṃ pravartau prabadhya darvyām ādhāyājyenābhyānāyann uttarā āhutīr hutvā jayādi pratipadyate
12.1	pariṣecanāntaṃ kṛtvā tābhir eva dakṣiṇe karṇa ābadhnītaitābhiḥ savye
12.11	evam uttarair yathāliṅgaṃ srajaḥ śirasy āñjanam ādarśāvekṣaṇam upānahau chatraṃ daṇḍam iti
12.12	vācaṃ yacchaty ā nakṣatrebhyaḥ
12.13	uditeṣu nakṣatreṣu prācīm udīcīṃ vā diśam upaniṣkramyottareṇārdharcena diśa upasthāyottareṇa nakṣatrāṇi candramasam iti
12.14	rātinā sambhāṣya yathārthaṃ gacchati
13.1	athaitad aparaṃ tūṣṇīm eva tīrthe snātvā tūṣṇīṃ samidham ādadhāti
13.2	yatrāsmā apacitiṃ kurvanti tat kūrca upaviśati yathāpurastāt
13.3	evam uttarābhyāṃ yathāliṅgaṃ rājā sthapatiś ca
13.4	āpaḥ pādyā iti prāha
13.5	uttarayābhimantrya dakṣiṇaṃ pādaṃ pūrvaṃ brāhmaṇāya prayacchet savyaṃ śūdrāya
13.6	prakṣālayitāram upaspṛśyottareṇa yajuṣātmānaṃ pratyabhimṛśet
13.7	kūrcābhyāṃ parigṛhya mṛnmayenārhaṇīyā āpa iti prāha
13.8	uttarayābhimantryāñjalāv ekadeśa ānīyamāna uttaraṃ yajur japet
13.9	śeṣaṃ purastān ninīyamānam uttarayānumantrayate
13.1	dadhi madhv iti saṃsṛjya kāṃsyena varṣīyasā pidhāya kūrcābhyāṃ parigṛhya madhuparka iti prāha
13.11	trivṛtam eke ghṛtaṃ ca
13.12	pāṅktam eke dhānāḥ saktūṃś ca
13.13	uttarābhyām abhimantrya yajurbhyām apa ācāmati purastād upariṣṭāc cottarayā triḥ prāśyānukampyāya prayacchet
13.14	pratigṛhyaiva rājā sthapatir vā purohitāya
13.15	gaur iti gāṃ prāha
13.16	uttarayābhimantrya tasyai vapāṃ śrapayitvopastīrṇābhighāritāṃ madhyamenāntamena vā palāśaparṇenottarayā juhoti
13.17	yady utsṛjed upāṃśūttarāṃ japitvom utsṛjatety uccaiḥ
13.18	annaṃ proktam upāṃśūttarair abhimantryoṃ kalpayatety uccaiḥ
13.19	ācāryāyartvije śvaśurāya rājña iti parisaṃvatsarād upatiṣṭhadbhya etat kāryam
13.2	sakṛt pravaktre citrāya
14.1	sīmantonnayanaṃ prathame garbhe caturthe māsi
14.2	brāhmaṇān bhojayitvāśiṣo vācayitvāgner upasamādhānādyājyabhāgānte 'nvārabdhāyāmuttarā āhutīrhutvā jayādi pratipadyate
14.3	pariṣecanāntaṃ kṛtvāpareṇāgniṃ prācīm upaveśya treṇyā śalalyā tribhir darbhapuñjīlaiḥ śalāluglapsenety ūrdhvaṃ sīmantamunnayati vyāhṛtībhir uttarābhyāṃ ca
14.4	gāyatamiti vīṇāgāthinau saṃśāsti
14.5	uttarayoḥ pūrvā sālvānāṃ brāhmaṇānām itarā
14.6	nadīnirdeśaśca yasyāṃ vasanti
14.7	yavān virūḍhān ābadhya vācaṃ yacchaty ā nakṣatrebhyaḥ
14.8	uditeṣu nakṣatreṣu prācīmudīcīṃ vā diśamupaniṣkramya vatsamanvārabhya vyāhṛtīśca japitvā vācaṃ visṛjet
14.9	puṃsavanaṃ vyakte garbhe tiṣyeṇa
14.1	nyagrodhasya yā prācyudīcī vā śākhā tataḥ savṛṣaṇāṃ śuṅgāmāhṛtya sīmantavadagnerupasamādhānādi
14.11	anavasnātayā kumāryā dṛṣatputre dṛṣatputreṇa peṣayitvā pariplāvyāpareṇāgniṃ prācīmuttānāṃ nipātyottareṇa yajuṣāṅguṣṭhena dakṣiṇe nāsikāchidre 'pinayati
14.12	pumāṃsaṃ janayati
14.13	kṣipraṃ suvanam
14.14	anāprītena śarāveṇānusrotasam udakam āhṛtya pattastūryantīṃ nidhāya mūrdhañchoṣyantīm uttareṇa yajuṣābhimṛśyaitābhir adbhir uttarābhir avokṣet
14.15	yadi jarāyu na pated evaṃvihitābhir evādbhir uttarābhyām avokṣet
15.1	jātaṃ vātsapreṇābhimṛśyottareṇa yajuṣopastha ādhāyottarābhyām abhimantraṇaṃ mūrdhanyavaghrāṇaṃ dakṣiṇe karṇe jāpaḥ
15.2	nakṣatranāma ca nirdiśati
15.3	tad rahasyaṃ bhavati
15.4	madhu ghṛtamiti saṃsṛjya tasmin darbheṇa hiraṇyaṃ niṣṭarkyaṃ baddhvāvadāyottarair mantraiḥ kumāraṃ prāśayitvottarābhiḥ pañcabhiḥ snāpayitvā dadhi ghṛtamiti saṃsṛjya kāṃsyena pṛṣadājyaṃ vyāhṛtībhir oṅkāracaturthābhiḥ kumāraṃ prāśayitvādbhiḥ śeṣaṃ saṃsṛjya goṣṭhe ninayet
15.5	uttarayā māturupastha ādhāyottarayā dakṣiṇaṃ stanaṃ pratidhāpyottarābhyāṃ pṛthivīmabhimṛśyottareṇa yajuṣā saṃviṣṭam
15.6	uttareṇa yajuṣā śirasta udakumbhaṃ nidhāya sarṣapān phalīkaraṇamiśrān añjalinottarais tristriḥ pratisvāhākāraṃ hutvā saṃśāsti praviṣṭe praviṣṭa eva tūṣṇīmagnāvāvapateti
15.7	evam ahar ahar ā nirdaśatāyāḥ
15.8	daśamyāmutthitāyāṃ snātāyāṃ putrasya nāma dadhāti pitā māteti
15.9	dvyakṣaraṃ caturakṣaraṃ vā nāmapūrvam ākhyātottaraṃ dīrghābhiniṣṭhānāntaṃ ghoṣavadādyantarantastham
15.1	api vā yasmin svityupasargaḥ syāt taddhi pratiṣṭhitamiti hi brāhmaṇam
15.11	ayujākṣaraṃ kumāryāḥ
15.12	pravāsādetya putrasyottarābhyāmabhimantraṇaṃ mūrdhanyavaghrāṇaṃ dakṣiṇe karṇa uttarānmantrān japet
15.13	kumārīmuttareṇa yajuṣābhimantrayate
16.1	janmano 'dhi ṣaṣṭhe māsi brāhmaṇān bhojayitvāśiṣo vācayitvā dadhi madhu ghṛtam odanam iti saṃsṛjyottarair mantraiḥ kumāraṃ prāśayet
16.2	taittireṇa māṃsenety eke
16.3	janmano 'dhi tṛtīye varṣe caulaṃ punarvasvoḥ
16.4	brāhmaṇānāṃ bhojanam upāyanavat
16.5	sīmantavad agner upasamādhānādi
16.6	apareṇāgniṃ prāñcam upaveśya treṇyā śalalyā tribhir darbhapuñjīlaiḥ śalāluglapseneti tūṣṇīṃ keśān vinīya yatharṣi śikhā nidadhāti
16.7	yathā vaiṣāṃ kuladharmaḥ syāt
16.8	apāṃ saṃsarjanādy ā keśanidhānāt samānam
16.9	kṣuraṃ prakṣālya nidadhāti
16.1	tena tryahaṃ karmanivṛttiḥ
16.11	varaṃ dadāti
16.12	evaṃ godānam anyasminn api nakṣatre ṣoḍaśe varṣe
16.13	agnigodāno vā syāt
16.14	saṃvatsaraṃ godānavratam eka upadiśanti
16.15	etāvan nānā sarvān keśān vāpayate
16.16	udakopasparśanam iti chandogāḥ
17.1	dakṣiṇāpratyakpravaṇam agārāvakāśam uddhatya palāśena śamīmayena vodūhenaitām eva diśam uttarayodūhati
17.2	evaṃ triḥ
17.3	kﾱptam uttarayābhimṛśya pradakṣiṇaṃ sthūṇāgartān khānayitvābhyantaraṃ pāṃsūn udupyottarābhyāṃ dakṣiṇāṃ dvārasthūṇām avadadhāti
17.4	evam itarām
17.5	yathākhātam itarā anvavadhāya vaṃśam ādhīyamānam uttareṇa yajuṣābhimantrayate
17.6	sammitam uttarair yathāliṅgam
17.7	pālāśaṃ śamīmayaṃ vedhmam ādīpyottarayarcāgnim uddhṛtyottareṇa yajuṣāgāraṃ prapādyottarapūrvadeśe 'gārasyottarayāgniṃ pratiṣṭhāpayati
17.8	tasmād dakṣiṇam udadhānāyatanaṃ bhavati
17.9	tasmin viṣūcīnāgrān darbhān saṃstīrya teṣūttarayā vrīhiyavān nyupya tatrodadhānaṃ pratiṣṭhāpayati
17.1	tasminn uttareṇa yajuṣā catura udakumbhān ānayati
17.11	dīrṇam uttarayānumantrayate
17.12	agner upasamādhānādyājyabhāgānte uttarā āhutīr hutvā jayādi pratipadyate
17.13	pariṣecanāntaṃ kṛtvottareṇa yajuṣodakumbhena triḥ pradakṣiṇam antarato 'gāraṃ niveśanaṃ vā pariṣicya brāhmaṇān bhojayed apūpaiḥ saktubhir odaneneti
18.1	śvagrahagṛhītaṃ kumāraṃ tapoyukto jālena pracchādya kaṃsaṃ kiṅkiṇiṃ vā hrādayann advāreṇa sabhāṃ prapādya sabhāyā madhye 'dhidevanam uddhatyāvokṣyākṣān nyupyākṣeṣūttānaṃ nipātya dadhnā lavaṇamiśreṇāñjalinottarair avokṣet prātar madhyandine sāyam
18.2	agado bhavati
18.3	śaṅkhinaṃ kumāraṃ tapoyukta uttarābhyām abhimantryottarayodakumbhena śirasto 'vanayet prātar madhyandine sāyam
18.4	agado bhavati
18.5	śrāvaṇyāṃ paurṇamāsyām astamite sthālīpākaḥ
18.6	pārvaṇavad ājyabhāgānte sthālīpākāddhutvāñjalinottaraiḥ pratimantraṃ kiṃśukāni juhoti
18.7	uttarābhis tisṛbhir āragvadhamayyaḥ samidhaḥ
18.8	ājyāhutīr uttarāḥ
18.9	jayādi pratipadyate
18.1	pariṣecanāntaṃ kṛtvā vāgyataḥ saṃbhārān ādāya prācīm udīcīṃ vā diśam upaniṣkramyasthaṇḍilaṃ kalpayitvā tatra prācīr udīcīś ca tisras tisro lekhā likhitvādbhir upaninīya tāsūttarayā saktūn nivapati
18.11	tūṣṇīṃ saṃpuṣkā dhānā lājān āñjanābhyañjane sthagarośīram iti
18.12	uttarair upasthāyāpaḥ pariṣicyāpratīkṣas tūṣṇīm etyāpaśveta padety ābhyām udakumbhena triḥ pradakṣiṇam antarato 'gāraṃ niveśanaṃ vā pariṣicya brāhmaṇān bhojayet
19.1	dhānāḥ kumārān prāśayanti
19.2	evam ata ūrdhvaṃ yadaśanīyasya saktūnāṃ vaitaṃ baliṃ hared ā mārgaśīrṣyāḥ
19.3	mārgaśīrṣyāṃ paurṇamāsyām astamite sthālīpākaḥ
19.4	ahārṣam iti balimantrasya saṃnāmaḥ
19.5	atrainam utsṛjati
19.6	anāhitāgner āgrayaṇam
19.7	navānāṃ sthālīpākaṃ śrapayitvāgrayaṇadevatābhyaḥ sviṣṭakṛccaturthābhyo hutvā taṇḍulānāṃ mukhaṃ pūrayitvā gīrtvācamyaudanapiṇḍaṃ saṃvṛtyottareṇa yajuṣāgārastūpa udviddhet
19.8	hemantapratyavarohaṇam
19.9	uttareṇa yajuṣā pratyavaruhyottarair dakṣiṇaiḥ pārśvaiḥ navasvastare saṃviśanti
19.1	dakṣiṇataḥ pitottarā mātaivam avaśiṣṭānāṃ jyeṣṭho jyeṣṭho 'nantaraḥ
19.11	saṃhāyottarābhyāṃ pṛthivīm abhimṛśanti
19.12	evaṃ saṃveśanādi triḥ
19.13	īśānāya sthālīpākaṃ śrapayitvā kṣaitrapatyaṃ ca prācīm udīcīṃ vā diśam upaniṣkramya sthaṇḍilaṃ kalpayitvāgner upasamādhānādi
19.14	apareṇāgniṃ dve kuṭī kṛtvā
20.1	uttarayā dakṣiṇasyām īśānam āvāhayati
20.2	laukikyā vācottarasyāṃ mīḍhuṣīm
20.3	madhye jayantam
20.4	yathoḍham udakāni pradāya trīn odanān kalpayitvāgnim abhy ānīyottarair upasparśayitvā uttarair yathāsvam odanebhyo hutvā sarvataḥ samavadāyottareṇa yajuṣāgniṃ sviṣṭakṛtam / uttareṇa yajuṣopasthāyottaraiḥ sahodanāni parṇāny ekaikena dve dve dattvā devasenābhyo daśottarābhyaḥ
20.5	pūrvavad uttaraiḥ
20.6	odanapiṇḍaṃ saṃvṛtya parṇapuṭe 'vadhāyottareṇa yajuṣā vṛkṣa āsajati
20.7	atra rudrān japet
20.8	prathamottamau vā
20.9	abhita etam agniṃ gāḥ sthāpayati yathaitā dhūmaḥ prāpnuyāt
20.1	tā gandhair darbhagrumuṣṭināvokṣati vṛṣāṇam evāgre
20.11	gavāṃ mārge 'nagnau kṣetrasya patiṃ jayate
20.12	īśānavad āvāhanam
20.13	caturṣu saptasu vā parṇeṣu nāmādeśaṃ dadhāti
20.14	kṣipraṃ yajeta pāko devaḥ
20.15	uttarābhyām upatiṣṭhate
20.16	sthālīpākaṃ brāhmaṇān bhojayet
20.17	kṣaitrapatyaṃ prāśnanti ye sanābhayo bhavanti
20.18	yathā vaiṣāṃ kuladharmaḥ syāt
21.1	māsiśrāddhasyāparapakṣe yathopadeśaṃ kālāḥ
21.2	śucīn mantravato yonigotramantrāsambandhān ayugmāṃs tryavarān anarthāvekṣo bhojayet
21.3	annasyottarābhir juhoti
21.4	ājyāhutīr uttarāḥ
21.5	etad vā viparītam
21.6	sarvam uttarair abhimṛśet
21.7	kﾱptān vā pratipūruṣam
21.8	uttareṇa yajuṣopasparśayitvā
21.9	bhuktavato 'nuvrajya pradakṣiṇīkṛtya dvaidhaṃ dakṣiṇāgrān darbhān saṃstīrya teṣūttarair apo dattvottarair dakṣiṇāpavargān piṇḍān dattvā pūrvavad uttarair apo dattvottarair upasthāyottarayodapātreṇa triḥ prasavyaṃ pariṣicya nyubjya pātrāṇy uttaraṃ yajur anavānaṃ tryavarārdhyam āvartayitvā prokṣya pātrāṇi dvandvam abhy udāhṛtya sarvataḥ samavadāyottareṇa yajuṣāśeṣasya grāsāvarārdhyaṃ prāśnīyāt
21.1	yā māghyāḥ paurṇamāsyā upariṣṭād vyaṣṭakā tasyām aṣṭamī jyeṣṭhayā sampadyate tām ekāṣṭakety ācakṣate
21.11	tasyāḥ sāyam aupakāryam
21.12	apūpaṃ catuḥśarāvaṃ śrapayati
21.13	aṣṭākapāla ity eke
22.1	pārvaṇavad ājyabhāgānte 'ñjalinottarayāpūpāj juhoti
22.2	siddhaḥ śeṣas tam aṣṭadhā kṛtvā brāhmaṇebhya upaharati
22.3	śvo bhūte darbheṇa gām upākaroti pitṛbhyas tvā juṣṭām upākaromīti
22.4	tūṣṇīṃ pañcājyāhutīr hutvā tasyai vapāṃ śrapayitvopastīrṇābhighāritāṃ madhyamenāntamena vā palāśaparṇenottarayā juhoti
22.5	māṃsodanam uttarābhiḥ
22.6	piṣṭānnam uttarayā
22.7	ājyāhutīr uttarāḥ
22.8	sviṣṭakṛtprabhṛti samānam ā piṇḍanidhānāt
22.9	anvaṣṭakāyām evaike piṇḍanidhānam upadiśanti
22.1	athaitad aparaṃ dadhna evāñjalinā juhoti yayāpūpam
22.11	ata eva yathārthaṃ māṃsaṃ śiṣṭvā śvo bhūte 'nvaṣṭakām
22.12	tasyā māsiśrāddhena kalpo vyākhyātaḥ
22.13	sanim itvottarān japitvārthaṃ brūyāt
22.14	rathaṃ labdhvā yojayitvā prāñcam avasthāpyottarayā rathacakre abhimṛśati pakṣasī vā
22.15	uttareṇa yajuṣādhiruhyottarayā prācīm udīcīṃ vā diśam abhiprayāya yathārthaṃ yāyāt
22.16	aśvam uttarair ārohet
22.17	hastinam uttarayā
22.18	tābhyāṃ reṣaṇe pūrvavat pṛthivīm abhimṛśet
22.19	saṃvādam eṣyan savyena pāṇinā chatraṃ daṇḍaṃ cādatte
23.1	dakṣiṇena phalīkaraṇamuṣṭim uttarayā hutvā gatvottarāṃ japet
23.2	kruddham uttarābhyām abhimantrayeta vikrodho bhavati
23.3	asaṃbhavepsuḥ pareṣāṃ sthūlāḍhārikājīvacūrṇāni kārayitvottarayā suptāyāḥ sambādha upavapet
23.4	siddhyarthe babhrumūtreṇa prakṣālayīta
23.5	siddhyarthe yad asya gṛhe paṇyaṃ syāt tata uttarayā juhuyāt
23.6	yaṃ kāmayeta nāyaṃ mac chidyeteti jīvaviṣāṇe svaṃ mūtram ānīya suptam uttarābhyāṃ triḥ prasavyaṃ pariṣiñcet
23.7	yena pathā dāsakarmakarāḥ palāyeran tasminn iṇḍvāny upasamādhāyottarā āhutīr juhuyāt
23.8	yady enaṃ vṛkṣāt phalam abhinipated vayo vābhivikṣiped avarṣatarkye vā bindur abhinipatet tad uttarair yathāliṅgaṃ prakṣālayīta
23.9	āgārasthūṇāvirohaṇe madhuna upaveśane kuptvāṃ kapotapadadarśane 'mātyānāṃ śarīrareṣaṇe 'nyeṣu cādbhutotpāteṣv amāvāsyāyāṃ niśāyāṃ yatrāpāṃ na śṛṇuyāt tad agner upasamādhānādyājyabhāgānta uttarā āhutīr hutvā jayādi pratipadyate
23.1	pariṣecanāntaṃ kṛtvābhimṛtebhya uttarayā dakṣiṇato 'śmānaṃ paridhiṃ dadhāti
