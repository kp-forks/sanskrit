#Text:Āgniveśyagṛhyasūtra
#Edition:Varma 1940
#Data entry:?
#Notes:Checked and formatted: O. Hellwig



1.1.1.1	upanayanaṃ vyākhyāsyāmaḥ / saptame varṣe brāhmaṇam upanayītaikādaśavarṣe rājanyaṃ dvādaśe varṣe vaiśyam
1.1.1.2	vasante brāhmaṇaṃ grīṣme rājanyaṃ śaradi vaiśyam
1.1.1.3	āpūryamāṇapakṣe puṇye nakṣatre viśeṣeṇa puṃnāmadheye yugmān brāhmaṇān annena pariviṣya puṇyāhaṃ svastyayanam ṛddhim iti vācayitvā aśitasya kumārasya keśān vāpayitvā snātam alaṅkṛtam ahataṃ vāsaḥ paridhāpya prācīnapravaṇa udīcīnapravane prāgudakpravaṇe same vā deśe uddhatyāvokṣya sikatābhiḥ sthaṇḍilaṃ kṛtvollikhyāgniṃ mathitvā laukikaṃ vāhṛtya nidhāpyopasamādadhāti
1.1.1.4	prāgagrair darbhaiḥ paristṛṇāty api vodagagrāḥ paścāt purastāc ca bhavanti
1.1.1.5	dakṣiṇān uttarān karoty uttarān adharān yadi prāgudagagrāḥ
1.1.1.6	dakṣiṇenāgniṃ brahmāyatane darbhān saṃstīrya mayi gṛhṇāmi yo no agniḥ iti dvābhyām ātmānam agniṃ gṛhītvottareṇāgniṃ darbhān saṃstīryāthāsya dravyāṇi prayunakti
1.1.1.7	aśmānam ahataṃ vāso 'jinaṃ mauñjīmekhalāṃ trivṛtāṃ brāhmaṇasya jyāṃ rājanyasya āvikaṃ vaiśyasya bailvaṃ pālāśaṃ vā daṇḍaṃ brāhmaṇasya naiyagrodhaṃ rājanyasyaudumbaraṃ vaiśyasyaikaviṃśatidārum idhmam asyety āhutiparimāṇaṃ vā
1.1.1.8	etasmin śamyāḥ paridhīn idhma upasaṃnahyati
1.1.1.9	darvīṃ kūrcam ājyasthālīṃ praṇītāpraṇayaṃ yena cānyāni prokṣyate tac ca sakṛd eva sarvāṇi yathopapadaṃ vā
1.1.1.10	etasmin kāle brahmā yajñopavītaṃ kṛtvāpa ācamyāpareṇāgniṃ dakṣiṇātikramya brahmāsanāt tṛṇaṃ nirasyāpa upaspṛśyāgnim abhimukham upaviśati
1.1.1.11	samāvapracchinnāgrau darbhau prādeśamātre pavitre kṛtvā anyena nakhācchittvādbhir anumṛjya pavitrāntarhite pātre 'pa ānīyopabilaṃ pūrayitvā udagagrābhyāṃ pavitrābhyāṃ trir utpūyottareṇāgniṃ darbheṣu sādayitvā darbhair apidadhāti
1.1.1.12	tiraḥ pavitraṃ prokṣaṇīḥ saṃskṛtya yathā purastād bilavanty uttānāni kṛtvā viṣāyedhmaṃ triḥ sarvābhiḥ prokṣati
1.1.1.13	darvīṃ niṣṭapya saṃmṛjya punar niṣṭapya nidadhāti
1.1.1.14	saṃmārgān abhyukṣyāgnāv ādadhāti
1.1.1.15	ājyaṃ vilāpya pavitrāntarhitāyām ājyasthālyām ājyaṃ nirupyodīco 'ṅgārān nirūhya teṣv adhiśritya avadyotya darbhatṛṇābhyāṃ pratyasya triḥ paryagnikṛtvā udag udvāsyāṅgārān pratyūhya udagagrābhyāṃ pavitrābhyāṃ punar āhāram ājyaṃ trir utpūya pavitre agnāv ādadhāti
1.1.1.16	śamyābhiḥ paridhibhiḥ paridadhāty apareṇāgnim udīcīnakumbhāṃ madhyamāṃ nidadhāti
1.1.1.17	dakṣīṇenāgniṃ saṃspṛṣṭvā madhyamayā prācīnakumbām uttareṇāgniṃ saṃspṛṣṭvā madhyamayā prācīnakumbām apareṇāgniṃ prāṅmukha upaviśati
1.1.1.18	dakṣiṇato yajñopavīty ācāntaḥ kumāra upaviśyānvārabhate
1.1.1.19	atha pariṣiñcati
1.1.1.20	adite 'numanyasva iti dakṣiṇataḥ prācīnam anumate 'numanyasva iti paścād udīcīnaṃ sarasvate 'numanyasva iti uttarataḥ prācīnaṃ deva savitaḥ prasuva iti sarvataḥ pradakṣiṇaṃ pariṣicyedhyam ājyenābhyajyābhyādadhāti
1.1.1.21	ayaṃ ta idhma ātmā jātavedas tenedhyasva vardhasva ceddha vardhaya cāsmān prajayā paśubhiḥ brahmavarcasenānnādyena samedhaya svāhā iti
1.1.1.22	atha darvyā juhoti
1.1.1.23	uttaraṃ paridhisandhim anvavahṛtya prajāpataye manase svāhā iti manasā dhyāyan dakṣiṇāprāñcam udañcam ṛjuṃ saṃtataṃ juhoti
1.1.1.24	dakṣiṇaṃ paridhisaṃdhim anvavahṛtya indrāya svāhā iti prāñcam udañcam ṛjum āghārāv āghāryājyabhāgau juhoti
1.1.1.25	agnaye svāhā ity uttarārdhapūrvārdhe
1.1.1.26	somāya svāhā iti dakṣiṇārdhapūrvārdhe
1.1.1.27	tāv antareṇetarāhutīr juhoti
1.1.1.28	yukto vaha jātavedaḥ purastād agne viddhi karma kriyamāṇaṃ yathedam / tvaṃ bhiṣag bheṣajasyāsi kartā tvayā gām aśvān puruṣān sanemi svāhā / yā tiraścī nipadyase 'haṃ vidharaṇī iti / tāṃ tvā ghṛtasya dhārayā agnau saṃrādhanyai yaje svāhā / saṃrādhanyai devyai svāhā / prasādhanyai devyai svāhā / bhūḥ svāhā / bhuvaḥ svāhā / svaḥ svāhā / bhūr bhuvaḥ svaḥ svāhā iti / sarvadarvīhomānām eṣa kalpaḥ
1.1.2.1	mantrānte nityaḥ svāhākāro 'mantrāsv amuṣmai svāheti
1.1.2.2	yathādaivatam bhūr bhuvas svariti vyāhṛtibhir juhoty ekaikaśaḥ samastābhiś ca
1.1.2.3	āyurdā agna ity eṣaḥ
1.1.2.4	āyurdā deva jarasaṃ gṛṇāno ghṛtapratīko ghṛtapṛṣṭho agne / ghṛtaṃ pibann amṛtaṃ cāru gavyaṃ piteva putraṃ jarase nayemaṃ svāhā iti
1.1.2.5	imaṃ me varuṇa tat tvā yāmi tvan no agne sa tvan no agne tvam agne ayāsy ayāsan manasā hitaḥ ayāsan havyam ūhiṣe ayāno dheiha bheṣajaṃ svāhā / prajāpataya ity eṣā
1.1.2.6	yad asya karmaṇo 'tyarīricaṃ yad vā nyūnam ihākaram / agniṣ ṭat sviṣṭakṛd vidvān sarvaṃ sviṣṭaṃ suhutaṃ karotu me / agnaye sviṣṭakṛte suhutahute sarvahute sarvaprāyaścittāhutīnāṃ kāmānāṃ samardhayitre svāhā / ity uttarārdhapūrvārdhe 'saṃsaktām itarābhir āhutibhir juhoti
1.1.2.7	atraike jayābhyātānān rāṣṭrabhṛta ity upajuhvati purastāt sviṣṭakṛtaḥ
1.1.2.8	cittaṃ ca svāhā / cittiś ca svāhā /iti jayāñjuhoti
1.1.2.9	cittāya svāhā / cittaye svāhā iti vā
1.1.2.10	agnir bhūtānām adhipatis sa māvatu ity abhyātānān
1.1.2.11	asmin brahmann asmin kṣatra ity abhyātāneṣv anuyuñjati
1.1.2.12	pitaraḥ pitāmahāḥ pare 'vare iti prācīnāvītī juhoty upatiṣṭhati
1.1.2.13	ṛtāṣāḍ ṛtadhāmā iti rāṣṭrabhṛtaḥ
1.1.2.14	paryāyam anudrutya tasmai svāhā iti pūrvām āhutīṃ juhoti
1.1.2.15	tābhyas svāhā ity uttarām
1.1.2.16	agreṇottaraṃ paridhisandhim aśmānaṃ nidhāya dakṣiṇena pādena kumāram āsthāpayati / ātiṣṭhemam aśmānam aśmeva tvaṃ sthiro bhava / pramṛṇīhi durasyūn sahasva pṛtanāyataḥ / ity etena
1.1.2.17	ahataṃ vāsaḥ paridhāpayati pūrvaṃ nidhāya / yā akṛntann avayan yā atanvata yāś ca devīr antān abhito 'dadanta / tās tvā devīr jarase saṃvyayantv āyuṣmān idaṃ paridhatsva vāsaḥ / paridhatta dhatta vāsasainaṃ śatāyuṣaṃ kṛṇuta dīrgham āyuḥ / bṛhaspatiḥ prāyacchad vāsa etat somāya rājñe paridhātavā u / jarāṃ gacchāsi paridhatsva vāso bhavā kṛṣṭīnām abhiśastipāvā / śataṃ ca jīva śaradaḥ suvarcā rāyaś ca poṣam upasaṃvyayasva iti
1.1.2.18	paridhāpyābhimantrayate / parīdaṃ vāso adhitā svastaye 'bhūr āpīnām abhiśastipāvā / śataṃ ca jīva śaradaḥ purūcīr vasūni cāryo vibhajāsi jīvan // ity enaṃ mekhalayā triḥ pradakṣiṇaṃ paridadhāti
1.1.2.19	dvir ity eke
1.1.2.20	yā duritāt paribādhamānā śarma varūthaṃ punatī na āgāt / prāṇāpānābhyāṃ balam āvahantī svasā devānāṃ subhagā mekhaleyam / ity uttarato nābhes trivṛtaṃ granthiṃ kṛtvā dakṣiṇato nābheḥ parikarṣati
1.1.2.21	athāsmā ajinam uttarīyaṃ karoti
1.1.2.22	mitrasya cakṣurdharuṇaṃ balīyas tejo yaśasvi sthaviraṃ samiddham / anāhanasyaṃ vasanaṃ jariṣṇu parīdaṃ vājyajinaṃ dadhatsva / asāv aditis te kakṣyāṃ badhnātu vedasyānuvaktavai medhāyai śraddhāyā anūktasyānirākaraṇāya brahmaṇe brahmavarcasāya iti
1.1.2.23	kṛṣṇājinaṃ brāhmaṇasya rauravaṃ rājanyasya bastājinaṃ vaiśyasya
1.1.2.24	athainaṃ paridadāti
1.1.2.25	parīmam indraṃ brahmaṇe mahe śrotrāya dadhmasi / yathainaṃ jarimāṇe yo jyok śrotre adhijāgarat / iti brāhmaṇam
1.1.2.26	parīmamindraṃ brahmaṇe mahe rāṣṭrāya dadhmasi / yathainaṃ jarimāṇe yo jyogrāṣṭre adhijāgarat / iti rājanyam
1.1.2.27	parīmam indraṃ brahmaṇe mahe poṣāya dadhmasi / yathainaṃ jarimāṇe yo jyok poṣe adhijāgarat / iti vaiśyam
1.1.2.28	apareṇāgnim udañcam upaveśyāhutoccheṣaṃ prāśayati
1.1.2.29	tvayi medhāṃ tvayi prajāṃ tvayy agnis tejo dadhātu / ity etaiḥ saṃnaddhaiḥ
1.1.2.30	pṛṣadājyam eke prāśayati
1.1.2.31	yoge yoge tavastaram / imam agna āyuṣe varcase kṛdhi iti prāśnantaṃ samīkṣate
1.1.2.32	prāśayaty eke
1.1.2.33	ācāntam upasparśayitvābhimantrayate / śatam in nu śarado anti devā yatrānaś cakrā jarasam tanūnām / putrāso yatra pitaro bhavanti mā no madhyā rīriṣatāyurgantoḥ / iti
1.1.3.1	āgantrā samaganmahi prasumṛtyuṃ yuyotana / ariṣṭās saṃcaremahi svasti caratād iha svastyā gṛhebhyaḥ iti pradakṣinam agnim parikrāmantam abhimantrayate
1.1.3.2	athainam abhivyāhārayati brahmacaryam āgām upa mā nayasva
1.1.3.3	brahmacārī bhavāni devena savitrā prasūtaḥ iti
1.1.3.4	taṃ pṛcchati ko nāmāsi iti
1.1.3.5	asau ity ācaṣṭe yathānāmā bhavati
1.1.3.6	svasti deva savitar ahaṃ yenāmunā ṛcam adhīya iti nāma nigṛhṇāti
1.1.3.7	śaṃ no devīr abhiṣṭaya āpo bhavantu pītaye śaṃyor abhisravantu naḥ ity adbhir mārjayate
1.1.4.1	athāsya dakṣiṇena hastena dakṣiṇam aṃsam anvārabhya savyena savyaṃ vyāhṛtibhiḥ sāvitryeti dakṣiṇaṃ bāhum adhyāsyann upanayate
1.1.4.2	devasya tvā savituḥ prasave 'śvinor bāhubhyāṃ puṣṇo hastābhyām upanaye'sau iti ca
1.1.4.3	athāsya dakṣiṇena hastena dakṣiṇaṃ hastaṃ sāṅguṣṭhaṃ gṛhṇāti
1.1.4.4	agnis te hastam agrahīt / somas te hastam agrahīt / savitā te hastam agrahīt / sarasvatī te hastam agrahīt / pūṣā te hastam agrahīt / bṛhaspatis te hastam agrahīt / mitras te hastam agrahīt / varuṇas te hastam agrahīt / tvaṣṭā te hastam agrahīt / dhātā te hastam agrahīt / viṣṇus te hastam agrahīt / prajāpatis te hastam agrahīt / iti mantrair dakṣiṇena hastena kumārasya dakṣiṇaṃ hastaṃ sāṅguṣṭhaṃ pratimantraṃ gṛhṇāti
1.1.4.5	savitā tvābhirakṣatu / mitras tvam asi śarmaṇā / agnir ācāryas tava / devena savitrā prasūto bṛhaspater brahmacārī bhavāsau / apo 'śāna samidha ādhehi karma kuru mā divā svāpsīḥ ity enaṃ saṃśāsti
1.1.4.6	athāsya dakṣiṇena hastena dakṣiṇam aṃsam uparyupari anvavamṛśya hṛdayadeśam abhimṛśati mama hṛdayaṃ hṛdayaṃ te astu / mama cittaṃ cittenānvehi / mama vācam ekamanā juṣasva / bṛhaspatis tvā niyunaktu mahyaṃ mām evānusaṃgṛhasva / mayi cittāni santu te / mayi sāmīcyam astu te / mahyaṃ vācaṃ niyacchatāt / iti
1.1.4.7	prāṇānāṃ granthir asi / sa mā visrasa iti nābhideśam
1.1.4.8	bhūr bhuvaḥ svaḥ suprajāḥ prajayā bhūyāsam / suvīro vīraiḥ suvarcā varcasā supoṣā poṣaiḥ sumedhāḥ medhayā subrahmā brahmacāribhiḥ / ity enam abhimantrya bhūr ṛkṣu tvā agnau pṛthivyāṃ vāci brahmaṇi dade 'sau / bhuvo yajuṣṣu tvā vāyāv antarikṣe prāṇe brahmaṇi dade 'sau / svas sāmasu tvā sūrye divi cakṣuṣi brahmaṇi dade 'sau / viṣṇutas te priyo 'sāny asau / analasya te priyo 'sāny asau / idaṃ vatsyāvaḥ / prāṇa āyuṣi vatsyāvaḥ / prāṇa āyuṣi vasāsau iti ca
1.1.4.9	athāsya dakṣiṇena hastena dakṣiṇaṃ hastaṃ sāṅguṣṭhaṃ gṛhṇāti agnir āyuṣmān iti pañcabhiḥ paryāyaiḥ
1.1.4.10	āyuṣ ṭe viśvato dadhād iti dakṣiṇe karṇe japitvā
1.1.4.11	āyurdā agna ity uttare
1.1.4.12	agnau pṛthivyāṃ pratitiṣṭha vāyāv antarikṣe sūrye divi yāṁ svastim agnir vāyur ādityaś candramā āpo 'nusaṃcaranti tāṃ svastim anusaṃcarāsau prāṇasya brahmacāryabhūr asau ity ubhayatrānuṣajati
1.1.4.13	medhāṃ ma indro dadhātu medhāṃ devī sarasvatī / medhāṃ me aśvināv ubhāv ādhattāṃ puṣkarasrajau // iti tasya mukhena mukhaṃ saṃnidhāya japati
1.1.4.14	athainaṃ paridadāti kaśakāya tvā paridadāmi / antakāya tvā paridadāmi / aghorāya tvā paridadāmi / yamāya tvā paridadāmi / gadāya tvā paridadāmi / makhāya tvā paridadāmi / vaśinyai tvā paridadāmi / pṛthivyai tvā savaiśvānarāyai paridadāmi / adbhyas tvā paridadāmi / oṣadhībhyas tvā paridadāmi / vanaspatibhyas tvā paridadāmi / viśvebhyas tvā bhūtebhyaḥ paridadāmi / sarvebhyas tvā devebhyaḥ paridadāmi / sarvābhyas tvā devatābhyaḥ paridadāmi
1.1.4.15	atra sāvitrīṃ vācayati yadi purastād upeto bhavati
1.1.4.16	yady anupetas tryahe paryapete
1.1.4.17	sadyaḥ puṣkarasādiḥ
1.1.4.18	apareṇāgnim udagagraṃ kūrcaṃ nidhāya tasmin prāṅmukha upaviśati rāṣṭrabhṛd asy ācāryāsandī mā tvad yoṣam iti
1.1.4.19	ādityāyāñjaliṃ kṛtvā ācāryam upasaṃgṛhya dakṣiṇataḥ kumāra upaviśya adhīhi bhoḥ ity uktvā
1.1.4.20	athāsau sāvitrīṃ bho anubrūhi iti
1.1.4.21	gaṇānāṃ tvā gaṇapatiṃ havāmaha ity enam abhimantrya athāsmai paccho 'gre 'nvāhāthārdharcaśo 'tha saṃtatām
1.1.4.22	bhūḥ tat savitur vareṇyam / bhuvaḥ bhargo devasya dhīmahi / svaḥ dhiyo yo naḥ pracodayāt / bhūr bhuvaḥ tat savitur vareṇyaṃ bhargo devasya dhīmahi / svaḥ dhiyo yo naḥ pracodayāt / bhūr bhuvaḥ svaḥ tat savitur vareṇyaṃ bhargo devasya dhīmahi / dhiyo yo naḥ pracodayāt iti
1.1.5.1	atha sapta pālāśīḥ samidha ārdrā apracchinnāgrāḥ prādeśamātrā ghṛtāktā abhyādhāpayati
1.1.5.2	agnaye samidham āhārṣaṃ bṛhate jātavedase / yathā tvam agne samidhā samidhyasa evaṃ māṃ medhayā prajñayā prajayā paśubhir brahmavarcasenānnādyena samedhaya svāhā ity ekām
1.1.5.3	agnaye samidhau iti dve
1.1.5.4	agnaye samidha iti catasraḥ
1.1.5.5	atha pariṣiñcati yathā purastād anvamaṃsthāḥ māsāvīḥ iti mantrāntān saṃnamayati
1.1.5.6	atha devatā upatiṣṭhate agne vratapate vrataṃ cariṣyāmi ity agniṃ vāyo vratapata iti vāyum āditya vratapata ity ādityaṃ vratānāṃ vratapata iti vratapatim
1.1.5.7	atra gurave varaṃ dadāti
1.1.5.8	ud āyuṣā ity utthāpya sūryaiṣa te putras taṃ te paridadāmi iti paridāya tac cakṣur devahitaṃ purastācchukram uccarat / paśyema śaradaś śatam / jīvema śaradaś śatam / nandāma śaradaś śatam / modāma śaradaś śatam / bhavāma śaradaś śatam / śṛṇavāma śaradaś śatam / prabravāma śaradaś śatam / ajītāḥ syāma śaradaś śatam / jyok ca sūryaṃ dṛśe ity ādityam upatiṣṭhate
1.1.5.9	agniṣ ṭa āyuḥ pratarāṃ kṛṇotu / agniṣ ṭe puṣṭiṃ pratarāṃ dadhātu / indro marudbhir iha te dadātu / ādityas te vasubhir ādadhātu / iti daṇḍaṃ pradāyāmatraṃ prayacchati
1.1.5.10	athāha bhikṣācaryaṃ cara iti
1.1.5.11	sa mātaram evāgre bhikṣeta
1.1.5.12	ato 'nyeṣu rātikuleṣv āhṛtya bhaikṣam iti prāha
1.1.5.13	yasya te prathamavāsyaṃ harāmas taṃ tvā viśve avantu devāḥ / taṃ tvā bhrātaraḥ suvṛdho vardhamānam anujāyantāṃ bahavas sujātam iti prathamavāsyamasyādatte
1.1.5.14	upasthite 'nna odanasyāpūpānāṃ saktūnāṃ samavadāya sarpirmiśrasya juhoti
1.1.5.15	agnaye svāhā / somāya svāhā / agnaye 'nnādāya svāhā / agnaye 'nnapataye svāhā / prajāpataye svāhā / viśvebhyo devebhyaḥ svāhā / sarvābhyo devatābhyaḥ svāhā / agnaye sviṣṭakṛte svāhā iti
1.1.5.16	sarvatraivam anādiṣṭadevatam amuṣmai svāhā amuṣmai svāheti
1.1.5.17	yathādaivatam ādiṣṭadaivatam
1.1.5.18	eteṣām evāsāṃ samavadāya prāgagreṣu darbheṣu baliṃ karoti vāstupataye svāhā iti
1.1.5.19	trivṛtā annena brāhmaṇān pariviṣya puṇyāhaṃ svastyayanam ṛddhiṃ vācayitvā tryahavrataṃ caraty akṣāralavaṇam aśamīdhānyaṃ bhuñjānaḥ adhaśśāyī amṛṇmayapāyī aśūdrocchiṣṭamadhumāṃsāśī adivāsvāpī ubhau kālau bhikṣācaryam udakumbham ity āharann aharahaḥ kāṣṭhakalām
1.1.5.20	ubhau kālau sāyaṃ sāyaṃ vā samidho 'bhyādadhāti
1.1.5.21	yathāha tad vasavo gauryam iti pradakṣiṇam agniṃ parimṛjya pariṣiñcati
1.1.5.22	yathā purastād vyāhṛtībhiḥ samidho 'bhyādadhāti ekaikaśaḥ samastābhiś ca
1.1.5.23	eṣā te agna samit tayā vardhasva cāpyāyasva vardhiṣimahi ca vayam ā ca pyāsiṣīmahi svāhā / medhāṃ ma indro dadhātu medhāṃ devī sarasvatī / medhāṃ me aśvināv ubhāv ādhattāṃ puṣkarasrajau svāhā / apsarāsu ca yā medhā gandharveṣu ca yan manaḥ / daivī medhā manuṣyajā sā māṃ medhā surabhir juṣatāṃ svāhā / ā māṃ medhā surabhir viśvarūpā hiraṇyavarṇā jagatī jagamyā / ūrjasvatī payasā pinvamānā sā māṃ medhā supratīkā juṣantāṃ svāhā iti
1.1.5.24	tathaiva parimṛjya pariṣiñcati yathā purastāt
1.1.5.25	yat te agne teja ity etaiḥ mantraiḥ upatiṣṭhate mayi medhāṃ mayi prajām iti ca
1.1.5.26	tryahe paryapete tathaiva trivṛtānnena brāhmaṇān pariviṣya puṇyāhaṃ svastyayanam ṛddhim iti vācayitvā vrataṃ visṛjate agne vratapate vratam acāriṣam ity etair mantraiḥ
1.1.5.27	etad vratam evāta ūrdhvam ācāryakulavāsy aśnāty akṣāralavaṇam aśamīdhānyam iti
1.1.5.28	daṇḍī jaṭī mekhalī śikhājaṭo vā syāt
1.1.5.29	kāṣāyam ajinaṃ vā vaste na striyam upaity aṣṭācatvāriṃśadvarṣāṇi dvādaśa yāvadgrahaṇaṃ vā na tv evāvrataḥ syāt
1.1.5.30	kāṇḍopākaraṇe kāṇḍavisarge ca sadasaspatim adbhutaṃ priyam indrasya kāmyam
1.1.5.31	saniṃ medhām ayāsiṣaṃ svāhā iti kāṇḍarṣidvitīyam imaṃ me varuṇa tat tvā yāmi tvan no agne sa tvan no agne tvam agne ayāsi prajāpate yad asya karmaṇo 'tyarīricam iti ca
1.1.5.32	athaike jayābhyātānān rāṣṭrabhṛta ity upajuhvati yathā purastāt
1.2.1.1	śravaṇāpakṣasya oṣadhīṣu jātāsu hastena paurṇamāsyāṃ vādhyāyopākarma
1.2.1.2	agnim upasamādhāya vyāhṛtiparyantaṃ kṛtvā pañca kāṇḍaṛṣīn juhoti prajāpataye kāṇḍaṛṣaye svāhā
1.2.1.3	somāya kāṇḍaṛṣaye svāhā / agnaye kāṇḍaṛṣaye svāhā / viśvebhyo devebhyaḥ kāṇḍaṛṣibhyaḥ svāhā / svayambhuve kāṇḍaṛṣaye svāhā iti
1.2.1.4	kāṇḍanāmāni vā sāvitrīm ṛgvedaṃ yajurvedaṃ sāmavedam atharvavedaṃ sadasaspatim iti hutvā tryaham ekāhaṃ vā kṣamya yathādhyāyam adhyetavyam iti vadanti
1.2.1.5	athātaḥ kāṇḍāny ucyante pauroḍāśikaṃ yājamānaṃ hotāraṃ hautraṃ pitṛmedham iti sabrāhmaṇāni sānubrāhmaṇāni prājāpatyāni
1.2.1.6	ādhvaryavaṃ grahadākṣiṇāni samiṣṭayajūṃṣi avabhṛthayajūṃṣi vājapeyaśśukriyāṇi savā iti sabrāhmaṇāni sānubrāhmaṇāni saumyāni
1.2.1.7	āgnyādheyaṃ punarādheyam agnihotram agnyupasthānaṃ sāvitraṃ nāciketaṃ cāturhotrīyaṃ vaiśvasṛjam āruṇaketukam āgnikam iti sabrāhmaṇāni sānubrāhmaṇāny āgneyāni
1.2.1.8	rājasūyaṃ paśubandhā iṣṭayo nakṣatreṣṭayo vā divaśśyenayo 'pāghāḥ sātrāyaṇa upahomāḥ sūktāny aupānuvākyāyājyāśvamedhapuruṣamedhasautrāmaṇyacchidrāṇi paśuhautram upaniṣada iti sabrāhmaṇāni sānubrāhmaṇāni vaiśvadevāni
1.2.1.9	svāyaṃbhuvaṃ svāṅkāṅke paṭhito vidhir iti svayaṃbhūś cātra daivataṃ sarvabhūtapatir iti
1.2.1.10	atha kārīrivrataṃ catūrātram akṣāralavaṇam aśamīdhānyaṃ bhūmau bhuñjīta paśuvad iti
1.2.1.11	atha kārīrirṇāṃ mārutaṃ devā vasavyā agne mārutam iti devāś śarmaṇyā ityādyauṣadhyanuvākam adhīyāno nātra bhuñjīta paśuvad iti
1.2.1.12	atha kārīrāvratam yuñjānaḥ prathamam ārabhya auṣadhyanuvākaṃ prathamam adhīyāno nātra bhūmau bhuñjīta paśuvad iti yadi vā kramam adhīyānaḥ
1.2.2.1	taiṣīpakṣasya rohiṇyāṃ paurṇamāsyāṃ votsargaḥ
1.2.2.2	sagaṇāḥ prācīm udīcīṃ vā diśam upaniṣkramya yatrāpaḥ sukhāḥ sukhāvagāhās tad avagāhyāghamarṣaṇena trīn prāṇāyāmān dhārayitvā sapavitraiḥ pāṇibhiḥ āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayante
1.2.2.3	snātvā darbhān anyonyasmai samprayacchanto ditsanta ivānyonyam
1.2.2.4	tataḥ śucau same deśe prācīnapravaṇe prāgagrair darbhair udagapavargāṇy āsanāni kalpayanti
1.2.2.5	brahmaṇe prajāpataye 'gnaye vāyave somāya sūryāya candramase nakṣatrebhya indrāya rājñe yamāya rājñe varuṇāya rājñe somāya rājñe vaiśravaṇāya rājñe vasubhyo rudrebhya ādityebhyo viśvebhyo devebhyaḥ sādhyebhyo ṛbhubhyo bhṛgubhyo marudbhyo 'tharvabhyo 'ṅgirobhya iti devagaṇānām
1.2.2.6	viśvāmitro jamadagnir bharadvājo gautamo 'trir vasiṣṭhaḥ kāśyapa ity ete sapta ṛṣayaḥ
1.2.2.7	nivītina uttarata udīcīnapravaṇa udagagrair darbhaiḥ prāgapavargāṇy āsanāni kalpayanti viśvāmitrāya jamadagnaye bharadvājāya gautamāyātraye vasiṣṭhāya kāśyapāya
1.2.2.8	vasiṣṭhakāśyapayor antarāle arundhatyai kalpayanti
1.2.2.9	dakṣiṇata ekavedyante agastyāya kalpayanti
1.2.2.10	uttarataḥ kṛṣṇadvaipāyanāya jatukarṇāya tarukṣāya tṛṇabindave varmiṇe varūthine vājine śravase satraśravase suśravase stutaśravase somaśuṣmāyaṇāya sanatvānāya bṛhadukthāya vāmadevāya vājarājñāya haritarājñāya udamāyāya gautamāya ṛṇaṃjayāya ṛtaṃjayāya kṛtaṃjayāya dhanaṃjayāya satyaṃjayāya babhrave trivarṇāya trivarṣāya tridhātave parāśarāya viṣṇave rudrāya skandāya kāśīśvarāya jarāya dharmāya arthāya kāmāya krodhāya vasiṣṭhāya indrāya tvaṣṭre kartre dhartre dhātre vidhātre mṛtyave savitre sāvitryai ṛgvedāya yajurvedāya sāmavedāyātharvavedāyetihāsapurāṇebhya iti
1.2.2.11	dakṣiṇataḥ prācīnāvītino dakṣiṇāpravaṇe dakṣiṇāgrair darbhaiḥ pratyagapavargāṇy āsanāni kalpayanti
1.2.2.12	vaiśampāyanāya phaliṅgave tittirāyokhyāya ātreyāya padakārāya kauṇḍinyāya vṛttikārāya sūtrakārebhyaḥ satyāṣāḍhāya pravacanakartṛbhya ācāryebhyo ṛṣibhyo vānaprasthebhya ūrdhvaretobhya ekapatnībhya iti
1.2.2.13	svaṃ svaṃ pitṛbhyaḥ pitāmahebhyaḥ mātṛbhyaḥ pitāmahībhyaḥ prapitāmahībhyaḥ mātāmahebhyo mātuḥ pitāmahebhyo mātuḥ prapitāmahebhyo mātāmahībhyo mātuḥ pitāmahībhyo mātuḥ prapitāmahībhyaḥ kalpayāmy amuṃ kalpayāmy amuṃ kalpayāmīty āsanena amuṃ tarpayāmi amuṃ tarpayāmīty udakena amuṣmai namo 'muṣmai nama iti gandhapuṣpadhūpadīpaiḥ amuṣmai svāhā amuṣmai svāhety annena amuṃ tarpayāmy amuṃ tarpayāmy amuṃ tarpayāmīti phalodakenāmuṣmai namo 'muṣmai namo 'muṣmai nama ity upasthāyāpareṇa vediṃ sthaṇḍilaṃ kalpayitvāgnim upasamādhāya vyāhṛtiparyantaṃ kṛtvā pañca kāṇḍaṛṣīn juhoti
1.2.2.14	kāṇḍanāmāni vā sāvitrīm ṛgvedaṃ yajurvedaṃ sāmavedam atharvavedaṃ sadasaspatim iti hutvā prathamottamānuvākāv adhīte kāṇḍādīn vā sarvān
1.2.2.15	jayādi pratipadyate
1.2.2.16	sviṣṭakṛdantaṃ hutvā tryaham ekāhaṃ vā kṣamya yathādhyāyam adhyetavyam iti vadanti
1.2.2.17	kāṇḍātkāṇḍāt prarohantī iti dvābhyām udakānte dūrvāṃ ropayet
1.2.2.18	udadhim ūrmimantaṃ kṛtvā prācīm udīcīṃ vā diśam ātamitor ājiṃ dhāvanti
1.2.2.19	pratyetyāpūpaiḥ saktubhir odanena brāhmaṇāṃś ca tarpayanti
1.2.2.20	evaṃ pārāyaṇasamāptau kāṇḍādidūrvāropaṇāntam udadhidhāvanavarjaṃ nityam evādbhir devānṛṣīn pitṝṃś ca tarpayanti tarpayanti
1.2.3.1	athāto 'vāntaradīkṣāṃ vyākhyāsyāmaḥ
1.2.3.2	udagayanāpūryamāṇapakṣe puṇye nakṣatre keśān vāpayitvā snātvāśitvā agnim audumbarīś catasraḥ samidho 'hataṃ vāso darbhān ājyaṃ ca udakumbham ity etān samādāya bahir grāmād uttarāṃ diśam upaniṣkramyāchadirdarśe 'gnim upasamādhāya paristīrya madantīr adhiśritya pūrvāṃ śāntiṃ kṛtvātha pariṣicyābhyajya samidho 'bhyādadhāti pṛthivī samit ity etābhiś catasṛbhiḥ
1.2.3.3	atha pariṣicya agne vratapate śukriyebhyo vrataṃ cariṣyāmi iti devatā upasthāpyāhatena vāsasā śiraḥ samukham abhiveṣṭayati citaḥ stha paricitaḥ pari tvā girvaṇo gira imā bhavantu viśvataḥ
1.2.3.4	vṛddhāyum anuvṛddhayo juṣṭā bhavantu juṣṭayaḥ
1.2.3.5	indrasya syūr asi indrasya dhruvam asi aindramasi indrāya tvā ity uttarāṃ śāntiṃ kṛtvā vāco yamya grāmaṃ praviśati
1.2.3.6	tiṣṭhann āsīno vā jāgaraṇam
1.2.3.7	atha śvobhūte etām eva diśam upaniṣkramyāchadirdarśe 'gnim upasamādhāya paristīrya madantīr adhiśritya pūrvāṃ śāntiṃ kṛtvā vayaḥ suparṇā iti visṛjya vāsa ādityam upatiṣṭhate ud vayaṃ tamasas pari ud u tyaṃ citraṃ tac cakṣur devahitaṃ ya udagād iti
1.2.3.8	etān anuvīkṣayanty agnim ādityam aśmānam udakumbhaṃ hiraṇyaṃ gāṃ bhūmim iti
1.2.3.9	uttarāṃ śāntiṃ kṛtvā saṃvatsaraṃ vrataṃ carati dvādaśarātram ekāhaṃ vā
1.2.3.10	aṣṭamyāṃ parvaṇi kālasnānam
1.2.3.11	atha yady amedhyaṃ paśyed abaddhaṃ mano daridram iti atha yady abhivarṣeyuḥ undatīr balaṃ dhatta iti japati
1.2.3.12	adhaśśayyā guruśuśrūṣā
1.2.3.13	śukriyāṇy adhīyīta
1.2.3.14	etām eva diśam upaniṣkramyāchadirdarśe 'gnim upasamādhāya paristīrya madantīr adhiśritya pūrvāṃ śāntiṃ kṛtvā dyauḥ samid ity etābhiś catasṛbhiḥ audumbarīḥ samidha ādhāyātha pariṣicya āditya vratapate śukriyebhyo vratam acāriṣam ity etābhir devatā upasthāya gurave gāṃ dadāti
1.2.3.15	uttarāṃ śāntiṃ kṛtvā vratasamāpto bhavati
1.3.1.1	vedam adhītya snāsyann upakalpayate erakāṃ copabarhaṇaṃ ca nāpitaṃ ca kṣuraṃ ca pālāśīṃ ca samidhaṃ dārūṇi copastaraṇaṃ vṛkalāṃś ca dantadhāvanaṃ ca śītāś coṣṇāś cāpaḥ sarvasurabhipiṣṭaṃ candanaṃ cāhataṃ vāsaḥ sāntaraṃ ca prāvāraṃ bādaramaṇiṃ svarṇopahitaṃ sūtram ca pravartau cājyaṃ ca darvī ca mālāṃ cādarśaṃ cāñjanaṃ ca daṇḍaṃ ca chatraṃ copānahau cānaḍuhaṃ carma sarvalohitam ity ete 'sya sambhārā upakḷptā bhavanti
1.3.1.2	snānasya mīmāṃsā
1.3.1.3	rohiṇyāṃ snāyād ity ekam
1.3.1.4	prājāpatyaṃ vā etan nakṣatraṃ tad asya prājāpatye eva nakṣatre snātaṃ bhavati atho sarvān rohān rohati iti
1.3.1.5	tiṣye snāyād ity ekam
1.3.1.6	bārhaspatyaṃ vā etan nakṣatraṃ tad asya bārhaspatya eva nakṣatre snātaṃ bhavati atho bṛhaspatiprasūto 'sāni iti
1.3.1.7	uttarayoḥ phalgunyoḥ snāyād ity ekam
1.3.1.8	bhagasya vā etan nakṣatraṃ tad asya bhagya eva nakṣatre snātaṃ bhavati atho bhagyo 'sāni iti
1.3.1.9	haste snāyād ity ekam
1.3.1.10	sāvitraṃ vā etan nakṣatraṃ tad asya sāvitra eva nakṣatre snātaṃ bhavati atho savitṛprasūto 'sāni iti
1.3.1.11	citrāyāṃ snāyād ity ekam
1.3.1.12	aindraṃ vā etan nakṣatraṃ tad asyaindra eva nakṣatre snātaṃ bhavati atho citro 'sāni iti
1.3.1.13	viśākhāyoḥ snāyād ity ekam
1.3.1.14	aindrāgnaṃ vā etan nakṣatraṃ tad asyaindrāgna eva nakṣatre snātaṃ bhavati atho viśākho 'sānīti prajayā paśubhiḥ iti
1.3.1.15	eteṣām ekatamasmin nakṣatre
1.3.2.1	purādityasyodayād vrajaṃ prapadyeta
1.3.2.2	nainam etad ahar ādityo 'bhitapet
1.3.2.3	tad ahaḥ snātānāṃ mukhaṃ vā etat tejasā yaśasā tapati
1.3.2.4	antarlomnā carmaṇā vrajam abhinighnate tam
1.3.2.5	pūrvārdhe vrajasyāgnim upasamādhāya athāhared etān sambhārān sakṛd eva sarvān yat saha sarvāṇi mānuṣāṇi ity etatasmād brāhmaṇāt
1.3.2.6	paristīryottarataḥ pālāśīṃ samidham upasādya dakṣiṇato nāpitas tiṣṭhati
1.3.2.7	āmadhyandinaṃ bhikṣāṃ dadyāt
1.3.2.8	apīha gāṃ paced vaśā cet syād atraitām
1.3.2.9	pālāśīṃ samidham ājyenāktvā madhyandine 'bhyādadhāti imaṃ stomam arhate jātavedase ratham iva saṃmahemā manīṣayā
1.3.2.10	bhadrā hi naḥ pramatir asya saṃsady agne sakhye mā riṣāmā vayaṃ tava svāhā iti athāpareṇāgnim udīcīpratiṣevaṇām erakām āstṛṇāti
1.3.2.11	tasyām udīcīnaśirā nipadyate tryāyuṣaṃ kaśyapasyāgastyasya tryāyuṣaṃ jamadagnes tryāyuṣaṃ yad devānāṃ tryāyuṣaṃ tan me astu tryāyuṣam iti
1.3.2.12	udyamānam anumantrayate śivā me bhava śaṅkarā iti
1.3.2.13	kṣuram anumantrayate kṣuro nāmāsi svadhitis te pitā namas te astu mā mā hiṃsīḥ iti upyamānam anumantrayate yat kṣureṇa vṛścayasi vaptā vapasi keśaśmaśru varcayā me mukhaṃ mā ma āyuḥ pramoṣīḥ iti
1.3.2.14	śmaśrūṇy agre vaptvāthopapakṣāv atha keśān yathopapādam aṅgāni
1.3.2.15	taddhyeṣā jarasā pūrvā āyuṣe prayānti
1.3.2.16	pūrvāyuṣe 'nnādā bhavanti
1.3.2.17	yasmād evaṃ vidvāṃso lomāni vapante tasmān nu hety u vidvān kāmam eva lomāni vāpayet
1.3.2.18	kāmaṃ nu nakhāni nikṛtya lomāni vāpayet
1.3.2.19	sa yadi lomāni vāpayiṣyamāṇo bhavati tāni brahmacāriṇe prayacchann āha imāni prācīṃ hṛtvā goṣṭhe vā darbhastambe vā nidhattād iti
1.3.2.20	tāni sa nidadhāti
1.3.3.1	athāpareṇāgniṃ prāg upaviśya mekhalāṃ visraṃsayati imaṃ viṣyāmi varunasya pāśam iti
1.3.3.2	sa yas tatra rātiḥ syāt tasmai prayacchann āha imāṃ prācīṃ hṛtvā nyagrodhe vaudumbare vā nidhattād iti
1.3.3.3	tām u sa tatra nidadhāti idam aham amuṣyāmuṣyāyaṇasya pāpmānam apagūhāmy uttarasya dviṣadbhya iti
1.3.3.4	vṛkalaiḥ pradhāvya dantān pradhāvate
1.3.3.5	annādyāya vyūhadhvaṃ bhago rājā yam āgamat / sa me mukhaṃ prasarpatu āyuṣe ca bhagāya ca iti
1.3.3.6	athobhayīr apaḥ saṃniṣiñcati uṣṇāsu śītā ānayati devamānuṣasya vyāvṛttyā iti
1.3.3.7	tāsām añjalinā trir abhiṣiñcati āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ ṣoḍhā vihito vai puruṣa ity etasmād brāhmaṇāt
1.3.3.8	nidhāya etad vāsaḥ svā mā tanūr āviśa iti sāntaraṃ vāsaḥ paridhatte
1.3.3.9	athaitasya sarvasurabhipiṣṭaṃ samudāyutyāñjalinā triḥ pariṣiñcati namaḥ śākajañjabhābhyāṃ namas tābhyo devatābhyo vā abhigrāhiṇīḥ iti
1.3.3.10	evaṃ candanasya
1.3.3.11	evam evāta ūrdhvaṃ nidhāya etad vāsaḥ svā mā tanūr āviśa ity ahataṃ vāsaḥ paridhatte
1.3.3.12	evam āsaṅgyam evamuṣṇīṣam evam evāta ūrdhvam
1.3.3.13	athainaṃ bādaramaṇiṃ suvarṇopahitaṃ sūtre protya darvyām ādāya darvīdaṇḍasūtreṇa paryasya juhoti
1.3.4.1	iyam oṣadhe trāyamāṇā sahamānā sahasvatī / sā mā pitur iva nāmāgrahaṃ sā mā karotu somavarcasaṃ karotu sūryavarcasaṃ brahmavarcasinam annādaṃ karotu svāhā iti
1.3.4.2	athainam udapātre pariplāvayati viśvā uta tvayā vayam iti
1.3.4.3	apāśo 'si ity uktvākṣṇayā pariharati
1.3.4.4	vadhyaṃ hi pratyañcaṃ pratimuñcanti vyāvṛttyai ity etasmād brāhmaṇāt
1.3.4.5	athaitau pravartau sūtre protya darvyām ādhāya darvīdaṇḍe sūtreṇa paryasya juhoti āyuṣyaṃ varcasyaṃ rāyaspoṣam udbhidam / idaṃ hiraṇyaṃ varcase jaitryāyāviśatād imaṃ rayiṃ svāhā iti
1.3.4.6	dvitīyāṃ juhoti śunam ivāhaṃ hiraṇyasya pitur iva nāmāgraham / taṃ mā karotu somavarcasaṃ karotu sūryavarcasaṃ brahmavarcasinam annādaṃ karotu svāhā iti
1.3.4.7	tṛtīyāṃ juhoti uccairvāji pṛtanāsāhaṃ sabhāsāhaṃ dhanañjayam / sarvāḥ samṛddhīr ṛddhaya hiraṇye yāḥ samāhitāḥ svāhā iti
1.3.4.8	caturthīṃ juhoti virājaṃ ca svarājaṃ ca abhiśrīr yā ca no gṛhe / śrī rāṣṭrasya yā mukhe tayā mā saṃsṛja svāhā iti
1.3.4.9	pañcamīṃ juhoti yaśo mā kuru brāhmaṇeṣu yaśo rājasu mā kuru / yaśo viśyeṣu śūdreṣv aham asmi yaśastapāḥ svāhā iti
1.3.4.10	athaināv udapātre pariplāvayati viśvā uta tvayā vayam iti
1.3.4.11	apāśo 'si ity uktvānyataraṃ pravartaṃ prakṣālya dakṣiṇe karṇe āmūhati
1.3.5.1	āyuṣyaṃ varcasyam ity etābhiḥ pañcabhiḥ sahānukaroti ṛtubhis tvārtavaiḥ saṃvatsarasya dhāyasā tais tvā sahānukaromi iti
1.3.5.2	evam evottaram
1.3.5.3	apāśo 'si ity uktvākṣṇayaiva srajaṃ pariharati śubhike śira āroha śobhayantī mukhaṃ mama / mukhaṃ hi mama śobhaya bhūyāṃsaṃ ca bhagaṃ kuru / yāṃ me jahāra jamadagniḥ śraddhāyai rāgāyānyai / imāṃ tāṃ pratimuñce 'ham āyuṣe ca bhagāya ca iti
1.3.5.4	ādarśe samavekṣate yan me manaḥ parāgatam ātmānam ādarśe paripaśyati / idaṃ tat punar ādade 'ham āyuṣe ca bhagāya ca iti
1.3.5.5	athāñjanenāṅkte yadāñjanaṃ traikakudaṃ jātaṃ himavata upari / tena māṃ cāyuṣyaṃ varcasyaṃ me astu iti
1.3.5.6	daṇḍam ādatte sakhā me gopāya iti
1.3.5.7	chatram ādatte dyaur asi suparṇo 'ntarikṣān mā gopāya iti
1.3.5.8	athopānahāv upamuñcate dyaur asi iti dakṣiṇāṃ pṛthivy asi ity uttarām
1.3.5.9	diśam upaniṣkramya diśam upatiṣṭhate devīṣ ṣaḍ urvīr uru ṇaḥ kṛṇota viśve devāsa iha vīrayadhvam iti
1.3.5.10	mā hāsmahi prajayā mā tanūbhir mā radhāma dviṣate soma rājan iti candramasam upasthāyaiva diśo yatra kāmayate tad eti
1.4.1	itarat samāvartanam
1.4.2	athetarat tūṣṇīm eva tīrthe snātvodeti
1.4.3	athāsmāyāryopaveśanam āhāryodakam āhārayati
1.4.4	tat pratīkṣate ā mā gāt tejasā varcasā yaśasā saṃsṛja payasā ca iti
1.4.5	tad upaspṛśya prāk sektavā ity āha
1.4.6	tasmād anyad āhārayati
1.4.7	tenāsya pādau prakṣālyāthāsmai madhv āhārayati
1.4.8	tat pratīkṣate
1.4.9	yan madhuno madhavyaṃ priyaṃ paramam annādo rūpaṃ tenāhaṃ madhuno madhavyena priyeṇa pareṇānnādo 'sāni iti pratigṛhṇāti
1.4.10	priyaḥ prajānām adhipatiḥ paśūnām iti brāhmaṇam priyaḥ paśūnām adhipatiḥ prajānām iti rājanyam
1.4.11	tad aśnāti brahma tvāśnātu brahma tvāśnātu iti
1.4.12	athāsmai dadhy āhārayati
1.4.13	tad aśnāti brahma tvāśnātu brahma tvāśnātu iti
1.4.14	asmā odanam āhārayati
1.4.15	tad aśnāti brahma tvāśnātu brahma tvāśnātu iti
1.4.16	athāsmai mantham āhārayati
1.4.17	tad aśnāti brahma tvāśnātu brahma tvāśnātu iti
1.4.18	athāsmai gām upākaroti tām udvāsṛjata kuruteti vā
1.4.19	athāsmai tad ahaṃ putro vā bhrātaro vāntevāsī vopanayeteyaṃ vā saiva sahate
1.4.20	yadi vā rathaṃ labhate rathantaram asi iti dakṣiṇaṃ cakram abhimṛśati bṛhad asi ity uttaraṃ vāmadevyam asi iti madhyamam
1.4.21	āruhya pravartamānam anumantrayate ayaṃ vām aśvinā ratho mā duḥkhe mā sukhe riṣad iti
1.4.22	sa yadi śabdaṃ kuryāt pratibudhya yajñopavītaṃ kṛtvā apa ācamya bhūmim abhimṛśati mayi dhṛtiṃ mayi vidhṛtiṃ mayi svadhṛtiṃ mayi rantiṃ mayi ramatiṃ mayi puṣṭiṃ puṣṭipatirdadhātu iti
1.5.1.1	anṛkṣarā ṛjavaḥ santu panthā yebhiḥ sakhāyo yanti no vareṇyam / sam aryamā saṃ bhago no ninīyāt sañjāspatyaṃ suyamam astu devāḥ / ayaṃ kūrcaḥ
1.5.1.2	mayi gṛhṇāmy agre agniṃ rāyaspoṣāya suprajāstvāya suvīryāya / mayi prajāṃ mayi varco dadhāmy ariṣṭāḥ syāma tanuvā suvīrāḥ / yo no agniḥ pitaro hṛtsv antar amartyo martyāṁ āviveśa / tam ātman parigṛhṇīmahe vayaṃ mā so asmāṁ avahāya parāgāt
1.5.1.3	bhūr bhuvaḥ svaḥ / prajāpatiḥ striyāṃ yaśo muṣkayor adadhāt sapam / kāmasya tṛptim ānandaṃ tasyāgne bhājayeha mā / modaḥ pramoda ānando muṣkayor nihitaḥ sapaḥ / sṛtveva kāmasya tṛpyāṇi dakṣiṇānāṃ pratigrahe / manasaś cittam ākūtiṃ vācaḥ satyam aśīmahi / paśūnāṃ rūpam annasya yaśaḥ śrīḥ śrayatāṃ mayi / yathāham asyā atṛpaṃ striyai pumān yathā strī tṛpyati puṃsi priye priyā / evaṃ bhagasya tṛpyāṇi yajñasya kāmyaḥ priyām / dadāmīty agnir vadati / tatheti vāyur āha tat / hanteti satyaṃ candramāḥ / ādityaḥ satyam om iti / āpas tat satyam ābharan / yaśo yajñasya dakṣiṇām / asau me kāmaḥ samṛdhyatām
1.5.1.4	āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjanaḥ ity etenānuvākena
1.5.1.5	yā akṛntann avayan yā atanvata yāś ca devīr antān abhito 'dadanta / tās tvā devīr jarasā saṃdhyayantv āyuṣmatīdaṃ paridhatsva vāsaḥ / paridhatta dhatta vāsasaināṃ śatāyuṣīṃ kṛṇuta dīrgham āyuḥ / bṛhaspatiḥ prāyacchad vāsa etat somāya rājñe paridhātavā u / jarāṃ gacchāsi paridhatsva vāso bhavā kṛṣṭīnām abhiśastipāvatī / śataṃ ca jīva śaradaḥ suvarcā rāyaś ca poṣam upasaṃvyayasva / parīdaṃ vāso adhidhāḥ svastaye 'bhūr āpīnām abhiśastipāvatī / śataṃ ca jīva śaradaḥ purūcīr vasūni cāryo vibhajāsu jīvatī
1.5.1.6	anayā saha mayā karmāṇi kartavyāni
1.5.1.7	prajāś cotpādayitavyāḥ
1.5.1.8	tadartham enāṃ pariṇeṣye
1.5.1.9	indrāya namaḥ / agnaye namaḥ / yamāya namaḥ / nirṛtaye namaḥ / varuṇāya namaḥ / vāyave namaḥ / somāya namaḥ / īśānāya namaḥ / brahmaṇe namaḥ / adbhyo namaḥ / agnaye namaḥ / ātmane namaḥ
1.5.1.10	adite 'numanyasva / anumate 'numanyasva / sarasvate 'numanyasva / deva savitaḥ prasuva
1.5.1.11	ayaṃ ta idhma ātmā jātavedas tenedhyasva vardhasva ceddha vardhaya cāsmān prajayā paśubhir brahmavarcasenānnādyena samedhaya svāhā / prajāpataye svāhā / indrāya svāhā / agnaye svāhā / somāya svāhā / bhūḥ svāhā / bhuvaḥ svāhā / svaḥ svāhā / bhūr bhuvaḥ svaḥ svāhā
1.5.1.12	yā tiraścī nipadyase 'haṃ vidharaṇī iti / tāṃ tvā ghṛtasya dhārayā juhomi vaiśvakarmaṇi svāhā / yānūcī nipadyase 'haṃ vidharaṇī iti / tāṃ tvā ghṛtasya dhārayā agnau saṃrādhanyai devyai svāhā / prasādhanyai devyai svāhā
1.5.2.1	yukto vaha jātavedaḥ purastād agne viddhi karma kriyamāṇaṃ yathedam / tvaṃ bhiṣag bheṣajasyāsi kartā tvayā gā aśvān puruṣān sanemi svāhā / virūpākṣāya svāhā / dantān yaje svāhā / virūpākṣam ahaṃ yaje nijaṅghaṃ śabalodaram / yo māyaṃ paribādhate śriyai puṣṭyai ca tasmai svāhā / paribādha mā vibādhiṣṭhā mā vibādha vibādhithāḥ / nirṛtyai tvā putram āhuḥ sa naḥ karmāṇi sādhaya svāhā / sadasaspatim adbhutaṃ priyam indrasya kāmyam / saniṃ medhām ayāsiṣaṃ svāhā / yāvanto devās tvayi jātavedaḥ striyaṃ codghnanti puruṣasya karma / tebhya etaddhūyate bhāgadheyaṃ te mā tṛptās tarpayantu kāmaiḥ svāhā / ākūtyai tvā kāmāya tvā samṛdhe tvā / puro dadhe amṛtatvāya jīvase svāhā / ākūtim asyāvase / kāmam asya samṛddhyai / indrasya yuñjate dhiyaḥ svāhā / ākūtiṃ devīṃ manasaḥ puro dadhe / yajñasya mātā suhavā me astu / yad icchāmi manasā sa kāmaḥ / videyam enaddhṛdaye niviṣṭaṃ svāhā
1.5.2.2	iṣṭebhyaḥ svāhā / vaṣaḍaniṣṭebhyaḥ svāhā / bheṣajaṃ duriṣṭyai svāhā / niṣkṛtyai svāhā / daurādhyai svāhā / devībhyas tanūbhyaḥ svāhā / ṛddhyai svāhā / samṛddhyai svāhā
1.5.2.3	cittāya svāhā / cittaye svāhā / ākūtāya svāhā / ākūtyai svāhā / vijñātāya svāhā / vijñānāya svāhā / manase svāhā / śakvarībhyaḥ svāhā / darśāya svāhā / pūrṇamāsāya svāhā / bṛhate svāhā / rathantarāya svāhā / prajāpatir jayān indrāya vṛṣṇe prāyacchad ugraḥ pṛtanājyeṣu / tasmai viśaḥ samanamanta sarvāḥ sa ugraḥ sa hi havyo babhūva svāhā
1.5.2.4	agnir bhūtānām adhipatiḥ sa māvatu svāhā / pitaraḥ pitāmahāḥ indro jyeṣṭhānām adhipatiḥ sa māvatu svāhā / yamaḥ pṛthivyā adhipatiḥ sa māvatu svāhā / vāyur antarikṣasyādhipatiḥ sa māvatu svāhā / sūryo divo 'dhipatiḥ sa māvatu svāhā / candramā nakṣatrāṇām adhipatiḥ sa māvatu svāhā / bṛhaspatir brahmaṇo 'dhipatiḥ sa māvatu svāhā / mitraḥ satyānām adhipatiḥ sa māvatu svāhā / varuṇo 'pām adhipatiḥ sa māvatu svāhā / samudraḥ srotyānām adhipatiḥ sa māvatu svāhā / annaṃ sāmrājyānām adhipati tan māvatu svāhā / soma oṣadhīnām adhipatiḥ sa māvatu svāhā / savitā prasavānām adhipatiḥ sa māvatu svāhā / rudraḥ paśūnām adhipatiḥ sa māvatu svāhā / tvaṣṭā rūpāṇām adhipatiḥ sa māvatu svāhā / viṣṇuḥ parvatānām adhipatiḥ sa māvatu svāhā / maruto gaṇānām adhipatayas te māvantu svāhā / pitaraḥ pitāmahāḥ pare 'vare tatās tatāmahā iha māvata / asmin brahmann asmin kṣatre 'syām āśiṣy asyāṃ purodhāyām asmin karmann asyāṃ devahūtyāṃ svāhā
1.5.2.5	ṛtāṣāḍ ṛtadhāmāgnir gandharvas tasyauṣadhayo 'pasarasa ūrjo nāma sa idaṃ brahma kṣatraṃ pātu tā idaṃ brahma kṣatraṃ pāntu tasmai svāhā / tābhyaḥ svāhā / saṃhito viśvasāmā sūryo gandharvas tasya marīcayo 'psarasa āyuvo nāma sa idaṃ brahma kṣatraṃ pātu tā idaṃ brahma kṣatraṃ pāntu tasmai svāhā / tābhyaḥ svāhā / suṣumnaḥ sūryaraśmiś candramā gandharvas tasya nakṣatrāṇy apsaraso bekurayo nāma sa idaṃ brahma kṣatraṃ pātu tā idaṃ brahma kṣatraṃ pāntu tasmai svāhā / tābhyaḥ svāhā / bhujyuḥ suparṇo yajño gandharvas tasya dakṣiṇā apsarasaḥ stavā nāma sa idaṃ brahma kṣatraṃ pātu tā idaṃ brahma kṣatraṃ pāntu tasmai svāhā / tābhyaḥ svāhā / prajāpatir viśvakarmā mano gandharvas tasyarksāmāny apsaraso bahvayo nāma sa idaṃ brahma kṣatraṃ pātu tā idaṃ brahma kṣatraṃ pāntu tasmai svāhā / tābhyaḥ svāhā / iṣiro viśvavyacā vāto gandharvas tasyāpo 'psaraso mudā nāma sa idaṃ brahma kṣatraṃ pātu tā idaṃ brahma kṣatraṃ pāntu tasmai svāhā / tābhyaḥ svāhā
1.5.2.6	agnir etu prathamo devatānāṃ so 'syai prajāṃ muñcatu mṛtyupāśāt / tad ayaṁ rājā varuṇo 'numanyatāṃ yatheyaṃ strī pautram aghaṃ na rodāt svāhā / imām agnis trāyatāṃ gārhapatyaḥ prajām asyai nayatu dīrgham āyuḥ / aśūnyopasthā jīvatām astu mātā pautram ānandam abhiprabuddhyatām iyaṃ svāhā / mā te gṛhe niśi ghoṣa utthād anyatra tvadrudatyaḥ saṃviśantu / mā tvaṃ vikeśy ura āvadhiṣṭhā jīvapatnī patiloke virāja paśyantī prajāṃ saumanasyamānāṃ svāhā
1.5.3.1	stanandhayataste putrān savitābhirakṣatu / ā vāsasaḥ paridhānād bṛhaspatir viśvedevā abhirakṣantu paścāt svāhā / aprajastāṃ pautramṛtyuṃ pāpmānam uta vāgham / śīrṣṇaḥ srajam ivonmucya dviṣadbhyaḥ pratimuñcāmi pāśaṃ svāhā / brāhmaṇaṃ devakṛtaṃ kalpamānaṃ tena hanye niṣadaḥ piśācāt / kravyādo mṛtyur adharān pātayāmi dīrgham āyus tava jīvantu putrān svāhā
1.5.3.2	śaṃ no devīr abhiṣṭaya āpo bhavantu pītaye śaṃyor abhisravantu naḥ / devasya tvā savituḥ prasave 'śvinor bāhubhyāṃ pūṣṇo hastābhyām / hastena hastaṃ gṛbhṇāmi saubhagatvāya mayā patyā jaradaṣṭir yathāsat
1.5.3.3	bhago aryamā savitā purandhis te tvā devā adur mahyaṃ patnīm / aghoracakṣur apatighny edhi śivā paśubhyaḥ sumanāḥ suvarcāḥ / yāṃ pūṣan śivatamām erayasva yasyāṃ bījaṃ manuṣyā vapanti / yā na ūrū uśatī visrayātai yasyām uśantaḥ praharema śepham / somo 'dadād gandharvāya gandharvo 'gnaye 'dadāt / paśūṃś ca mahyaṃ putrāṃś ca dadātv agnir atho tvā asāv aham / somaḥ prathamo vivide gandharvo vivida uttaraḥ / tṛtīyo agniṣ ṭe patis turyo 'haṃ manuṣyajāḥ / sarasvati predam ava subhage vājinīvati / tāṃ tvā viśvasya bhūtasya pragāyāmasyagrataḥ / ātiṣṭhemam aśmānam aśmeva tvaṃ sthirā bhava / pramṛṇīhi durasyūn sahasva pṛtanāyataḥ / viśvā uta tvayā vayaṃ dhārā udanyā iva / atigāhemahi dviṣaḥ
1.5.4.1	imān lājān āvapāmi samṛddhikaraṇān mama / mama tubhyaṃ ca saṃvananaṃ tad agnir anumanyatām / bhagena tvā saṃsṛjāmi māsarena surām iva / iyaṃ nāry upabrūte agnau lājān āvapantī / dīrghāyur astu me patir edhantāṃ jñātayo mama svāhā / imaṃ me varuṇa śrudhī havam adyā ca mṛḍaya / tvām avasyur ācake svāhā / tat tvā yāmi brahmaṇā vandamānas tad āśāste yajamāno havirbhiḥ / aheḍamāno varuṇeha bodhy uruśaṃsa mā na āyuḥ pramoṣīḥ svāhā
1.5.4.2	tvaṃ no agne varuṇasya vidvān devasya heḍo 'vayāsisīṣṭhāḥ / yajiṣṭho vahnitamaḥ śośucāno viśvā dveṣāṃsi pramumugdhy asmat svāhā / sa tvaṃ no agne 'vamo bhavotī nediṣṭho asyā uṣaso vyuṣṭau / avayakṣva no varuṇaṃ rarāṇo vīhi mṛḍīkaṃ suhavo na edhi svāhā / tvam agne ayāsyayāsanmanasā hitaḥ / ayāsan havyam ūhiṣe 'yāno dhehi bheṣajaṃ svāhā / prajāpate na tvad etāny anyo viśvā jātāni pari tā babhūva / yatkāmās te juhumas tan no astu vayaṃ syāma patayo rayīṇāṃ svāhā / yan ma ātmano mindābhūd agnis tat punarāhārjātavedā vicarṣaṇiḥ svāhā / punar agniś cakṣur adāt punar indro bṛhaspatiḥ / punar me aśvinā yuvaṃ cakṣur ādhattam akṣyoḥ svāhā / anājñātaṃ yad ājñātaṃ yajñasya kriyate madhu / agne tad asya kalpaya tvaṃ hi vettha yathātathaṃ svāhā / puruṣasammito yajño yajñaḥ puruṣasammitaḥ / agne tad asya kalpaya tvaṃ hi vettha yathātathaṃ svāhā / yat pākatrā manasā dīnadakṣāna yajñasya manvate martāsaḥ / agniṣ ṭaddhotā kratuvid vijānan yajiṣṭho devāṁ kratuśo yajāti svāhā
1.5.4.3	pāhi no agna enase svāhā / pāhi no viśvavedase svāhā / yajñaṃ pāhi vibhāvaso svāhā / sarvaṃ pāhi śatakrato svāhā / bhūr agnaye ca pṛthivyai ca mahate ca svāhā / bhuvo vāyave cāntarikṣāya ca mahate ca svāhā / suvar ādityāya ca dive ca mahate ca svāhā / bhūr bhuvaḥ svaś candramase ca nakṣatrebhyaś ca digbhyaś ca mahate ca svāhā / namo devebhyaḥ svadhā pitṛbhyo / bhūr bhuvaḥ svar mahar oṃ svāhā / oṃ svāhā / bhūḥ svāhā / bhuvaḥ svāhā / svaḥ svāhā / bhūr bhuvaḥ svaḥ svāhā / yad asya karmaṇo 'tyarīricaṃ yad vā nyūnam ihākaram / agniṣ ṭat sviṣṭakṛd vidvān sarvaṃ sviṣṭaṃ suhutaṃ karotu me / agnaye sviṣṭakṛte suhutahute sarvahute sarvaprāyaścittāhutīnāṃ kāmānāṃ samardhayitre svāhā
1.5.4.4	adite'nvamaṃsthāḥ / anumate 'nvamaṃsthāḥ / sarasvate 'nvamaṃsthāḥ / deva savitaḥ prāsāvīḥ
1.5.4.5	agne vratapate vratam cariṣyāmi tacchakeyaṃ tanme rādhyatām / vāyo vratapate vrataṃ cariṣyāmi tacchakeyaṃ tanme rādhyatām / āditya vratapate vrataṃ cariṣyāmi tacchakeyaṃ tanme rādhyatām / vratānāṃ vratapate vrataṃ cariṣyāmi tacchakeyaṃ tanme rādhyatām
1.5.4.6	amūhamasmi sā tvaṃ sā tvam asy amūham ṛg aham asmi sā tvaṃ dyaurahaṃ pṛthivī tvam / mama hṛdaye hṛdayaṃ te astu / mama citte cittamastu te / mama vācamekamanāḥ śṛṇu / mām evānuvratā sahacrayā mayā bhava / cākravākaṃ saṃvananaṃ yan nadībhya udāhṛtam / yad devagandharvo vittaḥ saṃvananaṃ tena saṃvaninau svaḥ
1.5.4.7	ekam iṣe viṣṇus tvānvetu dve ūrje viṣṇus tvānvetu trīṇi vratāya viṣṇus tvānvetu catvāri māyobhavāya viṣṇus tvānvetu pañca paśubhyo viṣṇus tvāndhetu ṣaḍ rāyaspoṣāya viṣṇus tvānvetu sapta saptabhyo hotrābhyo viṣṇus tvānvetu / sakhāyau saptapadāvabhūva sakhyaṃ te gameyaṃ sakhyāt te mā yoṣaṃ sakhyān me māṃ yoṣṭhāḥ
1.5.4.8	saptaṛṣayaḥ prathamāṃ kṛttikānām arundhatīm / dhruvatāṃ ye ha ninyuḥ / ṣaṭ kṛttikā mukhyayogaṃ vahantīyam asmākaṃ bhrājatv aṣṭamī / dhruvaṃ namasyāmi manasā dhruveṇa dhruvaṃ no sakhyaṃ dīrgham āyuś ca bhūyāt / adrugdhāv asmiṃśca pare ca loke dhruvaṃ praviṣṭau syāma śaraṇaṃ sukhārtau / śaṃ na edhi dvipade śaṃ catuṣpade / iha gāvo niṣīdantv ihāśvā iha pūruṣāḥ / iho sahasradakṣiṇo adhi pūṣā niṣīdatu
1.5.5.1	agne prāyaścitte tvaṃ devānāṃ prāyaścittir asi brāhmaṇastvā nāthakāma upadhāvāmi yāsyai patighnī tanūstāmito nāśayāmasi svāhā / vāyo prāyaścitte tvaṃ devānāṃ prāyaścittir asi yāsyai putraghnī tanūstāmito nāśayāmasi svāhā / āditya prāyaścitte tvaṃ devānāṃ prāyaścittirasi brāhmaṇas tvā nāthakāma upadhāvāmi yāsyai paśughnī tanūstāmito nāśayāmasi svāhā / sarva prāyaścitte tvaṃ prāyaścittirasi brāhmaṇastvā nāthakāma upadhāvāmi yāsyai patighnī putraghnī paśughnī ninditā tanūstāmito nāśayāmasi svāhā
1.5.5.2	agne vratapate vratam acāriṣam ityādi vratānāṃ vratapate vratamacāriṣam ityantam
1.5.5.3	āvābhyāṃ dampatibhyāṃ svasti bhavanto bruvantu
1.5.5.4	yuvābhyāṃ dampatibhyāṃ svasti
1.5.5.5	śivena tvābhimṛśāmi hastenāvidviṣāṇinā / yathā na vidviṣemahi na hi ye ca kadācana / ṛṣabheṇa skandāmi vyasya yoniṃ patireto gṛhāṇa / pumāṃstrī jāyatāṃ garbho antaḥ / ā te yoniṃ garbha etu pumāṃsaṃ garbham ādhatsva / yaṃ tubhyaṃ śimivāsasi pumāṃste putro nāritaṃ pumān anujāyatām / sa saṃvadhatāṃ garbho daśame māsi sūtave
1.6.1.1	atha samāvṛtte bhāryām upayaccheta
1.6.1.2	prajānantuṃ mā vyavacchetsīḥ iti guruśāsanāt sarvāṅginīṃ manojñāṃ yavīyasīṃ brahmacāriṇīṃ kanyām asagotrāṃ mātur asapiṇḍām anuktām agarhitāṃ nakṣatranadīvṛkṣābhidhānāsaṃyuktām
1.6.1.3	atha dūtān prahiṇoti anṛkṣarā ṛjava iti
1.6.1.4	vadhūmantaṃ yācayati amuṣmai amukagotrāya amūm amukagotrīṃ dharmaprajārthaṃ vadhūṃ dadātu iti
1.6.1.5	tathety ukte vadhūm
1.6.1.6	āpūryamāṇapakṣe puṇye nakṣatre śobhanāny agārāṇi kalpayitvā baddhakautukaḥ kṛtamaṅgalasvastyayanaḥ padātir vadhūgṛhaṃ gatvā gṛhītamadhuparkaḥ uddhananādyasaṃbhārasaṃbharaṇān kṛtvā lājān aśmānam ahataṃ vāsaś ca saṃbhṛtya brahmapraveśanādyāparidhānāntaṃ karoti
1.6.1.7	etasmin kāle vadhūṃ baddhakautukāṃ kṛtapuṇyāhinīṃ yajñopavītinīm ācāntām agner uttareṇa pareṇa ca gatvā dakṣiṇataḥ prācīṃ tiṣṭhantīṃ varo 'gner uttareṇa pūrveṇa ca gatvā purastāt pratyak tiṣṭhan sapavitrena pāṇinā vyāhṛtibhiḥ prajāpatiḥ striyām iti ṣaḍbhir enāṃ dakṣiṇata udaṅmukhas tiṣṭhan amūm amukagotrīm amuṣmai amukagotrāya tubhyaṃ prajāsahatvakarmabhyaḥ pratipādayāmi iti vadhūmatādbhir dattāṃ pratigṛhṇāti strīdhanaṃ ca
1.6.1.8	āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvā yathāprapannam apareṇāgnim upaveśyāthainām ahataṃ vāsaḥ paridhāpayati pūrvaṃ nidhāya yā akṛntann avayan iti tisṛbhiḥ
1.6.1.9	parīdaṃ vāsa ity etayā abhimantrayate
1.6.1.10	athainām ācāntāṃ dakṣiṇataḥ prācīm upaveśya tasyām anvārabdhāyāṃ gandhādināgnim alaṅkṛtya pariṣiñcati adite 'numanyasva iti dakṣiṇataḥ prācīnam anumate 'numanyasva iti paścādudīcīnaṃ sarasvate 'numanyasva iti uttarataḥ prācīnaṃ deva savitaḥ prasuva iti sarvataḥpradakṣiṇaṃ pariṣicya ūrdhve samidhāv anūyājārthaṃ cādadhāti
1.6.1.11	idhmād evoddhṛtya dakṣiṇaṃ paridhim agniṃ cāntareṇa uttaraṃ paridhiṃ cāgniṃ cāntarena praṇītāpraṇayane 'nūyājārthaṃ cādadhāti
1.6.1.12	ayaṃ ta idhmam aktvābhyādadhāti
1.6.1.13	apa upaspṛśya idhmasya mūlam upasaṃspṛśya darvyā juhoti prajāpataye svāhā ity udañcam indrāya svāhā iti prāñcam āghārāv āghārya
1.6.1.14	ājyabhāgau juhoti agnaye svāhā iti uttarataḥ somāya svāhā iti dakṣiṇataḥ
1.6.1.15	madhye vyāhṛtibhir hutvā yā tiraścī nipadyase 'ham iti trayodaśahutīr juhoti
1.6.2.1	athāṣṭau samṛddhihomān juhoti iṣṭebhyaḥ svāhā iti
1.6.2.2	atha jayāñ juhoti cittaṃ ca cittiś ca ity evaṃ vā juhoti
1.6.2.3	nānāsruvāhutīḥ cittāya svāhā cittaye svāhā ity evam
1.6.2.4	athābhyātānāñ juhoti agnir bhūtānām adhipatiḥ sa māvatu svāhā iti
1.6.2.5	atha prācīnāvītaṃ kṛtvādhivadate pitaraḥ pitāmahā iti
1.6.2.6	upavītī bhūyo bhavati
1.6.2.7	sa evam etān saptadaśābhyātānān sādhivādān juhoti
1.6.2.8	atha svāhākṛtāḥ ṣaḍ rāṣṭrabhṛto juhoti
1.6.2.9	ṛtāṣāḍ ṛtadhāmā iti
1.6.2.10	agnir etu prathama iti ṣaṭ pradhānāhutīr juhoti
1.6.2.11	śaṃ no devīr abhiṣṭaya ity ubhau mārjayate
1.6.2.12	athāsya dakṣiṇena hastena dakṣiṇaṃ hastaṃ sāṅguṣṭhaṃ gṛhṇāty abhīvalomāni devasya tvā iti
1.6.2.13	athopotthāpayati bhago aryamā ity etābhiḥ pañcabhiḥ
1.6.2.14	atrāsauśabdaprathamayā nāma gṛhṇīyāt
1.6.2.15	uttareṇottarārdhaparidhisandhim aśmānaṃ nidhāya dakṣiṇena pādena vadhūm āsthāpayati ātiṣṭhemam aśmānam iti
1.6.2.16	viśvā uta tvayā vayam iti pradakṣiṇam agniṃ parikrāmataḥ
1.6.2.17	athāsyā añjalāv upastīrya dvir lājān āvapati
1.6.2.18	triḥ pañcāvattinām
1.6.2.19	imān lājān āvapāmi iti
1.6.2.20	abhighārya darvyā saṃsṛjati bhagena tvā saṃsṛjāmi iti
1.6.2.21	atha juhoti iyaṃ nārī iti
1.6.3.1	evaṃ dvitīyam āsthāpya parītya juhoti
1.6.3.2	tathā tṛtīyam
1.6.3.3	yathāyatanam upaveśya anūyājasamidham ādāya darvyā vāruṇyau cāgnivāruṇyau bheṣajavanaspatiṃ prājāpatyaṃ sauviṣṭakṛtaṃ ca hutvā purastāt sviṣṭakṛtaṃ prāyaścittaṃ juhoti yan ma ātmana iti pañca
1.6.3.4	pāhi no agna enasa iti caiṣo 'nuvākaḥ
1.6.3.5	atra mahāvyāhṛtibhir hutvā bhūr agnaye ca pṛthivyai ca mahate ca svāhā iti atraiva praṇavaṃ juhuyād vyāhṛtibhiḥ samastābhiś ca
1.6.3.6	atha madhyamaṃ paridhim aktvā dakṣiṇārdhe ca apa upaspṛśya uttarārdhaṃ ca paristaraṇebhyo 'rdham ardham ādāya darvyām agram anakti madhyaṃ ca ājyasthālyāṃ mūlam anakti
1.6.3.7	punar api darvyām agraṃ madhyaṃ ca ājyasthālyāṃ mūlam anakti
1.6.3.8	punar api ājyasthāalyāṃ mūlaṃ madhyaṃ cāgraṃ ca darvyām
1.6.3.9	athaikaṃ tṛṇaṃ nidhāyāpa upaspṛśya śiṣṭam agnau praharet
1.6.3.10	nātyagraṃ praharet yad atyagraṃ prahared iti brāhmaṇam
1.6.3.11	trir udyatya tṛṇam apy anupraharet
1.6.3.12	aṅguliṃ trir udyamya prāṇasthānaṃ cakṣvādi saṃmiśya paridhīn ādāya madhyamaṃ prathamaṃ praharet
1.6.3.13	yugapad dakṣiṇam uttaraṃ ca
1.6.3.14	ūrdhve samidhau praharati
1.6.3.15	uttarārdham aṅgāreṣūpohati
1.6.3.16	saṃsrāveṇābhijuhuyāt
1.6.3.17	atha pariṣiñcati
1.6.3.18	yathā purastād anvamaṃsthāḥ prāsāvīḥ iti mantrāntān saṃnamati
1.6.3.19	praṇītāpraṇayanam ādāyāgreṇāgniṃ parihṛtya dakṣiṇenāgniṃ cāpareṇāgniṃ cāśmano deśe nidhāya yathāśakti dakṣiṇāṃ brahmaṇe dattvā prāgādi pratidiśaṃ tūṣṇīṃ mārjayate
1.6.3.20	kiṃcid avasicya hastena mārjayet
1.6.3.21	āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena kayā naś citra ābhuvad iti tisṛbhiḥ prājāpatyaṃ pavitram iti dvābhyām
1.6.3.22	etasmin kāle brahmā yathāprapannam upaniṣkrāmaṇam iti
1.6.3.23	prāyaścittādi ā brahmaṇa upaniṣkrāmaṇāt sarvadarvīhomānām eṣa samānam
1.6.3.24	atra gurave varaṃ dadāti
1.6.3.25	atha devatām upatiṣṭhate agne vratapate vrataṃ cariṣyāmi ity etaiḥ
1.6.3.26	amūhamasmi ity athāsyā dakṣiṇe karṇe japati
1.6.3.27	athāsyā dakṣiṇena hastena dakṣiṇam aṃsam uparyupari avamṛśya hṛdayadeśam abhimṛśati mama hṛdaye hṛdayaṃ te astu iti dvābhyām
1.6.3.28	athāpareṇāgnim idaṃviṣṇukramāt prakrāmati ekam iṣe viṣṇus tvānvetu iti
1.6.3.29	manāg dakṣiṇaṃ pūrve pādaṃ praharati
1.6.3.30	savyenānuniṣkrāmati
1.6.3.31	atraiva saptamaṃ padaṃ vikramate
1.6.3.32	nāgnim ati pracyavate
1.6.3.33	sakhāyau saptapadāv abhūva iti saptame pade japati
1.6.3.34	athāpareṇāgnim udaṅmukhas tiṣṭhan saptaṛṣīn upaniṣṭhate sapta ṛṣayaḥ prathamāṃ kṛttikānām iti
1.6.3.35	atha dhruvam upatiṣṭhate dhruvaṃ namasyāmi iti
1.6.3.36	muhūrtam upaviśya aupāsanāgnim āhavanīyākāre kuṇḍe nidhāyātra sadasyā āśīrvādaṃ kurvanti
1.6.3.37	atha vrajaṃ prapadyate
1.6.3.38	athāsyā dakṣiṇena hastena dakṣiṇaṃ pāṇiṃ parigṛhya dakṣiṇāṃ dvāreyīm abhimṛśati śaṃ na edhi dvipade śaṃ catuṣpada iti
1.6.3.39	evam uttarām
1.6.3.40	agāraṃ praviśyānaḍuhe carmaṇy uttare lomny upaviśati iha gāvo niṣīdantu iti
1.6.3.41	jñātisaṃbhāṣāvāsāte
1.6.3.42	brahmacāriṇāv alaṃkurvaṇau tryahaṃ vrataṃ careyātām akṣāralavaṇam aśamīdhānyaṃ bhuñjānāv adhaḥśāyināv asaṃvartamānau sahacaryātām
1.6.3.43	sāyaṃprātaraupāsane juhoti vrīhibhir yavair vā
1.6.3.44	sāyaṃ prathamam agnim upasamādhāya paristīrya prakṣālya sthālīṃ niṣṭapya saṃmṛjya ekamuṣṭiṃ vrīhīn opya paryagnikṛtvā gandhapuṣpair agnim alaṃkṛtya indrāyāgraye yamāya nirṛtyai varuṇāya vāyave somāyeśānāyeti prāgādi pratidiśaṃ paścād ātmānam alaṃkṛtya apa upaspṛśya sapavitrapāṇiḥ adite 'numanyasva iti pariṣicya samidham abhyādhāya prajvalayitvā hastena vrīhīn juhuyād agnaye svāhā prajāpataye svāhā iti sāyaṃ sūryāya svāhā prajāpataye svāhā iti prātaḥ
1.6.3.45	adite 'nvamaṃsthā iti pariṣicya kanīyas tasya pūrvaṃ hutvottaraṃ bhūyo juhuyād iti brāhmaṇam
1.6.3.46	evam aupāsane juhoti
1.6.3.47	athāparaṃ patnīṃ bhojayet
1.6.3.48	tasmān nityo dhāryo 'nugato manthyaḥ śrotriyāgārād vāhāryaḥ
1.6.3.49	prāyaścittaṃ juhoti ayāś cāgner anabhiśastīś ca satyamitvamayā asi / ayasā manasā dhṛto 'yasā havyam ūhiṣe 'yāno dhehi bheṣajaṃ svāhā iti
1.6.3.50	tryahe paryapete niśy agnipratiṣṭhāpanādi prasiddhaṃ dārvihomikam ā rāṣṭrabhṛdbhyo vivāhaprakṛtiṃ nayel lājādisaṃbhāravarjaṃ pratigrahamārjanavāsaḥparidhānavarjam evam eṣa sarveṣāṃ vivāhaprakṛtim
1.6.3.51	ākālaṃ prāyaścittaṃ juhoti agne prāyaścitta iti catasṛbhiḥ
1.6.3.52	vāruṇyādi samānam
1.6.3.53	vratavisargaḥ
1.6.3.54	atha vrataṃ visṛjate agne vratapate vratam acāriṣam ity etaiḥ
1.6.3.55	atha puṇyāhaṃ vācayitvā āvābhyāṃ dampatibhyāṃ svasti bhavanto bruvantu iti
1.6.3.56	yuvābhyāṃ dampatibhyāṃ svasti iti prativacanam
1.6.3.57	athāsyā upastham abhimṛśati śivena tvābhimṛśāmi iti
1.6.3.58	pratisaṃviśati ṛṣabheṇa skandāmi iti
1.6.3.59	ratyantaṃ kṛtvā japet ā te yoniṃ garbha etu iti tisṛbhiḥ
1.6.3.60	evameva māsi māsy ṛtuvelāyāṃ saṃtiṣṭhate bhāryopayamanam
1.7.1.1	athātaḥ sthāgaramalaṅkāraṃ vakṣyāmaḥ
1.7.1.2	ādarśaṃ cāñjanaṃ cāhataṃ vāsaḥ sarvasurabhitaṃ vrīhīn dṛṣadupale ity ete 'sya saṃbhārā upakḷptā bhavanti
1.7.1.3	pāṇigrahaṇād ūrdhvaṃ śvobhūte śvaśrūr vā śvaśuro vā syālo vā gomayena gocarmamātraṃ caturaśraṃ sthaṇḍilam upalipya prokṣya lakṣaṇam ullikhyādbhir abhyukṣya śuci śuklam anārdram ācchādya suprakṣālitapāṇipādāv apa ācamya pavitrapāṇī sthaṇḍilasyāparārdhe dampatī upaviśataḥ
1.7.1.4	pūrvārdhe vrīhīn avakīrya dṛṣadupale pratiṣṭhāpyāhatena vāsasā pariveṣṭayati
1.7.1.5	gandhapuṣpadhūpadīpaiḥ yavākṣatataṇḍulair abhyarcya purastād daśahotāraṃ sagṛhaṃ japati cittiḥ srug iti caturhotāraṃ dakṣiṇataḥ pṛthivī iti pañcahotāraṃ paścād agnir hotā iti ṣaḍḍhotāram uttarataḥ sūryaṃ te cakṣuḥ iti saptahotāram upariṣṭād mahāhavir hotā iti
1.7.1.6	etasmin kāle varasya bhaginyapareṇa dṛṣadupalābhyāṃ prāṅ upaviśya sarvasurabhitaṃ piṣṭvā devatābhyo nivedyāñjanenāṅkte
1.7.1.7	ādarśam avekṣayitvā śeṣeṇa duhitaram alaṅkṛtya mukhe agnir yajurbhiḥ senendrasya iti paścāj jāmātaram
1.7.1.8	yac cātra striya āhus tat kurvanti
1.7.1.9	sā priyā bhavati
1.7.1.10	priyo haiva bhavati iti brāhmaṇam
1.7.2.1	atha vaiśvadevasyānnasāvaupāsane 'gnau juhuyāt
1.7.2.2	gṛhye 'gnau vā
1.7.2.3	agnaye svāhā iti sāyam
1.7.2.4	sūryāya svāhā iti prātaḥ
1.7.2.5	somāya dhanvantaraye 'nupataye prajāpataye viśvebhyo devebhyaḥ sarvābhyo devatābhyo 'gnaye sviṣṭakṛte svāhā iti
1.7.2.6	atha baliharaṇaṃ yathādiśaṃ haret brahmaṇe brahmapuruṣebhya indrāyendrapuruṣebhyo 'gnaye yamāya yamapuruṣebhyo nirṛtyai varuṇāya varuṇapuruṣebhyo vāyave somāya somapuruṣebhya īśānāya iti
1.7.2.7	atha gṛhadevatābhyo baliṃ harati
1.7.2.8	ulūkhalamusalābhyām iti ulūkhalamusale dṛṣadupalābhyām iti dṛṣadupale udadhānyā ity udadhānyām oṣadhivanaspatibhyām iti dvāre antarikṣe divācāribhya iti divā naktaṃcāribhya iti naktam
1.7.2.9	dakṣiṇataḥ prācīnāvītī pitṛbhyaḥ pitāmahebhyaḥ prapitāmahebhyaḥ svadhā pitṛbhya iti
1.7.2.10	śeṣaṃ dakṣiṇā ninayet
1.7.3.1	athātaḥ pañcadaśyāṃ prātarhomaṃ hutvā idhmābarhiś ca sambhṛtya uktalakṣaṇenedhmam idhmapravraścanaṃ ca yoktreṇa saṃnahya yatra bhuktaṃ manyate tan nidadhāty agnim anvādadhāti
1.7.3.2	apareṇāgniṃ prācīnāgrāś catasraḥ samidha ādadhāti
1.7.3.3	tāv ubhābhyāṃ hatābhyām ādāyayāgnāv ādadhāti
1.7.3.4	tūṣṇīm upasthāyāpare samidhāv ādadhāti
1.7.3.5	śvo yajñāya ramatāṃ devatābhyo yajñāya tvā gṛhṇāmi devayajyāyā ity upasthāyāpakālahomaṃ hutvā agniṃ paristīrya tāṃ rātrim anaśnann apareṇāgnim udakchirāḥ saṃviśati
1.7.3.6	śvobhūte yathoditaṃ snānaṃ kṛtvā prātarhomaṃ ca prāgādipratidiśaṃ darbhaiḥ paristṛṇāti prāgudagagraiḥ
1.7.3.7	dakṣiṇān uttarān karoty uttarān adharān
1.7.3.8	tataḥprabhṛti saṃbhārasambharaṇān kṛtvā vrīhīn carusthālīṃ juhūṃ ca mekṣaṇaṃ ca sambhṛtya brahmapraveśanādy ā praṇītābhyaḥ kṛtvā prokṣaṇīṃ ca saṃskṛtya vrīhīn nirvapati apareṇāgniṃ tiraḥpavitraṃ juhvāḥ
1.7.3.9	devasya tvā savituḥ prasave 'śvinor bāhubhyāṃ pūṣṇo hastābhyām agnaye juṣṭaṃ nirvapāmi agnīṣomābhyām iti paurṇamāsyām agnaye juṣṭaṃ nirvapāmi indrāgnibhyām ity amāvāsyāyāṃ trīn muṣṭīn yajuṣā tūṣṇīṃ caturtham
1.7.3.10	patny avahanti
1.7.3.11	triṣphalīkṛtya triḥ prakṣālya tiraḥpavitraṃ sthālyām āvapati
1.7.3.12	tasminn agnau śrapayitvā darvīniṣṭapanakāle juhūṃ ca niṣṭapya nidadhāti
1.7.3.13	ājyaṃ ca saṃskṛtyābhighārya carum udvāsyābhighārayati
1.7.3.14	paridhānaprabhṛti vyāhṛtiparyantaṃ kṛtvā haviṣā juhoti
1.7.3.15	āgneyam agnīṣomīyaṃ sauviṣṭakṛtam iti paurṇamāsyām
1.7.3.16	āgneyam aindrāgnaṃ sauviṣṭakṛtam ity amāvāsyāyām
1.7.3.17	ājyena juhūm upastīrya dvir avadyati sakṛd abhighārayati
1.7.3.18	triḥ pañcāvattinām
1.7.3.19	sauviṣṭakṛtaṃ sakṛd upastṛṇāti sakṛd avadyati
1.7.3.20	dviḥ pañcāvattinām
1.7.3.21	dvir abhighārayati
1.7.3.22	avatte sviṣṭakṛti pārvaṇahomau juhoti ṛṣabhaṃ vājinaṃ vayaṃ pūrṇamāsaṃ yajāmahe / sa no dohatāṃ suvīryaṃ rāyaspoṣaṃ sahasriṇaṃ prāṇāya surādhase pūrṇamāsāya svāhā pūrṇā paścād uta pūrṇā iti paurṇamāsyām
1.7.3.23	amāvāsyā subhagā suśevā dhenuriva bhūya āpyāyamānā / sā no dohatāṃ suvīryaṃ rāyaspoṣaṃ sahasriṇam apānāya surādhase 'māvāsyāyai svāhā yat te devā adadhur bhāgadheyam ity amāvāsyāyām
1.7.3.24	uttarārdhapūrvārdhe 'saṃsaktām itarābhyām āhutibhyāṃ juhoti
1.7.3.25	mekṣaṇaṃ cānuprahṛtyāpa upaspṛśya juhūm adbhiḥ pūrayitvā prācīnāvīty avācīnapāṇiḥ dakṣiṇāpavargaṃ sakṛd antaraparidhisaṃkṣālanaṃ ninayati vaiśvānare havir idaṃ juhomi sāhasram utsaṃ śatadhāram etam / tasminn eṣa pitaraṃ pitāmahaṃ prapitāmahaṃ svarge loke 'bibharat pinvamānaṃ svāhā iti
1.7.3.26	nirṇijya sruvaṃ ca niṣṭapya bahiḥparidhyapāṃ pūrṇāṃ srucaṃ juhoty uttarāpavargam imaṃ samudraṃ śatadhāram utsaṃ vyacyamānaṃ bhuvanasya madhye / ghṛtaṃ duhānām aditiṃ janāyāgne mā hiṃsīḥ parame vyoman svāhā iti
1.7.3.27	idhmasaṃnahanam apa upaspṛśya juhuyāt
1.7.3.28	vāruṇyādijayaprabhṛti siddham ā dhenuvarapradānāt
1.7.3.29	purastāt sviṣṭakṛtam idhmapravraścanaṃ prakṣipet
1.7.3.30	saṃtiṣṭhate darśapūrṇamāsaḥ saṃtiṣṭhate darśapūrṇamāsaḥ
1.7.4.1	vrīhyāgrayaṇena vā yakṣyamāṇo bhavati āśvayujyāṃ paurṇamāsyāṃ kārttikyāṃ śātabhiṣajyāṃ vā
1.7.4.2	anvādhānakāle yajñāya ramatāṃ devatābhyo yajñāya tvā gṛhṇāmi devayajyāyā ity upasthāya saṃbhārasambharaṇakāle navadhānyaṃ saṃbhṛtyākūpatoyena poṣitaṃ nirvapaṇakāla indrāgnibhyāṃ juṣṭaṃ nirvapāmi viśvebhyo devebhyo dyāvāpṛthivībhyāṃ juṣṭaṃ nirvapāmi iti homakāla aindrāgnaṃ vaiśvadevaṃ dyāvāpṛthivyaṃ sauviṣṭakṛtam iti
1.7.4.3	varapradānakāle prathamajaṃ vatsaṃ dakṣiṇāṃ dadāti
1.7.4.4	śeṣaṃ prasiddhaṃ sthālīpākavat
1.7.4.5	hutaśeṣam annaṃ prāśnāti bhadrān naḥ śreyaḥ samanaiṣṭa devā iti
1.7.4.6	evam eva saṃvatsarasyartuṣu tadṛtuphalamiśreṇānnena pratyṛtu hotavyam
1.7.4.7	pradhānakāle madhuś ca mādhavaś ca śukraś ca śuciś ca nabhaś ca nabhasyaś ca iṣaś corjaś ca sahaś ca sahasyaś ca tapaś ca tapasyaś ca iti ṣaḍṛtudvandvaṃ yajeta
1.7.4.8	sviṣṭakṛtprabhṛtivat śeṣaṃ ca
2.1.1.1	athātaḥ puṃsavanam
2.1.1.2	tṛtīyamāsy āpūryamāṇapakṣe puṇye nakṣatre 'gnim upasamādhāya paristīrya vyāhṛtiparyantaṃ kṛtvā dhātā dadātu no rayim iti catasro dhātrīr juhoti
2.1.1.3	imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpate yad asya karmaṇo 'tyarīricam iti ca
2.1.1.4	atraike jayābhyātānān rāṣṭrabhṛta ity upajuhvati
2.1.1.5	yathā purastād brāhmaṇān annena pariviṣya puṇyāhaṃ svastyayanam ṛddhim iti vācayitvā snātāṃ prayatavastrām alaṃkṛtāṃ brāhmaṇasambhāṣām patnīm apareṇāgniṃ maṇḍalākāre prācīm upaveśya vṛṣāsi iti dakṣiṇe pāṇau yavam ādadhāti āṇḍau stha ity abhito yavasarṣapau dhānyamāṣau vā
2.1.1.6	śvāpṛtad iti dadhidrapsaṃ tadaināṃ prāśayati
2.1.1.7	ācāntāyā udraram abhimṛśati ābhiṣ ṭvāhaṃ daśabhir abhimṛśāmi daśamāsyāya sūtave iti
2.1.1.8	nyagrodhaśṛṅgaṃ vā ghṛtena kośakārīṃ vā praiyaṅgaveṇa saṃyāvena yūpaśakalaṃ vottarapūrvasyābhiṣṭer agniṃ vā nirmathya mūrmapadhānāya iti tasyā dakṣiṇe nāsikācchidre praṇayet
2.1.1.9	yadi garbhaḥ sraved ārdreṇāsyāḥ pāṇinā trir ūrdhvaṃ nābher unmārṣṭi
2.1.1.10	parāñcaṃ tvā nārvāñcaṃ tvaṣṭā badhnātu bandhane
2.1.1.11	sa ṛtūn upaśeṣvā daśa māso avīrahā iti
2.1.2.1	athātaḥ sīmantonnayanam
2.1.2.2	prathamagarbhāyāś caturthe māsy āpūryamāṇapakṣe puṇye nakṣatre agnim upasamādhāya vyāhṛtiparyantaṃ kṛtvā dhātā dadātu no rayim iti catasro dhātrīr juhoti
2.1.2.3	imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpate yad asya karmaṇo 'tyarīricam iti ca
2.1.2.4	atraike jayābhyātānān rāṣṭrabhṛta ity upajuhvati
2.1.2.5	yathā purastād brāhmaṇān annena pariviṣya puṇyāhaṃ svastyayanam ṛddhim iti vācayitvā snātāṃ prayatavastrām alaṅkṛtāṃ brāhmanasaṃbhāṣām apareṇāgniṃ maṇḍalākāre prāṅmukham upaveśya traiṇyā śalalyā śalāludrapsam upasaṃgṛhya purastāt pratyaṅ tiṣṭhan vyāhṛtibhī rākām ahaṃ yās te rāka iti dvābhyām ūrdhvaṃ sīmantam unnīyābhimantrayate soma eva no rājety āhur brāhmaṇīḥ prajāḥ / vivṛttacakrā āsīnās tīre tubhyaṃ gaṅge / viśvā uta tvayā vayaṃ dhārā udanyā iva / atigāhemahi dviṣaḥ iti
2.1.3.1	vijananakāle kṣipraṃ suvanam
2.1.3.2	śirasta udakumbhaṃ nidhāya pattas tūryantīm athāsyā udaram abhimṛśati
2.1.3.3	yathaiva vāyuḥ pavate yathā samudra ejati / evaṃ te garbha ejatu saha jarāyuṇāpasarpatu ity adbhir mārṣṭi
2.1.3.4	jāte aśmani paraśuṃ nidhāyopariṣṭāddhiraṇyaṃ teṣūpariṣṭāt kumāraṃ dhārayati
2.1.3.5	aśmā bhava paraśur bhava hiraṇyam astṛtaṃ bhava / vedo vai putranāmāsi jīva tvaṃ śaradaḥ śatam
2.1.3.6	aṅgād aṅgāt saṃbhavasi hṛdayād adhi jāyase / ātmā vai putranāmāsi sa jīva śaradaḥ śatam iti
2.1.3.7	yady aparā na patet tad añjalinā udakam ādāya mūrdhānam asyā visiñcet tilade 'vapadyasva na māṃsam asi no dalam avapadyasva svastyā iti
2.1.3.8	upanirharanty aupāsanāgnim atiharanti sūtakāgnim
2.1.3.9	sa eṣa uttapanīya eva
2.1.3.10	nāsmin kiṃcana karma kriyate 'nyatroddhūpanāt
2.1.3.11	athainaṃ kaṇaiḥ sarṣapamiśrair dhūpayati
2.1.3.12	śaṇḍo marka upavīraḥ śāṇḍikera ulūkhalaḥ / cyavano naśyatād itaḥ svāhā / ālikhavilikhann animiṣan kiṃ vadanta upaśruti svāhā / aryamṇaḥ kumbhiśatruṃ pātrapāṇiṃ nipuṇiṃ svāhā / āntramukhaṃ sarṣapāṇiruṇo naśyatād itaḥ svāhā / keśinī svalominī khajāpojopakāśinī apeta naśyatād itaḥ svāhā / kauverikā viśvavāsā rakṣorājena preṣitāḥ / grāmaṃ sajānayo yantīpsanto 'parijākṛtān svāhā / etān ghnataitān badhnītety ayaṃ brahmaṇo dūtaḥ / tān agniḥ paryasarat tān indras tān bṛhaspatiḥ / tān ahaṃ veda brāhmaṇān pramṛśataḥ kūṭadantān vikeśān lambanastanān svāhā / naktaṃcāriṇa uraspeśān śūlahastān kapālapān svāhā / pūrva eṣāṃ pitety uccaiḥśrāvyakarṇakaḥ / mātā jaghanyā gacchantī grāme mithunam icchantī svāhā / naktaṃcāriṇī svasā saṃdhinā prekṣate kulam / yā svapatsu jāgarti tasyai vijātāyāṃ manaḥ svāhā / tāsāṃ tvaṃ kṛṣṇavartmane klomānaṃ hṛdayaṃ yakṛt / agne akṣīṇi nirdaha svāhā iti pratimantram aṅgāreṣv āvapati
2.1.3.13	tataḥ pāṇiṃ prakṣālya bhūmim ālabhate yat te susīme hṛdayaṃ divi candram asi śritam / tasyāmṛtasya no dhehi māhaṃ pautram aghaṃ rudam / vedase bhūmi hṛdayaṃ divi candramasi śritam / tasyāmṛtasya no dhehi māhaṃ pautram aghaṃ rudam iti
2.1.4.1	athāto medhājananam
2.1.4.2	atha darbheṇa hiraṇyaṃ pravadhya tad antardhāya prāñcaṃ dhāryamāṇaṃ ghṛtaṃ prāśayati bhūr ṛcas tvayi juhomi svāhā / bhuvo yajūṃṣi juhomi svāhā / svaḥ sāmāni tvayi juhomi svāhā / bhūr bhuvaḥ svaḥ atharvāṅgirasas tvayi juhomi svāhā iti
2.1.4.3	athainam uṣṇaśītābhir adbhiḥ snāpayati kṣetriyai tvā nirṛtyai tvā druho muñcāmi varuṇasya pāśāt / anāgasaṃ brahmaṇe tvā karomi śive te dyāvāpṛthivī ubhe ime / śaṃ te agniḥ sahādbhir astu śaṃ dyāvāpṛthivī sahauṣadhībhiḥ / śam antarikṣaṃ saha vātena te śaṃ te catasraḥ pradiśo bhavantu / sūryam ṛtaṃ tamaso grāhyā yad devā amuñcann asṛjan vyenasaḥ / evam aham imaṃ kṣetriyājyāmi śaṃsād druho muñcāmi varuṇasya pāśād iti
2.1.4.4	athainaṃ mātur upastha ādadhāti yā devīś catasraḥ pradiśo vātapatnīr abhi sūryo vicaṣṭe / tāsāṃ tvā jarasa ādadhāmi prayakṣma etu nirṛtiṃ parācaiḥ iti
2.1.4.5	ādhāyābhimantrayate mā te putraṃ rakṣo hiṃsīr mā dhenur atidhāriṇī / priyā dhanasya bhūyā edhamānā sve vaśe iti
2.1.4.6	prakṣālya dakṣiṇaṃ stanam ādhāpayati ayaṃ kumāro jarāṃ dhayati sarvam āyur eti / yasmai tvaṃ stana prapyāyāyuḥ kīrtir varco yaśo balam iti
2.1.4.7	evaṃ savyaṃ stanaṃ ca
2.1.4.8	nāmayati na rudati yatra vayaṃ vadāmasi / yatra cābhimṛśāma iti mātāpitarau kumāram abhimṛśataḥ
2.1.4.9	āpo gṛheṣu jāgrata / yathā deveṣu jāgrata / evam asyai suputrāyai jāgrata iti saṃpūrya mātuḥ śiraḥsthāne apihitam udakumbhaṃ nidadhāti
2.1.4.10	pratidivasaṃ kaṇair uddhūpanaṃ kartavyam
2.1.5.1	dvādaśyāṃ mātāputrayoḥ snānānantaraṃ gṛham alaṃkaroti
2.1.5.2	sūtakāgnim udvāsyaupāsanāgniṃ nidhāya jātasya kumārasya nāma dhāsyāvaḥ iti mātāpitarau saṃkalpaṃ kurutaḥ
2.1.5.3	anantaram aupāsanāgnim upasamādhāya vyāhṛtiparyantaṃ kṛtvā dhātā dadātu no rayim iti catasra āhutīḥ sīmantavaddhutvā anu no 'dyānumatir yajñaṃ deveṣu manyatām / agniś ca havyavāhano bhavatāṃ dāśuṣe payaḥ svāhā / anumatyā idam / anvidanumate tvaṃ manyāsai śaṃ ca naḥ kṛdhi
2.1.5.4	kratve dakṣāya no hinu praṇa āyūṃṣi tāriṣaḥ svāhā / anumatyā idam / anumanyatām anumanyamānā prajāvantaṃ rayim akṣīyamāṇam / tasyai vayaṃ heḍasi māpi bhūma sā no devī suhavā śarma yacchatu svāhā / anumatyā idam / yasyām idaṃ pradiśi yad virocate 'numatiṃ pratibhūṣanty āyavaḥ
2.1.5.5	yasyā upastha urv antarikṣaṃ sā no devī suhavā śarma yacchatu svāhā / anumatyā idam / rākām ahaṃ suhavāṃ suṣṭutī huve śṛṇotu naḥ subhagā bodhatu tmanā / sīvyatv apaḥ sūcyācchidyamānayā dadātu vīraṃ śatadāyam ukthyaṃ svāhā / rākāyā idam / yās te rāke sumatayaḥ supeśaso yābhir dadāsi dāśuṣe vasūni / tābhir no adya sumanā upāgahi sahasrapoṣaṃ subhagā rarāṇā svāhā / rākāyā idam / sinīvāli pṛthuṣṭuke yā devānām asi svasā / juṣasva havyam āhutaṃ prajāṃ devī didiḍḍhi naḥ svāhā / sinīvālyā idam / yā supāṇiḥ svaṅguriḥ suṣūmā bahusūvarī / tasyai viśpatnyai haviḥ sinīvālyai juhotana svāhā / sinīvālyā idam / kuhūm ahaṃ subhagāṃ vidmanāpasamasmin yajñe suhavāṃ johavīmi / sā no dadātu śravaṇaṃ pitṝṇāṃ tasyās te devi haviṣā vidhema svāhā / kuhvā idam / iti dvādaśa trayodaśa vāhutīr hutvā imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāyate yad asya karmaṇo 'tyarīricam iti ca
2.1.5.6	atraike jayābhyātānān rāṣṭrabhṛta ity upajuhvati
2.1.5.7	yathā purastāt brāhmaṇān annena pariviṣya puṇyāhaṃ svastyayanam ṛddhim iti vācayitvā putrasya nāma dadyāt
2.1.5.8	dvyakṣaraṃ caturakṣaraṃ vā ghoṣavadādyantarantasthaṃ dīrghābhiniṣṭānāntam
2.1.5.9	yatra vā svityupasargaḥ syāt taddhi pratiṣṭhitam iti vijñāyate
2.1.5.10	pitā mātety agne 'bhivyāhareyātām
2.1.5.11	vijñāyate ca mama nāma prathamaṃ jātaveda iti
2.1.5.12	dve nāmanī kuryāt
2.1.5.13	vijñāyate ca tasmād dvināmā brāhmaṇo 'rdhuka iti
2.1.5.14	nakṣatranāma dvitīyaṃ syāt
2.1.5.15	anyatarad guhyaṃ syāt
2.1.5.16	anyatareṇainam āmantrayeran
2.1.5.17	somayājī tṛtīyaṃ nāma kurvīta iti vijñāyate
2.1.5.18	pravāsād etya āgataṃ vā putram abhimṛśati somasya tvā dyumnenābhimṛśāmy agnes tejasā sūryasya varcasā iti
2.1.5.19	paśūnāṃ tvā hiṅkāreṇābhijighrāmy asau / āyuṣe varcase hutam iti mūrdhny abhighrāyāthāsya dakṣiṇena hastena dakṣiṇaṃ hastaṃ sāṅguṣṭhaṃ gṛhṇāti agnir āyuṣmān iti pañcabhiḥ paryāyaiḥ
2.1.5.20	āyuṣ ṭe viśvato dadhad iti dakṣiṇe karṇe japati yathā purastāt
2.2.1.1	saṃvatsare saṃvatsare ṣaṭsu ṣaṭsu māseṣu caturṣu caturṣu māsi māsi vā janmanakṣatre kriyeta
2.2.1.2	atha devayajanollekhanaprabhṛty āgnimukhāt kṛtvā pakvāj juhoti agnir mūrdhā bhuva iti dvābhyām
2.2.1.3	atha nakṣatradevatābhyām ṛgbhyāṃ juhoti yathāliṅgam anu no 'dyānumatiḥ anv id anumate iti dvābhyām
2.2.1.4	avatte sviṣṭakṛty athājyāhutīr upajuhoti
2.2.1.5	nakṣatradevatābhyo hutvā candramase svāhā / pratīdṛśyāyai svāhā / ahorātrebhyaḥ svāhā / ardhamāsebhyaḥ svāhā
2.2.1.6	māsebhyaḥ svāhā iti māsi māsi vā ṛtubhyaḥ svāhā ity ṛtāvṛtau saṃvatsarāya svāhā iti saṃvatsare
2.2.1.7	sviṣṭakṛtprabhṛti siddham ā dhenuvarapradānāt
2.2.1.8	āyur asi iti prāg annaprāśanād ājyaśeṣaṃ prāśayati
2.2.1.9	ācāmati jaṭharam abhimṛśati yata indra bhayāmahe tato no abhayaṃ kṛdhi svastidā viśaspatiḥ iti dvābhyām
2.2.1.10	etad āyuṣyam āyuṣyam
2.2.2.1	ata ūrdhvaṃ saṃvatsare saṃvatsare janmanakṣatre kriyeta
2.2.2.2	atha devayajanollekhanaprabhṛty āgnimukhāt kṛtvā pakvāj juhoti agnir mūrdhā bhuva iti dvābhyām
2.2.2.3	atha nakṣatradevatābhyām ṛgbhyāṃ juhoti yathāliṅgaṃ navo navo bhavati jāyamāna ity etenānuvākena
2.2.2.4	pratyṛcaṃ dvābhyāṃ dvābhyām āgneyam apoddhṛtyānumatīṃ juhoti
2.2.2.5	avatte sviṣṭakṛty athājyāhutīr upajuhoti nakṣatradevatābhyo hutvā candramā vā akāmayata ity etenānuvākena svāhākāraiḥ
2.2.2.6	sviṣṭakṛtprabhṛti siddham ā dhenuvarapradānāt
2.2.2.7	āyur asi iti hutaśeṣam annaṃ prāśayati
2.2.2.8	ācāmati jaṭharam abhimṛśati yata indra bhayāmahe svastidā viśaspatiḥ iti dvābhyām
2.2.2.9	etad āyuṣyam āyuṣyam
2.2.3.1	ata ūrdhvaṃ caturthe māsy upaniṣkrāmaṇaṃ ṣaṣṭhe 'ṣṭame vā haste tiṣyapunarvasvanūrādhāśvirevatyām ekatamasmin nakṣatre kṛtasvastyayanam apadātiṃ śiśuṃ mātrā chatriṇaṃ catuṣpathe nayet
2.2.3.2	yac cātra striya āhus tat kurvanti
2.2.4.1	atha ṣaṣṭhe māsy annaprāśanam
2.2.4.2	āpūryamāṇapakṣe puṇye nakṣatre 'gnim upasamādhāya vyāhṛtiparyantaṃ kṛtvā juhoti imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpate yad asya karmaṇo 'tyarīricam iti ca
2.2.4.3	atraike jayābhyātānān rāṣṭrabhṛta ity upajuhvati
2.2.4.4	yathā purastād brāhmaṇān annena pariviṣya puṇyāhaṃ svastyayanam ṛddhimiti vācayitvā athainaṃ dadhi madhu ghṛtam iti trivṛt prāśayati bhūs tvayi dadāmi bhuvas tvayi dadāmi svas tvayi dadāmi bhūr bhuvaḥ svas tvayi dadāmi iti
2.2.4.5	athainam annaṃ prāśayati apāṃ tvauṣadhīnāṃ rasaṃ prāśayāmi / śivās ta āpa oṣadhayo bhavantu / anamīvās ta āpa oṣadhayo bhavantu iti
2.2.5.1	tṛtīye varṣe cauḍakarma
2.2.5.2	āpūryamāṇapakṣe puṇye nakṣatre 'gnim upasamādhāya vyāhṛtiparyantaṃ kṛtvā juhoti imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpate yad asya karmaṇo 'tyarīricam iti ca
2.2.5.3	atraike jayābhyātānān rāṣṭrabhṛta ity upajuhvati
2.2.5.4	yathā purastād brāhmaṇān annena pariviṣya puṇyāhaṃ svastyayanam ṛddhimiti vācayitvā apareṇāgniṃ prāṅmukhaḥ kumāra upaviśati
2.2.5.5	uttarato mātā brahmacārī vā ānaḍuhaṃ śakṛtpiṇḍaṃ dhārayati yenāsya keśān pratigṛhṇāti
2.2.5.6	athoṣṇāḥ śītābhir apaḥ saṃsṛjati
2.2.5.7	śītāsūṣṇā ānīya āpa undantu jīvase dīrghāyutvāya varcase iti dakṣiṇaṃ godānam anakti
2.2.5.8	oṣadhe trāyasvainam ūrdhvāgram oṣadhīr antardadhāti
2.2.5.9	svadhite mainaṃ hiṃsīḥ iti kṣureṇābhinidadhāti
2.2.5.10	devaśrūr etāni pravape iti pravapati
2.2.5.11	evam itarān pradakṣiṇam
2.2.5.12	yenāvapat savitā kṣureṇa somasya rājño varuṇasya vidvān / tena brahmāṇo vapatedam asyorjemaṃ rayyā varcasā saṃsṛjātha iti paścāt yena pūṣā bṛhaspater agner indrasya cāyuṣe 'vapat tena te 'haṃ vapāmy asau ity uttarataḥ yathā jyok sumanā asāḥ
2.2.5.13	jyok ca sūryaṃ dṛśe iti purastād uptvā yathoditaṃ cauḍaṃ kārayati
2.2.5.14	yathaṛṣi vā
2.2.5.15	saṃnyasya keśān yatra pūṣā bṛhaspatiḥ savitā somo agniḥ / tebhyo nidhānaṃ bahudhā vyaicchann antarā dyāvāpṛthivī apaḥ suvaḥ iti goṣṭhaudumbare darbhastambe vā nikhanati yo 'sya rātir bhavati
2.2.5.16	yathāśraddhaṃ brāhmaṇāya dadāti
2.2.5.17	sarpiṣmantam odanaṃ nāpitāya prayacchati
2.2.5.18	ity evaṃ vihitaṃ ṣoḍaśe varṣe godānakarma saśikhaṃ vāpayate
2.2.5.19	śikhāmātram atiśinaṣṭi ity ekeṣām
2.2.5.20	agnigodāno vā bhavati
2.2.5.21	gurave gāṃ dadāti
2.3.1.1	atha śucau same deśe 'gnyāyatane śakalena triḥ samuddhatya śakalaṃ nirasyāpa upaspṛśyāgnim adbhir avokṣyoddhanti
2.3.1.2	yad evāsyāmedhyaṃ tad apahanty apo 'vokṣati śāntyā iti brāhmaṇam
2.3.1.3	pañcaprasthaṃ śuci śuklaṃ sikatam anārdraṃ vivicya sthaṇḍilaṃ kṛtvā samacaturaśram aratnimātram udakprākpravaṇaṃ prādeśamātraṃ vrīhibhir dakṣiṇataḥ prācīṃ lekhāṃ likhati evaṃ madhyamam evam uttarataḥ
2.3.1.4	vrīhibhiḥ paścādudīcīṃ lekhāṃ likhati evaṃ madhyamam evaṃ purastāt
2.3.1.5	vrīhīn apohyāpa upaspṛśyādbhir avokṣya oṃ bhūr bhuvaḥ svaroṃ pratiṣṭha ity agnim upasamādhāya barhir aratnimātraṃ ṣaṭtriṃśadaṅgulaṃ tisraḥ śamyāḥ paridhayo madhyamāṅgulyānāmikayā kaniṣṭhikayeti sthaviṣṭho madhyamo 'ṇīyān dakṣiṇato 'ṇiṣṭho hrasiṣṭha uttarataḥ samiddvādaśāṅguṣṭham aṣṭādaśa yājñikaṃ kāṣṭhaṃ prokṣaṇīm ājyasthālīṃ prājāpatyabhājanaṃ prasthacaturbhāgaṃ pūrṇaprasthadvibhāgaṃ praṇītāpraṇayanaṃ prasthacarusthālīṃ vadānapramāṇam aṅguṣṭhaparvoktam āhutipramāṇaṃ caturaṅgulaṃ darvīpramāṇam ekaviṃśatim aṅguṣṭhaṃ tasyāś caturdaśāṅguṣṭhaṃ pūrvabhāgaṃ tasya dvyaṅguṣṭham unnataṃ pañcāṅguṣṭhaṃ bilam evaṃ sruk prādeśamātraṃ pavitram evam upaveṣaṇam iti homapramāṇanirdeśo vyākhyātaḥ
2.3.2.1	athāto nāndīmukhebhyaḥ pitṛbhyaḥ pūrvedyuḥ karma vyākhyāsyāmaḥ
2.3.2.2	āpūryamāṇapakṣe puṇye nakṣatre śvaḥ kariṣyāmīti śvobhūte vānnaṃ saṃskṛtya śucīn śrotriyān brāhmaṇān āmantrayate
2.3.2.3	śuci śuklam anārdram ācchādya yajñopavīty apa ācamya caturvāraṃ śuklān valīn harati dadhitaṇḍulasurabhiśuklāḥ sumanasa iti agnyāyatane prāgagrān darbhān saṃstīrya teṣv aṣṭau balīn dadāti agnaye somāya prajāpataye viśvebhyo devebhyaḥ ṛṣibhyo bhūtebhyaḥ pitṛbhyaḥ sarvābhyo devatābhyo namaḥ iti
2.3.2.4	haviṣyam annaṃ brāhmaṇebhyaḥ pradāpayati
2.3.2.5	dadhnā māṣamatsyamāṃsabhakṣyāśanam ity aparam
2.3.2.6	atha catuṣṭayam ādāya vrīhiyavapuṣyasarṣapāṇīti saha tair evodakumbham ādāya oṃ manaḥ samādhīyatāṃ prasīdan bhavantaḥ ity uktvā sapraṇavanāndīmukhāḥ pitaraḥ prīyantām ity evaṃ yathārtham itare pratibrūyuḥ
2.3.2.7	asya karmaṇaḥ puṇyāhaṃ vakṣyāmaḥ
2.3.2.8	sthaṇḍilādyupanāndiṃ kṛtvāpādiśikhāntikaṃ karoti
2.3.2.9	punaḥkalpanādyānamaskāraṃ kṛtvānvāhāryādipraṇavādikaṃ karoti
2.3.2.10	anyatra jātakarmanāmakaraṇayoḥ pūrvedyuḥ saṃtiṣṭhate nāndīśrāddhaḥ saṃtiṣṭhate nāndīśrāddhaḥ
2.3.3.1	tatra tatra vinirdiṣṭaṃ puṇyāhādivivācanam / karmāṅgaṃ ca viśuddhyarthaṃ vistareṇa mayocyate
2.3.3.2	puṇyāhaṃ vācayiṣyan hi śuklāmbaradharaḥ śuciḥ / pavitrapāṇir ācāntaḥ tataḥ karma samārabhet
2.3.3.3	śrotriyān kṣālitapadān ācāntāṃś ca dvijottamān / darbhopakḷptāsaneṣu śucīn yugmān praveśayet
2.3.3.4	upaviśya navaṃ kumbham adbhiḥ prakṣālya pūrayet / śubhānanam akalmāṣam āḍhakāpūritaṃ tataḥ
2.3.3.5	arcayed gandhapuṣpādyair akṣataiś ca phalānvitaiḥ / sādayitvātha darbheṣu sakūrcaṃ pihitānanam
2.3.3.6	arcayet tu tataḥ samyagupaviṣṭān dvijottamān / āpo gandhāḥ sumanasa iti dadyāj jalādikam
2.3.3.7	śivā āpaḥ santv iti ca sugandhāḥ pāntv itīti ca / saumanasyam iti brūyur astvantam itare dvijāḥ
2.3.3.8	śivaṃ karmeti cety uktvā brāhmaṇānāṃ dadau jalam / āpaḥ svasti śivaṃ karmety astvantam itare dvijāḥ
2.3.3.9	bhojyaṃ dadyāt tatas tebhyo anvāhārya iti dvijaḥ / odanaṃ taṇḍulaṃ vāpi svanvāhāryo 'stv itītare
2.3.3.10	gṛhṇīyur dakṣiṇāṃ dadyād dakṣiṇā iti ca dvijāḥ / svastyādi dakṣiṇāḥ pāntu bahu deyam itītare
2.3.3.11	astvantaṃ pratigṛhṇīyur dadyād akṣatam akṣatam / ity akṣataṃ cāriṣṭaṃ cety astvantaṃ brūyur arcitāḥ
2.3.3.12	vācayet tu karasthānā nāme bhuktavataḥ śrite / uttiṣṭheyus tataḥ paścān manaḥ samādhīyatām iti
2.3.3.13	samāhitamanasaḥ smaḥ prasīdantu bhavantv iti / prasannāḥ sma iti brūyuḥ śāntipuṣṭīti cocyate
2.3.3.14	tuṣṭiṛddhī avighnam astv iti āyuṣyam iti cocyate / ārogyaṃ śivaṃ karmāstu ity ūcur brāhmaṇā niśam
2.3.3.15	sapraṇavam astu iti brūyuḥ
2.3.3.16	prajāpatiḥ prīyatām
2.3.3.17	prīyatāṃ bhagavān prajāpatiḥ
2.3.3.18	evaṃ tattatkarmaṇi vihitā vācyāḥ
2.3.3.19	puṇyāhaṃ bhavanto bruvantu
2.3.3.20	oṃ puṇyāham iti oṃ paramasvāmināmnaḥ svastiṃ bhavanto bruvantu
2.3.3.21	oṃ svasti
2.3.3.22	oṃ ṛddhiṃ bhavanto bruvantu
2.3.3.23	oṃ ṛddhyatām
2.3.3.24	oṃ triḥ
2.3.3.25	puṇyāhasamṛddhir astu śivaṃ karmāstu
2.3.3.26	evaṃ prativacanam
2.3.3.27	nāndīmukhāḥ pitaraḥ prīyantām
2.3.3.28	bhagavanto nāndīmukhāḥ pitaraḥ iti prativacanam
2.3.3.29	āpohiṣṭhādibhir mantraiḥ praṇītāprokṣaṇavad ātmānaṃ prokṣayet
2.3.3.30	puṇyāhaṃ samāptam
2.3.5.1	atha kautukaṃ vyākhyāsyāmaḥ
2.3.5.2	paramasvāmiśarmaṇaḥ kumārasya kautukabandhaṃ kariṣya iti saṃkalpya taṇḍulam udakumbhaṃ varāhaviṣāṇaṃ ca kaṇṭakinaṃ ca śaṅkham ādarśam añjanaṃ kautukatantuṃ cādāya ekatra nidhāya niśāyāṃ gṛhaṃ sabhācchādanavidhānādyair alaṃkṛtya gomayenopalipya vrīhibhiḥ sthaṇḍilaṃ kṛtvā sthaṇḍilottare kumbhaṃ nidhāya kumbhasya dakṣiṇataḥ saṃbhārān nidhāya suprakṣālitapāṇipādān caturo brāhmaṇān pratidiśam upaveśya darbheṣv āsīnaḥ karmopakramaṃ karoti
2.3.5.3	saṃskāryaṃ kumāram ātmano dakṣiṇata upaveśya āpo hi ṣṭhā mayobhuva iti tisṛbhiḥ svahṛdayaṃ prokṣya brāhmaṇaiḥ sahaitān anuvākān japati kṛṇuṣva pājaḥ prasitiṃ na pṛthvīm indraṃ vo viśvatas pari havāmahe āśuḥ śiśāna iti
2.3.5.4	mamāgne varco vihaveṣv astu agner manve prathamasya pracetasaḥ indro dadhīco asthabhiḥ cakṣuṣo hete manaso hete bhrātṛvyaṃ pātayāmasi ityantam
2.3.5.5	etān anuvākān japitvā mātulaḥ kumārasya samīpa upaviśya trīṇi śalalyādiśaṅkhaparyantāny ādāya kumārasya dakṣiṇaṃ bāhum anvavahṛtya triḥ pradakṣiṇam āvartayate
2.3.5.6	athāñjanam ādāya dakṣiṇenāṅkte
2.3.5.7	ādarśam ādāya mukhaṃ darśayati
2.3.5.8	tantum ādāya rakṣohaṇaṃ vājinam ājigharmi mitraṃ prathiṣṭham upayāmi śarma / śiśāno agniḥ kratubhiḥ samiddhaḥ sa no divā sa riṣaḥ pātu naktam viśvettāte savaneṣu pravācyā yā cakartha maghavann indra sunvate / pārāvataṃ yat purusaṃbhṛtaṃ vasv apāvṛṇoḥ śarabhāya ṛṣibandhave iti tantuṃ prabadhya bṛhatsāma kṣatrabhṛd vṛddhavṛṣṇiyaṃ triṣṭubhaujaḥ śubhitam ugravīram / indrastomena pañcadaśena madhyam idaṃ vātena sagareṇa rakṣa iti rakṣāṃ karoti
2.3.5.9	atha taṇḍulam ādāya vasavas tvā rudraiḥ purastāt pāntu sarpirgrīvī pīvaryasya jāyā āśiṣam evaitām āśāste pūrṇapātre navo navo bhavati jāyamānaḥ triyambakaṃ yajāmahe viṣṇo tvaṃ no antamaḥ viṣṇor nu kaṃ vīryāṇi pravocam ity evamādiṛgyajurbhiḥ rakṣāṃ karoti
2.3.5.10	evaṃ striyāḥ savyaṃ bāhum anu paryāvṛtya pradakṣiṇam āvartayate
2.3.5.11	yatra nāndīśrāddhaṃ tatra kautukam ity āha bhagavān āgniveśyaḥ
2.4.1.1	śālāṃ kariṣyann udagayana āpūryamāṇapakṣe rohiṇyāṃ mṛgaśirasi tiṣya uttarayoḥ phalgunyor haste citrāyāṃ viśākhayor eteṣu snāyāt
2.4.1.2	yatrāpas tad gatvāgnim upasamādhāya vyāhṛtiparyantaṃ kṛtvā juhoti imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpate yad asya karmaṇo 'tyarīricam iti ca
2.4.1.3	atraike jayābhyātānān rāṣṭrabhṛta ity upajuhvati
2.4.1.4	yathā purastād brāhmaṇān annena pariviṣya puṇyāhaṃ svastyayanam ṛddhim iti vācayitvāhataṃ vāsaḥ paridhāyāpa upaspṛśya devasya tvā ity abhrim ādāya parilikhitam iti triḥ pradakṣiṇaṃ parilikhya yathārtham avaṭān khātvābhyantare pāṃsūn karoti
2.4.1.5	ihaiva dhruvāṃ niminomi śālāṃ kṣeme tiṣṭhatu ghṛtam ukṣamāṇām / tāṃ tvā śāle sarvavīrāḥ suvīrā ariṣṭavīrā anusaṃcarema iti dakṣiṇāṃ dvārasthūṇām ucchrayati
2.4.1.6	ihaiva dhruvā pratitiṣṭha śāle 'śvavatī gomatī sūnṛtāvatī / ūrjasvatī payasā pinvamānocchrayasva mahate saubhagāya ity uttarām
2.4.1.7	ā tvā kumāras taruṇa ā vatso jagatā saha / ā tvā hiraṇmayaḥ kumbha ā dadhnaḥ kalaśīrayan iti saṃmite 'bhimṛśati
2.4.1.8	evam eva sthūṇāv ucchrayati
2.4.1.9	evam abhimṛśati
2.4.1.10	ṛtena sthūṇāv adhiroha vaṃśogro virājann apasedha śatrūn / athāsmabhyaṃ sahavīrāṃ rayiṃ dā iti pṛṣṭhavaṃśam āropayati
2.4.1.11	mā naḥ sapatnī śaraṇā syonā devīr devebhir vimitāsyagre / tṛṇaṃ vasānā sumanās tvaṃ śaṃ na edhi dvipade śaṃ catuṣpade iti channām abhimṛśati
2.4.1.12	tato rurāḍe vāstuśamaṃ niśāyām antarāgāre 'gnim upasamādhāya vyāhṛtiparyantaṃ kṛtvā juhoti vāstoṣpate vāstoṣpate iti dve
2.4.2.1	vāstoṣpate prataraṇo na edhi gayasphāno gobhir aśvebhir indo / ajarāsas te sakhye syāma piteva putrān prati no juṣasva svāhā apaitu mṛtyur amṛtaṃ na āgan vaivasvato no abhayaṃ kṛṇotu / parṇaṃ vanaspater ivābhiḥ naḥ śrīyatāṃ rayiḥ sacatāṃ naḥ śacīpatiḥ svāhā / paraṃ mṛtyo anuparehi panthāṃ yas te sva itaro devayānāt / cakṣuṣmate śṛṇvate te bravīmi mā naḥ prajāṃ rīriṣo mota vīrān svāhā
2.4.2.2	imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpate yad asya karmaṇo 'tyarīricam iti ca
2.4.2.3	atraike jayābhyātānān rāṣṭrabhṛta ity upajuhvati ity āha bhagavān āgniveśyaḥ
2.4.3.1	atha taṭākakalpaṃ vyākhyāsyāmaḥ
2.4.3.2	nābhyarcya yūpam upatiṣṭhate
2.4.3.3	tad viṣṇoḥ paramaṃ padaṃ sadā paśyanti sūrayaḥ / divīva cakṣur ātatam iti
2.4.3.4	atha pradakṣiṇam āvṛtya pratyag adhiśritya jaghanena yūpaṃ sthaṇḍilaṃ kṛtvāgnim upasamādhāya saṃparistīryāgnimukhāt kṛtvā juhoti imaṃ me varuṇa tat tvā yāmi iti dvābhyām
2.4.3.5	oṣadhivanaspatibhyāṃ pakvāj juhoti yā jātā oṣadhaya iti dvābhyām
2.4.3.6	atha prāsādāt pakvāj juhoti vāstoṣpate vāstoṣpata iti dvābhyām
2.4.3.7	athājyāhutīr upajuhoti
2.4.3.8	brahmaṇe svāhā / rudrāya svāhā / yamāya svāhā / varuṇāya svāhā / nirṛtyai svāhā / śriyai svāhā / yaśaskarāya svāhā / ahne svāhā / rātryai svāhā / sūryāya svāhā / candramase svāhā / nakṣatrebhyaḥ svāhā iti dvādaśāhutīr juhoti
2.4.3.9	kūpyābhyaḥ svāhā adbhyaḥ svāhā ity etam apy anuvākam
2.4.3.10	sviṣṭakṛtprabhṛti siddham ā dhenuvarapradānāt
2.4.3.11	pāyasatilacūrṇaṃ payomiśraṃ salakṣaṇaṃ sampūrṇaṃ baliṃ kṛtvā balīn saṃprakīrya yamasūktaṃ puruṣasūktaṃ vācayitvormimantam udadhiṃ kṛtvā snātvācamyāhataṃ vāsaḥ paridhāya dakṣiṇāṃ dadāti
2.4.3.12	hiraṇyaṃ dhānyaṃ brāhmaṇebhyo dadāti
2.4.3.13	nṛttagītavādyādīni ghoṣayitvā sarvalokam alaṃkṛtya viṣṇulokaṃ gacchatīty āha bhagavān āgniveśyaḥ
2.4.4.1	atha kūśmāṇḍair juhuyād yo 'pūta iva manyeta yathā steno yathā bhrūṇahaivam eṣa bhavati yo 'yonau retaḥ siñcati
2.4.4.2	atra svapnāntare retaḥ pated api vā strīkāmo vā
2.4.4.3	amāvāsyāyāṃ paurṇamāsyāṃ vā keśaśmaśrulomanakhāni vāpayitvā snātaḥ śuddhavāsā brahmacārikalpena vratam upaiti vatsaraṃ māsaṃ caturviṃśatim ahorātraṃ dvādaśarātraṃ ṣaḍrātraṃ trirātraṃ vā
2.4.4.4	na māṃsam aśnīyān na striyam upeyān nopary āsīta jugupsetānṛtāt
2.4.4.5	payobhakṣa iti prathamaḥ kalpaḥ
2.4.4.6	yāvakaṃ vopayuñjānaḥ kṛcchraṃ dvādaśarāśaṃ caret
2.4.4.7	bhikṣed vā
2.4.4.8	yavāgūṃ rājanyo vaiśya āmikṣām
2.4.4.9	pūrvāhṇe pākayajñidharmeṇāgniṃ praṇīyopasamādhāya yad devā devaheḍanaṃ yad adīvyann ṛṇam ahaṃ babhūva āyuṣ ṭe viśvato dadhad ity etais tribhir anuvākaiḥ pratyṛcam ājyena hutvā siṃhe vyāghra uta yā pṛdākau iti catasra āhutīḥ agne 'bhyāvartin agne aṅgiraḥ punar ūrjā saha rayyā iti catasra āhutīr hutvā samitpāṇiḥ yajamāna āyatane 'vasthāya vaiśvānarāya prativedayāma iti dvādaśarcena sūktenopasthāya yan me manasā vācā kṛtam enaḥ kadācana / sarvasmāt tasmān meḍito mogdhi tvaṃ hi vettha yathātathaṃ svāhā iti samidham ādhāya varaṃ dadāti
2.4.4.10	jayāprabhṛti siddham ā dhenuvarapradānāt
2.4.4.11	ekasminn evāgnau paricarya athāgnyādheye yad devā devaheḍanaṃ yad adīvyann ṛṇam ahaṃ babhūva āyuṣ ṭe viśvato dadhad iti pūrṇāhutiṃ hutvāgnihotram ārapsyamāno daśahotāraṃ hutvā darśapūrṇamāsāv ārapsyamānaś caturhotāraṃ hutvā cāturmāsyam ārapsyamānaḥ pañcahotāraṃ hutvā paśubandhaṃ ṣaḍḍhotāraṃ some saptahotāram
2.4.4.12	karmādiṣv etair juhuyād iti vijñāyata iti hi brāhmaṇam iti brāhmaṇam
2.4.5.1	athātaḥ pūtakāmo 'gnīn ādhāsyamāno vānyat tu mahat karma samārabhed vā
2.4.5.2	pūrvapakṣe puṇye nakṣatre pūrvakālam upoṣyopavyuṣasi grāmāt prācīm udīcīṃ vā diśam upaniṣkramya kṛtaśaucaḥ kṛtācamano yathoditaṃ snānaṃ kṛtvā nadīṣu vā śuddhajalāśaye vā gṛhaṃ pratyetya śuciḥ śuklam anārdram ācchādyāgnim upasamādhāya darśavat kṛtvā nirvapaṇakāle devasya tvā ity anudrutya gaṇāya juṣṭaṃ nirvapāmi iti trīn muṣṭīn yajuṣā tūṣṇīṃ caturtham
2.4.5.3	ājyena śrapayati
2.4.5.4	ā agnimukhāt kṛtvā ghṛtānnena juhuyāt
2.4.5.5	kṣmāpavitraḥ sahasrākṣo mṛgārāṃhomucau gaṇau / pāvamānyaṃ ca kūśmāṇḍyo vaiśvānarya ṛcaś ca yāḥ pratyṛcaṃ juhuyāt
2.4.5.6	imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpate yad asya karmaṇo 'tyarīricam ity āhutīr juhuyāt
2.4.5.7	jayāprabhṛti siddham ā dhenuvarapradānāt
2.4.5.8	atra gurave gāṃ dattvā patnībhiḥ saha kṛtamaṅgalaś catuṣpathaṃ gatvā gomayena gocaryamātraṃ caturaśraṃ sthaṇḍilam upalipya pātraṃ nidhāya paristīryādbhiḥ pūrayaty avekṣamāṇaḥ pāpmāno vidhatvāyati siṃhe me manyuḥ ity āntād anuvākam
2.4.5.9	atha pātram ādāya prāṅmukhas tiṣṭhan apehi pāpman punar apanāśino bhavā naḥ pāpman sukṛtasya loke pāpman dhehy avihṛto yo naḥ pāpmanna jahāti tam u tvā jahi no vayam / anyatrāsmin niviśatāt sahasrākṣo amartyaḥ / yo no dveṣṭi sa ṛṣyanti yam u dviṣmas tam u jahi iti pṛṣṭhato nidhāyāpa upaspṛśya pradakṣiṇam āvartayet
2.4.5.10	evam eva saptāhaṃ savanatrayam
2.4.5.11	kuryān maunī haviṣyāśī nigṛhītendriyakriyaḥ / mucyate sarvapāpebhyo mahataḥ pātakād api
2.4.5.12	vṛddhatve yauvane bālye vā kṛtaḥ pāpasaṃcayaḥ / pūrvajanmasu vā jātas tasmād api vimucyate
2.4.5.13	bhojānānte dvijātīnāṃ pāyasānnena sarpiṣā / gobhūtilahiraṇyāni bhuktavadbhyaḥ pradāpayet
2.4.5.14	evaṃ kṛtvā sarvān lokān jayatīty āha bhagavān āgniveśyaḥ
2.4.6.1	atha śatābhiṣekaṃ vyākhyāsyāmaḥ
2.4.6.2	sahasramāsaṃ paryavasitam iti cecchatasaṃvatsara udagayanāpūryamāṇe puṇye nakṣatre brāhmaṇān annena pariviṣya puṇyāhaṃ svastyayanam ṛddhim iti vācayitvā atha devayajanollekhanaprabhṛty ā praṇītābhyaḥ kṛtvopotthāyāgreṇāgniṃ pratidiśaṃ vrīhitaṇḍulaiḥ sarvāsu dikṣu caturaśraṃ sthaṇḍilaṃ kṛtvā phalaiḥ puṣpais taṇḍulair akṣatair yavais tilaiḥ saṃprakīrya prādeśamātre same prācīnāgre kūrce kṛtvā prāgagraiḥ kūrcaiḥ sthaṇḍilaṃ nidhāyātha svarṇaṃ rajataṃ tāmraṃ mṛṇmayaṃ vā pañcaviṃśatiṃ kalaśān sūtreṇa pariveṣṭayitvā sthaṇḍileṣu nidhāya saṃparistīrya jalapavitraṃ nidhāya sarvagandhaiḥ phalaiḥ puṣpais tilaiḥ saṃyukte jalapavitra udakam ānayati
2.4.6.3	kūrcaṃ nidhāyākṣatagandhapuṣpadhūpadīpādyaiḥ kalaśān alaṃkṛtya sarvāsāṃ diśāṃ kalaśeṣv āvāhayati
2.4.6.4	athāsya madhye brahmāṇam āvāhayāmi / prajāpatim āvāhayāmi / parameṣṭhinam āvāhayāmi / hiraṇyagarbham āvāhayāmi / svayaṃbhuvam āvāhayāmi / iti āvāhya purastād anukrameṇa indrādīn kalaśeṣv āvāhayāmīty āvāhya paridhānaprabhṛty āgnimukhāt kṛtvā daivatam arcayitvā arghyapādyādibhir ārādhya yathāvidhy athainaṃ snāpayati
2.4.6.5	āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjanaḥ ity etenānuvākena mārjayitvaitair eva nāmadheyaiḥ amuṣmai namo 'muṣmai nama iti tarpayati
2.4.6.6	gandhapuṣpākṣatadhūpān dadyād ahatena vāsasā pracchādya
2.4.6.7	dvadaśakalaśaṃ varuṇasūktaṃ śeṣatādantaḥ śāpadhetrikodakena yadivā pareparetītaḥ iti catasṛbhir anucchandasam agnir āyuṣmān iti pañcabhiḥ paryāyaiḥ
2.4.6.8	athaitaiḥ abhiṣecanaṃ karoti
2.4.6.9	atha prakṣālitapāṇipāda ācamya ahatena vāsasā paridhatte
2.4.6.10	evam evordhvaṃ sarvagandhaiḥ candanāgarusaṃyutaṃ sarvān anulepya athādityām udīkṣayati ā satyena iti
2.4.6.11	athainam upatiṣṭhate ud vayaṃ tamasas pari ud u tyaṃ citraṃ tac cakṣur devahitaṃ ya udagāt iti
2.4.6.12	erakām āstīrya tasyāṃ prāṅmukha upaviśyāthājyāhutīr upajuhoti brahma jajñānam iti ṣaḍbhiḥ
2.4.6.13	sviṣṭakṛtprabhṛti siddham ā dhenuvarapradānāt
2.4.6.14	athāgreṇāgniṃ darbhastambe hutaśeṣaṃ nidhāya āyuṣ ṭe viśvato dadhad ayam agnir vareṇyaḥ āyurdā agne iti dvābhyām athājyaśeṣe hiraṇyaṃ nidhāya indrāya tvā tejasvate tejasvantam iti catasṛbhiḥ anucchandasaiś cārdharcaiḥ ājyaśeṣe praticchāyāṃ darśayati
2.4.6.15	mamāgna āyuṣe varcase kṛdhi ity anena brāhmaṇāya dadāti
2.4.6.16	āyur asi viśvāyur asi / sarvāyur asi sarvam āyur asi / yato vāso manojavāḥ ityantaiś catasṛbhir anucchandasair anubrāhmaṇair āśīrvācanam āha
2.4.6.17	trivṛtānnena brāhmaṇān bhojayitvāśiṣo vācayitvā brāhmaṇena prīyatām iti
2.4.6.18	athāśāmāyuṣa grāmaṃ pradakṣiṇaṃ karoti
2.4.6.19	athācchādanaviśeṣair upasarjanaiś cāmarais tālavṛntair vahati
2.4.6.20	atha śaṅkhair geyādinirghoṣayuktaiś ca rathavāhanam āropya svastisūktaṃ japet svasti no 'mimīta ityādi svasti sambādheṣv abhayaṃ no astu iti samānam
2.4.6.21	atha dvārabaliṃ karoti
2.4.6.22	atha gehāntaraṃ gatvā brāhmaṇān sampūjyāśiṣo vācayitvātha bālānāmāhuḥ
2.4.6.23	sahasram āyuḥ sahasramāsas taruṇenduṃ darśayitvātha putrapautraiḥ brāhmaṇaḥ sāyujyaṃ salokatāṃ prāpnoti ity āha bhagavān āgniveśyaḥ
2.4.7.1	atha brāhmaṇasya mahāpātakādipatitakarmāṇi bhavanti ced atra sapiṇḍaḥ kiṃ kuryād iti
2.4.7.2	nindite 'hni sāyāhne sapiṇḍāḥ saha tiṣṭhanti
2.4.7.3	catuṣpathe tathā kāryaṃ gomayenopalepanam / ninditaṃ caiva śītoṣṇam udakumbhaṃ pratiṣṭhipet
2.4.7.4	asya dāsī tataḥ paścād adbhiḥ kumbhaṃ prapūrayet / uttiṣṭhantaḥ sapiṇḍās tam idaṃ vacanam abruvan
2.4.7.5	sambhāṣaṇaṃ ca saṃyānaṃ sabhāśayanam eva ca / aśanaṃ ca tathā tena na ca kuryād itaḥ param
2.4.7.6	iti vācaṃ visṛjyaiva kuryāt kumbhaṃ pradakṣiṇam / tāḍayed vāmapādasya pārṣṇyā tat tasya saṃnidhau
2.4.7.7	anavekṣamāṇās te sarve gatvā paścād yathoditam / prāyaścittaṃ yathāśāstraṃ vividhaṃ cātha cet kṛtam
2.4.7.8	evaṃ pūtas tataḥ paścāt snātvā śuddhe jalāśaye / puṇyāhaṃ vācayitvā tu praviśec ca catuṣpatham
2.4.7.9	gomayenopalipyātha navakumbhaṃ pratiṣṭhipet / dāserādbhiḥ prapūryātha sapiṇḍān paryupāsayet
2.4.7.10	svastivākyaṃ tataḥ kṛtvā kumbhaṃ kuryāt pradakṣiṇam / udaṃ pītvātha kumbhasthaṃ svagehaṃ tu praveśayet
2.4.7.11	brāhmaṇān bhojayitvātha sapiṇḍaiḥ saha bhojayet
2.4.7.12	evaṃ hi śuddhātmānaṃ pitṛpitāmahaprapitāmahā asya kulavṛddhāś cāśiṣo vācayitvā ata ūrdhvaṃ sarvān kāmān sa hi kuryād iti kuryād iti
2.4.8.1	atha śubhāśubhanimittānāṃ vāyasānāṃ balividhiṃ vyākhyāsyāmaḥ
2.4.8.2	grāmāt prācīm udīcīṃ diśam upaniṣkramya gomayena gocarmamātraṃ caturaśraṃ sthaṇḍilam upalipya prokṣya lakṣaṇam ullikhyādbhir avokṣya pradakṣiṇaṃ vāyasānām āsanaṃ kalpayati
2.4.8.3	aṅkatebhyaḥ kalpayāmi / kaṅkatebhyaḥ kalpayāmi / kadruputrebhyaḥ kalpayāmi / vāsebhyaḥ kalpayāmi / brahmaputrebhyaḥ kalpayāmi
2.4.8.4	athaitān āvāhayati
2.4.8.5	na kapilān na kokilān nāriṣṭān na mahāriṣṭān vāyasamātrakān
2.4.8.6	āyāntu śakunāḥ śīghraṃ vāyasā balibhojinaḥ
2.4.8.7	aṅkatān āvāhayāmi / kaṅkatān āvāhayāmi / kadruputrān āvāhayāmi / vāyasān āvāhayāmi / brahmaputrān āvāhayāmi ity āvāhya āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvā amuṣmai namo 'muṣmai nama iti gandhapuṣyadhūpadīpair abhyarcya amuṣmai svāhāmuṣmai svāhā iti pāyasodanena piṇḍaṃ pradakṣiṇaṃ dadyāt
2.4.8.8	amuṣmai namo 'muṣmai nama ity upasthāya / satyāḥ stha satyaṃ vadata satye ramata vāyasāḥ / tat satyam iha no brūyān na mithyābalim aśnīyāt / ity āha
2.4.8.9	athainaṃ mātṛghātena pitṛghātena vā punaḥ / tad duṣkṛtaṃ pratigṛhṇīyād yo mithyābalim aśnīyāt
2.4.8.10	kapilānāṃ śataṃ hutvā brāhmaṇānāṃ viśeṣataḥ / duṣkṛtaṃ pratigṛhṇīyād yo mithyābalim aśnīyāt / iti brūyāt
2.4.8.11	bhāvāya pūrvaṃ gṛhṇīyād abhāvāya tu dakṣīṇam / nāstīty aparaṃ caiva bhaviṣyaty api vottaram
2.4.8.12	madhye sarvārthalābhāya ity āha
2.4.8.13	evaṃ jñātvā sarvakarmāṇy ārabhet sarvakarmāṇy ārabhed iti
2.4.9.1	atha yajñopavītavidhiṃ vyākhyāsyāmaḥ
2.4.9.2	āpūryamāṇapakṣe puṇye nakṣatre brāhmaṇakanyā brāhmaṇavidhavā vā suprakṣālitapāṇipādā śuciḥ śuklam anārdram ācchādya yatra kārpāsas tiṣṭhati tatra gatvā pakvaphalaṃ parigṛhya gomayena gocarmamātraṃ caturaśraṃ sthaṇḍilam upalipya tanmadhye yantraṃ pratiṣṭhāpya prāṅmukhī udaṅmukhī vā upaviśya uparyupari tantuṃ tatya na kadācana nīcaṃ karoti
2.4.9.3	brāhmaṇāya dadāti
2.4.9.4	atha brāhmaṇo hiraṇyena parikrīya vā dhānyena vā dhanena vā suprakṣālitapāṇipāda apa ācamya pavitrapāṇiḥ prāṅmukha udaṅmukho vopaviśya dakṣiṇahastāṅgulībhiḥ śliṣṭābhiḥ ṣaḍadhikena navatyā parigaṇya triguṇīkṛtam athādbhir mārjayati āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena
2.4.9.5	brāhmaṇān āhūya prāg ekaḥ sthitvā pratyag dvau sthitvā dakṣiṇahastaṃ parivrājena bhūr bhuvaḥ svaḥ iti sūtraṃ kṛtvā triguṇīkṛtya yājñike vṛkṣe visṛjati
2.4.9.6	tṛṇena tāḍayati
2.4.9.7	hastena hastaṃ sūtram ādāya jānubhyāṃ pariveṣṭayati bhūr agniṃ ca pṛthivīṃ ca māṃ ca / trīṃś ca lokān saṃvatsaraṃ ca / prajāpatis tvā sādayatu / tayā devatayāṅgirasvad dhruvā sīda iti atha dvitīyaṃ bhuvo vāyuṃ cāntarikṣaṃ ca māṃ ca / trīṃś ca lokān saṃvatsaraṃ ca / prajāpatis tvā sādayatu tayā devatayāṅgirasvad dhruvā sīda iti atha tṛtīyaṃ svar ādityaṃ ca divaṃ ca māṃ ca / trīṃś ca lokān saṃvatsaraṃ ca / prajāpatis tvā sādayatu / tayā devatayāṅgirasvad dhruvā sīda iti atha granthiṃ kṛtvā bhūr bhuvaḥ svaś candramasaṃ ca diśaś ca māṃ ca / trīṃś ca lokān saṃvatsaraṃ ca prajāpatis tvā sādayatu / tayā devatayāṅgirasvad dhruvā sīda iti
2.4.9.8	atha yajñopavītī bhavati yajñasyopavītena upavyayāmi dīrghāyuṣṭvāya suprajāstvāya suvīryāya sarveṣāṃ vedānām ādhipatyāya śriyai yaśase brahmaṇe brahmavarcasāya iti
2.4.9.9	ācāntaḥ sarvakarmārho bhavati sarvakarmārho bhavati
2.4.10.1	atha devatārādhanaṃ vyākhyāsyāmaḥ
2.4.10.2	śuci śuklam anārdram ācchādya pavitrapāṇirāc āntaḥ sandhyām upāsyātha kṛtāgnikāryo devam āvāhayet
2.4.10.3	maṇḍale sthaṇḍile vāpsu hṛdi dīpte ca pāvake / tathaiva pratimāyāṃ vā harim āvāhya pūjayet / hṛdayābhyantare padmaṃ manasā cintayed budhaḥ
2.4.10.4	padmasya karṇikāmadhye tasya jyotir vyavasthitam / jyotirmadhye mahāviṣṇuḥ śaṅkhacakragadādharaḥ
2.4.10.5	evaṃ dvādaśanāmabhir āvāhya keśavāyeti
2.4.10.6	candanādi pradīpāntaiḥ pūjayec ca tataḥ param / maṇḍale ca tathā sarvaṃ sthaṇḍile ca tathaiva ca // tathaiva pāvake dīpte harim āvāhya pūjayet
2.4.10.7	atha cet pratimāṃ kurvan svarṇamayena vā lohamayena vā aśaktau śilāmayena vā śaṅkhacakragadādharaṃ caturbhujaṃ kṛtvā agāre vā vimāne vā pratiṣṭhāpya āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākenābhiṣekaṃ karoti
2.4.10.8	atha devam āvāhayāmi iti keśavādināmabhir āvāhya atha vastraṃ pradāya yuvaṃ vastrāṇi iti atha gandhaṃ pradāya gandhadvārām iti atha puṣpaṃ pradāya yo 'pāṃ puṣpaṃ veda iti atha dhūpaṃ pradāya dhūr asi iti atha dīpaṃ pradāya uddīpyasva iti taccheṣeṇānulepanaṃ karoti
2.4.10.9	arhaṇīyam udakam ity athārghyaṃ pādyam udakam iti pādyaṃ dadyād ācamanīyam udakam ity ācamanīyam
2.4.10.10	atha caruṃ śrapayati
2.4.10.11	āḍhakena āḍhakārdhena vā prasthena vājyena vā payasi śrapayati
2.4.10.12	athānnaṃ bhavati
2.4.10.13	pradāya satyaṃ tvarttena pariṣiñcāmi iti ṛtaṃ tvā satyena pariṣiñcāmi iti pariṣecanaṃ karoti
2.4.10.14	athānnam abhimṛśya aham asmi prathamajā ṛtasya iti daśarcena sūktena amṛtopastaraṇam asi iti upastaraṇaṃ karoti
2.4.10.15	atha prāṇāhutiḥ
2.4.10.16	prāṇe niviṣṭo 'mṛtaṃ juhomi / śivo mā viśāpradāhāya / prāṇāya svāhā iti prāṇāya apāne niviṣṭo 'mṛtaṃ juhomi / śivo mā viśāpradāhāya / apānāya svāhā ity apānāya vyāne niviṣṭo 'mṛtaṃ juhomi / śivo mā viśāpradāhāya / vyānāya svāhā iti vyānāya udāne niviṣṭo 'mṛtaṃ juhomi / śivo mā viśāpradāhāya / udānāya svāhā ity udānāya samāne niviṣṭo 'mṛtaṃ juhomi / śivo mā viśāpradāhāya / samānāya svāhā iti samānāya evaṃ pañcavidhāṃ prāṇāhutiṃ karoti
2.4.10.17	atha devam upasthāya keśavādidvādaśanāmabhiḥ viṣṇor nu kaṃ vīryāṇi pravocam iti japati
2.4.10.18	athāvaraṇaṃ karoti amṛtāpidhānam asi ity apa ānīya pidhāya yo 'pām āyatanaṃ veda / āyatanavān bhavati ity ācamanīyaṃ karoti
2.4.10.19	atha tāmbūlaṃ pradāya devam udvāsayati
2.4.10.20	kṣīrārṇave vā merau vā ādityamaṇḍale vā keśavam udvāsya naivedyam apsu nidhāya caturthāṃśaṃ brāhmaṇāya dadāti ity āha bhagavān āgniveśyaḥ
2.4.11.1	athāto ravikalpaṃ vyākhyāsyāmaḥ
2.4.11.2	āyuṣkāmasya vā tejaskāmasya vā yaśaskāmasya vā bhūtikāmasya vā putrakāmasya vā rūpakāmasya vā bhavati
2.4.11.3	na naktam aśnīyāt mṛcchayaś ca maithunavarjam
2.4.11.4	śuci śuklam anārdram ācchādya prayataḥ śucir bhavati
2.4.11.5	atha śvobhūte ādityavāre āditye 'bhyuditamātre gomayena gocarmamātraṃ caturaśraṃ sthaṇḍilam upalipya madhye svarṇam athavā rajataṃ vā padmaṃ nidhāya athavā bhūmau vilikhed aṣṭapatraṃ sakarṇikam
2.4.11.6	pūrvapatre nyaset sūryam āgneyyāṃ ca divākaram / nyasya yāmye vivasvantaṃ nairṛtyāṃ tu bhagaṃ nyaset
2.4.11.7	varuṇaṃ paścime patre vāyavye cendram eva ca / savitāram athaiśānyām ādityaṃ cottare nyaset
2.4.11.8	sakarṇikāpūrvapatre nyased arkaṃ savājinam / sahasrāṃśuṃ dakṣiṇe ca mārtāṇḍaṃ paścime diśi
2.4.11.9	uttare tu raviṃ devaṃ tanmadhye bhāskaraṃ nyaset
2.4.11.10	evaṃ dvādaśādityān yathākramaṃ vinyasya madhye sarvādityarūpaṃ vinyasyāthādbhir mārjayate āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena
2.4.11.11	atha raktacandanena raktapuṣpeṇa raktavarṇa ācāryaḥ amuṣmai namo 'muṣmai namaḥ iti gandhapuṣpadhūpadīpair abhyarcya pādyam udakaṃ namaskāraṃ kṛtvā amuṣmai namo 'muṣmai nama iti atha daivatān udvāsayati
2.4.11.12	dvādaśanāmabhir yathā pūrvam āvāhanaṃ karoti tathodvāsanam
2.4.11.13	gurave yathāśakti dakṣiṇāṃ dadyāt
2.4.11.14	evaṃ saṃvatsarasyārkavāreṣu pūjāṃ kṛtvā brāhmaṇān bhojayitvā āyuṣkāmī dīrgham āyur avāpnuyāt
2.4.11.15	tejaskāmī tejasvī yaśaskāmī yaśasvī bhūtikāmī bhūtimān bhavati
2.4.11.16	putrakāmī putraṃ labhate
2.4.11.17	sarvakāmī sarvaṃ labhate
2.4.11.18	ity āha bhagavān āgniveśyaḥ
2.4.12.1	praṇavaṃ cāgnidaivatyaṃ parabrahmasvarūpiṇam / chandas tu devī gāyatrī ṛṣir brahmeti kīrtitaḥ
2.4.12.2	praṇavaṃ namaskaromi sarvadevatāmayaṃ śṛṇu viṣṇum abravīd iti praṇavaṃ tryakṣareṇa
2.4.12.3	akārokāram akārākṣareṇa
2.4.12.4	akāro 'gniḥ ukāraḥ sūryaḥ makāraś candraḥ
2.4.12.5	akāro brahmā ukāro viṣṇuḥ makāra īśvaraḥ
2.4.12.6	akāro napuṃsakaḥ ukāraḥ pulliṅgaḥ makāraḥ strīliṅgaḥ
2.4.12.7	akāro miśravarṇaḥ ukāro raktavarṇaḥ makāraḥ śvetavarṇaḥ
2.4.12.8	upamārahitāḥ aumakārātmakāḥ kālatrayātmakāḥ lokatrayātmakāḥ ṛgyajussāmātmakāḥ avasthātrayātmakāḥ praṇavoccāraṇena mahadaiśvaryadāyakāḥ mūlādhārānāhatabhrūmadhye sthitāḥ akārokāramakārāḥ udāttān udāttasvaritāḥ vakṣyāmy atirahasyam iti
2.4.12.9	ṛgvede praṇavaṃ yajurvede praṇavaṃ sāmavede praṇavaṃ triḥ brūyāt
2.4.12.10	tasyottarā bhūyase nirvacanāya
2.5.1.1	athāto grahātithyabalikarmopahārān vyākhyāsyāmaḥ
2.5.1.2	aśraddadhānam ahutam ajapaṃ tyaktamaṅgalam / grahā nayanti suvyaktaṃ puruṣaṃ yamasādanam
2.5.1.3	grahāṇām ugraceṣṭānāṃ nakṣatrapathacāriṇām / upahārān pravakṣyāmi śāntyarthaṃ tu yathāvidhi
2.5.1.4	māsi māsy ṛtāv ṛtāv ayane candragrahe sūryagrahe janmanakṣatre viṣuve śubhāśubhe vā tadgrahāṇām ātithyaṃ saṃvatsarād api prayuñjānaḥ sarvān kāmān avāpnotīti
2.5.1.5	uktam ekāgnividhānaṃ kṛtvā
2.5.1.6	bhāskarāṅgārakau raktau śvetau śukraniśākarau / somaputragurū caiva tāv ubhau pītakau smṛtau
2.5.1.7	kṛṣṇaṃ śanaiścaraṃ vidyād rāhuketū tathaiva ca / grahavarṇāni puṣpāṇi prājñas tatropakalpayet
2.5.1.8	baliṃ caivopahāraṃ ca gandhamālyaṃ tathaiva ca / yathākrameṇopaharet sarveṣām anupūrvaśaḥ
2.5.1.9	iti
2.5.1.10	arkasamidham ādityāya pālāśaṃ somāya khādiram aṅgārakāya apāmārgaṃ budhāya aśvatthaṃ bṛhaspataye audumbaraṃ śukrāya śamīṃ śanaiścarāya rāhoḥ dūrvāṃ ketoḥ kuśam iti
2.5.1.11	madhye vṛttam ādityāya āgneyyāṃ caturaśraṃ somāya dakṣiṇe trikoṇam aṅgārakāya īśānyāṃ vāṇākāraṃ budhāya uttare dīrghacaturaśraṃ bṛhaspataye prāk pañcakoṇaṃ śukrāya paścime dhanurākāraṃ śanaiścarāya nirṛtyāṃ śūrpākāraṃ rāhave vāyavyāṃ dhvajākāraṃ ketubhyaḥ
2.5.1.12	paridhānaprabhṛtyagnimukhāntaṃ kṛtvā pakvāj juhoti
2.5.1.13	ā satyena agniṃ dūtaṃ vṛṇīmahe eṣāmīśe ity ādityāya
2.5.1.14	āpyāyasva apsu me somo abravīt gaurī mimāya iti somāya
2.5.1.15	agnir mūrdhā syonā pṛthivi kṣetrasya patinā ity aṅgārakāya
2.5.1.16	ud budhyasva idaṃ viṣṇuḥ viṣṇo rarāṭam asi iti budhāya
2.5.1.17	bṛhaspate ati indra marutvaḥ brahma jajñānam iti bṛhaspataye
2.5.1.18	pra vaḥ śukrāya indrāṇīm indram vo viśvatas pari iti śukrāya
2.5.1.19	śaṃ no devīḥ prajāpate na tvat imaṃ yama prastaram ā hi sīda iti śanaiścarāya
2.5.1.20	kayā naś citra ābhuvat ā yaṃ gauḥ yat te devī nirṛtir ābabandha iti rāhave
2.5.1.21	ketuṃ kṛṇvan brahmā devānāṃ sacitra citraṃ citayantam asmai iti ketave
2.5.1.22	ghṛtānvaktānāṃ samidhām aṣṭasahasram aṣṭaśatam aṣṭāviṃśatiṃ vā pratyṛcaṃ haviṣā juhuyāt
2.5.1.23	pratyṛcam ājyena juhuyāt
2.5.1.24	haviṣyānnam ādityāya ghṛtapāyasaṃ somāya guḍaudanam aṅgārakāya kṣīraudanaṃ budhāya dadhyodanaṃ bṛhaspataye ghṛtaudanaṃ śukrāya tilamiśrapiṣṭamāṣaudanaṃ śanaiścarāya rāhomārsaudanaṃ ketoś citraudanam ity upahāraḥ sarveṣām alābhe haviṣyam
2.5.1.25	aryamaṇaṃ somaṃ rājānam iti sviṣṭakṛtaṃ juhoti
2.5.1.26	jayāprabhṛti siddham ā dhenuvarapradānāt
2.5.1.27	agreṇāgniṃ grahān abhyarcayati
2.5.1.28	āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvā svena svena mantreṇa gandhapuṣpadhūpadīpair abhyarcya balim upahṛtya namaskṛtya pravāhya jaghanenāgniṃ prāṅmukha upaviśya adbhir mārjayate āpo hi ṣṭhā mayobhuva ityādibhiḥ
2.5.1.29	atha dakṣiṇāṃ dadāti
2.5.1.30	kapilāṃ dhenum ādityāya śaṅkhaṃ somāya raktam anaḍvāham aṅgārakāya kāñcanaṃ budhāya vāso bṛhaspataye rajataṃ śukrāya kṛṣṇāṃ gāṃ śanaiścarāya rāhoś chāgaṃ ketoḥ kuñjaram iti
2.5.1.31	sarveṣām alābhe hiraṇyaṃ
2.5.1.32	vā yena vā tuṣyaty ācāryaḥ
2.5.1.33	yathā samutthitaṃ yantraṃ yantreṇa pratihanyate / evaṃ samutthitaṃ ghoraṃ śīghraṃ śāntiṃ nayet sadā
2.5.1.34	yathā śastraprahārāṇāṃ kavacaṃ bhavati vāraṇam / evaṃ daivopaghātānāṃ śāntir bhavati vāraṇam
2.5.1.35	ahiṃsakāsya dāntasya dharmārjitadhanasya ca / nityaṃ ca niyamasthasya sadā sānugrahā grahāḥ
2.5.1.36	grahā gāvo narendrāś ca brāhmaṇāś ca viśeṣataḥ / pūjitāḥ pūjayanty ete nirdahanty avamānitāḥ
2.5.1.37	devatā graharūpeṇa darśayanti śubhāśubham
2.5.1.38	darśayanti śubhāśubhamiti
2.5.2.1	atha yady akāle sthūṇā virohet bakaḥ kapoto vāgāramadhye 'dhipated gaur vā gāṃ dhayet gaur ātmānaṃ pratyaṅ dhayet anaḍvān vā samullikhet anagnau vā dhūmo jāyeta anagnau vā dīpyeta madhu vā jāyeta niryāsaṃ vopajāyeta chatrākaṃ vopajāyeta maṇḍūko vā bhūmau dadṛśe śvānaḥ prasūte vā gṛhapatiṃ jāyāṃ vopatapati anyeṣu cādbhutotpāteṣu
2.5.2.2	atha devayajanollekhanaprabhṛty āgnimukhāt kṛtvā juhoti vāstoṣpate iti dve
2.5.2.3	vāstoṣpate śaṃ naḥ indrāgnī kayā naś citra ā bhuvat ko adya yuṅkte bhavataṃ naḥ samanasau iti
2.5.2.4	sviṣṭakṛtprabhṛti siddham ā dhenuvarapradānāt
2.5.2.5	apareṇāgniṃ śamīparṇeṣu hutaśeṣaṃ nidadhāti śaṃ no devīr abhiṣṭaya iti
2.5.2.6	sthālīsaṃkṣālanam ājyaśeṣam udakaśeṣaṃ ca pātryāṃ samānīyaiteṣūtpāteṣu ninayet
2.5.2.7	prokṣayed vā tac chaṃyor ā vṛṇīmahe iti
2.5.2.8	annaṃ saṃskṛtya brāhmaṇān sampūjyāśiṣo vācayati śivaṃ śivam iti
2.5.2.9	adbhuto vyākhyātaḥ
2.5.3.1	āhutānukṛtir āyuṣyahomacaruḥ saṃvatsare saṃvatsare ṣaṭsu ṣaṭsu māseṣu caturṣu caturṣu māseṣu māsi māsi vā janmanakṣatre kriyeta
2.5.3.2	atha devayajanollekhanaprabhṛty ā praṇītābhyaḥ kṛtvā vrīhīn nirvapati agnaya āyuṣmate vo juṣṭaṃ nirvapāmi iti
2.5.3.3	tūṣṇīṃ vā
2.5.3.4	atha dhānyān nirvapati prāṇāya vo juṣṭaṃ nirvapāmi iti
2.5.3.5	tūṣṇīṃ vā
2.5.3.6	tān abhyukṣyāvahatya triṣphalīkṛtya triḥ prakṣālya nidadhāti
2.5.3.7	atha tiraḥpavitraṃ sthālyām apaḥ payo vānīyādhiśritya tiraḥpavitraṃ taṇḍulān āvapati
2.5.3.8	athājyam adhiśrityobhayaṃ paryagnikṛtvā mekṣaṇaṃ ca sruvaṃ ca saṃmārṣṭi
2.5.3.9	athaitaṃ caruṃ śrapayitvābhighāryodañcam udvāsya pratiṣṭhitam abhighārayati
2.5.3.10	sa eṣa eva sarveṣāṃ sthālīpākānāṃ carukalpaḥ
2.5.3.11	paridhānaprabhṛty āgnimukhāt kṛtvā pakvāj juhoti āyuṣ ṭe viśvato dadhad iti puronuvākyām anūcya āyurdā agne haviṣo juṣāṇaḥ iti yājyayā juhoti
2.5.3.12	ājyāhutīr upajuhoti
2.5.3.13	athāntareṇāgniṃ cājyasthālīṃ carusthālīṃ nidadhāti
2.5.3.14	sahasrasaṃpātābhihutaṃ karoti
2.5.3.15	yo brahmā brahmaṇa ujjahāra prāṇeśvaraḥ kṛttivāsāḥ pinākī / īśāno devaḥ sa na āyur dadhātu tasmai juhomi haviṣā ghṛtena svāhā
2.5.3.16	vibhrājamānaḥ sarirasya madhyād rocamāno gharmarucir ya āgāt / sa mṛtyupāśād apanudya ghorād ihāyuṣe no ghṛtam attu devaḥ svāhā
2.5.3.17	brahmajyotir brahmapatnīṣu garbhaṃ yam ādadhāt pururūpaṃ jayantam / suvarṇarambhagraham arkam arcaṃ tam āyuṣe vardhayāmo ghṛtena svāhā
2.5.3.18	śriyaṃ lakṣmīm aupalāmambikāṃ gāṃ ṣaṣṭhīṃ jayām indrasenety udāhuḥ / tāṃ vidyāṃ brahmayoniṃ sarūpām ihāyuṣe tarpayāmo ghṛtena svāhā
2.5.3.19	dākṣāyaṇyaḥ sarvayonyaḥ sayonyaḥ sahasraśo viśvarūpā virūpāḥ / sasūnavaḥ sapatayaḥ sayūthyā āyuṣeṇo ghṛtam idaṃ juṣantāṃ svāhā
2.5.3.20	divyā gaṇā bahurūpāḥ purāṇā āyuśchido naḥ pramanthantu vīrān / tebhyo juhomi bahudhā ghṛtena mā naḥ prajāṃ rīriṣo mota vīrān svāhā
2.5.3.21	ekaḥ purastād ya idaṃ babhūva yato babhūva bhuvanasya gopāḥ / yam apyeti bhuvanaṃ sāṃparāye sa no havir ghṛtam ihāyuṣe 'ttu devaḥ svāhā
2.5.3.22	vasūn rudrān ādityān maruto 'tha sādhyān ṛbhūn yakṣān gandharvāṃś ca pitṝṃś ca viśvān / bhṛgūn sarpāṃś cāṅgiraso 'tha sarvān ghṛtaṃ hutvā svāyuṣyā mahayāma śaśvat svāhā
2.5.3.23	iti ṣaḍviṃśatiśataṃ kṛtvā tadāhutīnām aṣṭasahasraṃ saṃpadyate
2.5.3.24	itarasmāt pakvāt sauviṣṭakṛtaṃ juhoti
2.5.3.25	havyavāham abhimātiṣāham iti puronuvākyām anūcya sviṣṭam agna iti yājyayā juhoti
2.5.3.26	jayāprabhṛti siddham ā dhenuvarapradānāt
2.5.3.27	athāgreṇāgniṃ dūrvāstambe hutaśeṣaṃ nidadhāti mā no mahāntaṃ mā nas toka iti dvābhyām
2.5.3.28	apareṇāgniṃ prāṅmukha upaviśya vāgyataḥ sthālīpākaṃ sagaṇaḥ prāśnāti āyur asi viśvāyur asi sarvāyur asi sarvam āyur asi sarvaṃ ma āyur bhūyāt sarvam āyur geṣam iti
2.5.3.29	prāśyācamya jaṭharam abhimṛśati yata indra bhayāmahe svastidā viśaspatiḥ iti dvābhyām
2.5.3.30	kumārāṇāṃ grahagṛhītānām āyuṣyeṇa ghṛtasūktenāharahaḥ svastyayanārthaṃ svādhyāyam adhīyīta
2.5.3.31	etair eva mantrair āhutīr juhuyāt
2.5.3.32	etair eva mantrair baliṃ haret
2.5.3.33	agado haiva bhavati
2.5.3.34	tad etad ṛddham ayanaṃ bhūtopasṛṣṭānāṃ rāṣṭrabhṛtaḥ pañcaśoḍāya sarpāhutir gandharvāhutir iti
2.5.3.35	agado haiva bhavati
2.5.3.36	tad etad ṛddham ayanaṃ hutāhutānukṛtayo 'nye homā āśramānukṛtayaḥ saṃśrayā iti
2.5.4.1	athāto 'pamṛtyuñjayakalpaṃ vyākhyāsyāmaḥ
2.5.4.2	puṇye nakṣatre janmanakṣatre janmavāre vā kṛṣṇāṣṭamyāṃ caturdaśyāṃ vā devālaye nadītīre goṣṭhe puṇyatame sthale vā svagṛhe vā gomayenopalipya puṇyāhaṃ svastyayanam ṛddhimiti vācayitvā atha devayajanollekhanaprabhṛty āgnimukhāt kṛtvā oṃ bhūr bhuvaḥ svaḥ svāhā iti prāyaścittaṃ hutvā śvetadūrvāḥ pālāśasamidho 'ṣṭasahasram aṣṭaśatam aṣṭāviṃśatiṃ vā dadhimadhughṛtapayāṃsi samudāyutya triyambakaṃ yajāmahe iti mantreṇa hutvātha apaitu mṛtyuḥ paraṃ mṛtyo mā no mahāntaṃ mā nas toke triyambakam ye te sahasram iti hutvā sviṣṭakṛtam avadāyāthājyāhutīś copajuhoti nakṣatre rāśau jātasya śarmaṇaḥ mṛtyur naśyatv āyur vardhatāṃ bhūḥ svāhā pūrvavat śarmaṇaḥ mṛtyur naśyatv āyur vardhatāṃ bhuvaḥ svāhā pūrvavat śarmaṇaḥ mṛtyur naśyatv āyur vardhatāṃ svaḥ svāhā pūrvavat śarmaṇaḥ mṛtyur naśyatv āyur vardhatāṃ bhūr bhuvaḥ svaḥ svāhā iti
2.5.4.3	atha sviṣṭakṛtaṃ havyavāham abhimātiṣāham iti puronuvākyām anūcya sviṣṭam agna iti yājyayā juhoti
2.5.4.4	jayābhyātānān rāṣṭrabhṛtaḥ iti hutvā tantraśeṣaṃ samāpya darbhastambe hutaśeṣaṃ nidadhāti tac chaṃyor ā vṛṇīmahe iti
2.5.4.5	atha dakṣiṇāṃ dadyāt
2.5.4.6	yathācāryas tuṣṭaḥ prasannahṛdayo bhavet tathā dadyāt
2.5.4.7	śeṣebhyo 'pi yathāśakti dattvā brāhmaṇān bhojayet
2.5.5.1	atha jayānām eva homo jayāhe nāṣṭyaṃ tu kalpayate
2.5.5.2	bādhaḥsruvaṃ ca srucaś ca bādhaka evainaṃ vaibhītakam idhmam abhyajyābādhakena sruveṇopasṛjya bādhakāyāṃ sruci caturgṛhītena juhoti
2.5.5.3	catuṣpādaḥ paśavaḥ / paśūn evāvarundhe
2.5.5.4	cittaṃ ca cittiś cākūtaṃ cākūtiś ca vijñānaṃ ca vijñātaṃ ca manaś ca śakvarīś ca darśaś ca pūrṇamāsaś ca bṛhac ca rathantaraṃ ca prajāpatir jayān indrāya vṛṣṇe prāyacchad ugraḥ pṛtanājyeṣu tasmai viśaḥ samanamanta sarvāḥ sa ugraḥ sa hi havyo babhūva svāhā iti
2.5.5.5	atha vaibhītakam idhmam iti
2.5.5.6	devāsurāḥ saṃyattā āsan sa indraḥ prajāpatim upādhāvat tasmā etāñ jayān prāyacchat tān ajuhot tato vai devā asurān ajayan yad ajayan tajjayānāṃ jayatvaṃ spardhamānenaite hotavyā jayaty eva tāṃ pṛtanām iti
2.5.5.7	brāhmaṇam ahnaiva bhavati yena karmaṇertset tatra hotavyā iti sa yat karmertsed idaṃ me samṛddhyata iti
2.5.6.1	prajārthihomaṃ vyākhyāsyāmaḥ
2.5.6.2	nadītīre 'śvatthacchāyāyāṃ vā gomayena gocarmamātraṃ caturaśraṃ sthaṇḍilam upalipya prācyāṃ diśi brahmāṇaṃ pratiṣṭhāpya pārśvayor dhātāraṃ vidhātāraṃ ca dakṣiṇato dhātāraṃ vāmato vidhātāraṃ kṛṣṇavarṇaṃ dhātāraṃ śvetavarṇaṃ vidhātāraṃ caturmukhaṃ citravarṇaṃ tatas tān arcayet
2.5.6.3	pūrvaṃ brahmāṇam āvāhayet
2.5.6.4	parameṣṭhinam āvāhayet
2.5.6.5	hiraṇyagarbham āvāhayet ity āvāhya pranavena āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvā śuddhānnaṃ brahmaṇe mudgānnaṃ dhātre pītānnaṃ vidhātre
2.5.6.6	yajamānasyāthaināṃ striyam āhūya tat tvam asi jyotir asi viśveśānaṃ gatā nāmadā iti amāvāsyāyāṃ paurṇamāsyām ayanadvaye ca vyatīpāte viṣuve tiṣyarohiṇyāṃ śravaṇāyāṃ tasyā janmani ṛtusnātāyām ahataṃ vāsaḥ paridhāpya hiraṇyam ācāryāya dattvākliṣṭāni vāsāṃsi paridhāyācamya gandhaśuklapuṣpair alaṃkṛtya atha devayajanollekhanaprabhṛty agnim upasamādhāya saṃparistīrya sapta te agne samidhaḥ sapta jihvā saptaṛṣayaḥ sapta dhāma priyāṇi iti strīṣu dakṣiṇopaviśya paridhānaprabhṛty āgnimukhāt kṛtvā pakvāt puruṣasūktena juhuyāt
2.5.6.7	juhoti yājyāṃ puronuvākyām iti dvau dvau
2.5.6.8	pratyṛcam athājyāhutīr upajuhoti
2.5.6.9	sāvitryāṣṭottarasahasraṃ juhuyāt
2.5.6.10	apa upaspṛśya sudarśanenāṣṭasahasram agnibījenāṣṭasahasraṃ sapraṇavaṃ juhoti
2.5.6.11	aṣṭasahasraṃ sapraṇavam aṣṭaśatam aṣṭāviṃśatiṃ vā
2.5.6.12	madhyamaṃ juhoty aṣṭaśatam iti kīrtitam
2.5.6.13	sviṣṭakṛtāt prabhṛti siddham ā dhenuvarapradānāt
2.5.6.14	athainaṃ sampātaṃ mūrdhni juhoti
2.5.6.15	praṇavena namaskārāntaṃ yajñavāstu kurvīta
2.5.6.16	tad asya garbhiṇī bhavati
2.5.6.17	evam utpāditaputrā na lupyante kadācana na lupyante kadācaneti
2.5.6.18	atha viṣṇuṃ dvādaśyāṃ bhagavantam arcayitvā sudarśanenāṣṭasahasraṃ japtvā triḥ paryāyam āvaśyakaḥ putro bhavatīty āha putro bhavatīty āha
2.5.6.19	śaivokteṣu kāleṣu nadīṣu vā śuddhajalāśaye vā madhyamena ca palāśaparṇena vāṣṭasahasreṇāṣṭaśatena vāṣṭāviṃśatyā vā āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākenābhiṣecanaṃ kṛtvā gāyatryāṣṭasahasreṇābhiṣecanaṃ karoti
2.5.6.20	puruṣasūktena ca sahasraśīrṣā puruṣa ity etenānuvākena
2.5.6.21	putro bhavatīty āha bhagavān āgniveśyaḥ
2.5.7.1	atha viṣṇubaliḥ
2.5.7.2	aṣṭame māsi pūrvapakṣe puṇye nakṣatre dvādaśyāṃ saptamyāṃ rohiṇyāṃ śravaṇāyāṃ vā brāhmaṇān annena pariviṣya puṇyāhaṃ svastyayanam ṛddhim iti vācayitvā atha devayajanollekhanaprabhṛty ā praṇītābhyaḥ kṛtvā upotthāyāgreṇāgniṃ daivatam āvāhayāmi oṃ bhūḥ puruṣam āvāhayāmi oṃ bhuvaḥ puruṣam āvāhayāmi oṃ svaḥ puruṣam āvāhayāmi oṃ bhūr bhuvaḥ svaḥ puruṣam āvāhayāmi ity āvāhya paridhānaprabhṛty āgnimukhāt kṛtvā daivatam arcayitvā āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvāthādbhis tarpayate keśavaṃ nārāyaṇaṃ mādhavaṃ govindaṃ viṣṇuṃ madhusūdanaṃ trivikramaṃ vāmanaṃ śrīdharaṃ hṛṣīkeśaṃ padmanābhaṃ dāmodaraṃ tarpayāmi iti
2.5.7.3	etair eva nāmabhiḥ gandhapuṣpadhūpadīpaiḥ amuṣmai namo 'muṣmai nama iti
2.5.7.4	atha vaiṣṇavāhutīr juhoti viṣṇor nu kaṃ tad asya priyaṃ pra tad viṣṇuḥ paro mātrayā vicakrame trir deva iti
2.5.7.5	jayāprabhṛti siddham ā dhenuvarapradānāt
2.5.7.6	guḍapāyasaṃ ghṛtamiśram athānnasya balim upaharati amuṣmai svāhāmuṣmai svāhā iti dvādaśabhir yathāliṅgam
2.5.7.7	vaiṣṇavībhiḥ ṛgyajuḥsāmātharvabhiḥ stutibhiḥ stuvanti
2.5.7.8	vyāhṛtībhiḥ puruṣam udvāsayati puruṣam udvāsayāmi iti
2.5.7.9	annaśeṣaṃ patnīṃ prāśayati pumāṃsaṃ janayatīti vijñāyate
2.5.8.1	atha śūlagavaḥ saṃvatsare saṃvatsare mārgaśīrṣapaurṇamāsyāṃ kriyeta
2.5.8.2	api vārdrāyām araṇye 'gnim upasamādhāya saṃparistīryā praṇītābhyaḥ kṛtvā barhir ādāya gām upākaroti īśānāya tvā juṣṭam upākaromi iti
2.5.8.3	tūṣṇīm ity eke
2.5.8.4	tām atraiva pratīcīnaśirasīm udīcīnapadīṃ saṃjñapayati
2.5.8.5	tasyai saṃjñaptāyā adbhir abhiṣekam
2.5.8.6	prāṇān āpyāyya tūṣṇīṃ vapām utkhidya hṛdayam uddhārayati
2.5.8.7	prajñātāni cāvadānāni
2.5.8.8	tāny eteṣv eva śūleṣūpanīkṣyaitasminn evāgnau śrapayanti
2.5.8.9	athaitāni śūlebhyo 'parikṣipya punaḥ kumbhyāṃ niśrapayanti
2.5.8.10	athaitāni abhighāritāny udvāsya pratiṣṭhitam abhighārayati
2.5.8.11	paridhānaprabhṛty āgnimukhāt kṛtvā daivatam āvāhayati ā tvā vahantu harayaḥ sacetasaḥ śvetair aśvaiḥ saha ketumadbhiḥ / vātājitair maghavadbhir manojavair āyāhi śīdhraṃ mama havyāya śarvom iti
2.5.8.12	atha sruveṇoṣastīrṇābhighāritāṃ juhoti
2.5.8.13	sahasrāṇi sahasraśa iti puronuvākyām anūcya īśānaṃ tvā bhuvanānām abhiśriyam iti yājyayā juhoti
2.5.8.14	athājyāhutīr upajuhoti
2.5.8.15	atraitāny avadānānīḍāsūne pracchidyaudanaṃ māṃsaṃ yūṣam ity ājyena samudāyutya mekṣaṇenopaghātaṃ pūrvārdhe juhoti
2.5.8.16	bhavāya devāya svāhā śarvāya devāya svāhā īśānāya devāya svāhā paśupataye devāya svāhā rudrāya devāya svāhā ugrāya devāya svāhā bhīmāya devāya svāhā mahate devāya svāhā iti
2.5.8.17	atha madhye bhavasya devasya patnyai svāhā śarvasya devasya patnyai svāhā īśānasya devasya patnyai svāhā paśupater devasya patnyai svāhā rudrasya devasya patnyai svāhā ugrasya devasya patnyai svāhā bhīmasya devasya patnyai svāhā mahato devasya patnyai svāhā iti
2.5.8.18	athāparārdhe juhoti
2.5.8.19	bhavasya devasya sutāya svāhā śarvasya devasya sutāya svāhā īśānasya devasya sutāya svāhā paśupater devasya sutāya svāhā rudrasya devasya sutāya svāhā ugrasya devasya sutāya svāhā b hīmasya devasya sutāya svāhā mahato devasya sutāya svāhā iti
2.5.8.20	athājyāhutīr juhoti
2.5.8.21	namas te rudra manyava ity āntād anuvākasya
2.5.8.22	sviṣṭakṛtprabhṛti siddham ā dhenuvarapradānāt
2.5.8.23	athāpareṇāgnim arkaparṇeṣu hutaśeṣaṃ nidadhāti yo rudro agnau yo apsu ya oṣadhīṣu yo rudro viśvā bhuvanā viveśa tasmai rudrāya namo astu iti
2.5.8.24	sthālīsaṃkṣālanam ājyaśeṣam udakaśeṣaṃ ca pātryāṃ samānīya vetasaśākhayāvokṣya triḥ pradakṣiṇaṃ gāḥ paryeti ā gāvo agmann uta bhadram akran ity etena sūktena
2.5.8.25	mahat svastyayanam ācakṣate
2.5.8.26	atha yadi gāṃ na labhate meṣam ajaṃ vālabhate
2.5.8.27	īśānasthālīpākaṃ vā śrapayati yad gavā kāryam
2.5.8.28	sa śūlagavo vyākhyātaḥ
2.5.8.29	evam evāṣṭamyāṃ pradoṣe kriyetaitāvad eva nānā
2.5.8.30	nātropākaraṇaṃ paśoḥ
2.5.9.1	athāto gṛhakarmaṇo gṛhavṛddhim icchan māsi māsi ṛtāvṛtau saṃvatsare saṃvatsare pūrvapakṣe puṇye nakṣatre gṛhaśāntim ārabheta
2.5.9.2	apāmārgapālāśaśirīṣaudumbarasadābhadrā amṛtatṛṇam indravallībhir baddhvā gṛhān parisaṃmārṣṭi
2.5.9.3	parisamūhyāpo 'bhyukṣya pañcagavyena darbhamuṣṭinā samprokṣya sarṣapān saṃprakīryāgnimukhāt kṛtvā madhye vāstoṣpate vāstoṣpate iti dve āhutī hutvā sāvitryā sahasraṃ juhuyāt
2.5.9.4	tato dakṣiṇapurastāt tato dakṣiṇapaścāt tata uttarapaścāt madhye vā
2.5.9.5	jayāprabhṛti siddham ā dhenuvarapradānāt
2.5.9.6	gāṃ vāso hiraṇyaṃ dakṣiṇāṃ dadāti brāhmaṇān annena pariviṣya puṇyāhaṃ svastyayanam ṛddhim iti vācayitvā
2.5.9.7	evaṃ prayuñjāna āntaṃ mahāntaṃ poṣaṃ puṣyati
2.5.9.8	bahavaḥ putrā asya bhavanti
2.5.9.9	na ca bālāḥ pramīyante
2.5.9.10	nāgnir dahati
2.5.9.11	na daṃṣṭriṇaḥ khādayeyuḥ
2.5.9.12	na taskarāḥ sapatnā rakṣāṃsi piśācā api bādhante
2.5.9.13	yadi gāvaḥ pratapyeran gavāṃ madhye āhutisahasraṃ juhuyāt
2.5.9.14	etenaiva kalpenāśvoṣṭrakharājāvikamahiṣahastikulam anyatarad dvipadāṃ catuṣpadāṃ ca vyākhyātam
2.5.10.1	vṛṣṭikāmasya sambhārān
2.5.10.2	kṛṣṇaṃ vāsaḥ kṛṣṇāśvaḥ kṛṣṇatūṣaṃ kṛṣṇorabhraḥ kṛṣṇājinaṃ ca kṛṣṇavrīhayaś ca kṛṣṇamadhu cāmā ca kumbhī kharjūrasaktavaḥ karīrasaktavaś ca varṣābhūṇāṃ srajas trīṇi ca puṣkaraparṇāni daśasahasraṃ vaitasasamidhām ity ete 'sya saṃbhārā upakḷptā bhavanti
2.5.10.3	agnim upasamādhāya yasmin kāle paścādvāto vāti tasmin kāle kṛṣṇaṃ vāsaḥ kṛṣṇatūṣam paridhatte mārutam asi marutām ojo 'pāṃ dhārāṃ bhindhi ramayata marutaḥ śyenamāyinaṃ manojavasaṃ vṛṣaṇaṃ suvṛktim / yena śardha ugram avasṛṣṭam eti tad aśvinā paridhattaṃ svasti
2.5.10.4	agreṇāgniṃ kṛṣṇam aśvaṃ kṛṣṇam abhraṃ purastāt pratyañcaṃ dhārayanto dakṣiṇata āmāṃ kumbhīṃ nimiñcanti varṣābhūṇāṃ srajaḥ paścāt sthāpayanti
2.5.10.5	saṃparistīrya nirvapān kṛtvā devasya tvā savituḥ prasave 'śvinor bāhubhyāṃ pūṣṇo hastābhyāṃ varuṇāya juṣṭaṃ nirvapāmi iti trīn muṣṭīn yajuṣā tūṣṇīṃ caturtham
2.5.10.6	patny avahanti
2.5.10.7	triṣphalīkṛtya triḥ prakṣālya tiraḥpavitraṃ sthālyām apa ānīyādhiśritya paryagnikṛtvābhighārya carum udvāsyābhighārayati
2.5.10.8	paridhānaprabhṛty āgnimukhāt kṛtvā tasmin kharjūrasaktūṃś ca karīrasaktūṃś ca kṛṣṇamadhuṣā saṃyauti māndā vāśāś śundhyūr ajirā jyotiṣmatīs tamasvarīr undatīḥ suphenāḥ iti
2.5.10.9	trīn piṇḍān kṛtvaiteṣu puṣkaraparṇeṣūpaninahya kṛṣṇam urabhram anulepanaṃ karoti
2.5.10.10	yac ciddhi te yat kiñcedaṃ kitavāsaḥ imaṃ me varuṇa tat tvā yāmi tvan no agne sa tvan no agne tvam agne ayāsi ava te heḍa ud uttamaṃ triyambakaṃ yajāmahe ity etair daśabhir mantraiḥ śataśo 'bhyasya pratimantraṃ samidho juhuyāt
2.5.10.11	etair mantrair evam abhyasya haviṣo juhuyāt
2.5.10.12	tathaivābhyasyājyasya juhuyāt
2.5.10.13	jayāprabhṛti siddham ā dhenuvarapradānāt
2.5.10.14	gurave gāṃ dadāti
2.5.10.15	kṛṣṇam aśvam adbhir abhyukṣati divā cit tamaḥ kṛṇvanti parjanyenodavāhena / pṛthivīṃ yad vyundanti ā yaṃ naraḥ sudānavo dadāśuṣe divaḥ kośam acucyavuḥ / vi parjanyāḥ sṛjanti rodasī anu dhanvanā yanti vṛṣṭayaḥ iti
2.5.10.16	sayati kṛṣṇo 'śvo 'dbhir abhyukṣya udīrayathā marutaḥ samudrato yūyaṃ vṛṣṭiṃ varṣayathā purīṣiṇaḥ / na vo dasrā upa dasyanti dhenavaḥ śubhaṃ yātām anurathā avṛtsata iti
2.5.10.17	sayeti kṛṣṇorabhrīr adbhir abhyukṣya ādhūnute varṣati yadi śakṛtkaroti vā varṣati yadi palāyate vopaviśati vā na varṣati iti
2.5.10.18	āmāṃ kumbhīm adbhiḥ saṃpūrayati
2.5.10.19	sṛjā vṛṣṭiṃ diva ādbhiḥ samudraṃ pṛṇa / abjā asi prathamajā balam asi samudriyam / unnambhaya pṛthivīṃ bhindhi divyaṃ nabhaḥ / udno divyasya no dehīśāno vi sṛjā dṛtim
2.5.10.20	sa yady āmāṃ kumbhīm adbhiḥ sampūrṇāṃ bhidyate varṣati
2.5.10.21	yadi dhārayate na varṣati
2.5.10.22	apāṃ pūrṇāṃ srucaṃ varṣāhvayā juhoti unnambhaya pṛthivīm iti
2.5.10.23	atha yadi na varṣed eteṣām eva kṛṣṇavrīhīṇāṃ sthālīpākaṃ śrapayitvā saptāhaṃ savanatrayahomaṃ kuryāt
2.5.10.24	saṃtiṣṭhate vṛṣṭikāmaḥ saṃtiṣṭhate vṛṣṭikāmaḥ
2.5.11.1	atha bhūtabaliṃ vyākhyāsyāmaḥ
2.5.11.2	vṛṣṭikāmo 'dhikārī kṛṣṇaṃ vāsaḥ kṛṣṇā gauḥ kṛṣṇorabhrī kṛṣṇā vrīhayaś ca kṛṣṇamadhu cāmā ca kumbhī kharjūrasaktavaś ca sarpiś ca trīṇi puṣkaraparṇānīty ete 'sya sambhārā upakḷptā bhavanti
2.5.11.3	yad bhūtebhyo baliṃ harati tad bhūtayajñaḥ saṃtiṣṭhate iti brāhmaṇam
2.5.11.4	saṃvatsare saṃvatsare ṣaṭsu ṣaṭsu māseṣu yadāmāvāsyāṃ śuṣyo bhavati yadā vṛṣṭer udaghātaṃ vinded atha bhūtabaliṃ dadyāt
2.5.11.5	taṭākaṃ gatvā śucau deśe uddhatyamānam ity uddhatya śaṃ no devīḥ ity avokṣya devayajanaṃ parigṛhya parilikhitam iti parilikhati
2.5.11.6	yasmin kāle paścādvāto vāti tasmin kāle brāhmaṇo mārutam asi marutām oja iti kṛṣṇaṃ vāsaḥ paridhāya apa upaspṛśya yajñopavītaṃ dhṛtvāpa ācamya udapātram ādāya paścād bhūtaṃ pratiṣṭhāpyārcayati
2.5.11.7	vyāhṛtiparyantaṃ kṛtvāṣṭau vātanāmāni juhoti purovāto varṣañjinvarāvṛt svāhā iti
2.5.11.8	atha kṛṣṇavrīhīṇāṃ carūṇāṃ juhoti mitrāvaruṇābhyāṃ svāhā agnaye dhāmacchade svāhā marudbhyaḥ svāhā sūryāya svāhā agnaye sviṣṭakṛte svāhā iti
2.5.11.9	vāruṇyādisviṣṭakṛdantaṃ hutvātha kaṃse vā śarāve vānnaśeṣaṃ kharjūrasaktuṃ samavadāya sarpiṣā madhunā vā saṃyauti
2.5.11.10	māndā vāśā iti dvābhyām
2.5.11.11	apareṇāgniṃ triṣu puṣkaraparṇeṣu nirvaped devā vasavyā iti
2.5.11.12	tisṛbhir annaśeṣasyārdhaṃ nivedayati devasya tvā iti
2.5.11.13	tata udakaṃ gatvāvaśiṣṭasya trīn piṇḍān apsu juhoti
2.5.11.14	udno dattodadhiṃ bhinta iti tribhiḥ svāhākārāntaiḥ
2.5.11.15	athāñjalināpa upahatyotkṣipet udīrayathā maruta iti dvābhyām
2.5.11.16	atha vāstudevaṃ gatvā
2.5.11.17	ye vāstudaivatāḥ krūrarakṣobhūtagaṇāś ca ye / tebhyo baliṃ vṛṣṭikāmo harāmi śāntāḥ śāntiṃ kurvantu / namaḥ sarvebhyo namo bhūtebhyo namo ity āmāṃ kumbhīṃ cādbhiḥ pūrayitvā unnambhaya pṛthivīm iti kṛṣṇāṃ gāṃ ca
2.5.11.18	ye devā divi bhāgā ity atha devatā upatiṣṭhate
2.5.11.19	yantu nadayo varṣantu parjanyā iti parjanyān upatiṣṭhate puṇyāhaṃ vācayitvā brāhmaṇān bhojayitvā
2.5.11.20	yadi varṣet tāvaty eva hotavyaṃ yadi na varṣet śvobhūte havir nirvapet iti brāhmaṇam
2.5.12.1	atha bījanivāpanaṃ vyākhyāsyāmaḥ
2.5.12.2	rohiṇyāṃ tiṣyamūlayoḥ viśākhayor maghāsu śravaṇāyāṃ revatyāṃ mitrāvaruṇayor maruta uttarāsv ekasmin nakṣatre bījān ādāya dattvādhivāsaṃ karoti
2.5.12.3	eṣu nakṣatreṣu ekasmin nakṣatre kṣetraṃ gatvā pūrvāyāṃ diśi gandhādibhir ārādhya śirīṣaparṇair avakīrya gandhaśeṣair ātmānam upalipya karṣakāya gandhādi dattvā bījāni vaped yā jātā oṣadhaya ity etenānuvākena
2.5.12.4	athālahvānāt pūrvaṃ carūrjaṃ śrapayitvātha puṇyāhaṃ vācayitvā adbhir mārjayitvā āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākenātha piṇḍaṃ dadāti kṣetrasya pate madhumantam ūrmiṃ dhenur iva payo asmāsu dhukṣva / madhuścutaṃ ghṛtam iva supūtam ṛtasya naḥ patayo mṛḍayantu
2.5.12.5	atha dakṣiṇāpurastāt tato dakṣiṇāpaścāt tataḥ purastāduttarataḥ paścād atha madhye yathoditaṃ lavanaṃ karoti
2.5.12.6	tena dhānyena paścād āgrayaṇaṃ karoti
2.6.1.1	athāta ācamanavidhiṃ vyākhyāsyāmaḥ
2.6.1.2	prāṅmukha udaṅmukho vā dvau pāṇī prakṣālya baddhaśikho yajñopavītī jale vātha sthale vāntarjānu navivarāṅgulībhiḥ gokarṇākṛtivat karaṃ kṛtvā tiṣṭhan na praṇato na hasan na jalpan na vrajan noṣṇābhir na vivarṇābhir na budbudābhiḥ na calo jalaṃ māṣamagnamātraṃ pibet
2.6.1.3	brāhmaṇasya dakṣiṇe haste pañca tīrthāni pañca daivatāni bhavanti
2.6.1.4	aṅgulīmadhye daivaṃ tīrthaṃ aṅgulyagre ārṣaṃ tīrtham aṅguṣṭhatarjanyor madhye paitṛkaṃ tīrtham aṅguṣṭhamūlasyottarato rekhāsu brāhmaṃ tīrtham madhye agnitīrtham
2.6.1.5	aṅguṣṭhe agniḥ pradeśinyāṃ vāyuḥ madhye prajāpatiḥ anāmikāyāṃ brahmā kaniṣṭhikāyām indraḥ
2.6.1.6	atha trir ācāmet praṇavena
2.6.1.7	prathamaṃ yat pibati tena ṛgvedaṃ prīṇāti
2.6.1.8	dvitīyaṃ yat pibati tena yajurvedaṃ prīṇāti
2.6.1.9	tṛtīyaṃ yat pibati tena sāmavedaṃ prīṇāti
2.6.1.10	prathamaṃ yat parimṛjati tenātharvavedaṃ prīṇāti
2.6.1.11	dvitīyaṃ yat parimṛjati tena itihāsaṃ prīṇāti
2.6.1.12	yad upaspṛśati tenāgniṃ yat pādāv abhyukṣate tena viṣṇuṃ sahyaṃ pitṝn cirasyā ṛṣīn yac cakṣuṣī tena candrādityau yan nāsike tena prāṇāpānau yacchrotraṃ tena diśo yad bāhū tena indraṃ yan nābhiṃ tena pṛthivīṃ yad hṛdayaṃ tena rudraṃ yacchiras tena saptarṣīn prīṇāti
2.6.1.13	aṅguṣṭhānāmikābhyāṃ tu cakṣuṣī samupaspṛśet pradeśinyaṅguṣṭhābhyāṃ tu nāsike aṅguṣṭhakaniṣṭhikābhyāṃ śrotre madhyamāṅguṣṭhābhyāṃ bāhvoḥ aṅguṣṭhena nābhau aṅgulyagreṇa hṛdi sarveṣām aṅgulītalānāṃ tu śirasi iti sarvān kāmān samardhayantu iti
2.6.1.14	atha ūrdhvaṃ snānavidhiṃ vyākhyāsyāmaḥ
2.6.1.15	snānārthaṃ mṛdam utkhanati
2.6.1.16	mṛttike hana me pāpaṃ yan mayā duṣkṛtaṃ kṛtam / tvayā hatena pāpena jivāmi śaradaḥ śatam / mṛttike dehi me puṣṭiṃ tvayi sarvaṃ pratiṣṭhitam iti
2.6.1.17	apa ānayati
2.6.1.18	gandhadvārāṃ durādharṣāṃ nityapuṣṭāṃ karīṣiṇīm / īśvarīṃ sarvabhūtānāṃ tām ihopahvaye śriyam // iti piṇḍīkaroti
2.6.2.1	atha hastapādau prakṣālya kamaṇḍaluṃ mṛtpiṇḍaṃ ca saṃgṛhya tīrthaṃ ca gatvā triḥ pādau prakṣālayate
2.6.2.2	trir ātmānam
2.6.2.3	atha haike bruvate śmaśānam āpo devagṛhaṃ goṣṭhaṃ yatra ca brāhmaṇāḥ na prakṣālya pādau tatra na praveṣṭavyam iti
2.6.2.4	athāpo 'bhiprapadyate hiraṇyaśṛṅgaṃ varuṇaṃ prapadye tīrthaṃ me dehi yācitaḥ / yan mayā bhuktam asādhūnāṃ pāpebhyaś ca pratigrahaḥ / yan me manasā vācā karmaṇā vā duṣkṛtaṃ kṛtam / tan na indro varuṇo bṛhaspatiḥ savitā ca punantu punaḥ punaḥ iti
2.6.2.5	athāñjalinā apa upaharati sumitrā na āpa oṣadhayaḥ santu iti
2.6.2.6	tāṃ diśaṃ nirukṣati yasyām asya diśi dveṣyo bhavati durmitrās tasmai bhūyāsur yo 'smān dveṣṭi yaṃ ca vayaṃ dviṣmaḥ iti
2.6.2.7	athāpa upaspṛśya triḥ pradakṣiṇam udakam āvartate yad apāṃ krūraṃ yad amedhyaṃ yad aśāntaṃ tad apagacchatāt iti
2.6.2.8	apsu nimajjyonmajjya nāpsumataḥ prayamaṇaṃ vidyate
2.6.2.9	na vāsasaḥ patpūlanaṃ nopasparśanaṃ yady avaruddhāḥ syus tena tenopatiṣṭhate
2.6.2.10	namo 'gnaye 'psumate nama indrāya namo varuṇāya namo vāruṇyai namo 'dbhyaḥ ity uttīryācamya ācāntaḥ punar ācāmet āpaḥ punantu pṛthivīṃ pṛthivī pūtā punātu mām / punantu brahmaṇaspatiḥ brahma pūtā punātu mām / yad ucchiṣṭam abhojyaṃ yad vā duścaritaṃ mama / sarvaṃ punantu māmāpo 'satāṃ ca pratigrahaṃ svāhā iti
2.6.2.11	pavitre kṛtvādbhir mārjayate
2.6.2.12	āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvāntarjalagato 'ghamarṣaṇena trīn prāṇāyāmān dhārayitvottīrya vāsaḥ pīḍayitvā prakṣālitopavātāny akliṣṭāni vāsāṃsi paridhāyāpa ācamya darbheṣv āsīno darbhān dhārayamāṇaḥ sāvitrīṃ sahasrakṛtva āvartayecchatakṛtvo vā daśāvaram iti
2.6.2.13	athādityam upatiṣṭhate ud v ayaṃ tamasas pari ud u tyaṃ citraṃ tac cakṣur devahitaṃ ya udakāt iti
2.6.2.14	athāpy udāharanti praṇavo vyāhṛtayaḥ sāvitrī cety ete pañca brahmayajñā aharahaḥ brāhmaṇaṃ kilbiṣāt pāvayanti
2.6.2.15	pūtaḥ pañcabhir brahmayajñair athottaraṃ devatās tarpayatīti
2.6.3.1	agniḥ prajāpatiḥ somo rudro 'ditir bṛhaspatiḥ sarpā ityetāni prāgdvārāṇi daivatāni sanakṣatrāṇi sagrahāṇi sāhorātrāṇi samuhūrtāni tarpayāmi
2.6.3.2	vasūn tarpayāmi
2.6.3.3	pitaro 'ryamā bhagaḥ savitā tvaṣṭā vāyur indrāgnī ity etāni dakṣiṇadvārāṇi daivatāni sanakṣatrāṇi sagrahāṇi sāhorātrāṇi samuhūrtāni tarpayāmi
2.6.3.4	rudrān tarpayāmi
2.6.3.5	mitra indro mahāpitara āpo viśvedevā brahmā viṣṇur ity etāni pratyagdvārāṇi daivatāni sanakṣatrāṇi sagrahāṇi sāhorātrāṇi samuhūrtāni tarpayāmi
2.6.3.6	ādityān tarpayāmi
2.6.3.7	vasavo varuṇo 'ja ekapād ahir budhnyaḥ pūṣā aśvinau yama ity etāni udagdvārāṇi daivatāni sanakṣatrāṇi sagrahāṇi sāhorātrāṇi samuhūrtāni tarpayāmi
2.6.3.8	viśvān devān tarpayāmi
2.6.3.9	sādhyān tarpayāmi
2.6.3.10	brahmāṇaṃ tarpayāmi
2.6.3.11	prajāpatiṃ tarpayāmi
2.6.3.12	parameṣṭhinaṃ tarpayāmi
2.6.3.13	oṃ bhūr bhuvaḥ svaḥ puruṣaṃ tarpayāmi
2.6.3.14	oṃ bhūs tarpayāmi
2.6.3.15	oṃ bhuvas tarpayāmi
2.6.3.16	oṃ svas tarpayāmi
2.6.3.17	oṃ mahas tarpayāmi
2.6.3.18	oṃ janas tarpayāmi
2.6.3.19	oṃ tapas tarpayāmi
2.6.3.20	oṃ satyaṃ tarpayāmi
2.6.3.21	oṃ bhavaṃ devaṃ tarpayāmi
2.6.3.22	śarvaṃ devaṃ tarpayāmi
2.6.3.23	īśānaṃ devaṃ tarpayāmi
2.6.3.24	paśupatiṃ devaṃ tarpayāmi
2.6.3.25	rudraṃ devaṃ tarpayāmi
2.6.3.26	ugraṃ devaṃ tarpayāmi
2.6.3.27	bhīmaṃ devaṃ tarpayāmi
2.6.3.28	mahāntaṃ devaṃ tarpayāmi
2.6.3.29	bhavasya devasya patnaīṃ tarpayāmi
2.6.3.30	śarvasya devasya patnīṃ tarpayāmi
2.6.3.31	īśānasya devasya patnīṃ tarpayāmi
2.6.3.32	paśupaterdevasya patnīṃ tarpayāmi
2.6.3.33	rudrasya devasya patnīṃ tarpayāmi
2.6.3.34	ugrasya devasya patnīṃ tarpayāmi
2.6.3.35	bhīmasya devasya patnīṃ tarpayāmi
2.6.3.36	mahato devasya patnīṃ tarpayāmi
2.6.3.37	bhavasya devasya sutaṃ tarpayāmi
2.6.3.38	śarvasya devasya sutaṃ tarpayāmi
2.6.3.39	īśānasya devasya sutaṃ tarpayāmi
2.6.3.40	paśupater devasya sutaṃ tarpayāmi
2.6.3.41	rudrasya devasya sutaṃ tarpayāmi
2.6.3.42	ugrasya devasya sutaṃ tarpayāmi
2.6.3.43	bhīmasya devasya sutaṃ tarpayāmi
2.6.3.44	mahato devasya sutaṃ tarpayāmi
2.6.3.45	rudrāṃś ca tarpayāmi
2.6.3.46	rudrapārṣadāṃśca tarpayāmi
2.6.3.47	rudrapārṣadīśca tarpayāmi
2.6.3.48	sanatkumāraṃ tarpayāmi
2.6.3.49	skandaṃ tarpayāmi
2.6.3.50	indraṃ tarpayāmi
2.6.3.51	ṣaṣṭhīṃ tarpayāmi
2.6.3.52	viśākhaṃ tarpayāmi
2.6.3.53	skandapārṣadāṃś ca tarpayāmi
2.6.3.54	skandapārṣadīś ca tarpayāmi
2.6.3.55	vighnaṃ tarpayāmi
2.6.3.56	vināyakaṃ tarpayāmi
2.6.3.57	vīraṃ tarpayāmi
2.6.3.58	śūraṃ tarpayāmi
2.6.3.59	gaṇapatiṃ tarpayāmi
2.6.3.60	varadaṃ tarpayāmi
2.6.3.61	hastimukhaṃ tarpayāmi
2.6.3.62	vighnapārṣadāṃś ca tarpayāmi
2.6.3.63	vighnapārṣadīś ca tarpayāmi
2.6.3.64	vaivasvataṃ tarpayāmi
2.6.3.65	yamaṃ tarpayāmi
2.6.3.66	sṛtyuṃ tarpayāmi
2.6.3.67	vaivasvatapārṣadān tarpayāmi
2.6.3.68	vaivasvatapārṣadīstarpayāmi
2.6.3.69	viṣṇuṃ tarpayāmi
2.6.3.70	śriyaṃ devīṃ tarpayāmi
2.6.3.71	puṣṭiṃ tarpayāmi
2.6.3.72	sarasvatīṃ tarpayāmi
2.6.3.73	viṣṇupārṣadāṃstarpayāmi
2.6.3.74	viṣṇupārṣadīstarpayāmi
2.6.3.75	vidyāṃ tarpayāmi
2.6.3.76	mitraṃ tarpayāmi
2.6.3.77	dhanvantaraṃ tarpayāmi
2.6.3.78	dhanvantarapārṣadāṃstarpayāmi
2.6.3.79	atha nivītī
2.6.3.80	ṛṣīṃstarpayāmi
2.6.3.81	paramaṛṣīṃs tarpayāmi
2.6.3.82	brahmarṣīṃs tarpayāmi
2.6.3.83	rājarṣīṃs tarpayāmi
2.6.3.84	devaṛṣīṃ starpayāmi
2.6.3.85	śrutaṛṣīṃs tarpayāmi
2.6.3.86	taparṣīṃs tarpayāmi
2.6.3.87	saptarṣīṃstarpayāmi
2.6.3.88	kāṇḍarṣīṃstarpayāmi
2.6.3.89	ṛṣikāṃstarpayāmi
2.6.3.90	ṛṣiputrīstarpayāmi
2.6.3.91	ṛṣiputrāṃstarpayāmi
2.6.3.92	bodhāyanaṃ tarpayāmi
2.6.3.93	āpastambaṃ tarpayāmi
2.6.3.94	sūtrakāraṃ tarpayāmi
2.6.3.95	satyāṣāḍhaṃ tarpayāmi
2.6.3.96	hiraṇyakeśinaṃ tarpayāmi
2.6.3.97	vyāsaṃ tarpayāmi
2.6.3.98	praṇavaṃ tarpayāmi
2.6.3.99	vyāhṛtīstarpayāmi
2.6.3.100	sāvitrīṃ tarpayāmi
2.6.3.101	chandāṃsi tarpayāmi
2.6.3.102	ṛgvedaṃ tarpayāmi
2.6.3.103	yajurvedaṃ tarpayāmi
2.6.3.104	sāmavedaṃ tarpayāmi
2.6.3.105	atharvavedaṃ tarpayāmi
2.6.3.106	itihāsapurāṇāṃs tarpayāmi
2.6.3.107	sarvadevajanāṃs tarpayāmi
2.6.3.108	sarvabhūtāni tarpayāmi
2.6.3.109	atharvāṇaṃ tarpayāmi
2.6.3.110	prācīnāvītī
2.6.3.111	pitṝn svadhā namas tarpayāmi
2.6.3.112	pitāmahān svadhā namas tarpayāmi
2.6.3.113	prapitāmahān svadhā namas tarpayāmi
2.6.3.114	mātṝḥ svadhā namas tarpayāmi
2.6.3.115	pitāmahīḥ svadhā namastarpayāmi
2.6.3.116	prapitāmahīḥ svadhā namastarpayāmi
2.6.3.117	mātāmahān svadhā namastarpayāmi
2.6.3.118	mātuḥ pitāmahān svadhā namastarpayāmi
2.6.3.119	mātuḥ prapitāmahān svadhā namastarpayāmi
2.6.3.120	mātāmahīḥ svadhā namastarpayāmi
2.6.3.121	mātuḥ pitāmahīḥ svadhā namastarpayāmi
2.6.3.122	mātuḥ prapitāmahīḥ svadhā namastarpayāmi
2.6.3.123	ācāryān svadhā namastarpayāmi
2.6.3.124	ācāryapatnīḥ svadhā namastarpayāmi
2.6.3.125	gurūn svadhā namastarpayāmi
2.6.3.126	gurupatnīḥ svadhā namastarpayāmi
2.6.3.127	sakhīn svadhā namastarpayāmi
2.6.3.128	sakhipatnīḥ svadhā namastarpayāmi
2.6.3.129	jñātīn svadhā namastarpayāmi
2.6.3.130	jñātapatnīḥ svadhā namastarpayāmi
2.6.3.131	amātyān svadhā namastarpayāmi
2.6.3.132	amātyapatnīḥ svadhā namastarpayāmi
2.6.3.133	sarvān svadhā namastarpayāmi
2.6.3.134	anutīrtham apa utsiñcanti ūrjaṃ vahantīr amṛtaṃ ghṛtaṃ payaḥ kīlālaṃ parisrutaṃ svadhā stha tarpayata me pitṝn tṛpyata iti
2.6.3.135	nārdravāsā naikavastro daivatāni karmāṇy anusaṃcaret
2.6.3.136	pitṛsaṃyuktāni cety ekeṣām ekeṣām
2.6.4.1	athātaḥ svādhyāyavidhiṃ vyākhyāsyāmaḥ
2.6.4.2	prāṅmukho vā udaṅmukho vā grāmān niṣkramya apa āplutya yajñopavīty ācānto 'klinnavāsā darbhāṇāṃ mahad upastīrya prākkūlānāṃ teṣu prāṅmukha upaviśyopasthānaṃ kṛtvā dakṣiṇottarau pāṇī saṃdhāya pavitravantau vijñāyate 'pāṃ vā eṣa oṣadhīnāṃ raso yad darbhāḥ sarasam eva brahma karoti dyāvāpṛthivyoḥ sandhim īkṣamāṇaḥ sammīlya vā yathā vā yuktam ātmānaṃ manyeta tathā yukto 'dhīyīta svādhyāyam
2.6.4.3	oṃpūrvā vyāhṛtayaḥ
2.6.4.4	sāvitrīm anvāha paccho 'rdharcaśaḥ sarvām iti tṛtīyam
2.6.4.5	atha svādhyāyam adhīyīta ṛco yajūṃṣi sāmāny atharvāṅgiraso brāhmaṇāni kalpān gāthā nārāśaṃsīr itihāsapurāṇānīti
2.6.4.6	yad ṛco 'dhīte payasaḥ kūlyā asya pitṝn svadhā upakṣaranti yad yajūṃṣi ghṛtasya kūlyā yat sāmāni madhvaḥ kūlyā yad atharvāṅgirasaḥ somasya kūlyā yad brāhmaṇāni kalpān gāthā nārāśaṃsīr itihāsapurāṇānīty amṛtasya kūlyāḥ
2.6.4.7	sa yāvan manyeta tāvad adhītyaitayā paridadhāti namo brahmaṇe namo astv agnaye namaḥ pṛthivyai nama oṣadhībhyo namo vāce namo vācaspataye namo viṣṇave bṛhate karomi iti
2.6.4.8	ata ūrdhvaṃ devayajñaḥ sarveṣām upadiśyate
2.6.4.9	yatrātmāvirodhena pratiniyatānām oṣadhīnāṃ kodravacīnarājamāṣamamūrakulatthavarakavarjaṃ nirvapāṇi yavānāṃ taṇḍulānāṃ prātaḥ patnīṃ dadyāt
2.6.4.10	svayaṃ vātha śrapayet
2.6.4.11	susaṃmṛṣṭagṛhadvāropalepanaḥ pratiniyataḥ sāyaṃprātaḥ anyadāvaśyakān kuryāt agnaye jātavedase svāhā ity agnau tūṣṇīṃ dvitīyam
2.6.4.12	ud u tyaṃ jātavedasam ity ādityam upatiṣṭhate
2.6.4.13	brahmaṇe nama iti brahmasthale baliṃ haret
2.6.4.14	somāya ity udakumbhe vāyava iti vāstugṛhe gṛhapataya iti gṛhadvāri prajāpataya iti garbhagṛhe viśvebhyo devebhyaḥ iti devagṛhe śaṃ no devīḥ ity abhriṇyādikṣu tat puruṣebhya iti pratidiśaṃ gṛhebhya ity antarikṣe sarvataḥ paśūnāṃ pataye namo devebhya iti prāgudīcyāṃ brahmasthale vā svadhā pitṛbhya iti dakṣiṇe nidadhāti
2.6.4.15	anena vā pūrvoktena vāsabaliharaṇena vā balim
2.6.5.1	vaiśvadevaṃ hutvā ā gordohamātrakṣaṇam ākāṅkṣed atithīn
2.6.5.2	śrotriyo vedavratī yatir dharmanaiṣṭhikaḥ samānavṛttiḥ
2.6.5.3	manasvatyāhutis tasya prāyaścittaṃ vidhīyate / dvyahaṃ tryahaṃ vā vicchinne pramādād akṛteṣu ca
2.6.5.4	tisras tantumatīr hutvā catasro vāruṇīr yajet / daśāhaṃ dvādaśāhaṃ vā vicchinneṣu tu sarvaśaḥ
2.6.5.5	catasro 'bhyāvartanīr hutvā kāryas tāntumataś caruḥ / yasya strī vānupeto vā gṛheṣv agnibaliṃ haret
2.6.5.6	kūśmāṇḍyas tatra hotavyo hutvā yajñasamṛddhaye / pravāsaṃ gacchato yasya gṛhe kartā na vidyate
2.6.5.7	pañcānāṃ mahatām eṣāṃ sa yajñaiḥ saha gacchati / pravāse kurute cainān yad annam upapadyate
2.6.5.8	na ced utpadyate cānnam adbhir enā samāviśet / adbhir eva vrataṃ kuryād yathālābham anuvratam
2.6.5.9	devānāṃ devayajñena dvijo gacchati sāmyatām / pitṝṇāṃ pitṛyajñena bhūtānāṃ yajñabhūtikaiḥ
2.6.5.10	manor manuṣyayajñena brahmaṇo brahmayajñataḥ / eteṣāṃ sāmyatāṃ gatvā daivatānāṃ śataṃ samāḥ ānandaṃ brahma gacchanti dhruvaṃ śāśvatam avyayam iti
2.6.5.11	athāsyātithir bhavati guroḥ samānavṛttir vaikhānaso yadi snātako vā rājā vā dharmayuktaḥ
2.6.5.12	teṣām abhyutthāyāsanaṃ pādyam arhaṇam arghyaṃ prayacchati
2.6.5.13	yās tatra oṣadhayaḥ santi tā deyāḥ
2.6.5.14	anyāṃ vā prakriyāṃ prakurvīta
2.6.5.15	oṣadhivibhāgas tu vibhavavatā kāryaḥ
2.6.5.16	abhāve bhūmir udakaṃ tṛṇāni kalyā vāg iti etāni vai sato 'gāre na kṣīyante kadācana iti
2.6.5.17	tān etān paraṃ brahmety ācakṣate
2.6.5.18	teṣāṃ grahaṇe dvādaśarātraṃ vrataṃ cared akṣāralavaṇabhojanam adhaśśayanaṃ brahmacaryam
2.6.5.19	trirātropoṣitaḥ utkṣepaṇau parau gṛhṇīyāt
2.6.5.20	baliharaṇaṃ vyākhyātam
2.6.6.1	atha madhuparkaṃ vyākhyāsyāmaḥ
2.6.6.2	catvāri pātrāṇi kāṃsyaturyāṇi dadhi madhu ghṛtaṃ kūrcatrayaṃ ca vāsasī kuṇḍalayugmaṃ ca darbheṣu sādayitvā darbhair apidadhāti
2.6.6.3	tiraḥpavitraṃ prokṣaṇīḥ saṃskṛtyemāni prokṣya pavitrāntarhite pātre 'pa ānīyotpūya arhaṇīyārthān nidhāyaivam eva pādyam evam evācamanīyakaṃ kaṃse tiraḥpavitraṃ dadhi madhu ghṛtam ānīya punarāhāraṃ trir utpūya madhuparkārthān nidhāyācāryaśvaśurapitṛvyamātulasnātakātithirājabhyo dadyāt
2.6.6.4	vivāhe varāya
2.6.6.5	athādbhyaḥ karmaṇi ca dadyād ayaṃ kūrca iti kūrcam
2.6.6.6	tasmin prāṅmukha upaviśati rāṣṭrabhṛd asy ācāryāsandī mā tvad yoṣam iti
2.6.6.7	athāsmai kūrcābhyāṃ parigṛhyārhaṇīyaṃ dadyād arhaṇīyam udakam iti
2.6.6.8	tad abhimantrayate ā mā gāt tejasā varcasā yaśasā saṃsṛja payasā ca iti
2.6.6.9	tad añjalinopasaṃgṛhya prāk sektavā ity uktvā prāñcaṃ visṛjati
2.6.6.10	evam eva pādyaṃ dadyāt pādyam udakam iti
2.6.6.11	tad abhimantrayate yaśo 'si yaśo mayi dhehi rāṣṭram asi rāṣṭraṃ mayi dhehi iti
2.6.6.12	tenāsya pādāv anyaḥ prakṣālayati
2.6.6.13	avanektuḥ pāṇiṃ saṃmṛśati mayi maho mayi bhargo mayi yaśaḥ iti
2.6.6.14	upaspṛśya mayīndriyaṃ vīryam ity ātmānaṃ pratyabhimṛśati
2.6.6.15	ācamanīyam udakam iti
2.6.6.16	tenācāmati amṛtopastaraṇam asi iti
2.6.6.17	ācamya athāsmai madhuparkaṃ dadyād ayaṃ madhuparka iti
2.6.6.18	tad abhimantrayate sa māvatu sa mā pātu sa mā juṣatām iti
2.6.6.19	vāsasī kuṇḍale ca dadyāt
2.6.6.20	svāmā tanūr āviśa ity ahataṃ vāsaḥ paridhāyaivamāsaṃgyaṃ kuṇḍale ca gṛhya yajñopavītaṃ kṛtvāpa ācamya madhuparkaṃ gṛhṇāti śrīr asy ehi mayi śrayasva iti
2.6.6.21	tad aṅguṣṭhena mahānāmyā copasaṃgṛhyāvajighrati prāṇemaṃ te baliṃ harāmi śraiṣṭhyaṃ ma ādhipatyaṃ gamaya iti
2.6.6.22	apa upaspṛśya aṅgulībhiḥ samudāyutyācāmati priyatamo nāmāsi devayādur mahyaṃ tvā śriyai yaśase gṛhṇāmi iti
2.6.6.23	somo 'si somapaṃ mā kuru iti dvitīyam
2.6.6.24	annam asy annādaṃ mā kuru iti tṛtīyam
2.6.6.25	pītvocchiṣṭaṃ nidhāya amṛtāpidhānam asi ity ācamanīyenācamya upavītaṃ gām abhimantrayate jahi me pāpmānam upavettuś ca iti
2.6.6.26	tāmudvā sṛjata kuruteti vā brūyāt
2.6.6.27	yady utsṛjati tām abhimantrayate gaur dhenur bhavyā iti dvābhyām
2.6.6.28	tasyām utsṛṣṭāyāṃ meṣam ajaṃ vālabhate
2.6.6.29	āraṇyena vā māṃsena
2.6.6.30	na tv evāmāṃso 'rghyaḥ syāt
2.6.6.31	aśaktau vā yavasaktumiśram odanaṃ yathālābhaṃ dadyāt
2.6.7.1	pañca yajñān tataḥ kṛtvā brahmayajñādyanukramāt / devayajñaṃ tataḥ kṛtvā pitṛyajñaṃ tataḥ param
2.6.7.2	bhūtayajñaṃ ca kṛtvā tu yajñaṃ mānuṣyam eva ca / kṛtvaivaṃ pañcadhā yajñān yathāśāstrānusārataḥ
2.6.7.3	gomayaṃ maṇḍalaṃ kṛtvā gṛhadvāre tu deśataḥ / patitāya śunādibhyaḥ piṇḍān samyaṅ nivedayet
2.6.7.4	devavihitāṃ pūjāṃ kṛtvā gomayena gocarmamātraṃ caturaśraṃ sthaṇḍilam upalipya
2.6.7.5	kṣatriyasya trikoṇam upalipya vaiśyasya vṛttam upalipya bhojanaṃ kurute
2.6.7.6	brahmā viṣṇuśca rudraśca śrīrhutāśana eva ca / maṇḍalenopajīvanti tasmāt kurvīta maṇḍalam
2.6.7.7	yātudhānāḥ piśācāśca yakṣarākṣasakinnarāḥ / ghnanti vai balam annasya maṇḍalena vivarjitam iti
2.6.7.8	vacanāt prayatnato maṇḍalaṃ kṛtvārdrapādaḥ prāṅmukha upaviśya bhūmau savyaṃ pādaṃ pratiṣṭhāpyādhomukho vāgyataḥ parṇamayaṃ vā kāṃsyamayaṃ vā pātraṃ savyena hastena saṃspṛṣṭvā snehalavaṇavyañjanādyannenājyenākūro dātavyaḥ
2.6.7.9	tato bhoktavyam ity āhuḥ
2.6.7.10	udakyādibhir na darśitam annam
2.6.7.11	darśanamātre ā mastakād ā hṛdayād vā dakṣiṇaṃ pāṇim uddharet
2.6.7.12	ājyenābhighārayati
2.6.7.13	athodakena pradakṣiṇaṃ pariṣiñcati
2.6.7.14	ṛtaṃ tvā satyena pariṣiñcāmi iti sāyam
2.6.7.15	satyaṃ tvartena pariṣiñcāmi iti prātaḥ
2.6.7.16	pāṇiṃ prakṣālyānnasūktenānnam abhimṛśati aham asmi prathamajā ṛtasya iti daśarcena sūktena
2.6.7.17	atha apa ācāmayati amṛtopastaraṇam asi iti
2.6.7.18	atha prāṇāhutīr juhoti prāṇe niviṣṭo 'mṛtaṃ juhomi śivo mā viśāpradāhāya prāṇāya svāhā iti prāṇāya
2.6.7.19	apāne niviṣṭo 'mṛtaṃ juhomi śivo mā viśāpradāhāya apānāya svāhā ity apānāya
2.6.7.20	vyāne niviṣṭo 'mṛtaṃ juhomi śivo mā viśāpradāhāya vyānāya svāhā iti vyānāya
2.6.7.21	udāne niviṣṭo 'mṛtaṃ juhomi śivo mā viśāpradāhāya udānāya svāhā ity udānāya
2.6.7.22	samāne niviṣṭo 'mṛtaṃ juhomi śivo mā viśāpradāhāya samānāya svāhā iti samānāya
2.6.7.23	prāṇāya svāhā apānāya svāhā vyānāya svāhā udānāya svāhā samānāya svāhā iti vā
2.6.7.24	etā āhutīr hutvā yathākāmaṃ bhuṅkte mūlaphalādivyañjanāni na dantena khādet
2.6.7.25	pādoddhṛtāni sarvāṇi snehadravyāṇi vyañjanāni
2.6.7.26	punaḥ punaḥ pānenāsti doṣaḥ
2.6.7.27	dadhnā havirmiśrena trivṛtānnena yathākarma hutvāthāpa ācamya amṛtāpidhānam asi ity ācāntaḥ punar ācamya prāṇānāṃ granthir asi sa mā visrasa iti nābhideśam abhimṛśati
2.6.7.28	evaṃ bhojane bhojane kurvan ahorātropavāsaphalam aśnute
2.6.7.29	yadi śayanam icchen nodakchirā na vaṃśavaśo na dvārāya pādābhyāṃ na parvaṇe notsaveṣu na bhasi ca na grahāyatanabhūtāyatanāgnyāyataneṣu na nagno nāśuciḥ na sandhyayor na viśīrnakhaṭvāyāṃ na śmaśānāyatanamahāvṛkṣacchāyāsu nānyat pramādam astīti manyate
2.6.7.30	prākchirā dakṣiṇaśirā vā saṃviśed iti
2.6.8.1	athāparāhṇe tāmramayaṃ vā mṛṇmayaṃ vā kamaṇḍalum ādāya grāmāt prācīm udicīṃ vā diśam upaniṣkramya tīrthe gatvodakaṃ gṛhītvā śucau deśe śaucārthe mṛdaṃ parigṛhya nasiktaṃ napurīṣaṃ noṣaraṃ navalmīkaṃ naśarkarāmiśraṃ naśāḍvalamiśraṃ karṇasthabrahmasūtraḥ pavitram asi iti tṛṇair avakīrya teṣu mūtrapurīṣaṃ visṛjati
2.6.8.2	na cityāṃ na nadyāṃ na śāḍvalopavanadivyacchāyāsu na pathi na bhasmani na kṣetramadhye kṛṣṇe na gomaye na śmaśānamahāvṛkṣavalmīkacchāyāsu
2.6.8.3	divāsandhyayor udaṅmukhaḥ rātrau ced dakṣiṇāmukhaḥ
2.6.8.4	śiśnaṃ gṛhītvotthāya yathā gandhalepakṣayakaraṃ tathātandritaḥ śaucaṃ kuryāt
2.6.8.5	ekayā ca kamaṇḍalum upaspṛśya prakṣālya pāṇipādau cācamya oṃkāraṃ manasā dhyātvā śucir bhavet
2.6.8.6	athāstaṃgate 'rke adbhir mārjayate dadhikrāviṇṇo 'kāriṣam iti
2.6.8.7	athāpo 'śnāti agniś ca mā manyuś ca ity etenānuvākena
2.6.8.8	apa ācamyādbhir mārjayate āpo hi ṣṭhā mayobhuva iti tisṛbhiḥ
2.6.8.9	tūṣṇīṃ pradakṣiṇam udakena pravartayet
2.6.8.10	athāñjalinodakamādāyotthāyādityābhimukhas tiṣṭhan praṇavena vyāhṛtībhiḥ saha gāyatryābhimantrya trir ūrdhvaṃ prakṣipet
2.6.8.11	tataḥ pradakṣiṇaṃ kuryāt
2.6.8.12	athopaviśyādbhis tarpayate dhātāraṃ tarpayāmi / aryamṇaṃ tarpayāmi / mitraṃ tarpayāmi / varuṇaṃ tarpayāmi / aṃśumantaṃ tarpayāmi / bhagaṃ tarpayāmi / indraṃ tarpayāmi / vivasvantaṃ tarpayāmi / pūṣaṇaṃ tarpayāmi / parjanyaṃ tarpayāmi / tvaṣṭāraṃ tarpayāmi / viṣṇuṃ tarpayāmi iti
2.6.8.13	athodakasamīpe darbhair avakīryopaviśya pavitrapāṇiḥ pratyaṅmukha upaviśya gāyatrīṃ manasāvāhayet
2.6.8.14	āyātu varadā devy akṣaraṃ brahmasammitam / gāyatrī chandasāṃ mātedaṃ brahma juṣasva naḥ / ojo 'si saho 'si balam asi bhrājo 'si devānāṃ dhāma nāmāsi viśvam asi viśvāyuḥ sarvam asi sarvāyuḥ abhibhūr oṃ gāyatrīm āvāhayāmi / sāvitrīm āvāhayāmi / sarasvatīm āvāhayāmi / ity āvāhya oṃ bhūḥ oṃ bhuvaḥ oṃ suvaḥ oṃ mahaḥ oṃ janaḥ oṃ tapaḥ oṃ satyaṃ oṃ tat savitur vareṇyaṃ bhargo devasya dhīmahi dhiyo yo naḥ pracodayāt ity etam anuvākaṃ trir abhyasya trīn prāṇāyāmān dhārayitvā nakṣatrāṇām udayāt pūrvaṃ praṇavena vyāhṛtībhiḥ saha sāvitrīṃ sahasrakṛtva āvartayet śatakṛtvo vā daśāvaraṃ vā
2.6.8.15	atha devīm udvāsayet uttame śikhare iti
2.6.8.16	athotthāya vāruṇīṃ diśam upatiṣṭhate yac ciddhi te viśo yathā iti tisṛbhiḥ imaṃ me varuṇa śrudhī havam iti dvābhyām
2.6.8.17	dakṣiṇaṃ bāhum anuparyāvṛtya dakṣiṇāṃ diśam upatiṣṭhate yamāya dharmarājāya mṛtyave cāntakāya ca / vaivasvatāya kālāya sarvabhūtakṣayāya ca / audumbarāya dadhnāya nīlāya parameṣṭhine / vṛkodarāya citrāya citraguptāya vai namaḥ / iti
2.6.8.18	evam eva uttarāṃ diśam upatiṣṭhate ṛtaṃ satyaṃ paraṃ brahma puruṣaṃ kṛṣṇapiṅgalam / ūrdhvaretaṃ virūpākṣaṃ viśvarūpāya vai namaḥ / iti
2.6.8.19	evam eva paryāvṛtya pratyaṅmukhaḥ sthitvā yad apsu te sarasvati goṣv aśveṣu yan madhu / tena me vājinīvati mukham aṅgdhi sarasvati iti mukham abhimṛśati
2.6.8.20	piśaṅgabhṛṣṭim aṃbhṛṇaṃ piśācam indra saṃvṛṇu / sarvaṃ rakṣo nibarhaya iti skandham abhimṛśati
2.6.8.21	trīṇi pradakṣiṇāni kṛtvābhivādanaṃ karoti
2.6.8.22	evaṃ prātaḥsandhyām upāsyāpośanakāle sūryaś ca māmanyuś ca ity etenānuvākenābhimantrya prāśnāti
2.6.8.23	prāṅmukhas tiṣṭhan sāvitrīṃ japet
2.6.8.24	prācīṃ diśam upatiṣṭhate mitrasya carṣaṇīdhṛta iti tisṛbhiḥ
2.6.8.25	prasiddhaṃ snānaṃ kṛtvā madhyāhne sandhyām upāsya āpaḥ punantu pṛthivīm ity apo 'śnāti
2.6.8.26	athodakam ādāya ā satyena ity abhimantryordhvaṃ prakṣipyādityam upatiṣṭhate ud v ayaṃ tamasas pari ud u tyaṃ citram iti tisṛbhiḥ tac cakṣur devahitaṃ ya udagāt iti dvābhyāṃ ca
2.6.8.27	diśopasthānam eva
2.6.8.28	snānavidhiyuktena vā saṃtiṣṭhate sandhyopāsanaḥ santiṣṭhate iti
2.7.1.1	punarupanayanaṃ vyākhyāsyāmaḥ
2.7.1.2	agurorucchiṣṭabhakṣī madhumāṃsabhakṣī bhavati
2.7.1.3	sandhyākārya udakumbhe 'gnikārye ciralopī bhavati
2.7.1.4	aguroḥ pretam anugacched dahed vā
2.7.1.5	ubhayatra daśāhāni kulānyannavejañca brahmacaryakṣatir bhavati
2.7.1.6	etaiś cānyaiś ca nimittāni bhavanti cet pūrvapakṣe puṇye nakṣatre gomayena gocarmamātraṃ sthaṇḍilam upalipya yamaniyamayantraiḥ vratopavāsaiś ca prāyaścittaṃ kṛtvā agnim upasamādhāya samparistīryā daṇḍapradānāt pūrvavadupanayanaṃ kṛtvā sāvitrīṃ vācayati
2.7.1.7	bhikṣāṃ na kurvann aśnāti na ca śmaśrūṇi vāpanam / śiromuṇḍaṃ na kurvan na vāsasaḥ paridhāpanam
2.7.1.8	nālaṅkāraṃ tataḥ kurvan brahmasūtrasya dhāraṇam / mekhalādhāraṇaṃ caiva na caivāmbaradhāraṇam
2.7.1.9	na cābhimantraṇaṃ kurvan nājinasya ca dhāraṇam / na pradānaṃ ca daṇḍasya na bhaikṣācaraṇaṃ tathā
2.7.1.10	vāsaso grahaṇaṃ nāsti vratopanayanaṃ tathā / evaṃ hi vidhivat kṛtvā pūto bhavati mānavaḥ
2.7.1.11	punaḥsaṃskāraṃ kṛtvā pūto bhavati
2.7.1.12	tad ahar eva sāvitrīvrataṃ kṛtvā tad ahar eva visṛjed ity āha
2.7.2.1	yaḥ pāṇigrahādir agnis tam aupāsana ity ācakṣate
2.7.2.2	tasmin gṛhyāṇi karmāṇi kriyante
2.7.2.3	tasyaupāsanenāgnihotritvaṃ yathā pārvaṇena carūṇāṃ darśapūrṇamāsayājitvam
2.7.2.4	tasmān nityo dhāryo 'nugato manthyaḥ śrotriyāgārād vāhāryaḥ
2.7.2.5	upavāsaś cānugate bhāryāyāḥ patyur vā
2.7.2.6	etāś cāhutīr juhuyāt mitrāya svāhā varuṇāya svāhā somāya svāhā sūryāya svāhā agnaye svāhā agnaye tapasvate janadvate pāvakavate svāhā agnaye śucaye svāhā agnaye jyotiṣmate svāhā agnaye vratapataye svāhā iti vyāhṛtībhir vihṛtābhiḥ samastābhiś ca
2.7.2.7	atha yadi dvyahaṃ tryahaṃ vā sāyaṃprātarvicchinno bhavati agnaye tantumate juhuyāt
2.7.2.8	yadi sthālīpākasyātipātanaṃ bhavati agnaye pathikṛte agnaye vaiśvānarāya vā juhuyāt
2.7.2.9	asyāpi vyākhyātāv āgrayaṇapiṇḍapitṛyajñau
2.7.2.10	dvādaśāhāni vicchinnaḥ punarādheyaḥ pratisaṃkhyāya vā homān juhuyāt
2.7.2.11	punarādhānaṃ vakṣyāmaḥ
2.7.2.12	pariśrite uddhatyāvokṣya sikatopopta udumbaraśākhābhiḥ plakṣaśākhābhiḥ pālāśaśākhābhir vā pracchādya yājñikāt kāṣṭhād agniṃ mathitvā śrotriyāgārād vāhṛtya sate kṛtvā prajvalayitvā śākhām apohya oṃ bhūr bhuvaḥ svaroṃ pratiṣṭha iti nyupyopasamādadhāti
2.7.2.13	vyāhṛtiparyantaṃ kṛtvā tisras tantumatīr juhoti tantuṃ tanvan udbudhyasvāgne trayastriṃśat tantavaḥ iti
2.7.2.14	atha catasro 'bhyāvartanīr juhoti agne 'bhyāvartin agne aṅgiraḥ punar ūrjā saha rayyā iti
2.7.2.15	etāṃ prājāpatyāṃ manasvatīṃ sāptapatīṃ ca hutvā dve mindāhutī juhoti yan ma ātmano mindābhūt punar agniś cakṣur adāt iti
2.7.2.16	prāyaścittīyāṃ juhoti ayāś cāgner anabhiśastīś ca satyamitvamayā asi / ayasā manasā dhṛto 'yasā havyam ūhiṣe ayāno dhehi bheṣajaṃ svāhā iti
2.7.2.17	daśahotāraṃ manasānudrutya sagṛhaṃ hutvā imaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpate yad asya karmaṇo 'tyarīricam iti ca
2.7.2.18	atraike jayābhyātānān rāṣṭrabhṛta ity upajuhvati
2.7.2.19	yathā purastād brāhmaṇān annena pariviṣya puṇyāhaṃ svastyayanam ṛddhim iti vācayitvā prasiddha āgneyaḥ sthālīpākaḥ
2.7.2.20	atra gurave varaṃ dadāti vāsasī dhenum anaḍvāhaṃ vā
2.7.2.21	yadi pravased oṃ bhūr bhuvaḥ svaḥ iti upasthāya pravaset
2.7.2.22	yadi prayāyād vyākhyātam ātmany araṇyoḥ samāropaṇam upāvarohaṇaṃ ca
2.7.2.23	samidhi vā samāropanam upāvarohaṇaṃ ca
2.7.2.24	samidhi vā samāropayed araṇīkalpena
2.7.2.25	yatra vāsas tasmin śrotriyāgārād agnim āhṛtya ājuhvānaḥ udbudhyasva iti dvābhyām avadhāya paristīrya yasyāṃ samārūḍhatām ādadhāti
2.7.2.26	vyākhyāto homakalpaḥ
2.7.3.1	atha gṛhasthasya dve bhārye
2.7.3.2	agnim upasamādhāya saṃparistīryājyaṃ vilāpya utpūya sruksruvau niṣṭapya sammṛjya sruci caturgṛhītaṃ gṛhītvānvārabdhāyāṃ patnyāṃ yajamāno juhoti namastarṣe gada / avyavāyai tvā svadhāyai tvā / mā na indrābhitastvadṛṣvāriṣṭāsaḥ / evā brahman tavedastu svāhā iti
2.7.3.3	athainam agniṃ samāropayate ayaṃ te yonir ṛtviya iti
2.7.3.4	samāropya pūrvāgnau samidham ādhāya ājuhvānaḥ udbudhyasva iti dvābhyāṃ saṃparistīryājyaṃ vilāpyotpūya sruksruvau niṣṭapya saṃmṛjya sruci caturgṛhītaṃ gṛhītvānvārabdhayoḥ patnyoḥ yajamāno juhoti yo brahmā brahmaṇa ujjahāra ity etena sūktenaikaikaśaś caturgṛhītaṃ gṛhītvā
2.7.3.5	ā praṇītābhyaḥ kṛtvā catuśśarāvam odanaṃ śrapayitvābhighāryodañcam udvāsya pratiṣṭhitam abhighārayati
2.7.3.6	paridhānaprabhṛty āgnimukhāt kṛtvā pakvāj juhoti
2.7.3.7	samitaṃ saṃkalpethām iti puronuvākyām anūcya agne purīṣyādhipā bhavā tvaṃ na iti yājyayā juhoti
2.7.3.8	adhājyāhutīr upajuhoti purīṣyas tvam agne ity āntād anuvākasya
2.7.3.9	sviṣṭakṛtprabhṛti siddham ā dhenuvarapradānāt
2.7.3.10	saṃtiṣṭhate aupāsanatantraḥ saṃtiṣṭhate aupāsanatantraḥ
2.7.4.1	atha gṛhyaprāyaścittāni juhoti anugate 'gnau kālātikrame homayoḥ darśapūrṇamāsayoś ca āgrayaṇam akṛtvā navānnaprāśane 'kṛtasīmantāyāṃ prasūtāyāṃ bhāryāyāṃ strīṣu goṣu ca yamalajanane parāgamane rajasvalāgamane divāmaithune kumārasyājātasaṃskāre mantraviparyāse karmaviparyāse brahmacāriṇo vrataviparyāse mekhalācchedane daṇḍabhinne yajñopavītasyādhāraṇe sandhyālope agnikāryalope udakumbhalope ity etaiś cānyaiś ca kalpadṛṣṭam agnim upasamādhāya saṃparistīrya ghṛtaṃ caturgṛhītaṃ gṛhītvā pāhi no agna enase svāhā iti
2.7.4.2	purastāc copariṣṭāc ca mahāvyāhṛtībhir hutvā etad evāsya prāyaścittam avicchinnakaraṇaṃ saṃtataṃ bhavatīti
2.7.4.3	upanayanāgnir vivāhāgniḥ sūtakāgniḥ śmaśānāgnir ā caturahād ā daśāhād ā saṃcayanād udvātaḥ syāt apahatā asurā rakṣāṃsi piśācā ye kṣayanti pṛthivīm anu / anyatreto gacchantu yatraiṣāṃ gataṃ manaḥ ity adbhir avokṣya kṣipraṃ bhasmasamāropaṇam
2.7.4.4	ayaṃ te yonir ṛtviya iti śrotriyāgārād agnim āhṛtya ājuhvānaḥ udbudhyasva iti dvābhyām avadhāya paristīrya pariṣicya prāyaścittaṃ juhoti ayāś cāgneḥ pañcahotāraṃ brāhmaṇa ekahotāraṃ manasvatīmindāhutīvyāhṛtībhiḥ
2.7.4.5	athāpivā caturahaḥsadyaskālaṃ brahmacaryaṃ vicchinatti sārasvatena homena manasvatīmindāhutīmahāvyāhṛtīnāṃ sapraṇavaṃ juhuyāt
2.7.5.1	atha brahmacāryavakīrṇī bhavati yo 'yonau retaḥpātena vā sandhyālopena vodakumbhalopenāgnikāryalopena vā
2.7.5.2	anyāni nimittāni bhavanti cecchuklam anārdram ācchādya kṛtopavāsaḥ kṛtaniyamayantro 'māvāsyāyāṃ rātryām agnim upasamādhāya vyāhṛtiparyantaṃ kṛtvā dvirājyasyopaghātaṃ juhoti kāmāvakīrṇo 'smy avakīrṇo 'smi kāmakāmāya svāhā kāmābhidrugdho 'smy abhidrugdho 'smi kāmakāmāya svāhā iti
2.7.5.3	punar māmaitv indriyam ity etam anuvākam aṣṭaśatam ājyasya juhuyāt
2.7.5.4	yad devā devahelanam ity etam anuvākaṃ pratyṛcam ājyasya juhuyāt
2.7.5.5	vāruṇyādijayāprabhṛti siddham ā dhenuvarapradānāt
2.7.5.6	gurave gāṃ dadāti
2.7.5.7	atha svapne śuklaṃ pated vāsāṃsi visṛjyānyat paridadhāti
2.7.5.8	upavyuṣasi grāmāt prācīm udīcīṃ diśam upaniṣkramya nadīṣu snāyāt
2.7.5.9	samudragānadīsnānāt trirātraṃ phalam aśnute / samudragānadīsnānāt pakṣopoṣaṇameva ca
2.7.5.10	saritpates tvam āvāsyāmanantamayane viṣau
2.7.5.11	ity evaṃ snānaṃ yathāvidhi tathā karoti
2.7.5.12	punar māmaitv indriyam ity etenānuvākena japtvā pūto bhavatīty āha bhagavān āgniveśyaḥ
2.7.6.1	athartusnānād bhartur mukhe nānvīkṣamāṇā prayatnād vāharmukhaṃ darśayet na tad ahaḥ saṃveśanaṃ kuryāt
2.7.6.2	yadi saṃveśayet
2.7.6.3	tad ahar jāyate putraḥ so 'lpāyur dhanavarjitaḥ / pañcamyāṃ tu śramed yā vā vandhyāṃ nārīṃ prasūyate
2.7.6.4	ṣaṣṭhyāṃ tu yā śramet sādhvī putrapautravatī bhavet / saptamyāṃ tu tathā nārī aṣṭamyāṃ ṣaṇmukhopamaḥ
2.7.6.5	paripriyā navamyāṃ tu daśamyāmuttamaḥ sutaḥ / ekādaśyāṃ tu duṣṭātmā dvādaśyāṃ tu dhaneśvaraḥ
2.7.6.6	trayodaśyāṃ tu daurbhāgyā caturdaśyaghavān sutaḥ / labhet pativratāṃ nārīṃ pañcadaśyāṃ tathaiva ca
2.7.6.7	ṣoḍaśyāṃ labhate putraṃ brahmakīrtiṃ natādṛśam / tadūrdhvopayamaṃ nāsti kāmabhogaiva kevalam
2.7.6.8	tasmāt sarvaprayatnena ṣoḍaśyantaṃ pratiśramet / śuklotkarṣe labhet putraṃ śoṇitasya sriyaṃ labhet
2.7.6.9	nindite'hani saṃveśaṃ na kuryāttu prayatnataḥ / yadi pramādāt kuryāccejjapet tāṃ vaiṣṇavīmṛcam
2.7.6.10	keśavādīni nāmāni japettu vividhāni ca / agnyagāre tato gatvā hutvā pūrṇāhutiṃ tataḥ
2.7.6.11	evaṃ janmatrayaṃ vāpi śravaṇaṃ ca na saṃviśet / parvadvaye ca tatkuryāt śrāddhaṃ dattvā na vāhani
2.7.6.12	somavāre'rkavāre ca bhaumavāre śanaiścare / viṣuve ayane caiva vyatīpāte ca saṅkrame
2.7.6.13	etānyanyāni nindyāni divasāni na saṃviśet / viṣṭiraṣṭamyathānye ca pakṣacchidrāstathaiva ca
2.7.6.14	ṣoḍaśe dvādaśe vāpi pañcadaśyāṃ tathaiva ca / caturdaśyāṃ navamyāṃ ca ṣaṣṭhyāmaṣṭama eva ca
2.7.6.15	etānyanyatamaṃ vīkṣya śaucaṃ kuryādyathoditam / abhivīkṣya sunakṣatraṃ puṇyaṃ caiva grahodayam
2.7.6.16	prakṣālya pāṇipādau dvāvācamya manasā harim / dhyātvā nārāyaṇaṃ devaṃ śaṅkhacakragadādharam
2.7.6.17	asyā dakṣiṇahastena bhagaṃ caiva pradarśayet / śivena tvābhimṛśāmīti śiśnaṃ yonau praveśayet
2.7.6.18	ekayā ṛṣabheṇeti ṛcā samyaganīkṣaṇaḥ
2.7.6.19	yathā ratyantaṃ kṛtvā tathā śaucaṃ kṛtvā paścājjaped ṛcaḥ samyak ā te yonim iti
2.7.6.20	ya evaṃ jñātvābhimṛśati sa satputraṃ labhate budhaḥ
2.7.6.21	evam eva māsi māsi ṛtuvelāyāṃ kṛtvā putraṃ cārubuddhimantaṃ baliṣṭhaṃ labhate baliṣṭhaṃ labhata ity āha bhagavān āgniveśyaḥ
2.7.7.1	brahmakūrcaṃ pravakṣyāmi kāyaśodhanamuttamam / vedādijayahomaṃ ca mantrahīnamasaṃskṛtam
2.7.7.2	śudrānnabhojane caiva vedānāṃ vikrayeṣu ca / kākaśvānāvalīḍhe cotkaṇṭhake mṛgapakṣiṇām
2.7.7.3	pañcamamlecchasaṃsparśe pañcagavyaṃ viśodhanam / nīlavarṇyāstu gomūtraṃ kṛṣṇāgomayamuddharet
2.7.7.4	tāmravarṇīpayaścaiva śvetāyā dadhireva ca / kapilāyā ghṛtaṃ grāhyaṃ mahāpātakanāśanam
2.7.7.5	alābhe sarvavarṇānāṃ kapilādekāttu grāhyakam / gomūtraikapalaṃ dadyādaṅguṣṭhārdhaṃ tu gomayam
2.7.7.6	kṣīraṃ saptapalaṃ dadyād dadhi tripalameva ca / ghṛtamekapalaṃ dadyāt tathaiva ca kuśodakam
2.7.7.7	sāvitryā grāhya gomūtraṃ gandhadvāreti gomayam / āpyāyasveti ca kṣīraṃ dadhikrāvṇṇa iti vai dadhi
2.7.7.8	ājyaṃ śukramasītyevaṃ devasya tvā kuśodakam
2.7.7.9	āpo hi ṣṭhā mayobhuva ity āloḍya mā nastoke ity abhimantrya praṇavenoddhṛtya praṇavena nirmathya praṇavenaiva pibet
2.7.7.10	agnaye somāya irāvatī idaṃ viṣṇur vicakrame mā nas toke prajāpate gāyatrīṃ ca hutvā madhyamena palāśaparṇena padmapatreṇa tat pibet
2.7.7.11	yat tvagasthigataṃ pāpaṃ dehe tiṣṭhati māmake / brahmakūrcodakāt sarve dahatyagnirivendhanam iti
2.7.8.1	athāto naimittikāni prāyaścittāni vyākhyāsyāmaḥ
2.7.8.2	sarvatra vaiṣṇavarcaṃ japet viṣṇor nu kaṃ vīryāṇi pravocam iti
2.7.8.3	atha karmāntare yadi kṣudhed vā niṣṭhīved vā sahasraśīrṣā puruṣa iti japati
2.7.8.4	apa upaspṛśyāṅguṣṭhānāmikābhyāṃ dakṣiṇakarṇam upaspṛśet
2.7.8.5	yadi mūtraṃ kuryāt pādau prakṣālyācamya oṃkāraṃ manasā dhyātvā śucir bhūtvā puruṣa evedaṃ sarvam iti dve ṛcau japet
2.7.8.6	yadi mehet pūrvavacchaucaṃ kṛtvā tripād ūrdhva udait puruṣa iti tisra ṛco japet
2.7.8.7	yady aśucisparśe śuddhajalāśaye snātvāpa ācamya tasmād yajñāt sarvahuta iti catasra ṛco japet
2.7.8.8	yadi caṇḍālapatitādidarśe apa ācamya ādityam abhivīkṣya brāhmaṇo 'sya mukham āsīt / bāhū rājanyaḥ kṛtaḥ / ūrū tad asya yad vaiśyaḥ / padbhyāṃ śūdro ajāyata / candramā manaso jātaḥ / cakṣoḥ sūryo ajāyata iti tisra ṛco japet
2.7.8.9	yadi homo madhye vicchinnaḥ syād vedāham etaṃ puruṣaṃ mahāntam iti tisra ṛco japet
2.7.8.10	dve mindāhutī hutvā punaḥ śeṣaṃ samāpayet
2.7.8.11	yadi pātrāṇi śunādyavalīḍhe dārumayāny agnau prakṣipet mṛṇmayāni cāpsu prakṣipet lohamayāni bhasmanā śudhyanti
2.7.8.12	anyāni navāni pātrāṇi saṃgṛhya viṣṇo tvaṃ no antamaḥ viṣṇor nu kaṃ vīryāṇi pravocam iti dve ṛcau japet
2.7.8.13	yan ma ātmano mindābhūt punar agniś cakṣur adāt imaṃ me varuṇa tat tvā yāmi tvaṃ no agne iti ṣaḍ āhutīr juhuyāt
2.7.8.14	yady agnim udakyādyavalīḍhe agnim udvāsya pūrvavat śaucaṃ kṛtvā agniṃ mathitvā laukikaṃ vāhṛtya srauksruvau niṣṭapya saṃmṛjya sruci caturgṛhītaṃ gṛhītvā pūrṇāhutiṃ hutvā pūrvavat saṃskāraṃ karoti
2.7.8.15	yady araṇy aśucir bhaved anyām āhṛtyaiva caturgṛhītaṃ gṛhītvā puruṣasūktena manasānudrutya juhoti
2.7.8.16	yadi sūtako mṛtako bhavet tanmadhye homaṃ na karoti sthālīpākaṃ ca tāny ahāni
2.7.8.17	vyatīpāte tad dravyaṃ brāhmaṇāya dadātīty āha bhagavān āgniveśyaḥ
2.7.9.1	athāto gṛhyāṇi prāyaścittāni smaryante tāni vakṣyāmaḥ
2.7.9.2	śeṣāṇi vaitānikāni
2.7.9.3	ya āhitāgner dharmas sa dharmo ya āhitāgneḥ lokas sa aupāsanikasya iti śāṭyāyanīyaṃ brāhmaṇaṃ bhavati
2.7.9.4	tatra ye puroḍāśās ta iha caravaḥ
2.7.9.5	payodadhipṛṣadājyānām ājyavat saṃskāro na dadhno 'dhiśrayaṇaṃ pratyasanaṃ prativeṣaṇam adbhī raudrarākṣasapaitṛkanairṛtacchedanabhedananirasanātmābhimarśanāni ca kṛtvā apa upaspṛśet
2.7.9.6	sarvatra skanne bhinne kṣāme dagdhe viparyāse 'ntarite ca dve mindāhutī juhuyāt yan ma ātmano mindābhūt punar agniś cakṣur adād iti
2.7.9.7	skanne santvā siñcāmi iti skannam abhimantryāpohyāvasicya bhūḥ ity upasthāya askān dyauḥ pṛthivīm iti dve āhutī juhuyāt
2.7.9.8	ājyaṃ ced devāñjanavanaspatim aṃhasa iti cānumantrya kiñcic ca dadyāt
2.7.9.9	atha bhinne bhūmir bhūmnā iti bhinnam abhimantrya unnambhaya pṛthivīm ity apohyāvasicya trayastriṃśat tantava ity etayā juhuyāt
2.7.9.10	agnau prakṣiped dārumayāṇi
2.7.9.11	atha kṣāme nirṛtyai tvā iti dagdham abhimantrya kiñcit tvaṃ parācī tvam avācī tvaṃ rakṣāṃsi gaccha iti dakṣiṇāparam uttarāparaṃ vā diśaṃ pratinirasya agnī rakṣāṃsi sedhati iti tisra ājyāhutīr juhuyāt
2.7.9.12	haviṣām abhigamanasyaikadeśaṃ ced uddhṛtya tat kṛtvaitayā juhuyāt
2.7.9.13	etenāśṛtaduḥśṛtau vyākhyātau
2.7.9.14	apo 'bhyavaharet
2.7.9.15	rudrāya tvā ity aśṛtam abhimantrya yamāya tvā iti duḥśṛtam atha paristaraṇadāhe agnaye kṣāmavate namo namaḥ kṣāmavan mā mā hiṃsīḥ mā me gṛhaṃ mā me dhanaṃ mā me paśūn ity abhimantrya agnaye kṣāmavate svāhā iti juhuyāt
2.7.9.16	indraṃ vo viśvatas pari iti punaḥ paristirya indrāya svāhā iti juhuyāt
2.7.9.17	atha paridhidāhe pradāvyāyāgnaye namo namaḥ pradāvyāya iti
2.7.9.18	samānam ata ūrdhvam agneḥ samid asi iti paścārdhaṃ yamasya samid asi iti dakṣiṇārdham somasya samid asi ity uttarārdham
2.7.9.19	indhānās tvā śataṃ hi mā iti dve āhutī juhuyāt
2.7.9.20	juṣṭe 'nyaṃ paridadhyāt gandharvo 'si iti pratimantram
2.7.9.21	atha viparyāse tvaṃ no agne sa tvaṃ no agne tvam agne ayāsi prajāpate iti catasra āhutīr juhuyāt
2.7.9.22	etā evāntarite mano jyotiḥ iti pañcamīm antaritaṃ ca kuryāt
2.7.9.23	saṃsthite cet kiñcic ca dadyāt
2.7.9.24	uttarasmin kāla āgate homaś ced anivṛttaḥ pūrvasya seyaṃ kālātipattis tasyāṃ prāyaścittaṃ mano jyotiḥ iti pūrvasya juhuyāt
2.7.9.25	tathāparasya juhuyāt
2.7.9.26	evaṃ pratihomam ā daśarātrāt prāṇāyāmaḥ
2.7.9.27	ekādaśīprabhṛtyā viṃśatirātrād upavāsas triṃśadrātrād ata ūrdhvaṃ prājāpatyaṃ vihitam
2.7.9.28	ekādaśīprabhṛti tisras tantumatīr dvādaśāhāni vicchinnaḥ punarādheya ity uktam evaṃ vā
2.7.9.29	atha parvaṇy atīte mano jyotiḥ ayāś cāgne yad asmin svasti na indra iti catasra āhutīr hutvāgnaye pathikṛte sthālīpākaṃ kuryāt prāg aṣṭamāt
2.7.9.30	ata ūrdhvaṃ sopavāsaḥ kāryaḥ
2.7.9.31	dve triṣu ca tisra ity evam atīteṣu prāyaścittaṃ pārvaṇavaddhomaḥ pitṛyajñe 'tīte pakṣadvaye copavāsaḥ kārya iti siddham
2.7.9.32	atha mahāyajñānām ekasminn ahani mano jyotiḥ iti dvayos triṣu caturṣu pañcasu vā ṣaṭsu prabhṛtīti tisras tantumatīr hutvā catasro vāruṇīr japet imaṃ me varuṇa tat tvā yāmi yat kiñca ava te heḍa ity ā navarātrāt
2.7.9.33	ata ūrdhvam ā daśarātrāc catasro 'bhyāvartinīr juhuyāt
2.7.9.34	sarveṣām antato vyāhṛtībhir iti siddham
2.7.10.1	ata ūrdhvaṃ vānaprasthavidhiṃ vyākhyāsyāmaḥ
2.7.10.2	anavadyaṃ gṛhadharmaṃ caritvā yajñān yajati
2.7.10.3	putram utpādya saṃskṛtya vedam adhyāpya vṛttiṃ vidhāya guṇavati putre kuḍumbabhāraṃ niyojya uttarāyaṇe pūrvapakṣe puṇye nakṣatre kuśacīracarmavalkalavāsā jaṭī kṛṣṇājinottarīyaḥ kṛtaprasthānaliṅgo 'gnim ātmasamāropaṇaṃ kṛtvā sapatnīko vāpyapatnīko vā vanam āśrayet
2.7.10.4	śramaṇam agnim ādhāya veṇuśyāmākanīvārādibhir āraṇyamūlaphalair oṣadhībhiḥ sāyaṃprātar agniṃ paricaret
2.7.10.5	phālākṛṣṭābhiḥ devabrāhmaṇapitṛbhūtamanuṣyayajñān ahar ahar hutvāraṇyor vā kāle śaktitaḥ śarīraṃ pariśoṣayed yamaniyamamantropavāsādibhiḥ
2.7.10.6	jīrṇaparṇāhāraḥ dantolūkhalikaḥ śailakuṭṭo ye kāla āgaccheyus tebhyo 'pi dadyāt
2.7.10.7	sthaṇḍilaśāyī ūrdhvaretāḥ atithipriyaḥ amatsarī vivādapaiśunyamṛṣāvādavarjī sadāśuciḥ grāmasya chadiṃ na darśed araṇyavāsapriyo 'bhayadāyī sarvabhūtānāṃ parair abhimṛṣṭāny āśramāntarahitāni nābhyavahared ekāgniparāyaṇaḥ apramādī sabījāṃ proṣitāṃ bhūmiṃ nākramet
2.7.10.8	tapo'dhikāya yajñādhikāya vayo'dhikāya phalodakaṃ dadyāt
2.7.10.9	evaṃ mṛgaiḥ saha caritvāparispandyasahavāsī svakālaṃ vyapohya svargalokaṃ gamiṣyatīti
2.7.10.10	athavā tṛtīyam āyurbhāgaṃ vānaprasthavrataṃ caritvā caturtham āyurbhāgaṃ parivrajed vā
2.7.11.1	athātaḥ saṃnyāsavidhiṃ vyākhyāsyāmaḥ
2.7.11.2	udagayana āpūryamāṇapakṣe puṇye nakṣatre pūrvakālam upoṣya saṃbhārān upakalpayate
2.7.11.3	kāṣāyavāsasī plakṣapavitrapādukāsanavaiṇavadaṇḍaśikyakamaṇḍalvalābupātraṃ kuśabandham ity evamādisaṃbhārān upakalpayate
2.7.11.4	agnim āropya vanād grāmaṃ praviśya keśaśmaśrūṇi vāpayitvā nadīṣu snāyāt śuddhe jalāśaye vā
2.7.11.5	apa ācamya nadītīre devagṛhe vā brāhmaṇān abhigamyākrodhano 'dveṣaṇaḥ sarvakarmāṇi saṃnyaset
2.7.11.6	na vedaṃ saṃnyaset
2.7.11.7	vedasaṃnyāsācchūdro bhavati
2.7.11.8	tasmād vedaṃ na saṃnyaset
2.7.11.9	brāhmaṇasannidhau mantram uktvāpaḥ pibet saṃnyastaṃ mayā iti
2.7.11.10	gṛhasthenopanītān vaiṇavāntān saṃbhārān parigṛhya savitṛmaṇḍalam udvīkṣamāṇaḥ saṃnyastaṃ mayā iti trir uccaiḥ prabrūyāt
2.7.11.11	atha brāhmaṇaṃ nivītaṃ bahuyājinam abhigamya daṇḍān dātavā ity uktvā daṇḍān parigṛhya kṛtanāmānikṛto 'nujñāto yater dharmān samyak paricaret nityaśikhī nityayajñopavītī nityasandhyopāsī nityaprātaḥsnāyī nityaṃ bhaikṣāśī nityaṃ yamaniyamayantravratopavāsī nityam īśvaropāsī nityaṃ godevagṛhavāsī apagatabhayakāmakrodhalobhamohamadamātsaryaḥ iti
2.7.11.12	evamādidharmaṃ caritvā svargalokaṃ gamiṣyati
2.7.11.13	athavā brāhmaṇeṣu kṣīyamāṇeṣu pūrvavacchaucaṃ kṛtvā sarvakarmāṇi saṃnyasya praiṣaṇam apo 'śnāti
2.7.11.14	īśvaram evopāsya pūto bhavatīty āha bhagavān āgniveśyaḥ
2.7.11.15	### 3 ###
3.1.1.1	amāvāsyāyām aparāhṇe māsikam aparapakṣasya vāyukṣv ahassu pitṛbhyo 'nnaṃ saṃskṛtya dakṣiṇāgrān darbhān āsanāni kalpayitvā brāhmaṇān śucīn mantravataḥ samāṅgān ayugmān āmantrayate
3.1.1.2	yonigotramantrasambandhān arthāpekṣo na bhojayet
3.1.1.3	agnim upasamādhāya dakṣiṇāprāgagrair darbhaiḥ paristīrya ekapavitrāntarhitāyām ājyasthālyām ājyaṃ nirupya saṃskṛtya tataḥ apasavyaṃ pariṣiñcati
3.1.1.4	audumbaram idhmam abhyādhāya audumbaryā darvyā juhoti
3.1.1.5	ājyabhāgāntaṃ kṛtvā prācīnāvītī pitṝn āvāhayati āyāta pitaraḥ saumyā gambhīraiḥ pathibhiḥ pūrvyaiḥ prajām asmabhyaṃ dadato rayiṃ ca dīrghāyutvaṃ ca śataśāradaṃ ca iti
3.1.1.6	etām eva diśam abhy apaḥ prasiñcati āpo devīḥ prahiṇutāgnim ete yajñaṃ pitaro no juṣantām / āsīnām ūrjam uta ye bhajante te no rayiṃ sarvavīrān niyacchatāt iti
3.1.1.7	vyāhṛtiparyantaṃ kṛtvā prācīnāvītī juhoti somāya pitṛmate svadhā namaḥ svāhā / yamāyāṅgirasvate pitṛmate svadhā namaḥ svāhā / yāḥ prācīḥ saṃbhavanty āpa uttarataś ca yāḥ / adbhir viśvasya bhuvanasya bhartrībhir antaranyaṃ pitur dadhe svadhā namaḥ svāhā / antardadhe parvatair antar mahyā pṛthivyā / divā digbhir anantābhir ūtibhir antaranyaṃ pitāmahād dadhe svadhā namaḥ svāhā / antardadha ṛtubhiḥ sarvair ahorātraiḥ sasandhibhiḥ / ardhamāsaiś ca māsaiś cāntaranyaṃ prapitāmahād dadhe svadhā namaḥ svāhā
3.1.1.8	atha nāmadheyair juhoti amuṣmai svadhā namo 'muṣmai svadhā nama iti
3.1.1.9	yan me mātā pralulobha caraty ananuvratā tan me retaḥ pitā vṛṅktām ābhur anyo 'vapadyatāṃ svadhā namaḥ svāhā
3.1.1.10	evaṃ dvitīyam
3.1.1.11	tathā tṛtīyam
3.1.1.12	yan me pitāmahī yan me prapitāmahī iti mantraṃ saṃnamati
3.1.2.1	ye ceha pitaro ye ca neha yāṃś ca vidma yāṁ u ca na pravidma / agne tān vettha yadi te jātavedas tayā prattaṃ svadhayā madanti kāmaiḥ svadhā namaḥ svāhā / yad vaḥ kravyād aṅgam adahal lokānanayan praṇayan jātavedāḥ / tad vo 'haṃ punar āvedayāmy ariṣṭāḥ sarvair aṅgaiḥ saṃbhavantu pitaraḥ svadhā namaḥ svāhā / vahājyaṃ jātavedaḥ pitṛbhyo yatraitān vettha nihitān parāke / ājyam asya kūlyā upa tāṃ kṣarantu satyā eṣām āśiṣaḥ santu kāmaiḥ svadhā namaḥ svāhā
3.1.2.2	evaṃ dvitīyaṃ tathā tṛtīyam
3.1.2.3	pitāmahebhyaḥ prapitāmahebhya iti mantraṃ saṃnamati
3.1.2.4	evam annasya juhoti
3.1.2.5	vahānnam iti mantraṃ saṃnamati
3.1.2.6	atha sauviṣṭakṛtīṃ juhoti agnaye kavyavāhanāya sviṣṭakṛte svadhā nama iti
3.1.2.7	dakṣiṇārdhapūrvārdhe hutvānuprahṛtya darvīm athānnam abhimṛśati pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā vidyāvatāṃ prāṇāpānayor juhomy akṣitam asi mā pitṝṇāṃ kṣeṣṭhā amutrāmuṣmin loke pṛthivīṃ samantas same 'gnir upadraṣṭā dattasyāpramādāya ṛcas te mahimā / pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā vidyāvatāṃ prāṇāpānayor juhomy akṣitam asi mā pitāmahānāṃ kṣeṣṭhā amutrāmuṣmin loke 'ntarikṣaṃ samantas same vāyur upaśrotā dattasyāpramādāya yajūṃṣi te mahimā / pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā vidyāvatāṃ prāṇāpānayor juhomy akṣitam asi mā prapitāmahānāṃ kṣeṣṭhā amutrāmuṣmin loke dyauḥ samantas same ādityo 'nukhyātā dattasyāpramādāya sāmāni te mahimā iti
3.1.2.8	brāhmaṇān upasparśayati
3.1.2.9	bhuktavato 'nuvṛttyā śeṣam anujñāpya
3.1.3.1	udakumbhaṃ darbhamuṣṭiṃ cādāya dakṣiṇāgrān darbhān paristīrya teṣv avācīnapāṇir dakṣiṇāpavargāṃs trīn udapātrān upari ninayati mārjayantāṃ pitaraḥ saumyāsaḥ mārjayantāṃ pitāmahāḥ saumyāsaḥ mārjayantāṃ prapitāmahāḥ saumyāsaḥ iti
3.1.3.2	asāv avaneniṅkṣva asāv avaneniṅkṣva iti vā teṣv avācīnapāṇir dakṣiṇāpavargān trīn piṇḍān dadāti
3.1.3.3	etat te tata asau iti pitre piṇḍaṃ dadāti etat te pitāmaha asau iti pitāmahāya etatte prapitāmaha asau iti prapitāmahāya
3.1.3.4	tūṣṇīṃ caturtham
3.1.3.5	sa kṛtākṛto vā
3.1.3.6	yadi nāmadheyāni na vidyāt svadhā pitṛbhyaḥ pṛthivīṣadbhya iti pitre piṇḍaṃ dadāti
3.1.3.7	svadhā pitāmahebhyo 'ntarikṣasadbhya iti pitāmahāya
3.1.3.8	svadhā prapitāmahebhyo diviṣadbhya iti prapitāmahāya
3.1.3.9	atrāñjanābhyañjane vāsaś cānupiṇḍaṃ dadāti
3.1.3.10	āṅkṣvāsāv āṅkṣvāsau iti trir āñjanam
3.1.3.11	abhyaṅkṣvāsāv abhyaṅkṣvāsau iti trir abhyañjanam
3.1.3.12	etāni vaḥ pitaro vāsāṃsy ato no 'nyat pitaro mā yoḍhum etāni vaḥ pitāmahā vāsāṃsy ato no 'nyat pitāmahā mā yoḍhum etāni vaḥ prapitāmahā vāsāṃsy ato no 'nyat prapitāmahā mā yoḍhum iti daśām ūrṇāstukāṃ vā chittvā nyasyati pūrve vayasi svaṃ loma chittvā uttare
3.1.3.13	atha pātraṃ saṃkṣipya ninayati putrān pautrān abhitarpayantīr āpo madhumatīr imāḥ
3.1.3.14	svadhāṃ pitṛbhyo 'mṛtaṃ duhānā āpo devīr ubhayāṃs tarpayantu iti
3.1.3.15	nyubjapātraṃ pāṇī vyatyasya namo vaḥ pitaro rasāya iti ṣaḍbhir namaskārair upatiṣṭhate
3.1.3.16	udakāntaṃ gatvā trir udakāñjalidānenodakāñjalīn dadāti eṣa te tata pitur madhumāṁ ūrmiḥ sarasvān yāvān agniś ca pṛthivī ca tāvaty asya mātrā tāvān asya mahimā tāvantam enaṃ bhūtaṃ dadāmi yathāgnir akṣito 'nupadasta evaṃ me tatāya pitre 'kṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīvāsau ṛcas te mahimā eṣa te pitāmaha pitur madhumāṁ ūrmiḥ sarasvān yāvān vāyuś cāntarikṣaṃ ca tāvaty asya mātrā tāvān asya mahimā tāvantam enaṃ bhūtaṃ dadāmi yathā vāyur akṣito 'nupadasta evaṃ me pitāmahāya pitre 'kṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīvāsau yajūṃṣi te mahimā
3.1.3.17	eṣa te prapitāmaha pitur madhumāṁ ūrmiḥ sarasvān yāvān ādityaś ca dyauś ca tāvaty asya mātrā tāvān asya mahimā tāvantam enaṃ bhūtaṃ dadāmi yathādityo 'kṣito 'nupadastaḥ evaṃ me prapitāmahāya pitre 'kṣito 'nupadastaḥ svadhā bhavatāṃ tyaṃ svadhām akṣitaṃ taiḥ sahopajīvāsau sāmāni te mahimā iti
3.1.3.18	pratyetya pratiṣṭhitam udapātreṇāpa upapravartayati parāyāta pitaraḥ saumyā gambhīraiḥ pathibhiḥ pūrvyaiḥ prajām asmabhyaṃ dadato rayim
3.1.3.19	atha māsi punar āyāta no gṛhān havir attuṃ suprajasaḥ suvīrāḥ iti
3.1.3.20	etena arghyāvarṣaṃ vyākhyātatantram
3.1.3.21	māṃsaṃ niyataṃ māṃsābhāve śākam
3.2.1.1	aṣṭakāṃ kariṣyamāṇa upakalpayate ukṣāṇaṃ vā vehataṃ vrīhīn annaṃ madhuś ca sarpiś ca
3.2.1.2	prasiddhaṃ śaucam
3.2.1.3	anūrādhāyām agnim upasamādhāya paristīryāpareṇāgniṃ vrīhīn ekapavitro 'tha nirvapati imam apūpaṃ catuśśarāvaṃ nirvapāmi kleśāpahaṃ pitṝṇāṃ saṃparāye / devasya tvā savituḥ prasave 'śvinor bāhubhyāṃ pūṣṇo hastābhyāṃ pitṛbhyas tvā juṣṭaṃ nirvapāmi iti pitṛbhyas tvā pitṛbhyas tvā ity evaṃ catuśśarāvaṃ nirvapati
3.2.1.4	prokṣya tūṣṇīṃ haviṣkṛtā vācaṃ visṛjya yathā puroḍāśam evam evaitam apūpaṃ padakapālam adhiśrayati
3.2.1.5	ekakapālaṃ vā
3.2.1.6	śṛte tasminn ājyaṃ dadhi vilāpyotpūyātha pariṣiñcati adite 'numanyasva iti dakṣiṇataḥ prācīnam anumate 'numanyasva iti paścād udīcīnaṃ sarasvate 'numanyasva iti uttarataḥ prācīnaṃ deva savitaḥ prasuva iti sarvataḥ pradakṣiṇaṃ pariṣicyāghārāv āghārya ājyabhāgau juhoti
3.2.1.7	ājyena prāyaścittaṃ juhoti yā tiraścī nipadyase 'haṃ maryādā vidharaṇī iti / tāṃ tvā ghṛtasya dhārayā juhomi vaiśvakarmaṇīṃ kāmaiḥ svadhā namaḥ svāhā iti
3.2.1.8	athaitasyāpūpasya madhyād avadāyopastīrṇābhighāritam audumbaryā darvyā juhoti
3.2.1.9	apūpaṃ juhoti ghṛtavantam adya svadhāvantaṃ pitṝṇāṃ tarpaṇāya vaha havyaṃ pitṛbhya āhutīr juhomi kāmaiḥ svadhā namaḥ svāhā iti
3.2.2.1	atha purastād dakṣiṇato 'vadāya paścād varṣīyo juhoti iyam eva sā yā prathamā vyaucchad antarasyāṃ carati praviṣṭā / vadhūr jajāna navagarjjanitrī traya enāṃ mahimānaḥ sacante kāmaiḥ svadhā namaḥ svāhā iti
3.2.2.2	tṛtīyāṃ juhoti aulūkhalā grāvāṇo ghoṣam akrata apaḥ pitṛbhyaḥ kṛṇvantaḥ parivatsarīṇām / ekāṣṭake suprajā vīravanto vayaṃ syāma patayo rayīṇām kāmaiḥ svadhā namaḥ svāhā iti
3.2.2.3	caturthīṃ juhoti yāṃ janāḥ pratinandanti rātriṃ dhenum ivāyatī / saṃvatsarasya yā nī patnī sā no astu sumaṅgalā kāmaiḥ svadhā namaḥ svāhā iti
3.2.2.4	pañcamīṃ juhoti prajāpate na tvad etāny anyo viśvā jātāni paritā babhūva / yatkāmās te juhumas tan no astu vayaṃ syāma patayo rayīṇāṃ kāmaiḥ svadhā namaḥ svāhā iti
3.2.2.5	ṣaṣṭhīṃ juhoti yad asya karmaṇo 'tyarīricaṃ yad vā nyūnam ihākaram / agniṣ ṭat sviṣṭakṛd vidvān sarvaṃ sviṣṭaṃ suhutaṃ karotu me agnaye sviṣṭakṛta suhutahute sarvahute sarvaprāyaścittāhutīnāṃ kāmānāṃ samardhayitre kāmaiḥ svadhā namaḥ svāhā iti
3.2.2.6	darvīṃ prakṣālya nidhāya tathaiva parimṛjya pariṣicya piṇḍāvṛtaitān piṇḍān dattvātraitam apūpaṃ ghṛtavantaṃ madhumantaṃ śraddhābhimarśanenābhimṛśati
3.2.3.1	pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā vidyāvatāṃ prāṇāpānayor juhomy akṣitam asi mā pitṝṇāṃ kṣeṣṭhā amutrāmuṣmin loke pṛthivī samantas same 'gnir upadraṣṭā dattasyāpramādāya ṛcas te mahimā / pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā vidyāvatāṃ prāṇāpānayor juhomy akṣitam asi mā pitāmahānāṃ kṣeṣṭhā amutrāmuṣmin loke 'ntarikṣaṃ samantas same vāyur upaśrotā dattasyāpramādāya yajūṃṣi te mahimā / pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā vidyāvatāṃ prāṇāpānayor juhomy akṣitam asi mā prapitāmahānāṃ kṣeṣṭhā amutrāmuṣmin loke dyauḥ samantas same ādityo 'nukhyātā dattasyāpramādāya sāmāni te mahimā ity etena
3.2.3.2	brāhmaṇān vidyāvataḥ pariviśati
3.2.3.3	pariviśyodakāya gatvodakāñjalidānenodakāñjalīn dadāti eṣa te tata pitur madhumāṁ ūrmis sarasvān yāvān agniś ca pṛthivī ca tāvaty asya mātrā tāvān asya mahimā tāvantam enaṃ bhūtaṃ dadāmi yathāgnir akṣito 'nupadastaḥ evaṃ me tatāya pitre 'kṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīvāsāv ṛcas te mahimā
3.2.4.1	eṣa te pitāmaha pitur madhumāṁ ūrmis sarasvān yāvān vāyuś cāntarikṣaṃ ca tāvaty asya mātrā tāvān asya mahimā tāvantam enaṃ bhūtaṃ dadāmi yayā vāyur akṣito 'nupadasta evaṃ me pitāmahāya pitre 'kṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīvāsau yajūṃṣi te mahimā / eṣa te prapitāmaha pitur madhumāṁ ūrmis sarasvān yāvān ādityaś ca dyauś ca tāvaty asya mātrā tāvān asya mahimā tāvantam enaṃ bhūtaṃ dadāmi yathādityo 'kṣito 'nupadasta evaṃ me prapitāmahāya pitre 'kṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīvāsau sāmāni te mahimā iti
3.2.4.2	etāvad etat tadahaḥkarma bhavati
3.2.4.3	etaddhasma vai tadvidvāṃsaḥ pūrva ṛṣaya evam aṣṭakyam apūpaṃ catuśśarāvam evam akalpayaṃs tena vai te pitṝn atarpayaṃs ta enāṃs tṛptāḥ prajayā paśubhir atarpayaṃs tato ha pitṛbhir mitram akurvata mitraṃ hy eṣāṃ sarvāṇi bhūtāny āsan
3.2.4.4	sa yo ha vā evaṃ vidvān etam aṣṭakyam apūpaṃ catuśśarāvam evaṃ kalpayati
3.2.4.5	tena vai sa pitṝṃs tarpayati yena tṛptāḥ prajayā paśubhis tarpayanti
3.2.4.6	ato ha pitṛbhir mitraṃ kurute
3.2.4.7	mitraṃ hy asya sarvāṇi bhūtāni bhavanti
3.2.4.8	ya evaṃ vidvān etam aṣṭakyam apūpaṃ catuśśarāvam evaṃ kalpayati
3.2.5.1	śvo jyeṣṭhāyām agnim upasamādhāya saṃparistīrya tathaiva pariṣicyāghārāv āghāryājyabhāgau juhoti
3.2.5.2	prāyaścittīyāṃ hutvopākaraṇīyāṃ juhoti imāṃ pitṛbhyo gām upākaroty ūrjasvatīṃ svadhāvatīṃ tan me juṣantāṃ pitaraḥ paretāḥ / sā me pitṝn saṃparāye dhinotu kāmaiḥ svāhā iti
3.2.5.3	athaibhyo gām upākaroti pitṛbhyas tvā juṣṭām upākaromi iti
3.2.5.4	athaināṃ prokṣati pitṛbhyas tvā juṣṭāṃ prokṣāmi iti
3.2.5.5	tām atraiva pratīcīnaśirasaṃ dakṣiṇāpadīṃ saṃjñapayanti
3.2.5.6	tasyai saṃjñaptāyā adbhiḥ prāṇān āpyāyayati tūṣṇīm
3.2.5.7	athāsyai vapām uddhṛtya viśālayopatṛṇatti tūṣṇīm eva
3.2.5.8	athāsyai hṛdayam uddhārayanti prajñāte ca matasne
3.2.5.9	tāny eteṣv eva śūleṣu saṃpraṇīkṣyaitasminn evāgnau śrapayanti
3.2.5.10	śṛteṣu tredhā vapāṃ vicchidyodumbaradarvyā upastīrṇābhighāritāṃ juhoti vaha vapāṃ jātavedaḥ pitṛbhyo yatraitān vettha nihitān parāke / medasaḥ kūlyā upa tān kṣarantu satyā eṣām āśiṣaḥ santu kāmaiḥ svadhā namaḥ svāhā iti
3.2.5.11	athaitasya māṃsasyopastaraṇābhighāritaudumbaryā darvyopaghātaṃ juhoti
3.2.6.1	ekāṣṭakāṃ paśyata dohamānām annaṃ māṃsavad ghṛtavat svadhāvat / tad brāhmaṇair atipūtam anantam akṣayyaṃ sphītiṃ gacchatu kāmaiḥ svadhā namaḥ svāhā iti
3.2.6.2	dvitīyāṃ juhoti ekāṣṭakā tapasā tapyamānā saṃvatsarasya patnī duduhe prapīnā / tāṃ doham upajīvātha pitaraḥ sahasradhā mucyamānāṃ kāmaiḥ svadhā namaḥ svāhā iti
3.2.6.3	tṛtīyāṃ juhoti ekāṣṭakā tapasā tapyamānā jajāna garbhaṃ mahimānam indram / tena dasyūn vyasahanta devā hantāsurāṇām abhavacchacībhiḥ kāmaiḥ svadhā namaḥ svāhā iti
3.2.6.4	caturthīṃ juhoti aulūkhalā grāvāṇa iti
3.2.6.5	pañcamīṃ juhoti yāṃ janāḥ pratinandanti iti
3.2.6.6	ṣaṣṭhīṃ juhoti prajāpate iti
3.2.6.7	saptamīṃ juhoti yad asya karmaṇo 'tyarīricam iti
3.2.6.8	darvīṃ prakṣālya nidhāya tathaiva pariṣicya piṇḍāvṛtaitān piṇḍān dattvā śraddhābhimarśanenābhimṛśati pṛthivī te pātram ity etena
3.2.6.9	brāhmaṇān vidyāvataḥ pariviśati
3.2.6.10	pariviśyodakāya gatvodakāñjalidānenodakāñjaliṃ dadāti eṣa te tata pituḥ iti
3.2.6.11	etāvad evaitadahaḥkarma bhavati
3.2.6.12	etaddhasma vaitadvidvāṃsaḥ pūrva ācāryā evam aṣṭakyāṃ gām evam akalpayaṃs tayā vaite pitṝn atarpayaṃs ta enāṃs tṛptāḥ prajayā paśubhir atarpayan tato ha pitṛbhir mitram akurvata mitraṃ hy eṣāṃ sarvāṇi bhūtāny āsan
3.2.6.13	sa yo ha vā evaṃ vidvān etām aṣṭakyāṃ gām evaṃ kalpayati
3.2.6.14	tena vai sa pitṝṃs tarpayati
3.2.6.15	te yena tṛptāḥ prajayā paśubhis tarpayanti
3.2.6.16	ato ha pitṛbhir mitraṃ kurute mitraṃ hy asya sarvāṇi bhūtāni bhavanti
3.2.6.17	ya evaṃ vidvān etām aṣṭakyāṃ gām evaṃ kalpayati
3.2.7.1	tṛtīye 'hni bhūyo 'tha śrāddham annaṃ ca dhanaṃ ca kalpayitvāgnim upasamādhāya paristīrya tathaiva pariṣicyāghārāv āghāryājyabhāgau hutvājyena prāyaścittīyāṃ hutvāthaitasyānnasyopastīrṇābhighāritaudumbaryā darvyā juhoti vahānnaṃ jātavedaḥ pitṛbhyo yatraitān vettha nihitān parāke / annasya kūlyā upa tān kṣarantu satyā eṣām āśiṣaḥ santu kāmaiḥ svadhā namaḥ svāhā iti
3.2.7.2	dvitīyāṃ juhoti saṃvatsarasya pratimāṃ yāṃ tvā rātry upāsate / prajāṃ suvīrāṃ kṛtvā viśvam āyur vyaśnuvat kāmaiḥ svadhā namaḥ svāhā iti
3.2.7.3	tṛtīyāṃ juhoti yāṃ janāḥ pratinandanti iti
3.2.7.4	caturthīṃ juhoti prajāpate iti
3.2.7.5	pañcamīṃ juhoti yad asya karmaṇo 'tyarīricam iti
3.2.7.6	anuprahṛtya darvīṃ tathaiva pariṣicya piṇḍāvṛtaitān piṇḍān dattvā śraddhābhimarśanenābhimṛśati pṛthivī te pātram ity etena
3.2.7.7	brāhmaṇān vidyāvataḥ pariviśati
3.2.7.8	pariviśyodakāya gatvodakāñjalidānenodakāñjaliṃ dadāti
3.2.7.9	eṣa te tata iti
3.2.7.10	etāvad evaitadahaḥkarma bhavati
3.2.7.11	etaddhasma vaitad vidvāṃsaḥ pūrve śrotriyā evam aṣṭakyam annam evam akalpayaṃs tena vaite pitṝn atarpayaṃs ta enāṃs tṛptāḥ prajayā paśubhir atarpayan tato ha pitṛbhir mitram akurvata mitraṃ hy eṣāṃ sarvāṇi bhūtāny āsan sa yo ha vā evaṃ vidvān etam aṣṭakyam annam evaṃ kalpayati
3.2.7.12	tena vai sa pitṝṃs tarpayati
3.2.7.13	te yena tṛptāḥ prajayā paśubhis tarpayanti
3.2.7.14	ato ha pitṛbhir mitraṃ kurute mitraṃ hy asya sarvāṇi bhūtāni bhavanti
3.2.7.15	ya evaṃ vidvān tṛtīye 'hni yathāśraddham annaṃ ca dhanaṃ ca dadāti tato vai tasyāparimitānnadhanāḥ paśavo bhavanti
3.2.7.16	ya evaṃ vidvān tṛtīye 'hni yathāśraddham annaṃ dhanaṃ ca na dadāti tasyāparimitānnadhanā na vai paśavo bhavanti
3.3.1.1	athātaḥ śrāddhaśeṣaṃ vakṣyāmaḥ
3.3.1.2	pūrvedyuḥ sāyam aupāsanaṃ hutvā prāṇān āyamya saṃkalpya śvaḥ pitṛbhyo māsiśrāddhaṃ kariṣya iti vā śvo yajñaśarmaṇaḥ nakṣatraśrāddhaṃ kariṣya iti vā śvo yajñaśarmaṇaḥ tripakṣaśrāddhaṃ kariṣya iti vā śvo yajñaśarmaṇaḥ ṣaṇmāsaśrāddhaṃ kariṣya iti vā śvo yajñaśarmaṇaḥ saṃvatsaraśrāddhaṃ kariṣya iti vā śvo yajñaśarmaṇaḥ sapiṇḍīkaraṇaśrāddhaṃ kariṣya iti vā saṃkalpya brāhmaṇān śucīn śrotriyān daridrān vedajñān samāṅgān agotrān asamānārṣeyān kṣaṇaṃ karoti
3.3.1.3	dvau viśvedevebhyaḥ trayaḥ pitṝṇām
3.3.1.4	sapiṇḍīśrāddhaṃ ced eko 'dhikam
3.3.1.5	pretaśrāddheṣv ekam eva varayet
3.3.1.6	śvaḥ pitṛbhyo māsiśrāddhaṃ bhavitavyaṃ tasya bhavatā prasādaḥ karaṇīya iti evam eva śvaḥ pitṛbhyo 'ṣṭakāśrāddhaṃ bhavitavyaṃ tasya bhavatā prasādaḥ karaṇīya iti śvaḥ pitṛbhyo nityaśrāddham ekoddiṣṭaṃ nakṣatraśrāddham iti sarvatroktvā gandhādibhir ārādhya tilapiṣṭādibhir bhakṣyadravyair yathāvakāśo 'sti tathārādhya tāmbūlādi dadyāt
3.3.1.7	śvobhūte prātaraupāsanaṃ hutvāvaṭau khanati
3.3.1.8	pretaśrāddheṣv ekam eva khanati
3.3.1.9	sapiṇḍīkaraṇe trīn khātvā avaṭe tiladarbhān prakīrya brāhmaṇān āhūya kṣaṇaṃ karoti
3.3.1.10	uttare 'vaṭe viśvedevayoḥ pādān prakṣālya madhyame pitṝṇāṃ dakṣiṇe pretasya pādau prakṣālya tān ārādhya tāmbūlaṃ dadyāt
3.3.1.11	pādaprakṣālanakrameṇa sarvaṃ kuryāt prācīnāvītī
3.3.1.12	aparāhṇe brāhmaṇabhojanārtham aupāsane sthālīpākaṃ kuryāt
3.3.1.13	pitṝṇām āvāhanakāle prācīnāvītī dakṣiṇābhimukhaḥ sthitvā āvāhya brāhmaṇān āhūya yathoktaṃ diṅmukham upaveśayati
3.3.1.14	yathāvidhi hutvā yatra yatrokteṣu piṇḍāvṛtaitān piṇḍān dadāti
3.3.1.15	pātrasādanakāle ekasmin pātre ā ma āgantu pitaro devayānān samudrān salilān savarṇān / asmin yajñe sarvakāmān labhante 'kṣīyamāṇam upaduhyantām imāṃ pitṛbhyo vo 'rghyaṃ gṛhṇāmi iti pitṛbhyaḥ pitāmahebhyo vo 'rghyaṃ gṛhṇāmi iti pitāmahebhyaḥ prapitāmahebhyo vo 'rghyaṃ gṛhṇāmi iti prapitāmahebhyaḥ athānyasmin pātre pretāya te gṛhṇāmi iti pretāya apa ānayati
3.3.1.16	tilo 'si somadevatyo gosave devanirmitaḥ / pratnavadbhiḥ prattaḥ svadha ehi pitṝn imān lokān prīṇayāhi naḥ svadhā namaḥ iti tilān āvapati
3.3.1.17	pitāmahān prapitāmahān imān lokān prīṇayāhi naḥ svadhā namaḥ iti ca
3.3.1.18	pretāya imān lokān iti ca
3.3.2.1	madhu vātā ṛtāyate madhu kṣaranti sindhavaḥ / mādhvīr naḥ santv oṣadhīḥ / madhu naktam utoṣasi madhumat pārthivaṃ rajaḥ / madhu dyaur astu naḥ pitā / madhumān no vanaspatir madhumāṁ astu sūryaḥ / mādhvīr gāvo bhavantu na iti madhv ānayati
3.3.2.2	kuśalavam ādāya somāsya tviṣir asi taveva me tviṣir bhūyād amṛtam asi mṛtyor mā pāhi didyon mā pāhy aveṣṭā dantaśūkā iti mathitvā nirastaṃ namuceḥ śiraḥ iti phenaṃ nirasya darbheṣu sādayitvā darbhaiḥ pracchādya śaṃ no devīḥ ity avokṣya gandhādibhir alaṅkṛtya svadhāṃ yatra guptaṃ manyate tatra nidadhāti
3.3.2.3	pūrvavat pādaprakṣālanaṃ kṛtvā yathodaṅmukhān upaveśya viśvedevān kṣaṇaṃ karoti viśvedevāḥ kṣaṇaḥ kartavya iti
3.3.2.4	prativacanam oṃ tathā ity uktvā prāpnotu bhavān ity āha prāpnavāni itītare pratyāhuḥ
3.3.2.5	māsiśrāddhe kṣaṇaḥ kartavya iti māsi aṣṭakāśrāddhe kṣaṇaḥ kartavya ity aṣṭakāsu nityaśrāddhe kṣaṇaḥ kartavya iti nityaśrāddhe ekoddiṣṭaśrāddhe kṣaṇaḥ kartavya ity ekoddiṣṭe nakṣatraśrāddhe kṣaṇaḥ kartavya iti nakṣatre tripakṣaśrāddhe kṣaṇaḥ kartavya iti tripakṣe ṣaṇmāsaśrāddhe kṣaṇaḥ kartavya iti ṣaṇmāse saṃvatsaraśrāddhe kṣaṇaḥ kartavya iti saṃvatsare sapiṇḍīkaraṇaśrāddhe kṣaṇaḥ kartavya iti sapiṇḍīkaraṇe prativacanam oṃ tathā ity uktvā prāpnotu bhavān ity āha prāpnavāni itītare pratyāhuḥ
3.3.2.6	tebhyo gandhādibhir ārādhya svadhāpātram ārādhya vastrayugmaṃ kuṇḍalam aṅgulīyakaṃ ca dattvāthānnam abhimṛśati pṛthivī te pātram iti
3.3.2.7	bhuñjānān samīkṣate prāṇe niviṣṭo 'mṛtaṃ juhomi iti
3.3.2.8	brahmaṇi ma ātmāmṛtatvāya iti
3.3.2.9	pitṛliṅgaiḥ ṛgyajurbhiḥ śrāvayet
3.3.2.10	ācāntebhyas tilodakaṃ pradāya pavitraṃ pitṛhaste nidhāya svadhām ānayati pitṛbhyo haste svadhāstu iti
3.3.2.11	astu svadhā iti prativacanam
3.3.2.12	evaṃ pitāmahāyaivam prapitāmahāyaivaṃ pretāya
3.3.2.13	tathaiva śuddhodakaṃ pradāya astu śuddhodakam iti prativacanam
3.3.2.14	yathāśakti dakṣiṇāṃ dattvā pradakṣiṇaṃ kṛtvā annaśeṣaiḥ kiṃ kriyatām iti iṣṭaiḥ sahopabhujyatām iti prativacanam
3.3.2.15	pratyetya śeṣaṃ sagaṇaḥ prāśnāti
3.3.2.16	yadi nityaśrāddhaṃ kurvan śaśaṃ vā mṛgaṃ vā kūrmaṃ vopākaroti śrapayitvā hiraṇyena parikrīya vā yathāṣṭakāsu dvitīye 'hni tathā karoti
3.3.2.17	ekoddiṣṭavat tripakṣaśrāddhaṃ kurvanti
3.3.2.18	tripakṣavat ṣaṇmāsaśrāddhaṃ kurvanti
3.3.2.19	ṣaṇmāsavat saṃvatsaraśrāddhaṃ kurvanti
3.3.2.20	evam ā saṃvatsarāt pretasya dahananakṣatreṣv evam evaṃ kurvanti
3.4.1.1	athāto dahanavidhiḥ
3.4.1.2	āhitāgner anāhitāgneḥ striyāś caiva maraṇasaṃśaye śucau same deśe gomayenopalipya avokṣya sikatābhir avakīrya tāsu dakṣiṇāgrān darbhān saṃstīrya teṣu dakṣiṇāśirasam enaṃ nidhāyāsvadhāyuktāni brahmāṇy abhiśrāvayet āyuṣaḥ prāṇaṃ santanu iti
3.4.1.3	atha prāṇeṣūtkrānteṣu prācīnāvīty avācīnapāṇiḥ hiraṇyaśakalam āsye pratyasyāṅguṣṭhabandhaṃ prabadhya grāmyeṇālaṅkāreṇālaṅkṛtya pattodaśenāhatena vāsasā pracchādya sāyamāhutiṃ hutvā prātarāhutiṃ hutvā paurṇamāsyeneṣṭvāmāvāsyeneṣṭvātha gārhapatya ājyaṃ vilāpyotpūya sruci caturgṛhītaṃ gṛhītvā prāg udetya samidvaty āhavanīye juhoti mṛtyor adhiṣṭhānāya svāhā iti
3.4.1.4	caturo brāhmaṇān vāhayitvā grāmābhimukhena catuṣpathe nidhāya mukhaṃ darśayitvā śmaśānābhimukhena vāhayitvā śmaśānaṃ nirhṛtya sahāgnibhiḥ pretaṃ tatrainaṃ nidhāya dahanaṃ joṣayet dakṣiṇāpratyakpravaṇam abhaṅguram aniriṇam asuṣiraṃ samaṃ vā
3.4.1.5	apeta vīta vi ca sarpatāto ye 'tra stha purāṇā ye ca nūtanāḥ / ahobhir adbhir aktubhir vyaktair yamo dadātv avasānam asmai iti hariṇyā palāśaśākhayaudumbaraśākhayā vā sataṃ sammṛjya dakṣiṇataḥ śākhāṃ nirasya apa upaspṛśyādbhir avokṣya hiraṇyaśakalam avadhāya apasarpata pretā ye ke ceha pūrvajāḥ svasti naḥ kuruta māśrupātaḥ punar āgamat iti dakṣiṇāpavargāḥ sphyena paraśunā vā tisraḥ karṣūḥ khātvādbhir avokṣya tilataṇḍulānāṃ muṣṭiṃ pūrayitvā yamāya pitṛpataye pitṛbhyaḥ svadhā nama iti prathamāyāṃ nivapati
3.4.1.6	evaṃ dvitīyāyāṃ tathā tṛtīyāyām
3.4.1.7	śeṣāṃs tilataṇḍulān yady āhitāgnir bhavati tasya kṛṣṇājinaṃ chittvā dakṣiṇāgrīvam adharalomāstṛṇāti
3.4.1.8	etasmin kāle snātvodakenauṣadhībhiś ca kumbhaṃ pūrayitvā tena daśahotrā pattogrāt snāpayet
3.4.1.9	athāhataṃ vāsaḥ paridhāpyālaṅkṛtya tataś citām āropyātha saptaprāṇāyataneṣu sapta hiraṇyaśakalān pratyasyālābha ājyabindūn vā mukhe prathamam āsye dadhitaṇḍulāṃś ca tilāṃś ca juhoti idaṃ ta ātmanaḥ śarīramayaṃ ta ātmanas ta ātmānaṃ śarīrād brahma nirbhinadmi bhūr bhuvaḥ svar asau svargāya lokāya svāhā iti
3.4.1.10	daśahotāraṃ cittiḥ srug ityādi grahavarjam evam evāgre nāsikācchidrayor dvir japet
3.4.1.11	āsīd iti sarveṣu hotṛpadeṣv anuṣajaty anyatra ṣaḍḍhotṛpadebhyaḥ
3.4.1.12	āstām iti dvivacanādiṣu
3.4.1.13	caturhotāraṃ pṛthivī hotā iti mukhe sṛkkikaṭayor dviḥ pañcahotāram agnir hotā iti karṇayor dviṣ ṣaḍḍhotāraṃ sūryam ta iti kīkasāsu dvis saptahotāraṃ mahāhavir hotā iti
3.4.2.1	athājyāni gṛhṇīte darśapūrṇamāsavat tūṣṇīṃ juhvāṃ ghṛtaṃ dadhyupabhṛti dadhi madhu ghṛtam iti dhruvāyāṃ payo 'gnihotrahavaṇyām
3.4.2.2	api vājyam eva sarvāsu
3.4.2.3	atra pātrāṇy upacinoti
3.4.2.4	yāni pātrāṇy āsecanavanti tāni sampūrayitvābhyukṣatītarāṇy ariktatāyā iti vijñāyate
3.4.2.5	tasya dakṣiṇahaste juhūṃ sphyaṃ cādadhāti
3.4.2.6	savya upabhṛtam urasi dhruvām upaveṣam araṇīṃ ca mukhe 'gnihotrahavaṇīṃ nāsikayoḥ sruvāv ājyasruvau vā karṇayoḥ prāśitraharaṇaṃ bhittvaikaikam
3.4.2.7	hanvor ulūkhalamusale datsu grāvāṇo bhavanti
3.4.2.8	śirasi kapālāni
3.4.2.9	lalāṭa ekakapālam udare piṣṭasaṃyavanīṃ pātrīṃ nābhyām ājyasthālīṃ patta upāvaharaṇīyaṃ kūrcaṃ śirasta upasādanīyaṃ kūrcaṃ pārśvayoḥ śūrpaṃ chittvaikaikaṃ vā ghrāṇayoḥ sāṃnāyyakumbhyau yadi saṃnayan bhavati aṇḍayor dṛṣadupale śiśne vṛṣaravaṃ śamyāṃ ca pṛṣṭhayor agnihotrasthālīm anvāhāryasthālīm iḍāpātraṃ vedaṃ śikhāyām
3.4.2.10	athavāvaśiṣṭāny antareṇa sakthinī nivapati
3.4.2.11	tasya kṛṣṇājinaśeṣeṇa dakṣiṇāgrīvam uttaralomnā pracchādya bāndhavāḥ sigvātenopavījayanti
3.4.2.12	trayaḥ sigvātā bhavanti grāme pathi citāyāṃ ca
3.4.2.13	vātās te vāntu pathi puṇyagandhā manaḥśubhā gātraśubhā anulomāḥ / tvacassukhā māṃsasukhā asthisaukhyā vahantu tvā marutaḥ sukṛtāṃ yatra lokāḥ iti
3.4.3.1	yady āhitāgnir bhavati apa naḥ śośucad agham ity aṅguṣṭhabandhaṃ visṛjya patny udakumbham ādāyādhvaryur vā śīrṣann adhinidhāya trir apasalaiḥ pariṣiñcan paryeti
3.4.3.2	kiñcit paraśunā praharati
3.4.3.3	atha dhārām anumantrayate imā āpo madhumatyo 'smiṃs te loka upaduhyantām iti
3.4.3.4	dvitīyaṃ parigatāyāṃ paścāt praharati imā āpo madhumatyo 'ntarikṣe te loka upaduhyantām iti
3.4.3.5	tṛtīyaṃ parigatāyāṃ paścāt praharati imā āpo madhumatyaḥ svarge te loka upaduhyantām iti
3.4.3.6	bhinatti kumbham
3.4.3.7	yadi purastāt patati pāpīyān bhavati yadi paścāt patati vasīyān bhavati iti
3.4.3.8	atha kapālaśeṣā apaḥ pretasya prāṇasthāneṣu ninayati divi jātā apsu jātā iti
3.4.3.9	ārdrā oṣadhīr ālabhyottiṣṭhati
3.4.3.10	gāṃ paśyati
3.4.3.11	brāhmaṇān paśyati
3.4.3.12	hiraṇyam ālabhate
3.4.3.13	atra gurave varaṃ dadāti
3.4.4.1	athāsmā adhvaryur dakṣiṇapūrvasyāṃ diśy āhavanīyam ādīpayati nairṛtyām anvāhāryapacanaṃ vāyavyāṃ gārhapatyam uttarataḥ sabhyāvasakthyau
3.4.4.2	saṃbhāraiḥ agnir yajurbhiḥ patnībhiḥ senendrasya ity etaiḥ upoṣayet
3.4.4.3	grahaiḥ vācaspate vidhe nāman vācaspate vāco vīryeṇa somaḥ somasya vācaspate 'cchidrayā vācā vācaspate hṛdidhe nāman ity etaiḥ ṛtumukhīyena vāgghotā ity etena brāhmaṇa ekahotā iti copasthānam
3.4.4.4	āhavanīya ekeṣāṃ kapālaḥ
3.4.4.5	saṃtapanāgninā vājasaneyinaḥ samāmananti
3.4.4.6	tam abhinivartate yaṃ gharmo 'gnir abhijihartti yāṃ gatiṃ yānti yudhi yuddhaśūrā vidhṛtapāpā virajā viśokās tāṃ gatiṃ yāhi surabhir nākapṛṣṭhaḥ svadhā nama iti
3.4.4.7	yady anāhitāgnir bhavati yāṃ gatiṃ yānti yudhi yuddhaśurās tanutyajo mokṣavido manīṣinaḥ sukṛtino 'gnihotrahaviṣṭhās tāṃ gatiṃ yāhi surabhir nākapṛṣṭhaḥ svadhā nama iti
3.4.4.8	tato yajñopavītī saṃ tvā siñcāmi yajuṣā iti śāntiṃ kṛtvā jyotiṣmatyā ādityam upatiṣṭhate ud vayaṃ tamasas pari ud u tyaṃ citram iti
3.4.4.9	putrabhrātṛsapiṇḍāḥ saṃviśanti
3.4.4.10	anavekṣamāṇās tīrtham āyānti
3.4.4.11	rājapuruṣo vā tānasagotro vā parṇaśākhayā śamīśākhayaudumbaraśākhayā vārayati mā tarata iti
3.4.4.12	na punar āgamiṣyāmaha ity uktvāturavyañjanāni kṛtvā keśān saṃprakīrya pāṃsūn opyaikavāsaso 'hatavāsaso vā dakṣiṇāmukhāḥ sakṛd unmajjyottīrya savyaṃ jānuṃ bhūmau nidhāya vāsaḥ pīḍayitvotthāyāñjalinodakam ādāya tilamiśrā apastaṃ prati asāv etat ta udakam iti evaṃ dvitīyaṃ tṛtīyaṃ ca kṛtvā athāpratīkṣā grāmam āyānti
3.4.4.13	kaniṣṭhaprathamāḥ pipīlikā yānti
3.4.4.14	niveśanadvāre nimbapatraṃ prāśyāpa ācamya gomayaṃ hiraṇyam apo 'gniṃ sarṣapāṃs tailam ity upaspṛśya śiraḥ prāṇān saṃmṛśyāśmānam ākramya gṛhaṃ praviśya yat striya āhus tat kurvanti
3.4.4.15	yatra prāṇā utkrāntā bhavanti tasmin gomayenopalipya vatsaṃ pratiṣṭhāpya tilataṇḍulāny udakamiśrāṇi saṃprakīrya svasty astu gṛhāṇāṃ śeṣe śivam āstām iti pavanaṃ kṛtvāpakvāśī striyā ata ūrdhvaṃ brahmacaryam ā daśarātrāt
3.4.4.16	sāyaṃ prātaḥ sakṛd udakam utsicya daśame 'hani trir udakam utsicya daśamyāṃ vikṛtāhāram
3.4.5.1	athāto 'sthisaṃcayanaṃ vyākhyāsyāmaḥ
3.4.5.2	anivṛtte 'gnaukaraṇe dvyahe tryahe caturahe pañcāhe saptāhe vā navakumbham ādāya śmaśānaṃ nītvā pālāśaśaṅkunā śamīśaṅkunaudumbaraśaṅkunā vāṅguṣṭhopakaniṣṭhikābhyāṃ vā sarvābhir aṅgulībhir vāsthīni samudāyutya kṣīreṇa plāvayitvā ghṛtaṃ ninayed idaṃ ta ātmanaḥ śarīram ayaṃ ta ātmā ātmanas ta ātmānaṃ śarīrād brahma nirbhinadmi bhūr bhuvaḥ svar asau svargāya lokāya svāhā iti
3.4.5.3	atha yadi na daheyur ulmukam ādāya punar dahed asmāt tvam adhijāto 'sy ayaṃ tvad adhijāyatām / agnaye vaiśvānarāya svargāya lokāya svāhā iti
3.4.5.4	athāsthy ādāya nadītīreṣu vā samudratīreṣu vāpāhareyuḥ
3.4.5.5	api vā gajasammitaṃ puruṣasammitaṃ vā gartaṃ khātvāsthikumbham avadhāya punar abhyajya purīṣeṇa pūrayet yāvad eva tad bhavati tāvat svarge loke mahīyate iti
3.5.1.1	atha yady āhitāgnir nirmāraṃ gacchati upatapatā vā jarayā vā agniṣṭha evāsya yajamānāyatane śayanaṃ kalpayeyur jaghanena vā gārhapatyam
3.5.1.2	tad asmai bhakṣān āharanti yāvad alaṃ bhakṣāya manyate
3.5.1.3	sa yady u hāgado bhavati punar eti
3.5.1.4	yady u vai praiti na payaḥ samāsiñcati
3.5.1.5	athedam agnihotraṃ sāyam upakramaṃ prātar apavargam ācāryā bruvate
3.5.1.6	tatrodāharanti
3.5.1.7	sa yadi sāyaṃ hute 'gnihotre preyāt pratikṛṣya prātar agnihotraṃ juhuyāt
3.5.1.8	atha yadi prātar agnihotre hute kuśalam
3.5.1.9	athemau darśapūrṇamāsau paurṇamāsyamāvāsyāsaṃsthāv ācāryā bruvate
3.5.1.10	tatrodāharanti
3.5.1.11	sa yadi paurṇamāsyāṃ vṛttāyāṃ preyāt pratikṛṣyāmāvāsyāṃ yajeteti
3.5.1.12	atha yady amāvāsyāyāṃ vṛttāyāṃ kuśalam
3.5.1.13	atha yasyobhe parvaṇī atipanne syātām atipannaprāyaścittaṃ kurvīta
3.5.1.14	atha yady ārtasyāgnihotraṃ vicchidyeta yady asya putro vāntevāsī vālaṃ karmaṇyaḥ syāt so 'raṇyor agniṃ samāropyodavasāya mathitvāgnīn vihṛtyāgnaye tantumate puroḍāśam aṣṭākapālaṃ nirvapati
3.5.1.15	śarāvaṃ dakṣiṇāṃ dadāti
3.5.1.16	sā prasiddheṣṭiḥ saṃtiṣṭhate
3.5.1.17	divi prakrānte preyāt tūṣṇīm etat tantram saṃsthāpyāpo bhakṣān abhyavahareyuḥ
3.5.1.18	apo bhakṣān abhyavaharanti iti vijñāyate
3.5.1.19	athainam ādāyāntareṇa vedyutkarāv udaṅmukham upanirhṛtyāthainaṃ pariśrayanti
3.5.1.20	tasya dakṣiṇā dvāraṃ kurvanti
3.5.1.21	athāsya keśaśmaśrūṇi vāpayitvā lomāni saṃhṛtya nakhāni nikṛntayīta
3.5.1.22	athāsya dakṣiṇaṃ kukṣim upākṛṣya niṣpurīṣaṃ kṛtvādbhiḥ prakṣālya sarpiṣāntrāṇi pūrayitvā darbhaiḥ saṃsīvyati
3.5.1.23	tad u tathā na kuryāt kṣodhukā asya prajā bhavanti iti vijñāyate
3.5.1.24	api vā sapurīṣam evāplāvyācchādyālaṅkṛtyāthainam ādāyāntareṇa vedyutkarau prapādya jaghanena gārhapatyam upasādayanty atra havir nirupyata iti
3.5.1.25	athainam ādāyāntarvedi prākcchirasam āsādayanty atra havir āsādyata iti
3.5.1.26	atha gārhapatya ājyaṃ vilāpyotpūya sruci caturgṛhītaṃ gṛhītvā prāg udetya samidvaty āhavanīye 'thāsya dakṣiṇaṃ bāhum anvārabhya juhoti
3.5.2.1	pareyuvāṃsaṃ pravato mahīr anu bahubhyaḥ panthām anapaspaśānam / vaivasvataṃ saṃgamanaṃ janānāṃ yamaṃ rājānaṃ haviṣā duvasyata svāhā iti
3.5.2.2	etenaiva gārhapatye juhoti
3.5.2.3	tūṣṇīm anvāhāryapacane hutvāthainam ādāyāntareṇa vedyutkarau prapādya jaghanena gārhapatyam āsandyāṃ kṛṣṇājine dakṣiṇāśirasaṃ saṃveśya śirasto naladamālāṃ pratimucya pattodaśenāhatena vāsasā prorṇoti idaṃ tvā vastraṃ prathamaṃ nv āgan iti athaitad apohati apaitad ūha yad ihābibhaḥ purā / iṣṭāpūrtam anusaṃpaśya dakṣiṇāṃ yathā te dattaṃ bahudhā vibandhuṣu iti
3.5.2.4	tad asya putro vāntevāsī vā patnī vā paridadhīta
3.5.2.5	tad u hājarasam eva vasītāhaśśeṣaṃ vā
3.5.2.6	atha trīñchakalān upakalpayate
3.5.2.7	atha yadi na śakalā bhavanti antarvedi parāg avahatānāṃ kṛṣṇānāṃ vrīhīṇām anvāhāryapacane trīn carūn śrapayaty ekaṃ vā
3.5.2.8	gārhapatya āmikṣāṃ śrapayati
3.5.2.9	athainān saṃbhārān upakalpayate dadhi ca sarpirmiśram ājyaṃ codakumbhaṃ ca darbhāś ca paristaraṇīyān hiraṇyaṃ cājaṃ ca śāsaṃ ceḍasūnaṃ ca kumbhīṃ ca pracyāvanīṃ sikatāś ca śulbe ca tisraḥ parṇaśākhāś ca
3.5.2.10	katham u khalv enaṃ daheyuḥ iti
3.5.2.11	yo bahuyājī syāt taṃ pūrvāgninā daheyur ity etad ekam
3.5.2.12	ajasrair enaṃ daheyur ity etad ekam
3.5.2.13	nirmanthyair enaṃ daheyur ity etad ekam
3.5.2.14	api vā tisra ulaparājīr ādīpya yatrāgnayaḥ saṃgaccheran tatrolmukam ādāya tenainaṃ daheyur ity etad ekam aparam
3.5.3.1	athāto 'nustaraṇīkalpaḥ
3.5.3.2	ānayanty etāṃ kṛṣṇāṃ kūṭāṃ jaratīṃ mūrkhāṃ tajjaghanyām anustaraṇīṃ pratibaddhām
3.5.3.3	savyapratibaddhā bhavati iti vijñāyate
3.5.3.4	etasmin kāle 'syāmātyāḥ prakīrṇakeśās tisṛbhir aṅgulībhiḥ upahatya pāṃsūn aṃseṣv āvapante khalv aghaṃ nāsya khalvo evāgham iti
3.5.3.5	athāsya bhāryāḥ kaniṣṭhaprathamāḥ prakīrṇakeśyo vrajeyuḥ pāṃsūn aṃseṣv āvapamānāḥ khalv aghaṃ nāsya khalvo evāgham iti
3.5.3.6	etasmin kāle gārhapatye pālāśaṃ kāṣṭham ātapyātholmukaprathamāḥ pratipadyante
3.5.3.7	svadhitir athāgnayo 'tha pātrāṇi dadhyājyaṃ darbhā rājagavīti
3.5.3.8	athainam etayāsandyā talpena vā kaṭena vā saṃveṣṭya dāsāḥ pravayaso vā vaheyuḥ
3.5.3.9	athainam anasā vahanti ity ekeṣām
3.5.3.10	anaś ced yuñjyād imau yunajmi te vahnī asunīthāya voḍhave / yābhyāṃ yamasya sādanaṃ saukṛtāṃ cāpi gacchatāt iti samāropyāgnīn haranti
3.5.3.11	samāropya vāntareṇa vā kṛtvāgnīn haranti
3.5.4.1	athainam ādadate
3.5.4.2	ādīyamānam anumantrayate pūṣā tvetaś cyāvayatu pravidvān anaṣṭapaśur bhuvanasya gopāḥ / sa tvaitebhyaḥ paridadāt pitṛbhyo 'gnir devebhyaḥ suvidatrebhyaḥ iti
3.5.4.3	tṛtīyam etasyādhvano gatvā nidadhati
3.5.4.4	athaiteṣāṃ śakalānām ekam aśastreṇa plakṣṇoti
3.5.4.5	atha yadi na śakalā bhavanti caruṃ mekṣaṇena prayauti
3.5.4.6	athavā eka eva sa bhavati caros tṛtīyaṃ mekṣaṇena prayauti
3.5.4.7	loṣṭān upasaṃhṛtya teṣūpamṛjya kaniṣṭhaprathamāḥ prakīrṇakeśās trir apasalaiḥ pariyanti sigbhir upavātayantaḥ
3.5.4.8	evam amātyā evaṃ striyaḥ saṃyamya keśān yathetaṃ triḥ punaḥ pariyanti
3.5.4.9	athainam ādadate
3.5.4.10	ādīyamānam anumantrayate pūṣemā āśā anuveda sarvāḥ so asmāṁ abhayatamena neṣat / svastidā aghṛṇiḥ sarvavīro 'prayucchan pura etu pravidvān iti
3.5.4.11	ardham etasyādhvano gatvā nidadhati
3.5.4.12	athaiteṣāṃ śakalānām ekam aśastreṇa plakṣṇoti
3.5.4.13	atha yadi na śakalā bhavanti caruṃ mekṣaṇena prayauti
3.5.4.14	loṣṭān upasaṃhṛtya teṣūpamṛjya kaniṣṭhaprathamāḥ prakīrṇakeśās trir apasalaiḥ pariyanti sigbhir upavātayantaḥ
3.5.4.15	evam amātyā evaṃ striyaḥ saṃyamya keśān yathetaṃ triḥ punaḥ pariyanti
3.5.4.16	athainam ādadate
3.5.4.17	ādīyamānam anumantrayate āyur viśvāyuḥ paripāsati tvā pūṣā tvā pātu prapathe purastāt / yatrāsate sukṛto yatra te yayus tatra tvā devaḥ savitā dadhātu iti
3.5.4.18	samastam etasyādhvano gatvā nidadhati
3.5.4.19	athaiteṣāṃ śakalānām ekam aśastreṇa plakṣṇoti
3.5.4.20	atha yadi śakalā na bhavanti caruṃ mekṣaṇena prayauti
3.5.4.21	yady u vā eka eva bhavati caror avaśiṣṭaṃ mekṣaṇena prayauti
3.5.4.22	loṣṭān upasaṃhṛtya teṣūpamṛjya kaniṣṭhaprathamāḥ prakīrṇakeśāḥ trir apasalaiḥ pariyanti sigbhir upavātayantaḥ
3.5.4.23	evam amātyā evaṃ striyaḥ saṃyamya keśān yathetaṃ triḥ punaḥ pariyanti
3.5.4.24	athaitāṃ carusthālīṃ subhinnāṃ bhinatti yathāsyai kapāleṣūdakaṃ na tiṣṭhed iti
3.5.4.25	yac cātra striya āhus tat kurvanti
3.5.5.1	athāsyāvakāśaṃ joṣayate
3.5.5.2	paścād udakam anūṣaram anupahatam asrutahāryam aniriṇam abhaṅguram avalmīkam ajāgarti bahulauṣadhi yatra kṣīriṇo vṛkṣā oṣadhayo vyatiṣaktāḥ syuḥ yasmād dakṣiṇāpratīcya āpaḥ śanaiḥ pratiṣṭheran tāḥ pradakṣiṇam abhiparyāvṛtya mahānadīm abhyupetya prācyaḥ saṃpadyeran
3.5.5.3	dakṣiṇāpratyakpravaṇam ity ekeṣām
3.5.5.4	api vā yā samā subhūmiḥ
3.5.5.5	tasmād vīrudha uddhārayanti
3.5.5.6	kālāṃ ca pṛśnīparṇīṃ ca tilvakāṃ cāpāghāṃ cāpāmārgaṃ ca śuṇṭhīṃ ca bahuputrīṃ ca visraṃsinīkāṃ ca rājakṣapaṇīṃ ca yāś cānyā kṣīriṇya oṣadhayo bhavanti
3.5.5.7	athainam uddhatyāvokṣya hiraṇyena parikrīya parṇaśākhayāpohati apeta vīta vi ca sarpatāta iti
3.5.5.8	dārucitāṃ kurvanti dakṣiṇāprācīm eṣā hi pitṝṇāṃ prācī dig iti vijñāyate
3.5.5.9	jaghanena citāṃ dakṣiṇāprācīṃ vihāraṃ kalpayitvā darbhair agniṃ pretaṃ citāṃ ca paristīrya dakṣiṇena vihāraṃ dakṣiṇāgnān darbhān saṃstīrya teṣv ekaikaśo nyañci pātrāṇi sādayati
3.5.5.10	ekapavitreṇa prokṣaṇīḥ saṃskṛtya pātrāṇi prokṣya pretaṃ citāṃ cājyaṃ nirupyādhiśritya paryagnikṛtvodvāsyotpūya tūṣṇīṃ darbhaiḥ pātrāṇi saṃmṛjya tūṣṇīṃ tūṣṇīṃ dārśapūrṇamāsikājyāni gṛhītvā
3.5.6.1	athāsya rājagavīm upākaroti bhuvanasya pate iti
3.5.6.2	tasyāṃ nipadyamānāyāṃ savyāni jānūny upanighnate puruṣasya sayāvaryapedaghāni mṛjmahe / yathā no atra nāparaḥ purā jarasa āyati iti
3.5.6.3	tām atraiva śastrād ghnanti
3.5.6.4	athaitasyai prāṇān visrasyamānān anumantrayate puruṣasya sayāvari vi te prāṇam asisrasam / śarīreṇa mahīmihi svadha ehi pitṝn upa prajayāsmān ihāvaha iti
3.5.6.5	upotthāya pāṃsūnamavamṛśante maivaṃ māṃstā priye 'haṃ devī satī pitṛlokaṃ yadaiṣi / viśvavārā nabhasā saṃ vyayanty ubhau no lokau payasābhyāvavṛtsva iti
3.5.6.6	athainaṃ saṃśāsti aṅgād aṅgād anasthikāni piśitāni pracchidyāsaṃśrāvayanto 'pracyāvayanta ekolmukena śrapayantaḥ prajñātāṃ vapāṃ nidhatta prajñātaṃ hṛdayaṃ prajñātāṃ jihvāṃ prajñātaṃ carma saśīrṣavālapādaṃ prajñāte ca matasre prajñātaṃ meda iti
3.5.6.7	athāsya bhāryām upasaṃveśayati iyaṃ nārī patilokaṃ vṛṇānā nipadyata upa tvā martyapretam / viśvaṃ purāṇam anu pālayantī tasyai prajāṃ draviṇaṃ ceha dhehi iti
3.5.6.8	tāṃ patihitaḥ savye pāṇau gṛhītvotthāpayati udīrṣva nāry abhi jīvalokam itāsum etam upaśeṣa ehi / hastagrābhasya didhiṣos tvam etat patyur janitvam abhi saṃbabhūva iti
3.5.6.9	athāsya svarṇena hastau nimṛjate svarṇe hastād ādadānā mṛtasya śriyai brahmaṇe tejase balāya / atraiva tvam iha vayaṃ suśevā viśvā spṛdho abhimātīr jayema iti brāhmaṇasya dhanur hastād ādadānā mṛtasya śriyai kṣatrāyaujase balāya / atraiva tvam iha vayaṃ suśevā viśvā spṛdho abhimātīr jayema iti rājanyasya maṇiṃ hastād ādadānā mṛtasya śriyai viśe puṣṭyai balāya / atraiva tvam iha vayaṃ suśevā viśvā spṛdho abhimātīr jayema iti vaiśyasya
3.5.6.10	yac cātra striya āhus tat kurvanti
3.5.6.11	athainam etayāsandyā saha citāv ādadhāti
3.5.6.12	apakṛṣya rajjūr āsandīm apavidhyanti
3.5.6.13	kṛṣṇājine caiva rajjuṣu cottānaḥ śete
3.5.6.14	tasya prāṇeṣu hiraṇyaśakalān pratyasyati
3.5.6.15	nānā caturgṛhītābhyām akṣṇor juhoti citraṃ devānām udagād anīkam ity ardharcābhyāṃ juhotīti vijñāyate
3.5.7.1	katham u khalv asya pātrāṇi yuñjyād iti
3.5.7.2	dadhnā sarpirmiśreṇa pūrayitvā mukhe 'gnihotrahavaṇīṃ nāsikayoḥ sruvau akṣṇoḥ hiraṇyaśakalau ājyasruvau vā karṇayoḥ prāśitraharaṇaṃ bhittvaikaikaṃ hanvor ulūkhalamusale śirasi kapālāni lalāṭe ekakapālaṃ śirastaḥ praṇītāpraṇayanaṃ camasaṃ nidadhāti imam agne camasaṃ mā vijīhvaraḥ priyo devānām uta saumyānām / eṣa yaś camaso devapānas tasmin devā amṛtā mādayantām iti
3.5.7.3	dakṣiṇe haste juhūṃ savye upabhṛtam urasi dhruvām upaveṣam araṇīṃ ca dakṣiṇe aṃse mekṣaṇaṃ savye piṣṭodvapanīṃ pṛṣṭhe sphyam udare dārupātrīṃ kukṣau camasau sāṃnāyyapidhānaṃ ceḍopavahanaṃ ca vaṅkṣṇayoḥ sāṃnāyyakumbhyau pādayor agnihotrasthālīm anvāhāryasthālīṃ corvorulūkhalamusale aṇḍayor dṛṣadupale śiśne vṛṣāravaṃ śamyāṃ ca pārśvayoḥ śūrpaṃ chittvaikaikaṃ śirasta upasādanīyaṃ kūrcaṃ nidadhāti
3.5.7.4	patta upāvaharaṇīyaṃ kūrcam
3.5.7.5	athāvaśiṣṭāny antareṇa sakthinī nivapeyuḥ
3.5.7.6	apo mṛṇmayāny abhyavahareyuḥ
3.5.7.7	apo mṛṇmayāny abhyavaharanti iti vijñāyate
3.5.7.8	atraivopanidadhyuḥ
3.5.7.9	brāhmaṇebhyo 'yasmayāni lohamayāni ca dadyuḥ
3.5.7.10	teṣāṃ yāny āsecanavanti tāni dadhnā sarpirmiśreṇa pūrayet
3.5.7.11	saṃspṛśed itarāṇi
3.5.7.12	ariktāni bhavanti iti vijñāyate
3.5.7.13	atraivādhyasyanty upavājinaṃ khārīṃ nalvam
3.5.7.14	athāsyāmikṣām uddhṛtya pāṇyor ādadhyāt mitrāvaruṇābhyāṃ tvā iti
3.5.7.15	athāsya matasnām ullikhya pāṇyor ādadhyāt śyāmaśabalābhyāṃ tvā iti
3.5.7.16	dakṣiṇe dakṣiṇaṃ savye savyaṃ hṛdaye hṛdayam āsye jihvāṃ yathāṅgam aṅgair itarāṇi saṃpracchādya vapayāsya mukhaṃ pracchādayati
3.5.7.17	medasā srucau prorṇoti iti vijñāyate
3.5.7.18	athainaṃ carmaṇā saśīrṣavālapādenottaralomnā prarṇoti agner varma pari gobhir vyayasva saṃprorṇuṣva medasā pīvasā ca / netvā dhṛṣṇur harasā jarhṛṣāṇo dadhad vidhakṣyan paryaṅkhayātai iti
3.5.8.1	atha yady anustaraṇīṃ nānustariṣyanto bhavanty utsṛjed vainām
3.5.8.2	brāhmaṇebhyo vā dadyāt
3.5.8.3	dattvātraiva śreyase bhavanti iti vijñāyate
3.5.8.4	atha yady utsrakṣyan bhavati tām apasalaiḥ paryāṇayati apaśyāma yuvatim ācarantīm iti tisṛbhistriḥ paryāṇīyottarataḥ pratiṣṭhitām anumantrayate ye jīvā ye ca mṛtā ity etayā
3.5.8.5	athāsyāḥ karṇalomāny utpāṭya pāṇyor evādadhyāt śyāmaśavalābhyāṃ tvā iti
3.5.8.6	dakṣiṇe dakṣiṇaṃ savye savyam
3.5.8.7	athainām utsṛjati mātā rudrāṇāṃ duhitā vasūnāṃ svasādityānām amṛtasya nābhiḥ / pra ṇu vocaṃ cikituṣe janāya māgāmanāgām aditiṃ vadhiṣṭa / pibatūdakaṃ tṛṇāny attu / om utsṛjata iti
3.5.8.8	athainam upoṣayati purastād āhavanīyena dakṣiṇato' nvāhāryapacanena paścād gārhapatyenottarataḥ sabhyāvasakthyābhyām
3.5.8.9	atrāpyutprekṣā bhavanti
3.5.8.10	taṃ yady āhavanīyaḥ prathamam abhyujjvaled devalokam abhyajaiṣīd ity enaṃ jānīyāt
3.5.8.11	atha yady anvāhāryapacanaḥ pitṛlokam
3.5.8.12	atha yadi gārhapatyaḥ svargalokam
3.5.8.13	atha yadi sabhyāvasakthau saptarṣīṇāṃ lokam
3.5.8.14	atha yadi sarva eva sahābhyujjvaled brahmalokam abhyajaiṣīd ity enaṃ jānīyāt
3.5.8.15	yac cātra striya āhus tat kurvanti
3.6.1.1	athainam ādīpayate
3.6.1.2	ādīpyamānam anumantrayate mainam agne vidaho mābhiśoco māsya tvacaṃ cikṣipo mā śarīram / yadā śṛtaṃ karavo jātavedo 'them enaṃ prahiṇutāt pitṛbhyaḥ iti
3.6.1.3	prajvalitam anumantrayate śṛtaṃ yadā karasi jātavedo 'them enaṃ paridattāt pitṛbhyaḥ / yadā gacchāty asunītim etām athā devānāṃ vaśanīr bhavāti iti
3.6.1.4	atra ṣaḍḍhotāraṃ vyācaṣṭe sūryaṃ te cakṣur gacchatu vātam ātmā dyāṃ ca gaccha pṛthivīṃ ca dharmaṇā / apo vā gaccha yadi tatra te hitam oṣadhīṣu pratitiṣṭhā śarīraiḥ iti
3.6.1.5	atrainam ajaṃ cityante 'balena śulbena badhnāti ajo bhāgas tapasā taṃ tapasva taṃ te śocis tapatu taṃ te arciḥ / yās te śivās tanuvo jātavedas tābhir vahemaṃ sukṛtāṃ yatra lokāḥ iti
3.6.1.6	sa yady aho dravati nainam āvartayati
3.6.1.7	prāg u haika upoṣaṇāt
3.6.1.8	udakumbhena trir apasalaiḥ pariyanti vāruṇībhiḥ
3.6.1.9	tat pracchādyena parṇamayena sruveṇopaghātaṃ juhoti ya etasya patho goptāras tebhyaḥ svāhā iti nava sruvāhutīḥ
3.6.1.10	athānyāṃ juhoti ayaṃ vai tvam asmād adhi tvam etad ayaṃ vai tad asya yonir asi / vaiśvānaraḥ putraḥ pitre lokakṛj jātavedo vahemaṃ sukṛtāṃ yatra lokāḥ svāhā iti
3.6.1.11	atraiva sruvam anu praharati
3.6.1.12	atraitāny avadānānīḍasūne pracchādyaudumbaryā darvyopaghātaṃ juhoti agnaye rayimate svāhā iti
3.6.1.13	atraiva darvīm anupraharati jaghanena citām
3.6.1.14	athainaṃ navarcena yāmyena sūktenopatiṣṭhate praketunā bṛhatā bhāty agniḥ iti
3.6.1.15	āsīnaḥ parācānuśaṃsati
3.6.1.16	jaghanena dahanaṃ tisro dakṣiṇāḥ karṣūḥ kurvanti
3.6.1.17	athainā adbhir anuplāvya sikatābhir avakīrya saṃgāhante yavīyān yavīyān pūrvaḥ saṃgāhante
3.6.1.18	aśmanvatī revatīḥ saṃrabhadhvam uttiṣṭhata prataratā sakhāyaḥ / atrā jahāma ye asannaśevāḥ śivān vayam abhi vājān uttarema iti
3.6.1.19	jaghanena karṣūḥ parṇaśākhe nihatyābalena śulbena baddhvā vinisarpanti yad vai devasya savituḥ pavitraṃ sahasradhāraṃ vitatam antarikṣe / yenāpunād indram anārtamārtyai tenāhaṃ māṃ sarvatanuṃ punāmi iti
3.6.1.20	jaghanyo vyudasyati yā rāṣṭrāt pannād apayanti śākhā abhimṛtā nṛpatim icchamānāḥ / dhātus tāḥ sarvāḥ pavanena pūtāḥ prajayāsmān rayyā varcasā saṃsṛjātha iti
3.6.1.21	yatrāpas tad yanty anavekṣamāṇāḥ
3.6.1.22	apaḥ sacelā dakṣiṇāmukhāḥ samṛttikāḥ plavante dhātā punātu savitā punātu iti
3.6.1.23	nāmagrāhaṃ trir udakam utsicyottīryācamyādityam upatiṣṭhate ud vayaṃ tamasas pari iti
3.6.1.24	atha gṛhān āyānti
3.6.1.25	yac cātra striya āhus tat kurvanti
3.6.2.1	etasmin kāle 'syāmātyāḥ prakīrṇakeśāḥ keśaśmaśrūṇi vāpayante ye sannidhāne bhavanti
3.6.2.2	vikalpa itareṣu
3.6.2.3	vāpayeran nivartayeran vā
3.6.2.4	śrutavatā tu vaptavyam evāsannidhāne 'pīti mataṃ bodhāyanasya kalpe
3.6.2.5	na samāvṛttā vaperann anyatra vihārād ity eke
3.6.2.6	mātari pitary ācārya iti trirātraṃ kṣāralavaṇavarjitabhojanam adhaḥśayanaṃ brahmacaryaṃ tryahaṃ ṣaḍahaṃ dvādaśāhaṃ saṃvatsaraṃ yāvadgrahaṇaṃ dvādaśāhāparārdham paramaguruṣv evam aghodakam itareṣu trirātram yāvajjīvaṃ pretapatnī
3.6.2.7	atha yady āhitāgnir anyatra preyād ādīpyamānair āhūyamānair vasīran yāvad asya śarīram agnibhiḥ samāgamayeran
3.6.2.8	athaitad abhivānyāyai payo dohayitvā gārhapatye 'bhiviṣyandayitvāhavanīye 'bhiviṣyandayet
3.6.2.9	adhastāt samidham āharanty upariṣṭāddhi devebhyo haranti iti vijñāyate
3.6.2.10	athainam ādāyāntareṇa vedyutkarāv udag upanirhṛtya prasiddham upoṣeyuḥ
3.6.2.11	atha yady āhitāgnir anyatra preyād udakānte trīn agnyagārān ālikhya sakṛt praviśya nimīlya nigṛhya skandakṣiṇāntān ādityam udīkṣet
3.6.2.12	parikurvīta ca
3.6.2.13	anenaiva trir videśasthe
3.6.2.14	atha yadi dagdhaḥ syād asthīny āhṛtyāntarvedi śarīrāṇāṃ kṛṣṇājine puruṣākṛtiṃ kṛtvā teṣūpari pātrāṇi citvā kuśataruṇakaiḥ praticchādya prasiddham upoṣeyuḥ
3.6.2.15	atha yady asthīni na vindeta trayāṇāṃ ṣaṣṭiśatānāṃ parṇatsarūṇām eva kṛṣṇājine puruṣākṛtiṃ kṛtvā teṣūpari pātrāṇi citvā kuśataruṇakaiḥ praticchādya prasiddham upoṣeyuḥ
3.6.2.16	āhitāgnim agnibhir dahanti yajñapātraiś ca iti vijñāyate
3.6.2.17	puruṣāhutir hy asya priyatamā ity etām anukhyātāṃ dahanasya bruvate
3.6.2.18	athāpy udāharanti śarīradāyādā ha vāgnayo bhavanti iti
3.6.2.19	tad api dāśataye vijñāyate śatam in nu śarado anti devā yatrā naś cakrā jarasaṃ tanūnām / putrāso yatra pitaro bhavanti mā no madhyā rīriṣatāyur gantoḥ iti
3.6.3.1	athātaḥ saṃcayanam
3.6.3.2	ekasyāṃ vyuṣṭāyāṃ tisṛṣu vā pañcasu vā saptasu vā navasv ekādaśasu vāyugmeṣv ahassu ardhamāseṣu māseṣu ṛtuṣu saṃvatsareṣu vā sampādya saṃcinuyur iti
3.6.3.3	sa upakalpayate sataṃ ca kṣīraṃ cājyaṃ ca udakumbhaṃ ca darbhāṃś ca paristaraṇīyān nīlalohite sūtre bṛhatīphalaṃ cāśmānaṃ cāpāmārgaṃ ca vaitasaśākhāṃ ca sikatāś ca śulbe ca tisraś ca parṇaśākhāś ca
3.6.3.4	ata eva dahanād aṅgārān nirvartya tisro avasarjanīyā juhoti avasṛja punar agne pitṛbhyaḥ saṃgacchasva pitṛbhiḥ yat te kṛṣṇaḥ śakuna ātutoda iti
3.6.3.5	etasmin sate kṣīraṃ codakumbhaṃ ca nikṣipya vaitasaśākhayāvokṣya sampādayaty aprakāthayan śarīrāṇi yaṃ te agnim amanthāma iti ṣaḍbhiḥ
3.6.3.6	prathamāṃ vottamāṃ dvir abhyāvartayeyuḥ
3.6.3.7	athaitad ādahanam udakumbhaiḥ svavokṣitam avokṣya yā asya strīṇāṃ mukhyā sā savye pāṇau bṛhatīphalaṃ nīlalohitābhyāṃ mūtrābhyāṃ viśrathyāśmānam anvāsthāyāpāmārgeṇa sakṛd upamṛjyānanvīkṣamāṇā pattaḥ śirasto vāsthīni gṛhṇāti uttiṣṭhātas tanuvaṃ saṃbharasva meha gātram avahā mā śarīram / yatra bhūmyai vṛṇase tatra gaccha tatra tvā devaḥ savitā dadhātu iti
3.6.3.8	idaṃ ta ekam iti dvitīyam
3.6.3.9	para ūta ekam iti tṛtīyam
3.6.3.10	tṛtīyena jyotiṣā saṃviśasva iti caturtham
3.6.3.11	saṃveśanas tanuvai cārur edhi iti pañcamam
3.6.3.12	priyo devānāṃ parame sadhasthe iti ṣaṣṭham
3.6.3.13	athainaṃ susaṃcitaṃ saṃcitya piṇḍīkaroti
3.6.3.14	taṃ tathā karoti yathāsya kapotaḥ chāyāyāṃ nopaviśed iti
3.6.3.15	athainam aparimitaiḥ kṣudramiśrair aśmabhiḥ paricinoti na tena paricinuyād yathāsya kapotaḥ chāyāyām upaviśet
3.6.3.16	athaitāny asthīny adbhiḥ prakṣālya kumbhe vā sate vā kṛtvopottiṣṭhati uttiṣṭha prehi pradravaukaḥ kṛṇuṣva parame vyoman / yamena tvaṃ yamyā saṃvidānottamaṃ nākam adhirohemam iti
3.6.3.17	saṃpraveśaṃ kumbhaṃ nidhāya athāto haviryajñiyaṃ nivapanam yaṃ kāmayetānantalokaḥ syāt iti
3.6.3.18	tam asyā uddhate sikatopopte pariśrite nidadhāti pṛthivyās tvā akṣityā apām oṣadhīnāṃ rase svarge loke nākasya tvā pṛṣṭhe bradhnasya tvā viṣṭape sādayāmy amum asau iti
3.6.3.19	anantaloko ha vai bhavati iti vijñāyate
3.6.3.20	jaghanena kumbhaṃ tisro dakṣiṇāḥ karṣūḥ kurvanti
3.6.3.21	tat purastād vyākhyātam
3.6.3.22	jaghanena karṣūḥ parṇaśākhe nihatyābalena śulbena baddhvā vinisarpanti
3.6.3.23	tat purastāt vyākhyātam
3.6.3.24	yatrāpas tad yanty anavekṣamāṇāḥ
3.6.3.25	apaḥ sacelā dakṣiṇāmukhāḥ samṛttikāḥ plavante dhātā punātu savitā punātu iti
3.6.3.26	nāmagrāhaṃ trir udakam utsicyottīryācamyāthādityam upatiṣṭhate ud vayaṃ tamasas pari iti
3.6.3.27	atha gṛhān āyānti
3.6.3.28	yac cātra striya āhus tat kurvanti
3.6.4.1	atha yadi punar dhakṣyanto bhavanti purastād evāvaśeṣayeyur juhūṃ cāraṇīṃ ca kṛṣṇājinaṃ dṛṣadupale śamyām iti
3.6.4.2	atha yady anuhṛtāḥ syur yasya kasyacid aśvatthasyāraṇī gṛhītvā mathitvāgnim upasamādhāya paristīrya kṛṣṇājine śamyāyāṃ dṛṣadupale yuktvāsthīny evāñjanaṃ piṣṭvā purāṇena sarpiṣā samudāyutya juhvā prasekaṃ juhoti asmāt tvam adhijāto 'sy ayaṃ tvad adhijāyatām / agnaye vaiśvānarāya svargāya lokāya svāhā iti
3.6.4.3	atraivānupraharati juhūṃ cāraṇīṃ ca kṛṣṇājinaṃ dṛṣadupale śamyām iti
3.6.4.4	atrāpy utprekṣā bhavanti
3.6.4.5	taṃ yadi jvālordhvam abhyujjvaled devalokam abhyajaiṣīd ity enaṃ jānīyād atha yadi muhūrtam udetya vā bhramed antarikṣam abhyajaiṣīd ity enaṃ jānīyād atha yadīmām anuvinamed ihaivety enaṃ jānīyāt
3.6.4.6	yac cātra striya āhus tat kurvanti
3.6.4.7	na cāsyāta ūrdhvaṃ śmaśānaṃ kartum ādriyeta
3.6.4.8	kṛtīrvāsya dahane vaped apasyābhir vā paricinuyāt
3.6.4.9	tam abhy evādityas tapati abhi vā vātaḥ pavate sa nādityasya sakāśān na vāyor nāpāṃ sparśāc chidyate
3.6.4.10	yam evaṃ nidadhyur ya u cainam evaṃ vidur evam u hāhīnā hāyanā vāśvatthaṃ nidadhyus taṃ ho evaṃ cakre tasyo heme 'hīnā hāyanā śreyasī śreyasī hy asmai vasyasī vasyasī prajā bhavati
3.6.4.11	yam evaṃ nidadhyur ya u cainam evaṃ vidur etāṃ ha kauṣītakir vidāṃcakāra
3.6.4.12	tasyo heme kauṣītakinaḥ śreyasī śreyasī hyasmai vyucchantī vyucchanty asmai vasyasī vasyasī prajā bhavati yam evaṃ nidadhyur ya u cainam evaṃ vidur ya u cainam evaṃ viduḥ
3.7.1.1	atha gṛhān eṣyann upakalpayate vāraṇaṃ srucaṃ ca sruvaṃ ca vāraṇān paridhīn kuśamayaṃ barhiḥ parṇamayam idhmaṃ rohitaṃ carmānaḍuhaṃ navaṃ ca sarpir āñjanaṃ cāśmānaṃ cānaḍvāhaṃ ca śamīśākhāṃ ca kuśataruṇakāni ca darbhastambhaṃ cājaṃ ca yavāṃś ca iti
3.7.1.2	athāntareṇa grāmaṃ ca śmaśānaṃ ca tadvṛdhāgnim upasamādhāya kṛśamayaṃ barhis tīrtvā vāraṇān paridhīn paridhāya parṇamayam idhmam abhyajya svāhākāreṇābhyādhāyāthaitad rohitaṃ carmānaḍuhaṃ jaghanenāgniṃ prācīnagrīvam uttaralomopastṛṇāti
3.7.1.3	tad ārohanti yāvanto 'sya jñātayo bhavanti ārohatāyur jarasaṃ gṛṇānā anupūrvaṃ yatamānāya tiṣṭa / iha tvaṣṭā sujanimā suratno dirgham āyuḥ karatu jīvase va iti
3.7.1.4	athainān anupūrvaṃ kalpayanti yathāhāny anupūrvaṃ bhavanti yathartava ṛtubhir yanti kḷptāḥ / yathā na pūrvam aparo jahāty evā dhātar āyūṃṣi kalpayaiṣām iti
3.7.1.5	atha vāraṇena sruveṇa vāraṇyāṃ sruci catur gṛhītvā juhoti na hi te agne tanuvai krūraṃ cakāra martyaḥ / kapir babhasti te janaṃ punar jarāyu gaur iva / apa naḥ śośucad agham agne śuśudhyā rayim / apa naḥ śośucad aghaṃ mṛtyave svāhā iti
3.7.1.6	atha vāraṇena sruveṇopaghātaṃ juhoti apa naḥ śośucad agham iti dvādaśa sruvāhutīḥ
3.7.1.7	athopotthāya anuḍvāham anvārabhante anaḍvāham anvārabhāmahe svastaye / sa na indra iva devebhyo vahniḥ saṃpāraṇo bhava iti
3.7.1.8	prāñco yānti ime jīvā vimṛtair āvavartinn abhūd bhadrā devahūtiṃ no adya / prāñco gām ānṛtaye hasāya drāghīya āyuḥ pratarāṃ dadhānāḥ / mṛtyoḥ padaṃ yopayanto yadaima drāghīya āyuḥ pratarāṃ dadhānāḥ / āpyāyamānāḥ prajayā dhanena śuddhāḥ pūtā bhavatha yajñiyāsaḥ iti
3.7.2.1	athāntarenāgniṃ ca grāmaṃ cāśmānam avadadhāti imaṃ jīvebhyaḥ paridhiṃ dadhāmi mā no 'nugād aparo ardham etam / śataṃ jīvantu śaradaḥ purūcīs tiro mṛtyuṃ dadmahe parvatena iti
3.7.2.2	athaitāḥ patnayo navena sarpiṣā saṃmṛśante imā nārīr avidhavāḥ supatnīr āñjanena sarpiṣā saṃmṛśantām iti
3.7.2.3	kuśataruṇakaiḥ traikakudenāñjanenāṅkte yad āñjanaṃ traikakudaṃ jātaṃ himavatas pari / tenāmṛtasya mūlenārātīr jambhayāmasi iti
3.7.2.4	athaitāni kuśataruṇakāni samuccitya darbhastambe nidadhāti
3.7.2.5	yathā tvam udbhinatsy oṣadhe pṛthivyā adhi / evam ima udbhindantu kīrttyā yaśasā brahmavarcasena iti
3.7.2.6	pratyetya gṛhān āsandīṃ preṣṭhanīty ārohanti anaśravo anamīvāḥ suśevā ārohantu janayo yonim agre iti
3.7.2.7	ajaṃ caitad ahaḥ pacante
3.7.2.8	yavaudanaṃ ca
3.7.2.9	ajaṃ cāśnāti
3.7.2.10	ajo 'syajāsmad aghād dveṣāṃsi iti
3.7.2.11	yavaudanasya prāśnāti
3.7.2.12	yavo 'si yavayāsmad aghād dveṣāṃsi iti
3.7.2.13	athāsya śrāddhaṃ kurvanti
3.7.2.14	ekasyāṃ vā vyuṣṭāyāṃ tisṛṣu vā pañcasu vā saptasu vā navasu vaikādaśasu vāyugmeṣv ahassu ardhamāseṣu vā dadyāt
3.7.2.15	kāmam aharahar ekādaśamāsān dadyāt
3.7.2.16	na dvādaśamāsam abhyārohayet
3.7.2.17	saṃvatsare saṃvatsare vā etasminn ahani dadyāt
3.7.2.18	sa eṣa evaṃ vihitaḥ
3.7.2.19	evam anāhitāgneḥ striyāḥ pulliṅgāḥ pātracayeṣṭakāḥ keśavapanavarjaṃ pitur mātur ācāryasya vā kriyeta
3.7.2.20	sahasradakṣiṇo vāpy anyatra
3.7.2.21	saṃtiṣṭhate pitṛmedhaḥ saṃtiṣṭhate pitṛmedhaḥ
3.7.3.1	yatho etadāhitāgner nirmāraṃ gacchataḥ pratikṛṣya prātar agnihotraṃ juhuyāt pratikṛṣyāmāvāsyāṃ yajeteti
3.7.3.2	tayaite karmaṇī abhisaṃcared yathā vā jīvataḥ kṛte syātām
3.7.3.3	so ced ahute prātaragnihotre 'vyuṣṭāyām amāvāsyāyāṃ preyāt tadānīm evāsya tūṣṇīṃ prātaragnihotraṃ yādṛk kīdṛk ca hotavyaṃ tadānīm evāsya tūṣṇīm amāvāsyāyāṃ yādṛśīṃ kīdṛśīṃ vā yajeta
3.7.3.4	so cet punar agadaḥ syāt punar evāsya prātaragnihotraṃ kālyam avyāpannaṃ hotavyam
3.7.3.5	punar evāsyām amāvāsyāyāṃ kālyām avyāpannāṃ yajeteti
3.7.3.6	yatho etan na payaḥ samāsiñcaty āmikṣārthaṃ payo 'vaśeṣayed ity evedam uktaṃ bhavati
3.7.3.7	yatho etad āsandyām ity evedam uktaṃ bhavati
3.7.3.8	yatho etad antarvedi śarīrāṇāṃ kṛṣṇājine puruṣākṛtiṃ kṛtvā teṣūpari pātrāṇi citvā kuśataruṇakaiḥ praticchādya prasiddham upoṣeyur iti vijñāyate
3.7.3.9	pātracayanaprabhṛti siddham ata ūrdhvam
3.7.3.10	etāvad eva nānā nātra gor ālambho 'nustaraṇīkāle kuśataruṇakaiḥ śuṣkagomayair ghṛtenety anustṛṇīyād agner varma pari gobhir vyayasva ity etad eva parṇatsaruṣu
3.7.3.11	api vā yatheṣṭikalpe
3.7.3.12	api vā tūṣṇīm eva sarvaṃ kriyetānyatra caiva gor ālambhād iti
3.7.3.13	atha vai bhavati
3.7.3.14	prajāpatiḥ prajāḥ sṛṣṭvā vṛtto 'śayat
3.7.3.15	taṃ devā brāhmaṇaṃ rasaṃ tejas sambhṛtya tenainam abhiṣajyann iti
3.7.3.16	caturhotāram ity evaṃ brūyāt
3.7.3.17	tasya sagrahaiḥ hotṛbhir homaḥ bhartuḥ sūktena bharaṇaṃ patnībhir upasaṃveśanaṃ dakṣiṇāpratigrahair nirmārgo hṛdayair hiraṇyaśakalān sambhāraiś ca pātracayo jyotiṣmatībhir upoṣaṇaṃ nārāyaṇābhyāṃ brāhmaṇa ekahotā iti copasthānaṃ prayāsāya svāhā ity ājyāhutīḥ cittaṃ santānena iti piśitahomo mṛtyusūktenānuśaṃsanaṃ saumyayā saṃgāhanam īyuṣṭyāvagāhanaṃ sauryeṇādityasyopasthānam iti
3.7.3.18	tān etān paraṃ brahmety ācakṣate
3.7.3.19	tān na sādhāraṇe śmaśāne prayuñjīta nānācāryāya nāśrotriyāya nāgurave
3.7.3.20	patho etaddhavir yajñiyaṃ nivapanaṃ punardahanaṃ ceti yad ahaḥ saṃcinuyāt tad ahar evaitat kuryāt
3.7.3.21	kumbhāntam anāhitāgneś ca striyāś ca
3.7.3.22	nivapanāntaṃ haviryajñayājinaḥ punardahanāntaṃ somayājinaḥ cityantam agnicitaḥ
3.7.3.23	yadītaraṃ yadītaram aghodakam utsicya daśarātram āśaucaṃ kṛtvā śāntiḥ
3.7.3.24	atha yadi citiś cityante śaucam
3.7.3.25	cityāḥ prāk karṣūbhyaḥ kṛtvā śvobhūte dhuvanenaiva pratipadyate
3.7.3.26	siddham ata ūrdhvam
3.7.4.1	athaiteṣām udakasapiṇḍānāṃ bāndhavānāṃ mātuś ca yonisambandhebhyaḥ pituś ca saptamāt puruṣād ācāryāntevāsinoś ca sapatnīkānāṃ sāpatyānāṃ sapiṇḍānāṃ daśarātram
3.7.4.2	trirātram itareṣām
3.7.4.3	bāle deśāntarasthe ca sadyaḥ śaucam ity eke
3.7.4.4	evaṃ nityodakatarpaṇe 'nusmaraṇaṃ strīyājyaśiṣyāṇām
3.7.4.5	na prāk cauḍāt pramītānāṃ dahanaṃ vidyate
3.7.4.6	nāpaśuyājināṃ gor ālambhaḥ nāsannayatām āmikṣā nāgnicitāṃ citiḥ
3.7.4.7	na strīṇāṃ keśavapanaṃ vidyate na citir neṣṭakā na punardāhaḥ
3.7.4.8	dāruvat strīṇāṃ pātrāṇi bhavanti
3.7.4.9	bahvṛcāṃ pitṛmedhe strīṇām imān mantrān apoddharet
3.7.4.10	iyaṃ nārī patilokam udīrṣva nāry abhi jīvalokaṃ svarṇaṃ hastād ādadānā mṛtasya dhanur hastād ādadānā mṛtasya maṇiṃ hastād ādadānā mṛtasya mainam agne vidaho mābhiśocaḥ mṛtaṃ yadā karasi jātavedaḥ ajo bhāgas tapasā taṃ tapasva ayaṃ vai tvam asmād adhi tvam etat idaṃ ta ekaṃ para ūta ekaṃ yau te śvānau yat te kṛṣṇaḥ śakuna ātutoda uttiṣṭha prehi pradravaukaḥ kṛṇuṣva asmāt tvam adhijāto 'si apeta vīta vi ca sarpatātaḥ ucchmañcasva pṛthivi mā vibādhiyā iti
3.7.4.11	mṛtapatnīkaḥ kratūn āhariṣyan jāyām upayamyāgnīn ādadhyāt
3.7.4.12	vijñāyate ca tasmād eko dve jāye vindata iti
3.7.4.13	mṛtapatikāyā aupāsanena pitṛmedhaḥ
3.7.4.14	nahy asyā apatitvāt punaragnyādheyaṃ vidyate
3.7.4.15	vijñāyate ca tasmān naikā dvau patī vindate iti
3.7.4.16	āhitāgnim agnibhir dahanti yajñapātraiś cety aviśeṣād jāyāpatyor āhitāgnyor ity evedam uktaṃ bhavati
3.7.4.17	tayor yaḥ pūrvo mriyeta tasyāgnitretayā yajñapātraiś ca pitṛmedhaḥ yaḥ paścāt tasyaupāsanena
3.7.4.18	sahapramītayoḥ sahaikaḥ pitṛmedhaḥ
3.7.4.19	aupāsanaṃ colmukārthaṃ syāt
3.7.4.20	aupāsanenānāhitāgneḥ striyāś ca nirmanthyena
3.7.4.21	uttapanīyenaike samāmananti
3.7.4.22	nirmanthyena strīkumāraṃ daheyur ity ekeṣām
3.7.4.23	mṛtapatnīkasamāgnibhir jāyāyāṃ dagdhāyām aupāsanena kā pratipattir iti
3.7.4.24	kratuṃ cedāhariṣyan syād brāhmodanikam enaṃ kuryāt
3.7.4.25	vanaṃ ced ātiṣṭhed aupāsanam evopāsyaṃ syāt
3.7.4.26	atha cet saṃnyasen nainam ādriyeta
3.7.4.27	nāśuciḥ kāmyaṃ tapa ātiṣṭhen na yajen na svādhyāyam adhīyītānyatrāgnihotradarśapūrṇamāsābhyāṃ dadyāt
3.7.4.28	kāmam ṛtvigbhyo dadyāt
3.7.4.29	yatho etad gṛhān eṣyann upakalpayate iti svān gṛhasthadharmān pratipatsyann ity evedam uktaṃ bhavati
3.7.4.30	katham u khalu prācīnāvītinā pitṛmedhaḥ kāryo yajñopavītineti
3.7.4.31	prācīnāvītinety evaṃ brūyāt
3.7.4.32	pitṝṇāṃ vā eṣa medho devānāṃ vā anye medhā iti
3.7.4.33	nivītinaś caivedam hareyuś citāyāṃ cādadhyuś citāyāṃ cādadhyuḥ
3.8.1.1	ekāhaṃ dhunuyus trīṇy ahāni dhunuyuḥ pañcasaptanavaikādaśārdhamāsān dhunuyuḥ ayugmarātrīr ardhamāsān māsān ṛtūn saṃvatsaraṃ vā saṃpādya dhunuyur iti
3.8.1.2	sa upakalpayate dadhi ca vājinamiśraṃ kumbhīṃ ca śatātṛṇṇāṃ tisraḥ pālāśyo medhyo rohitaṃ carmānaḍuham āhananārtham apasalāvṛttarajjuṃ parivyayaṇīṃ ca ṣaṭcchatānīṣṭakā āmamayā aparimitāś ca lokaṃpṛṇā dvayā dhānās tilamiśrāś cātilabhiśrāś cābhivānyāyai dugdham ardhapātraṃ samūlaṃ barhir naleṣikāṃ bhuktabhogaṃ ca vāsaḥ kṣetravitṛṇṇīṃ caturo loṣṭān pañca carūn pañcāpūpān ghṛtenaikaḥ kṣīreṇaiko dadhnaiko madhunaikaḥ caturaḥ stambān arjunastambaṃ dūrvāstambaṃ kāśastambaṃ kuśastambaṃ caturo nānāvṛkṣyān paridhīn parṇamayavāraṇavetasaśamīmayān dve dve vāraṇaśākhāṃ ca kṣetravitṛṇṇīṃ vidhṛtiṃ yavamayaṃ sarvauṣadhaṃ ca sikatāś ca śulbaṃ ca tisraś ca palāśaśākhāḥ
3.8.1.3	athāntareṇa vā grāmaṃ ca śmaśānaṃ cāgāraṃ vā vimitaṃ vā kāritaṃ vā bhavati
3.8.1.4	tad vṛdhāgnim upasamādhāyāpareṇāgniṃ tisraḥ pālāśyo medhyo nihatya tāsām antareṇāsthikumbhaṃ nidhāya tadupariṣṭācchatātṛṇṇām adhyudyamya dadhnā vājinamiśreṇa pūrayati vaiśvānare havir idaṃ juhomi imaṃ samudraṃ śatadhāram utsam iti dvābhyām
3.8.1.5	anumantrayate drapsaś caskanda iti
3.8.1.6	athaitat purastād rohitena carmaṇānaḍuhenābhighātaṃ trir apasalaiḥ pariyanti
3.8.1.7	ajinamau ajinamau iti
3.8.1.8	tris trir eva rātreḥ pariyanti trir ahnaḥ
3.8.1.9	evam amātyā evaṃ striyaḥ
3.8.1.10	tad anu nartakyaś cānunṛtyeyuḥ
3.8.1.11	yaś cāhanyate khāryāṃ vā palvale vā samavaśamayante
3.8.1.12	yad eṣāṃ samavaśamayitaṃ sambhavati te na tathā prayayur yad ahar na purastān na paścāc candramasaṃ paśyeyuḥ
3.8.1.13	te mahārātra utthāya prayayur jñātvā śmaśānakaraṇam
3.8.1.14	athaite brāhmaṇāś catvāro 'bhrim ādāyottarato gatvā loṣṭān upasaṃharantīṣṭakā vā
3.8.1.15	athaitad ādahanam udakumbhaiḥ svavokṣitam avokṣati apeta vīta vi ca sarpatātaḥ iti
3.8.1.16	yathājīvam upasarpe syāt na jīvantam abhidadhyāj jīvato hy eṣa prāṇān abhinidadhyāt iti
3.8.1.17	parnaśākhayā pīḍayitvā apasalavṛttayā rajjvā pariyanti premāṃ mātrām upasnuhi iti
3.8.1.18	tasya mātrā yadi grīvadaghnaṃ purastān nābhidaghnaṃ paścād yadi jānudaghnaṃ purastād gulphadaghnaṃ paścād yadi gulphadaghnaṃ purastāt samaṃ bhūmeḥ paścāt puruṣamātraṃ bhavatīti vijñāyate
3.8.1.19	uktavidhābhyāṃ samanu spandyāṃ lekhāṃ likhati
3.8.1.20	apoddhatya spandyāṃ karṣūḥ khānayanti
3.8.1.21	ucchrayanty asyā dakṣiṇataḥ paścād bhūyasīḥ kurvanti
3.8.2.1	atha dvābhyām ātmany agniṃ gṛhṇīte mayi gṛhṇāmy agre agnim yo no agniḥ iti
3.8.2.2	svayaṃ citiṃ japati yās te agne samidho yāni dhāma iti
3.8.2.3	śvetam aśvam abhimṛśyāntaḥ śarkarām imām upadadhāti prajāpatis tvā sādayatu tayā devatayāṅgirasvad dhruvā sīda iti
3.8.2.4	athaitat purastād evaudumbaraṃ yugalāṅgalaṃ kāritaṃ bhavati saptagavaṃ vā śayodaśagavaṃ vā śunaṃ vāhāḥ śunaṃ nārāḥ śunaṃ kṛṣatu lāṅgalam / śunaṃ varatrā badhyantāṃ śunam uṣṭrām udiṅgaya śunāsīrā śunam asmāsu dhattam śunāsīrāv imāṃ vācam iti dvābhyām
3.8.2.5	sītāṃ pratyavekṣate sīte vandāmahe tvārvācī subhage bhava / yathā naḥ subhagā sasi yathā naḥ suphalā sasi iti
3.8.2.6	athāsthikumbhaṃ sītāyāṃ nidadhāti savitaitāni śarīrāṇi pṛthivyai mātur upastha ādadhe / tebhir adite śaṃ bhava iti
3.8.2.7	athānaḍuho vimuñcati vimucyadhvam aghniyā devayānā atāriṣma tamasas pāram asya / jyotir āpāma suvar aganma iti
3.8.2.8	ata ete 'dhvaryayo bhavanti yadi dakṣiṇāvān pitṛmedhaḥ
3.8.2.9	yady u vai satriyo 'gnir yathāgavaṃ vyudañcati
3.8.2.10	yatraivānaḍvāhas tad yugalāṅgalam iti
3.8.2.11	athainam upavātayate pravātā vānti patayanti vidyuta ud oṣadhīr jihate pinvate svaḥ / irā viśvasmai bhuvanāya jāyate yat parjanyaḥ pṛthivīṃ retasāvati iti
3.8.2.12	agnivat sarvauṣadhīr vapati yathā yamāya hārmyam avapan pañca mānavāḥ / evaṃ vapāmi hārmyaṃ yathā sāma jīvaloke bhūrayaḥ iti
3.8.2.13	atra sikatā nivapati agne tava śravo vaya iti ṣaḍbhir anucchandasam
3.8.2.14	athordhvacita upadadhāti citas stha paricita ūrdhvacitaḥ śrayadhvaṃ pitaro devatā / prajāpatir vaḥ sādayatu tayā devatayāṅgirasvad dhruvā sīda iti
3.8.2.15	athānuvyūhati ā pyāyasva iti gāyatryā brāhmaṇasya
3.8.2.16	saṃ te payāṃsi iti triṣṭubhā rājanyasya yathāsuṣṭhu yathāśarkaram anuvyūhati
3.8.2.17	atha dvābhyām ātmany agniṃ gṛhṇīte mayi gṛhṇāmy agre agniṃ yo no agniḥ iti
3.8.2.18	svayaṃ citiṃ japati yās te agne samidho yāni dhāma iti
3.8.2.19	śvetam aśvam abhimṛśyābhidravaṇaṃ japati apām idaṃ nyayanaṃ namas ta iti dve
3.8.2.20	atha kṣetravitṛṇṇyāṃ caturo loṣṭān upadadhāti ut te tabhnomi pṛthivīṃ tvat parīmaṃ lokaṃ nidadhanmo ahaṁriṣam / etāṃ sthūṇāṃ pitaro dhārayantu tetrā yamas sādanāt te minotu iti purastād upadadhāti
3.8.2.21	upasarpa mātaraṃ bhūmim etām uruvyacasaṃ pṛthivīṃ suśevām / ūrṇaṃ mṛdā yuvatir dakṣiṇāvaty eṣā tvā pātu nirṛtyā upasthe ity uttarataḥ
3.8.2.22	ucchmañcasva pṛthivi mā vibādhithāḥ sūpāyanāsmai bhava sūpavañcanā / mātā putraṃ yathāsi cābhy enaṃ bhūmi vṛṇu iti paścāt
3.8.2.23	ucchmañcamānā pṛthivī hi tiṣṭhasi sahasraṃ mita upa hi śrayantām / te gṛhāso madhuścuto viśvāhāsmai śaraṇāḥ santv atra iti dakṣiṇataḥ
3.8.2.24	tayā devataṃ kṛtvā sūdadohasaṃ karoti
3.8.2.25	athainaṃ tilamiśrābhir dhānābhir upakirati eṇīr dhānā hariṇīr arjunīḥ santu dhenavaḥ / tilavatsā ūrjam asmai duhānā viśvāhāḥ santv anapasphurantīḥ iti
3.8.2.26	athainam abhivānyāyai dugdham ardhapātraṃ dakṣiṇata upadadhāti eṣā te yamasādane svadhā nidhīyate gṛhe / akṣitir nāma te asau iti yajamānasya nāma gṛhṇāti
3.8.2.27	tayā devataṃ kṛtvā sūdadohasaṃ karoti
3.8.2.28	dakṣiṇataḥ samūlaṃ barhir upadadhāti idaṃ pitṛbhyaḥ prabharema barhir devebhyo jīvanta uttaraṃ bharema / tat tvam ārohāso medhyo bhavaṃ yamena tvaṃ yamyā saṃvidānaḥ iti
3.8.2.29	tayā devataṃ kṛtvā sūdadohasaṃ karoti
3.8.2.30	atha naleṣikām upadadhāti nalaṃ plavam ārohaitan nalena patho 'nvihi / sa tvaṃ nalaplavo bhūtvā saṃtara pratarottara iti
3.8.2.31	tayā devataṃ kṛtvā sūdadohasaṃ karoti
3.8.2.32	athainam asthikumbhaṃ bhuktabhogena vāsasā nirṇijya yathāṅgaṃ cinoti savitaitāni śarīrāṇi pṛthivyai mātur upastha ādadhe / tebhyaḥ pṛthivi śaṃ bhava iti
3.8.2.33	atra ṣaḍḍhotāraṃ vyācaṣṭe ṣaḍḍhotā sūryaṃ te cakṣur gacchatu vātam ātmā dyāṃ ca gaccha pṛthivīṃ ca dharmaṇā / apo vā gaccha yadi tatra te hitam oṣadhīṣu pratitiṣṭhā śarīraiḥ iti paraṃ mṛtyor anuparehi panthām iti ca
3.8.2.34	athainam upavātayati śaṃ vātaḥ śaṃ hite ghṛṇiḥ śam u te santv oṣadhīḥ / kalpantāṃ me diśaḥ śagmāḥ iti
3.8.2.35	athainān pañca carūn sāpūpān upadadhāti apūpavān ghṛtavāṃś carur eha sīdatūttabhnuvan pṛthivīṃ dyām utopari / yonikṛtaḥ pathikṛtaḥ saparyata ye devānāṃ ghṛtabhāgā iha stha eṣā te yamasādane svadhā nidhīyate gṛhe 'sau iti yajamānasya nāma gṛhṇāti
3.8.2.36	daśākṣarā tāṃ rakṣasva tāṃ gopāyasva tāṃ te paridadāmi / tasyāṃ tvām ādabhan pitaro devatā prajāpatis tvā sādayatu / tayā devatayāṅgirasvad dhruvā sīda iti purastād upadadhāti
3.8.2.37	apūpavāñchṛtavān iti dakṣiṇataḥ apūpavān kṣīravān iti paścāt apūpavān dadhivān ity uttarataḥ apūpavān madhumān iti madhye śatākṣarā sahasrākṣarā iti pratidiśam anuṣajati
3.8.2.38	tayā devataṃ kṛtvā sūdadohasaṃ karoti
3.8.2.39	athainaṃ tilamiśrābhir dhānābhir upakirati etās te svadhā amṛtāḥ karomi iti
3.8.2.40	tayā devataṃ kṛtvā sūdadohasaṃ karoti
3.8.2.41	atha caturaḥ stambān upadadhāti
3.8.3.1	carūṇām upariṣṭāt tvām arjunauṣadhīnāṃ payo brahmāṇa id viduḥ / tāsāṃ tvā madhyād ādade carubhyo api dhātave iti purastād arjunastambaṃ dūrvāṇāṃ stambam āharaitāṃ priyatamāṃ mama / imāṃ diśaṃ manuṣyāṇāṃ bhūyiṣṭhānuvirohatu ity uttarato dūrvāstambaṃ kāśānāṃ stambam āhara rakṣasām apahatyai / ya etasyai diśaḥ parābhavann aghāyavo yathā te nābhavān punaḥ iti paścāt kāśastambaṃ darbhāṇāṃ stambam āhara pitṝṇām oṣadhīṃ priyām / anv asyai mūlaṃ jīvād anu kāṇḍam atho phalam iti darbhastambaṃ dakṣiṇataḥ
3.8.3.2	caturṇāṃ stambānām agre madhyaṃ ca carum upadadhāti etair eva caturbhir mantraiḥ
3.8.3.3	tayā devataṃ kṛtvā sūdadohasaṃ karoti
3.8.3.4	atha caturo nānāvṛkṣyān paridhīn paridadhāti mā tvā vṛkṣau saṃbādhiṣṭaṃ mā mātā pṛthivi tvam / vaivasvataṃ hi gacchāsi yamarājye virājasi iti vaitasaśamīmayau purastāc cottarataś ca
3.8.3.5	tayā devataṃ kṛtvā sūdadohasaṃ karoti
3.8.3.6	atha naleṣīkāv ity eke
3.8.3.7	atha loṣṭān upadadhāti
3.8.3.8	pṛthivyās tvā loke sādayāmi / prajāpatis tvā sādayatu tayā devatayāṅgirasvad dhruvā sīda iti śataṃ purastād upadadhāti antarikṣasya tvā loke sādayāmi iti śatam uttarataḥ divas tvā loke sādayāmi iti śataṃ paścāt diśāṃ tvā loke sādayāmi iti śataṃ dakṣiṇataḥ nākasya tvā pṛṣṭhe bradhnasya tvā viṣṭape sādayāmi iti dviśataṃ madhye
3.8.3.9	tayā devataṃ kṛtvā sūdadohasam karoti
3.8.3.10	atha lokaṃpṛṇā upadadhāti lokaṃ pṛṇacchidraṃ pṛṇa iti lokaṃpṛṇābhiḥ sahasraṃ sampadyate
3.8.3.11	dviṣāhasrādiṣv etāvad eva punaḥ punar upadadhyāt
3.8.3.12	kāṭhakāgnicitāv api pañcāśītiśatam upadadhyāt
3.8.3.13	vijñāyate agniṃ citvā sautrāmaṇyā yajeta maitrāvaruṇyāmikṣayā vā iti kāṭhakāgnīnāṃ brāhmaṇam
3.8.3.14	tayā devataṃ kṛtvā sūdadohasaṃ karoti
3.8.3.15	athainam upavātayati śaṃ vātaḥ śaṃ hite ghṛṇiḥ śam u te santv oṣadhīḥ / kalpantāṃ te diśaḥ sarvāḥ iti
3.8.3.16	athainam abhimṛśati idam eva meto 'parām ārtim ārāmakāñcana / tathā tad aśvibhyāṃ kṛtaṃ mitreṇa varuṇena ca iti
3.8.3.17	purastād vāraṇaśākhāṃ nidadhāti varaṇo vārayād idaṃ devo vanaspatiḥ ārtyai nirṛtyai dveṣāc ca vanaspatiḥ iti
3.8.3.18	uttarataḥ kṣetravitṛṇṇīṃ nidadhāti vidhṛtir asi vidhārayāsmad aghād dveṣāṃsi iti
3.8.3.19	paścācchamīśākhāṃ nidadhāti śami śamayāsmad aghād dveṣāṃsi iti
3.8.3.20	dakṣiṇato yavān nidadhāti yava yavayāsmad aghād dveṣāṃsi iti
3.8.3.21	athainam upatiṣṭhate pṛthivīṃ gacchāntarikṣaṃ gaccha divaṃ gaccha diśo gaccha svar gaccha svar gaccha diśo gaccha divaṃ gacchāntarikṣaṃ gaccha pṛthivīṃ gacchāpo vā gaccha yadi tatra te hitam oṣadhīṣu pratitiṣṭhā śarīraiḥ iti
3.8.3.22	jaghanena citāṃ tisro dakṣiṇāprācīḥ karṣūḥ kurvantīti
3.8.3.23	tat purastād vyākhyātam
3.8.3.24	jaghanena karṣūḥ parṇaśākhe nihatyābalena śulbena baddhvā vinisarpantīti
3.8.3.25	tat purastāt vyākhyātam
3.8.3.26	yatrāpas tad yanty anavekṣamāṇāḥ
3.8.3.27	apaḥ sacelā dakṣiṇāmukhāḥ samṛttikā āplavante dhātā punātu savitā punātu iti
3.8.3.28	nāmagrāhaṃ trir udakam utsicyottīryācamyādityam upatiṣṭhate ud vayaṃ tamasas pari iti
3.8.3.29	atha gṛhān āyānti
3.8.3.30	yac cātra striya āhus tat kurvanti
3.8.3.31	atra śāniṃ kurvanti sautrāmaṇyāḥ pratyāmnāyo bhavatīti
3.8.3.32	atrāmikṣayā kuryāt
3.8.3.33	saṃtiṣṭhate loṣṭacitiḥ saṃtiṣṭhate loṣṭacitiḥ
3.9.1.1	atha yadi naṣṭāgnir apahṛtāgnir vā yajamānaḥ preyād yady asya putro vāntevāsī vālaṃkarmaṇyaḥ syāt
3.9.1.2	prācīnāvītaṃ kṛtvoddhatyāvokṣya yajamānāyatane pretaṃ nidhāya gārhapatyasyāyatane araṇīṃ nidhāya pretasya dakṣiṇaṃ bāhum anvārabhya manthati ye 'syāgnayo juhvato māṃsakāmāḥ saṃkalpayante yajamānaṃ jāyantu te haviṣe svāditāya svargaṃ lokam imaṃ pretaṃ nayantu iti
3.9.1.3	tūṣṇīṃ vihṛtya dvādaśagṛhītena srucaṃ pūrayitvā puruṣasūktena manasānudrutyāhavanīye juhoti
3.9.1.4	etenaiva gārhapatye juhoti
3.9.1.5	tūṣṇīm anvāhāryapacane hutvā ūrdhvaṃ paitṛmedhikaṃ karma pratipadyeta
3.9.1.6	yatho etat parokṣaṃ pretasya yajamānasyāsthīny āhṛtya saṃskuryāt
3.9.1.7	katham atrāharaṇaṃ vidyata iti
3.9.1.8	śirastaḥ prathamaṃ gṛhītvāthorasto 'tha jaṭharato 'thorubāhubhyām atha patta iti trayastriṃśatam asthīni gṛhṇātīti vijñāyate trayastriṃśat puruṣaḥ iti
3.9.1.9	athaitāny asthīny adbhiḥ prakṣālya kṛṣṇājinaṃ dakṣiṇāgrīvam uttaralomāstīrya tasminn asthīni saṃbharati indro dadhīco asthabhiḥ ity etenānuvākena
3.9.1.10	tayā devataṃ karoti tayā devatayāṅgirasvad dhruvā sīda iti
3.9.1.11	atha sūdadohasaṃ karoti tā asya sūdadohasaḥ somaṃ śrīṇanti pṛśnayaḥ / janman devānāṃ viśas triṣv ārocane divaḥ iti
3.9.1.12	dīrghavaṃśe vigrathyākṣāralavaṇāśino mṛṇmayabhājane āharanti
3.9.1.13	tāni grāmamaryādāyāṃ nidhāyāgnīn āhareyuḥ
3.9.1.14	yady atihareyur agnayo laukikāḥ sampadyeran
3.9.1.15	vijñāyate ca pravasan yajamāno 'gnibhyaḥ paridāya gṛhān eti
3.9.1.16	yato grāmamaryādāṃ nātivrajanti
3.9.1.17	tasmād grāmamaryādāṃ nātiharet iti
3.9.2.1	atha yady ātmani samārūḍheṣv agniṣu araṇyor vā yajamānaḥ preyād yady asya putro vāntevāsī vālaṃkarmaṇyaḥ syāt
3.9.2.2	prācīnāvītaṃ kṛtvoddhatyāvokṣya yajamānāyatane pretaṃ nidhāya gārhapatyasyāyatane laukikam agnim upasamādhāya pretasya pradakṣiṇaṃ bāhum anvārabhya japati upāvaroha jātaveda imaṃ pretaṃ svargāya lokāya naya prajānan / āyuḥ prajāṃ rayim asmāsu dhehi pretāhutīś cāsya juṣasva sarvāḥ iti
3.9.2.3	api vāraṇyor upāvarohya manthed iti
3.9.2.4	tūṣṇīṃ vihṛtya dvādaśagṛhītena srucaṃ pūrayitvā durgāṃ manasvatīṃ mahāvyāhṛtīr hutvā tad yamo rājā iti dvābhyāṃ pūrṇāhutiṃ hutvā yady arthino vinderan tebhyo dhenuṃ dadāti
3.9.2.5	atha parokṣagatapretasya yajamānasya dig eva prajñāyate
3.9.2.6	tāṃ diśaṃ vihāraṃ kalpayitvā asāv ehi iti nāmagrāham āhūya parṇatsarūṇām eva kṛṣṇājine puruṣākṛtiṃ kṛtvā teṣūpari pātrāṇi citvā kuśataruṇakaiḥ pracchādya prasiddham upoṣeyuḥ
3.9.2.7	yady evaṃ kṛte 'gnibhistīrya yajamānaḥ punar āgacchet kathaṃ tatra kuryād iti
3.9.3.1	atha yājñikāt kāṣṭhād agniṃ mathitvā agnim upasamādhāya paristīryāgnimukhāt kṛtvā pakvāj juhoti hiraṇyagarbhaḥ samavartatāgre iti dvābhyām
3.9.3.2	athājyāhutīr upajuhoti sahasraśīrṣā puruṣaḥ ity etenānuvākena svāhākāraiḥ
3.9.3.3	sviṣṭakṛtprabhṛti siddham ā dhenuvarapradānāt
3.9.3.4	apareṇāgniṃ sauvarṇena pātreṇa navena vā mṛṇmayena kṛṣṇājinena vā dṛtibhūtena ghṛtenāpābhiḥ pūrayitvā jīvapituś cet pitābhimantrayate viṣṇur yoniṃ kalpayatu iti
3.9.3.5	athainaṃ praveśayati yāṃ pūṣan śivatamām erayasva iti
3.9.3.6	sa garbho bhūtvā kṛṣṇājine dṛtibhūte rātriṃ vasati
3.9.3.7	vyuṣṭāyāṃ jaghanārdhād ātmānaṃ pratikṛṣya jāyeta
3.9.3.8	jātasya jātakarmaprabhṛti saṃskārān kārayitvā daśarātravrataṃ caret
3.9.3.9	tathaiva jāyayāgnīn ādhāya vrātyena paśuneṣṭvā giriṃ gatvāgnaye kāmāyeṣṭiṃ nirvaped āyuṣmatīṃ śatakṛṣṇalām
3.9.3.10	diśām aveṣṭyā yajeta
3.9.3.11	ata ūrdhvaṃ īpsitair yajñakratubhir yajeteti
3.9.3.12	vijñāyate / hiraṇyagarbhaḥ sambhūto brāhmaṇas tīrṇanirṇayaḥ / pratyutthānaṃ na kasyāpi kuryād devasamas tu saḥ
3.9.3.13	iti vijñāyate
3.9.3.14	tasmāt proṣite yajamāne caturviṃśativarṣāṇi paripālyāgnihotraṃ saṃskuryād iti sa yady aśrutaḥ syāt
3.9.3.15	athāgrayaṇeṣṭipaśucāturmāsyādhvarāṇām asamāpte vratāntarāle pramīyeta yady asya putro vāntevāsī vā śeṣāṃś caikatantraṃ samāpnuyāt
3.9.3.16	yaddaivatyaṃ paśum ālabheta taddaivatyaṃ puroḍāśam āmikṣāṃ vā yajeta
3.9.3.17	atha vai bhavati tamaso vā eṣa tamaḥ praviśati saha tenāhitāgnim anyair agnibhiḥ saṃskuryād iti
3.9.3.18	athāpyudāharanti śarīradāyādā ha vāgnayo bhavanti iti
3.9.3.19	maraṇe śreyo 'sti
3.9.3.20	ya evaṃ vidvān udagayane pramīyate sauryeṇa pathā svargaṃ lokam ety atha yo dakṣiṇe pramīyate cāndramasena pathā pitṛlokam eti iti vijñāyate
3.9.3.21	tā sūryācandramasā viśvabhṛttamā mahad ity āhutībhir evainaṃ rātrāv aparapakṣe dakṣiṇāyanena yad udagayane āpūryamāṇapakṣe divā kratvante śreyo maraṇam ity upadiśanti
3.9.3.22	anyeṣu niyamabhūteṣu satreṣu dīkṣitapramītavad ekāhe 'hīne ca kuryād iti
3.10.1.1	atha haike tūṣṇīm itareṣām ity atrodāharanti
3.10.1.2	bhāryāsaṃjñitā nārī puruṣo brāhmaṇasaṃjñakaḥ / ta ete hotṛsaṃskārā itare 'mantrasaṃskṛtāḥ iti
3.10.1.3	tān anu vyākhyāsyāmaḥ
3.10.1.4	anupeta unmatto jaḍo 'ndho mūko badhiraḥ kuṣṭhī kilāsī kubjaḥ paṅgur hīnāṅgo 'dhikāṅgaḥ sahāñjagato brāhmaṇo 'nātho rājanyo 'nagnir gṛhastho vaiśyasya striyām utpannaputrāḥ kanyā vidhavā vandhyā ceti
3.10.1.5	teṣāṃ prāṇeṣūtkrānteṣu tūṣṇīṃ snāpayet
3.10.1.6	śmaśānaṃ nītvā dahanaṃ joṣayed amantreṇa
3.10.1.7	śākhayā saṃmṛjya samprakīrya tilataṇḍulān samprakīrya citāṃ kalpayitvā citāyāṃ pretaṃ nidhāyājyenāsye ninayet idaṃ ta ātmanaḥ śarīram ayaṃ ta ātmā ātmanas ta ātmānaṃ śarīrād brahma nirbhinatti bhūr bhuvasvar asau svargāya lokāya svāhā iti
3.10.1.8	mantreṇa sigvātenopavījayanti
3.10.1.9	tūṣṇīm udakumbhenāpasavyaṃ pariṣiñcati
3.10.1.10	uttapanenāgninā saṃyojayet asmāt tvam adhijāto 'si ayaṃ tvad adhijāyatām / agnaye vaiśvānarāya svargāya lokāya svāhā iti
3.10.1.11	tīrthe 'bhiṣiñcet
3.10.2.1	atha garbhiṇyās taiṣyāṃ kṛtāyām ata ūrdhvaṃ mriyeta bhartā śmaśānaṃ nītvā dahanaṃ joṣayet
3.10.2.2	citāṃ kalpayitvāpareṇa citāyāḥ pretaṃ nidhāya nābheḥ savyasyopariṣṭād lekhyena hiraṇyagarbhaḥ samavartatāgre ity avalekhanam
3.10.2.3	kumāraṃ dṛśyamānam anumantrayate jīvatān mama putra iti
3.10.2.4	atha kumāraṃ snāpayeyuḥ
3.10.2.5	hiraṇyam antardhāya jīvatā grāmam āyānti
3.10.2.6	yas te stanaḥ śaśayaḥ iti stanaṃ pradāya tasminn udara ājyāhutīr juhoti śatāyudhāya śatavīryāya ity etābhiḥ pañcabhiḥ prayāsāya svāhā ity etenānuvākena
3.10.2.7	prāṇāya svāhā vyānāya svāhā ity etenānuvākenāvraṇaṃ kuryāt
3.10.2.8	pretaṃ citām āropya vidhinā dāhayet
3.10.2.9	aṣṭakādhenuṃ tiladhenuṃ bhūmidhenuṃ vā dadyāt
3.10.2.10	atha narāṇām aśucir bhaved brāhmaṇakṣatriyavaiśyānāṃ sūtake pretake vānyeṣv aśucir mṛtiḥ pañcagavyena surabhimatyā abliṅgābhir vāruṇībhir hiraṇyavarṇābhiḥ pāvamānībhir agnir mūrdhety āntād anuvākasya śatarudrīyaṃ prokṣayitvā yathāśakti dakṣiṇāṃ dattvā paitṛmedhikakarma pratipadyata iti
3.10.3.1	atha gṛhastho bahujāyāṃ vindeta yad āsām anyatamā mriyetāgninaiva paitṛmedhikam karma pratipadyeta
3.10.3.2	atha ūrdhvaṃ daśarātraṃ vrataṃ caret
3.10.3.3	adhaḥśayanaṃ brahmacaryam anaṅgaveṣam anaktāśanaṃ nāsapiṇḍānyonyasparśanam anyonyānnabhojanam ity evamādi vrataṃ caret
3.10.3.4	anyeṣv aghāheṣu ca
3.10.3.5	ekādaśa ekoddiṣṭaṃ kurvanti
3.10.3.6	itarābhiḥ patnībhir agnim anvādhāya tasmin gṛhyāṇi karmāṇi kriyante
3.10.3.7	gṛhastho bahujāyāṃ vinded aupāsanaṃ tantraṃ na kṛtvā tasyāṃ vā mriyeta prasiddhaṃ tatra kalpena tantraṃ kṛtvāgninā dāhayet
3.10.3.8	ata ūrdhvam itarābhiḥ patnībhir agnim anvādhāya tasmin gṛhyāṇi karmāṇi kriyante
3.10.3.9	tāsām aparā mriyeta pūrvāgnim upasamādhāya saṃparistīrya sruksruvaṃ niṣṭapya saṃmṛjya sruci caturgṛhītaṃ gṛhītvā anvārabdhāyāṃ patnyāṃ yajamāno juhoti namastarṣe gada / avyadhāyai tvā svadhāyai tvā / mā na indrābhitas tvadṛṣvāriṣṭāsaḥ / evābrahman taved astu svāhā iti
3.10.3.10	athainam agniṃ samāropya ayaṃ te yonir ṛtviya iti aparāgnau samidham abhyādadhāti ājuhvānaḥ udbudhyasva iti dvābhyām
3.10.3.11	samparistīryājyaṃ vilāpyotpūya sruksruvaṃ niṣṭapya saṃmṛjya sruci caturgṛhītaṃ gṛhītvānvārabdhapretasya dakṣiṇaṃ bāhum anvārabhya juhoti yo brahmā brahmaṇa ujjahāra ity etena sūktena
3.10.3.12	ekaikaśaś caturgṛhītaṃ gṛhītvā praṇītābhyaḥ kṛtvā catuśśarāvam odanaṃ śrapayitvā abhighāryodañcam udvāsyādhiṣṭhitam abhighārayati
3.10.3.13	paridhānaprabhṛty āgnimukhāt kṛtvā pakvāj juhoti samitaṃ saṃkalpethām iti puronuvākyām anūcya agne purīṣyādhipā bhavā tvan na iti yājyayā juhoti
3.10.3.14	śvabhre kāṣṭhe 'thājyāhutīr upajuhoti purīṣyas tvam agna ity āntān anuvākasya
3.10.3.15	sviṣṭakṛtprabhṛti siddham ā dhenuvarapradānāt
3.10.3.16	gurave gāṃ dadāti
3.10.3.17	vidhinā dāhayet
3.10.3.18	daśarātrād ata ūrdhvaṃ itarābhiḥ
3.10.3.19	patnībhir agnim anvādhāya tasmin gṛhyāṇi kriyante
3.10.4.1	praṇamya vandanaṃ kāyaiḥ sadākhyaṃ parameśvaram / patīnāṃ pretasaṃskāravidhiṃ vakṣye viśeṣataḥ
3.10.4.2	vipro gṛhasthaḥ śuddhātmā yatisaṃskāram ācaret / śikye śarīram āropya gandhamālyair alaṅkṛtam
3.10.4.3	tuṣāgnim atra codvāsya saṃskartānuhared yatim / ghoṣitaṃ jayaśabdena dundubhīnāṃ ravair api
3.10.4.4	prācīm udīcīṃ vā gatvā śuddhaṃ deśaṃ samāśrayet / khātvā vyāhṛtibhir deśaṃ daṇḍāyāmapramāṇakam
3.10.4.5	saptavyāhṛtibhiḥ prokṣya tatra dārucitiṃ kriyāt / yājñikais tu yathāśakti kāṣṭhair anyair athāpi vā
3.10.4.6	tataḥ śarīraṃ prakṣipya sāvitryā śuddhamānasaḥ / viṣṇo ivyaṃ rakṣasveti havis tasyāṃ nidhāpayet
3.10.4.7	pavitraṃ teti mantreṇa pavitraṃ sthāpayen mukhe / tridaṇḍaṃ dakṣiṇe pāṇāv idaṃviṣṇvādinā nyaset
3.10.4.8	savye śikyaṃ yad asyeti svāhāntena nidhāpayet / sāvitryā tūdare pātraṃ guhyasthāne kamaṇḍalum
3.10.4.9	bhūmir bhūmnā mamāgneti sthāpayet kaupanaṃ tataḥ / ...adhvena kṣiptasarvasādhanasaṃyutam
3.10.4.10	śarīraraṃ hotṛbhiḥ kartā sagrahair upatiṣṭhate / tuṣāgninā dahed dehaṃ yātavātaha saha bhaviṣyati
3.10.4.11	athāpy udāharanty evaṃ vedārthanipuṇā budhāḥ / viṣekādiśmaśānāntā vidhayo brāhmaṇāśrayāḥ
3.10.4.12	tasmin yateś ca saṃskāraṃ mantravat kurute gṛhī / ātmany agniṃ samāropya yaḥ pretam avadahyati
3.10.4.13	tasya putro vidhānena hy avaropyāgninā dahet / api hotṛvidhānena gāyatryā praṇavena ca
3.10.4.14	saṃnikṛṣṭe tu saṃnyaste pitary uparate sutaḥ / dahanaṃ tasya kartavyaṃ śrāddhaṃ piṇḍodakakriyā
3.10.4.15	ādāv eva vikalpena brahmacārī yatir bhavet / tatra śrāddhaṃ gṛhasthasya kartavyaṃ saṃnidhau bhavet
3.10.4.16	yatiṃ vahan dahan sparśan snānamātreṇa śudhyati / aśvamedhaphalaṃ sarve prāpnuvanti pṛthak sutaiḥ
3.10.4.17	karmaniṣṭhe tu saṃnyaste pitary uparate 'sya taiḥ / dāhas tasya na kartavyaḥ śrāddhaṃ piṇḍodakakriyā
3.10.4.18	sarvasaṅganivṛttasya dhyānayogaratasya ca / na tasya dahanaṃ kāryaṃ nāśaucaṃ nodakaṃ tataḥ
3.10.5.1	athātaḥ punaḥsaṃskāraṃ vyākhyāsyāmaḥ
3.10.5.2	trīṇi ṣaṣṭiśatāni palāśavṛntānāṃ taiḥ kṛṣṇājine puruṣākṛtiṃ kṛtvā yadi śarīraṃ naśyeyuḥ punaḥ saṃskāraṃ kurvanti
3.10.5.3	aharahar añjalinaikottaravṛddhir ā tryahāt tasyāgnibhir daheyuḥ iti vijñāyate
3.10.5.4	palāśavalkaiḥ kuśair vā sandhiṣu saṃveṣṭayati
3.10.5.5	catvāriṃśatā śiraḥ daśabhir grīvāṃ viṃśatyoras triṃśatodaraṃ pañcāśatā pañcāśataikaikaṃ bāhuṃ teṣām eva pañcabhiḥ pañcabhir aṅgulīr upakalpayate
3.10.5.6	saptatyā saptatyaikaikaṃ pādaṃ teṣām eva pañcabhiḥ pañcabhir aṅgulīr upakalpayate
3.10.5.7	aṣṭābhiḥ śiśnaṃ dvādaśabhir vṛṣaṇam
3.10.5.8	tān snāpayitvālaṃkṛtya ahatena vāsasā pracchādyāntarvedyāṃ nidhāya bāndhavāḥ paryupaviśyābhimantrayante yamasyāsau yamasya sa ime yam agnaya iti
3.10.5.9	etadādikarma pratipadyante
3.11.1.1	athāto mṛtabaliṃ vyākhyāsyāmaḥ
3.11.1.2	keśaśmaśrūṇi vāpayitvā snātvodakaṃ kriyeta
3.11.1.3	prāgdakṣiṇāyatane caturaśraṃ gomayenopalipya trir aśmānaṃ madhye nidhāya sakṛd ullikhyādbhir abhyukṣya dakṣiṇāgrān darbhān saṃstīrya sakṛt tilamiśraṃ carum avadyati muṣṭipramāṇaṃ kukkuṭāṇḍapramāṇaṃ vā
3.11.1.4	prakīrṇakeśaḥ savyaṃ jānuṃ bhūmau nidhāyāśmani piṇḍaṃ dadyāt
3.11.1.5	etat te 'muṣmai piṇḍaṃ dadyāt
3.11.1.6	āñjanābhyañjane vāsaś ca dadyāt
3.11.1.7	pātreṇodakaṃ pradakṣiṇaṃ ninayet
3.11.1.8	atra pretāḥ kākād abhiharanti
3.11.1.9	evaṃ sāyaṃprātaḥ kṛtvā daśamyāṃ vikṛtāhāraṃ sāyaṃ baliṃ dattvāvyuṣṭakāle upaninīya brāhmaṇān hīnāṅgān atiriktāṅgān kuṣṭhīn kunakhīn śyāvadantān rogīn vṛṣalīpatīn unmattān pāpīn varjayitvā śucīn śrotriyān suvṛttān adhyayanasampannān gṛhasthān daridrān kriyāpūrvān pātrabhūtān sadyo'dhigamyān asagotrasambandhayuktān āyantrya karmasu vyākhyātān etat te pitā samanaso yat kiñcit pretāyānumataḥ śvobhūte me pitur ekoddiṣṭaśrāddhaṃ bhuñjatāṃ bhavanta iti
3.11.1.10	bhujyate iti prativacanam
3.11.2.1	ekādaśyām ekoddiṣṭaṃ kurvanti
3.11.2.2	avyuṣṭe kāle brāhmaṇam āhūya kiṃcid dattvā nivedyānumantrayate śvobhūte 'nnaṃ saṃskṛtya luptaśmaśrulomanakhāya brāhmaṇāya dantakāṣṭhaṃ dattvā dhanadhānyapātraṃ saṃspṛṣṭvā deśe pātrāṇītyādi dattvā brāhmaṇam udaṅmukham upaveśayet
3.11.2.3	tilamiśreṇodakārthaṃ dadyād anyatra prācamanāt
3.11.2.4	ekapaivatrāntarhite pātre 'pa ānīya pavitreṇotpūya tilān opya darbheṣu sādayitvā darbhair apidadhāti
3.11.2.5	brāhmaṇāya gandhādi dattvā piṇḍaṃ nivapāmi ity āha
3.11.2.6	piṇḍaṃ nivapa iti prativacanam
3.11.2.7	atha darbheṣu piṇḍaṃ nidadhyāt ayam odanaḥ kāmadugho 'stv ananto 'kṣīyamāṇaḥ surabhiḥ sarvakāmaiḥ / sa tvopatiṣṭhatv ajaro nityabhūtaḥ svadhāṃ duhānām amṛtāṃs tarpayantv asau iti
3.11.2.8	ekaṃ piṇḍaṃ dattvā tilodakaiḥ prasavyaṃ pariṣiñcati ūrjasvatīḥ svadhayā vandamānāstāste śrayantīḥ syonā ūrjaṃ vahantīḥ svadhām akṣitodakāḥ kṣīram udakaṃ ghṛtaṃ madhu payaḥ kīlālaṃ parisrutam iti
3.11.2.9	añjanādinā piṇḍam alaṃkṛtya brāhmaṇaṃ sampūjyāṅguṣṭhamūlam upasaṃgṛhya bhuṅkṣva ity āha bhujyata ity uktvā atha bhuñjāne sarveṣām ucchiṣṭaṃ nidhāyācānte barhīṃṣy avakīrya nyubjapātraṃ svaditam iti brāhmaṇo brūyāt
3.11.2.10	atha pavitraṃ nidhāyānyubjetanapramāṇasvadhāstv ity uccaiḥ ity uktvā astu svadhā iti prativacanam
3.11.2.11	yajñopavīty avokṣya dakṣiṇāṃ dattvotthāpya annaśeṣaiḥ kiṃ kriyatām ity āha
3.11.2.12	iṣṭaiḥ sahopabhujyatām iti prativacanam
3.11.2.13	pradakṣiṇīkṛtya pratyetya piṇḍaṃ tyājyāpsu snātvā devāgāraṃ praviśya adakṣiṇaṃ kṛtvāñjaliṃ kṛtvālaṃkṛtya gṛhān etya puṇyāhādīni vācayitvā annaśeṣaṃ sagaṇaḥ prāśnāti
3.11.2.14	paśyati putraṃ paśyati pautraṃ na ca śūdrocchiṣṭaṃ jāyata iti kuśahārītaḥ
3.11.3.1	saṃvatsare sapiṇḍīkaraṇaṃ kuryāt
3.11.3.2	prācīnāvīty agnim upasamādhāya dakṣiṇāprāgagrair darbhaiḥ paristīrya teṣu catvāry udapātrāṇi nidhāya ekapavitreṇa prokṣaṇīḥ saṃskṛtya pātrāṇi prokṣya teṣām ekaṃ dakṣiṇataḥ pretapātraṃ nidhāyārdhodakapātram ānīya pavitreṇotpūya tilān opya darbheṣu sādayitvā darbhair apidadhāti
3.11.3.3	itareṣu triṣv apa ānayati ūrjasvatīḥ svadhayā vandamānā iti
3.11.3.4	dakṣiṇa āñjanābhyañjanam udakumbhaṃ nidhāya dakṣiṇato brāhmaṇān suprakṣālitapāṇipādān darbheṣv āsaneṣu viśvān devān prāṅmukhān upaveśya itarān udaṅmukhān upaveśya prāpnotu bhavān ity āha prāpnavāni itītare pratyāhuḥ
3.11.3.5	tebhyo dhūpadīpavarjaṃ pūjāṃ kṛtvā tato 'pasavyaṃ pariṣiñcati
3.11.3.6	audumbaram idhmam abhyādhāyaudumbaryā darvyā juhoti
3.11.3.7	homārheṇājyena somāya pitṛmata ityādiṣaḍbhir mantrair hutvātha nāmadheyair juhoti amuṣmai svadhā namo 'muṣmai svadhā nama ity aṣṭāv āhutayaḥ
3.11.3.8	etā aṣṭau juhoti
3.11.3.9	evam annasya hutvā agnaye kavyavāhanāya sviṣṭakṛte svadhā namaḥ svāhā iti dakṣiṇārdhapūrvārdhe hutvānuprahṛtya darvīm apasavyaṃ pariṣicya dakṣiṇato dakṣiṇāgrān darbhān saṃstīrya teṣv ekaṃ pretapiṇḍaṃ nidadhyāt ayam odanaḥ kāmadugha iti
3.11.3.10	ūrjasvatīḥ svadhayā vandamānā iti tilodakair apasavyaṃ pariṣicya piṇḍāvṛtaitān piṇḍān dattvā śraddhābhimarśanenābhimṛśyaitena brāhmaṇān vidyāvataḥ pariviśati bhuṅkṣveti
3.11.3.11	bhuñjānān samīkṣate prāṇe niviṣṭo 'mṛtaṃ juhomi brahmaṇi ma ātmāmṛtatvāya iti
3.11.3.12	pitṛliṅgaiḥ ṛgyajurbhiḥ śrāvayet
3.11.3.13	ācāntebhyas tilodakaṃ pradāya svadhāstu iti vācayitvā astu svadhā iti prativacanam
3.11.3.14	yathāśakti dakṣiṇāṃ dattvā tataḥ pretapātraṃ pitṛpātreṣu ninayet samānī ca ākūtiḥ ity āvartya
3.11.3.15	tataḥ pretapiṇḍaṃ pitṛpiṇḍeṣu nidadhyāt saṃgacchadhvaṃ saṃvadadhvaṃ samāno mantraḥ samitiḥ iti dvābhyām
3.11.3.16	tān upatiṣṭhate ye samānāḥ ye sajātāḥ iti dvābhyām
3.11.3.17	atra paitṛkam anuvākaṃ japati uśantas tvā havāmaha iti
3.11.3.18	ūrdhvaṃ pituḥ kriyā syāt
3.11.3.19	sarvataḥ śeṣaṃ samavadāyāśnīyāt
3.11.3.20	siddham etat sapiṇḍīkaraṇam
3.11.4.1	athāto nārāyaṇabliṃ vyākhyāsyāmaḥ
3.11.4.2	dakṣiṇottarāyaṇe 'parapakṣasya dvādaśyāṃ kriyeta
3.11.4.3	śrutavṛttasampannān dvādaśa ṣaḍ vā brāhmaṇān āmantrayate
3.11.4.4	devagṛhe nadītīre vātha devayajanollekhanaprabhṛty ā praṇītābhyaḥ kṛtvā upotthāyāgreṇāgniṃ devam āvāhayāmi oṃ bhūḥ puruṣam āvāhayāmi oṃ bhuvaḥ puruṣam āvāhayāmi oṃ svaḥ puruṣam āvāhayāmi oṃ bhūr bhuvaḥ svaḥ puruṣam āvāhayāmi om ity āvāhya paridhānaprabhṛty āgnimukhāt kṛtvā daivatam arcayitvā āpo hi ṣṭhā mayobhuva iti tisṛbhiḥ hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvā sahasraśīrṣā puruṣa ity etenānuvākenākṣatagandhapuṣpadhūpadīpair aṣṭākṣareṇa vā dadyāt
3.11.4.5	paścimāṃ diśam upaveśya pradhānāhutīr juhoti viṣṇor nu kaṃ vīryāṇi pravocam iti puronuvākyām anūcya paro mātrayā iti yājyayā juhoti
3.11.4.6	athājyāhutīr upajuhoti keśavāya svāhā iti dvādaśa sruvāhutīḥ
3.11.4.7	guḍapāyasaṃ ghṛtamiśraṃ devasya tvā iti mahāviṣṇave havir nivedayati
3.11.4.8	keśavāya iti dvādaśabhir namaskārair brāhmaṇān āhūya sadarbhopakḷpteṣv āsaneṣu udaṅmukhān upaveśya vāso 'ṅgulīyaṃ ca dakṣiṇāṃ dadyāt
3.11.4.9	trivṛtānnena brāhmaṇān paritoṣayati
3.11.4.10	svasti vācayitvānujñāpya vācaṃ yacchet
3.11.4.11	ājyaṃ tilaṃ haviḥ samudāyutyeḍāpātram ānīya hastena juhuyāt pitṛbhyaḥ svadhā namo viṣṇave svāhā / pitāmahebhyaḥ svadhā namo viṣṇave svāhā / prapitāmahebhyaḥ svadhā namo viṣṇave svāhā / mātṛbhyaḥ svadhā namo viṣṇave svāhā / pitāmahībhyaḥ svadhā namo viṣṇave svāhā / prapitāmahībhyaḥ svadhā namo viṣṇave svāhā / mātāmahebhyaḥ svadhā namo viṣṇave svāhā / mātuḥ pitāmahebhyaḥ svadhā namo viṣṇave svāhā / mātuḥ prapitāmahebhyaḥ svadhā namo viṣṇave svāhā / mātāmahībhyaḥ svadhā namo viṣṇave svāhā / mātuḥ pitāmahībhyaḥ svadhā namo viṣṇave svāhā / mātuḥ prapitāmahībhyaḥ svadhā namo viṣṇave svāhā / ācāryebhyaḥ svadhā namo viṣṇave svāhā / ācāryapatnībhyaḥ svadhā namo viṣṇave svāhā / gurubhyaḥ svadhā namo viṣṇave svāhā / gurupatnībhyaḥ svadhā namo viṣṇave svāhā / sakhibhyaḥ svadhā namo viṣṇave svāhā / sakhipatnībhyaḥ svadhā namo viṣṇave svāhā / jñātibhyaḥ svadhā namo viṣṇave svāhā / jñātipatnībhyaḥ svadhā namo viṣṇave svāhā / amātyebhyaḥ svadhā namo viṣṇave svāhā / amātyapatnībhyaḥ svadhā namo viṣṇave svāhā / sarvebhyaḥ svadhā namo viṣṇave svāhā / sarvābhyaḥ svadhā namo viṣṇave svāhā / agnaye kavyavāhanāya sviṣṭakṛte svadhā namo viṣṇave svāhā iti
3.11.4.12	sviṣṭakṛtprabhṛti siddham ā dhenuvarapradānāt
3.11.4.13	dakṣiṇenāgniṃ dakṣiṇāgrān darbhān saṃstīrya teṣu baliṃ dadāti viśvebhyo devebhyo namaḥ sādhyebhyo devebhyo namaḥ sarvebhyo devebhyo namaḥ sarvābhyo devatābhyo namaḥ asāv idaṃ te namo brāhmaṇebhyo namaḥ namo brahmapriyāya namaḥ
3.11.4.14	yas tu sarvān samadhigacchati pitṛbhyo nārāyaṇāya baliṃ dadāti
3.11.4.15	upary uktaṃ pretavidhānam
3.11.4.16	evam eva śastraviṣarajjujaladarvīkaramārutatarupāṣāṇocchāsanādiṣv ātmanihatasya vā gobrāhmaṇavidhavāpatiteṣv āpatitasya vā śarīrasaṃskārān varjayet
3.11.4.17	deśāntaramṛte saṃgrāmahate vyāghrahate śarīram ānīya vidhinā dāhayet
3.11.4.18	yady ekāṅgaṃ darśayed dvir aṅgaṃ vā pṛthivīṃ śarīraṃ saktvārdhayitaḥ kuryāt / madhusarpiṣābhyajya vidhinā dāhayet
3.11.4.19	atha yadi jīvet punar āgacchediti
3.12.1.1	bhuktvā śrāddhaṃ tato vidvān yathāśāstram agarhitam / chardayet tu tataḥ samyak kuśavārijalaṃ pibet
3.12.1.2	punar jalāśaye snātvā mānastokaṛcaṃ japet / gāyatryaṣṭaśataṃ japtvā prāṇāyāmāṃs tu ṣoḍaśa
3.12.1.3	bhuktaṃ cen māsikaśrāddhaṃ prājāpatyena śudhyati / aṣṭakāṃ hi tato bhuktvā pūrvoktena viśudhyati
3.12.1.4	ekoddiṣṭaṃ tato bhuktvā tatra cāndrāyaṇaṃ caret / atikṛcchraṃ cared vidvān bhuktvā nakṣatrabhojanam
3.12.1.5	kṛcchrātikṛcchraṃ ṣaṇmāse tripakṣe taptam eva ca / tathā saṃvatsare śrāddhe sapiṇḍe tu tathaiva ca
3.12.1.6	baliṃ nārāyaṇaṃ bhuktvā kṛcchram ekaṃ cared budhaḥ / aśaktau tu tathā sarvaṃ kṛcchram ekaṃ cared budhaḥ
3.12.1.7	athavāpi trirātraṃ syād ekāhaṃ vāpi durbalam / tasmāt sarvaprayatnena śrāddhagehaṃ na gacchati
3.12.1.8	dātāraṃ tārayet pakvāt tvāmadātā tu granthinam / tasmāt sarvaprayatnena āmaśrāddhaṃ pratigrahet
3.12.1.9	sarvāṇy ādāya dravyāṇi nayed brāhmaṇasannidhau / sarvāṇīmāni gṛhṇīṣva me pituḥ puṣṭikāṅkṣayā
3.12.1.10	bhagavann anugṛhṇīṣva piṇḍaṃ deyaṃ hi madgṛhe / nivapet piṇḍam ity uktvā nivapeyam itītaraḥ
3.12.1.11	brāhmaṇenābhyanujñāto gatvā tu svagṛhaṃ prati / dattvā piṇḍaṃ yathāśāstram udakasyāñjaliṃ tathā
3.12.1.12	svadhām ādāya tad gatvā brāhmaṇasyāñjalau nayet / svadhāstv iti tataḥ paścāt svadhā māstvādinābravīt
3.12.1.13	evam ukte tato dattvā dakṣiṇāṃ brāhmaṇasya tu / pradakṣiṇaṃ hi kṛtvā tu kṛtāñjalipuṭaṃ tathā
3.12.1.14	dravyapradānāt pūrvaṃ hi hutvā homaṃ yathāvidhi / svagṛhaṃ prāpya tad gatvā sapiṇḍaiḥ saha bhojayet
3.12.2.1	atha sarvaprāyaścittāni juhoti
3.12.2.2	palāśaśakalam audumbaraśakalaṃ vānyāni yājñikaśakalāni vāṣṭau gṛhṇīyāt
3.12.2.3	pañca mahāyajñān kṛtvāgniṃ paristīryājyaṃ vilāpyotpūya samantaṃ pariṣecanaṃ karoti
3.12.2.4	purastād opariṣṭāc ca vyāhṛtibhir vihṛtābhiḥ samastābhiś ca hutvā śakalānājyenābhyajya ekaikaśo juhuyāt devakṛtasyainaso 'vayajanam asi svāhā / manuṣyakṛtasyainaso 'vayajanam asi svāhā / pitṛkṛtasyainaso 'vayajanam asi svāhā / ātmakṛtasyainaso 'vayajanam asi svāhā / anyakṛtasyainaso 'vayajanam asi svāhā / yad divā ca naktaṃ cainaś cakṛma tasyāvayajanam asi svāhā / yad vidvāṃsaś cāvidvāṃsaś cainaś cakṛma tasyāvayajanam asi svāhā / yat svapantaś ca jāgrataś cainaś cakṛma tasyāvayajanam asi svāhā / enasa enaso 'vayajanam asi svāhā iti
3.12.2.5	tathaiva pariṣicya evam evāhar ahaḥ sāyaṃ prātaḥ śakalahomaṃ hutvā sarvasmāt kilbiṣāt pūto bhavati sarvasmāt kilbiṣāt pūto bhavatīty āha bhagavān āgniveśyaḥ
