#Text:Śāṅkhāyanagṛhyasūtra
#Edition:Oldenberg (DCS version)



1.1.1	athātaḥ pākayajñān vyākhyāsyāmaḥ
1.1.2	abhisamāvartsyamāno yatrāntyāṃ samidham abhyādadhyāt tam agnim indhīta
1.1.3	vaivāhyaṃ vā
1.1.4	dāyādyakāla eke
1.1.5	prete vā gṛhapatau svayaṃ jyāyān
1.1.6	vaiśākhyām amāvāsyāyām anyasyāṃ vā
1.1.7	kāmato nakṣatra eke
1.1.8	purupaśuviṭkulāmbarīṣabahuyājinām anyatamasmād agnim indhīta
1.1.9	sāyaṃ prātar eke
1.1.10	sāyamāhutisaṃskāro 'dhvaryupratyaya ity ācāryāḥ
1.1.11	prātaḥ pūrṇāhutiṃ juhuyād vaiṣṇavyarcā tūṣṇīṃ vā
1.1.12	tasya prāduṣkaraṇahavanakālāv agnihotreṇa vyākhyātau
1.1.13	yajñopavītītyādi ca sambhavat sarvaṃ kalpaikatvāt
1.1.14	tad apy āhuḥ
1.1.15	pākasaṃsthā haviḥsaṃsthāḥ somasaṃsthās tathāparāḥ / ekaviṃśatir ity etā yajñasaṃsthāḥ prakīrtitāḥ
1.2.1	karmāpavarge brāhmaṇabhojanam
1.2.2	vāgrūpavayaḥśrutaśīlavṛttāni guṇāḥ
1.2.3	śrutaṃ tu sarvān atyeti
1.2.4	na śrutam atīyāt
1.2.5	adhidaivam athādhyātmam adhiyajñam iti trayam / mantreṣu brāhmaṇe caiva śrutam ity abhidhīyate
1.2.6	kriyāvantam adhīyānaṃ śrutavṛddhaṃ tapasvinam / bhojayet taṃ sakṛd yas tu na taṃ bhūyaḥ kṣud aśnute
1.2.7	yāṃ titarpayiṣet kāṃcid devatāṃ sarvakarmasu / tasyā uddiśya manasā dadyād evaṃvidhāya vai
1.2.8	naivaṃvidhe havir nyastaṃ na gacched devatāṃ kvacit / nidhir eṣa manuṣyāṇāṃ devānāṃ pātram ucyate
1.3.1	atha darśapūrṇamāsā upoṣya
1.3.2	prātar yatraitan mahāvṛkṣāgrāṇi sūrya ātapati sa homakālaḥ svastyayanatamaḥ sarvāsām āvṛtām anyatra nirdeśāt
1.3.3	sumanāḥ śuciḥ śucau varūthyadeśe pūrṇavighanaṃ caruṃ śrapayitvā darśapūrṇamāsadevatābhyo yathāvibhāgaṃ sthālīpākasya juhoti
1.3.4	sthālīpākeṣu ca grahaṇāsādanaprokṣaṇāni mantradevatābhyaḥ
1.3.5	avadānadharmāś ca
1.3.6	pūrvaṃ tu darśapūrṇamāsābhyām anvārambhaṇīyadevatābhyo juhuyāt
1.3.7	ā paurṇamāsād darśasyānatītaḥ kāla ā darśāt paurṇamāsasya
1.3.8	prātarāhutiṃ caike sāyamāhutikāle 'tyayān manyante
1.3.9	niyatas tv eva kālo 'gnihotre prāyaścittadarśanād bhinnakālasya
1.3.10	nityāhutyor vrīhiyavataṇḍulānām anyatamaddhaviḥ kurvīta
1.3.11	abhāve 'nyad apratiṣiddhaṃ
1.3.12	taṇḍulāṃś cet prakṣālyaike
1.3.13	itareṣām asaṃskāraḥ
1.3.14	sāyam agnaye prātaḥ sūryāya
1.3.15	prajāpataye cānūbhayos tūṣṇīm
1.3.16	prāk prāgāhuteḥ samidham eke
1.3.17	yathoktaṃ paryukṣaṇam
1.4.1	utthāya prātar ācamyāharahaḥ svādhyāyam adhīyīta
1.4.2	adyā no deva savitar iti dve apehi manasaspata iti sūktam ṛtaṃ ca satyaṃ ceti sūktam ādityā ava hi khyateti sūktaśeṣa indra śreṣṭhānīty ekā haṃsaḥ śuciṣad ity ekā namo mahadbhya ity ekā yata indra bhayāmaha ity ekādha svapnasyety ekā yo me rājann ity ekā mamāgne varca iti sūktaṃ svasti no mimītām iti ca pañca
1.5.1	catvāraḥ pākayajñā huto 'hutaḥ prahutaḥ prāśita iti
1.5.2	pañcasu bahiḥśālāyāṃ vivāhe cūḍākaraṇa upanayane keśānte sīmantonnayana iti
1.5.3	upalipta uddhatāvokṣite 'gniṃ praṇīya
1.5.4	nirmathyaike vivāhe
1.5.5	udagayana āpūryamāṇapakṣe puṇyāhe kumāryai pāṇiṃ gṛhṇīyāt
1.5.6	yā lakṣaṇasampannā syāt
1.5.7	yasyā abhyātmam aṅgāni syuḥ
1.5.8	samāḥ keśāntāḥ
1.5.9	āvartāvapi yasyai syātāṃ pradakṣiṇau grīvāyām
1.5.10	ṣaḍ vīrān janayiṣyatīti vidyāt
1.6.1	jāyām upagrahīṣyamāṇo 'nṛkṣarā iti varakān gacchato 'numantrayate
1.6.2	abhigamane puṣpaphalayavān ādāyodakumbhaṃ ca
1.6.3	ayam ahaṃ bho 3 iti triḥ procya
1.6.4	udite prāṅmukhā gṛhyāḥ pratyaṅmukhā āvahamānā gotranāmānyanukīrtayantaḥ kanyāṃ varayanti
1.6.5	ubhayato rucite pūrṇapātrīm abhimṛśanti puṣpākṣataphalayavahiraṇyamiśrām anādhṛṣṭam asyānādhṛṣyaṃ devānām ojo 'nabhiśastyabhiśastipā anabhiśastenyam añjasā satyam upageṣaṃ suvite mā dhā iti
1.6.6	ā naḥ prajām iti kanyāyā ācārya utthāya mūrdhani karoti prajāṃ tvayi dadhāmi paśūṃstvayi dadhāmi tejo brahmavarcasaṃ tvayi dadhāmīti
1.7.1	pratiśrute juhoti
1.7.2	caturaśraṃ gomayena sthaṇḍilam upalipya
1.7.3	pūrvayorvidiśor dakṣiṇāṃ prācīṃ pitrye
1.7.4	uttarāṃ daive
1.7.5	prācīm evaike
1.7.6	udaksaṃsthāṃ madhye lekhāṃ likhitvā
1.7.7	tasyai dakṣiṇata upariṣṭād ūrdhvām ekāṃ madhya ekām uttarata ekāṃ
1.7.8	tā abhyukṣya
1.7.9	agniṃ praṇayāmi manasā śivenāyam astu saṃgamano vasūnām / mā no hiṃsīḥ sthaviraṃ mā kumāraṃ śaṃ no bhava dvipade śaṃ catuṣpade / ityagniṃ praṇīya
1.7.10	tūṣṇīṃ vā
1.7.11	pradakṣiṇam agneḥ samantāt pāṇinā sodakena triḥ pramārṣṭi tat samūhanam ity ācakṣate
1.7.12	sakṛd apasavyaṃ pitrye
1.8.1	atha paristaraṇam
1.8.2	prāgagraiḥ kuśaiḥ paristṛṇāti trivṛt pañcavṛd vā
1.8.3	purastāt prathamam atha paścād atha paścāt
1.8.4	mūlānyagraiḥ pracchādayati
1.8.5	sarvāś cāvṛto dakṣiṇataḥpravṛttaya udaksaṃsthā bhavanti
1.8.6	dakṣiṇato brahmāṇaṃ pratiṣṭhāpya bhūr bhuvaḥ svar iti
1.8.7	sumanobhir alaṃkṛtya
1.8.8	uttarataḥ praṇītāḥ praṇīya ko vaḥ praṇayatīti
1.8.9	savyena kuśān ādāya dakṣiṇenāpanauti
1.8.10	dakṣiṇaṃ jānvācya
1.8.11	savyaṃ pitrye
1.8.12	nājyāhutiṣu nityaṃ paristaraṇam
1.8.13	nityāhutiṣu ceti māṇḍūkeyaḥ
1.8.14	kuśataruṇe aviṣame avicchinnāgre anantargarbhe prādeśena māpayitvā kuśena chinatti pavitre stha iti
1.8.15	dve trīṇi vā bhavanti
1.8.16	prāgagre dhārayan vaiṣṇavyāvityabhyukṣya
1.8.17	kuśataruṇābhyāṃ pradakṣiṇam agniṃ triḥ paryukṣya
1.8.18	mahīnāṃ payo 'sītyājyasthālīm ādāya
1.8.19	iṣe tvetyadhiśritya
1.8.20	ūrje tvetyudag udvāsya
1.8.21	udagagre pavitre dhārayann aṅguṣṭhābhyāṃ copakaniṣṭhikābhyāṃ cobhayataḥ pratigṛhyordhvāgre prahve kṛtvājye pratyasyati savituṣṭvā prasava utpunāmyacchidreṇa pavitreṇa vasoḥ sūryasya raśmibhir iti
1.8.22	ājyasaṃskāraḥ sarvatra
1.8.23	nāsaṃskṛtena juhuyāt
1.8.24	sruve cāpaḥ savitur veti
1.8.25	tāḥ praṇītāḥ prokṣaṇīś ca
1.9.1	sruvaḥ pātram
1.9.2	arthalakṣaṇagrahaṇam
1.9.3	savyena kuśān ādāya dakṣiṇena mūle sruvaṃ viṣṇor hasto 'sīti
1.9.4	sruveṇājyāhutīr juhoti
1.9.5	uttarapaścārdhād agner ārabhyāvicchinnaṃ dakṣiṇato juhoti tvam agne pramatir iti
1.9.6	dakṣiṇapaścārdhād agner ārabhyāvicchinnam uttarato juhoti yasyeme himavanta iti
1.9.7	āgneyam uttaram ājyabhāgaṃ saumyaṃ dakṣiṇam
1.9.8	madhye 'nyā āhutayaḥ
1.9.9	agnir janitā sa me 'mūṃ jāyāṃ dadātu svāhā somo janimān sa māmuyā janimantaṃ karotu svāhā pūṣā jñātimān sa māmuṣyai pitrā mātrā bhrātṛbhir jñātimantaṃ karotu svāheti
1.9.10	nājyāhutiṣu nityāv ājyabhāgau sviṣṭakṛc ca
1.9.11	nityāhutiṣu ceti māṇḍūkeyaḥ
1.9.12	mahāvyāhṛtisarvaprāyaścittaprājāpatyāntaram etad āvāpasthānam
1.9.13	ājye haviṣi savye pāṇau ye kuśās tān dakṣiṇenāgre saṃgṛhya mūle savyena teṣām agraṃ sruve samanakti madhyam ājyasthālyāṃ mūlaṃ ca
1.9.14	atha cet sthālīpākeṣu srucy agraṃ madhyaṃ sruve mūlam ājyasthālyām
1.9.15	tān anuprahṛtyāgner vāso 'sīti
1.9.16	tisraḥ samidho 'bhyādhāya
1.9.17	yathoktaṃ paryukṣaṇam
1.9.18	anāmnātamantrāsv ādiṣṭadevatāsv amuṣyai svāhāmuṣyai svāheti juhuyāt svāhākāreṇa śuddhena
1.9.19	vyākhyātaḥ pratiśrute homakalpaḥ
1.10.1	prakṛtir bhūtikarmaṇām
1.10.2	sarvāsāṃ cājyāhutīnām
1.10.3	śākhāpaśūnām
1.10.4	carupākayajñānāṃ ca
1.10.5	ta ete 'prayājā ananuyājā anilā anigadā asāmidhenīkāś ca sarve pākayajñā bhavanti
1.10.6	tad api ślokāḥ
1.10.7	huto 'gnihotrahomenāhuto balikarmaṇā / prahutaḥ pitṛkarmaṇā prāśito brāhmaṇe hutaḥ
1.10.8	anūrdhvajñur vyūḍhajānur juhuyāt sarvadā haviḥ / na hi bāhyahutaṃ devāḥ pratigṛhṇanti karhicit
1.10.9	raudraṃ tu rākṣasaṃ pitryam āsuraṃ cābhicārikam / uktvā mantraṃ spṛśed apa ālabhyātmānam eva ca
1.11.1	athaitāṃ rātrīṃ śvas tṛtīyāṃ vā kanyāṃ vakṣyantīti
1.11.2	tasyāṃ rātryām atīte niśākāle
1.11.3	sarvauṣadhiphalottamaiḥ surabhimiśraiḥ saśiraskāṃ kanyām āplāvya raktam ahataṃ vā vāsaḥ paridhāya
1.11.4	paścād agneḥ kanyām upaveśyānvārabdhāyāṃ mahāvyāhṛtibhir hutvājyāhutīr juhoti / agnaye somāya prajāpataye mitrāya varuṇāyendrāyendrāṇyai / gandharvāya bhagāya pūṣṇe tvaṣṭre bṛhaspataye rājñe pratyānīkāyeti
1.11.5	catasro 'ṣṭau vāvidhavāḥ śākapiṇḍībhiḥ surayānnena ca tarpayitvā catur ānartanaṃ kuryuḥ
1.11.6	etā eva devatāḥ puṃsaḥ
1.11.7	vaiśravaṇam īśānaṃ ca
1.11.8	ato brāhmaṇabhojanam
1.12.1	snātaṃ kṛtamaṅgalaṃ varam avidhavāḥ subhagā yuvatyaḥ kumāryai veśma prapādayanti
1.12.2	tāsām apratikūlaḥ syād anyatrābhakṣyapātakebhyaḥ
1.12.3	tābhir anujñāto 'thāsyai vāsaḥ prayacchati raibhy āsīd iti
1.12.4	cittir ā upabarhaṇam ityāñjanakośam ādatte
1.12.5	samañjantu viśve devā iti samañjanīyā
1.12.6	yatheyaṃ śacīṃ vāvātāṃ suputrāṃ ca yathāditim / avidhavāṃ cāpālām evaṃ tvām iha rakṣatād imaṃ iti / dakṣiṇe pāṇau śalalīṃ trivṛtaṃ dadāti
1.12.7	rūpaṃ rūpam ityādarśaṃ savye
1.12.8	raktakṛṣṇam āvikaṃ kṣaumaṃ vā trimaṇiṃ pratisaraṃ jñātayo 'syā badhnanti nīlalohitam iti
1.12.9	madhumatīr oṣadhīr iti madhūkāni badhnāti
1.12.10	vivāhe gām arhayitvā gṛheṣu gāṃ te mādhuparkikyau
1.12.11	paścād agneḥ kanyām upaveśyānvārabdhāyāṃ mahāvyāhṛtibhis tisro juhoti
1.12.12	samastābhiścaturthīṃ pratīyetaitasyāṃ codanāyām
1.12.13	evam anādeśe sarveṣu bhūtikarmasu purastāccopariṣṭāc caitābhir eva juhuyāt
1.13.1	samrājñī śvaśure bhaveti pitā bhrātā vāsyagreṇa mūrdhani juhoti sruveṇa vā tiṣṭhann āsīnāyāḥ prāṅmukhyāḥ pratyaṅmukhaḥ
1.13.2	gṛbhṇāmi te saubhagatvāya hastam iti dakṣiṇena pāṇinā dakṣiṇaṃ pāṇiṃ gṛhṇāti sāṅguṣṭham uttānenottānaṃ tiṣṭhann āsīnāyāḥ prāṅmukhyāḥ pratyaṅmukhaḥ
1.13.3	pañca cottarā japitvā
1.13.4	amo 'ham asmi sā tvaṃ sā tvam asy amo 'haṃ dyaur ahaṃ pṛthivī tvam ṛk tvam asi sāmāhaṃ sā mām anuvratā bhava tāv eha vivahāvahai prajāṃ prajanayāvahai putrān vindāvahai bahūṃs te santu jaradaṣṭaya iti
1.13.5	udakumbhaṃ navaṃ bhūr bhuvaḥ svar iti pūrayitvā
1.13.6	puṃnāmno vṛkṣasya sakṣīrānt sapalāśānt sakuśān opya
1.13.7	hiraṇyam iti caike
1.13.8	taṃ brahmacāriṇe vāgyatāya pradāya
1.13.9	prāgudīcyāṃ diśi tāḥ stheyāḥ pradakṣiṇā bhavanti
1.13.10	aśmānaṃ cottarata upasthāpya
1.13.11	ehi sūnarīty utthāpya
1.13.12	ehy aśmānam ātiṣṭhāśmeva tvaṃ sthirā bhavābhitiṣṭha pṛtanyataḥ sahasva pṛtanāyata iti dakṣiṇena prapadenāśmānam ākramayya
1.13.13	pradakṣiṇam agniṃ paryāṇīya
1.13.14	tenaiva mantreṇa dvitīyaṃ vasanaṃ pradāya
1.13.15	lājāñchamīpalāśamiśrān pitā bhrātā vā syād añjalāv āvapati
1.13.16	upastaraṇābhighāraṇapratyabhighāraṇaṃ cājyena
1.13.17	tān juhoti
1.14.1	iyaṃ nāry upabrūte lājān āvapantikā śivā jñātibhyo bhūyāsaṃ ciraṃ jīvatu me patiḥ svāheti tiṣṭhantī juhoti patir mantraṃ japati
1.14.2	aśmakramaṇādy evaṃ dvitīyam
1.14.3	evaṃ tṛtīyaṃ
1.14.4	tūṣṇīṃ kāmena caturthaṃ
1.14.5	prāgudīcyāṃ diśi sapta padāni prakramayati
1.14.6	iṣa ekapady ūrje dvipadī rāyaspoṣāya tripady āyobhavyāya catuṣpadī paśubhyaḥ pañcapady ṛtubhyaḥ ṣaṭpadī sakhā saptapadī bhaveti
1.14.7	tāny adbhiḥ śamayati
1.14.8	āpohiṣṭhīyābhis tisṛbhiḥ stheyābhir adbhir mārjayitvā
1.14.9	mūrdhany abhiṣicya
1.14.10	gāṃ dadānīty āha
1.14.11	brāhmaṇebhyaḥ kiṃcid dadyāt sarvatra sthālīpākādiṣu karmasu
1.14.12	sūryāṃ viduṣe vādhūyam
1.14.13	gaur brāhmaṇasya varaḥ
1.14.14	grāmo rājanyasya
1.14.15	aśvo vaiśyasya
1.14.16	adhirathaṃ śataṃ duhitṛmate
1.14.17	yājñikebhyo 'śvaṃ dadāti
1.15.1	pra tvā muñcāmīti tṛcaṃ gṛhāt pratiṣṭhamānāyāṃ
1.15.2	jīvaṃ rudantīti prarudantyām
1.15.3	atha rathākṣasyopāñjanaṃ patnī kurute 'kṣann amīmadantety etayā sarpiṣā
1.15.4	cakrayoḥ pūrvayā pūrvam uttarayottaram
1.15.5	usrau ca
1.15.6	phalavato vṛkṣasya śamyāgarteṣv ekaikāṃ vayāṃ nikhāya
1.15.7	nityā vābhimantrya
1.15.8	athosrau yuñjanti yuktas te astu dakṣiṇa iti dvābhyāṃ śukrāv anaḍvāhāv ity etenārdharcena yuktāv abhimantrya
1.15.9	atha yadi rathāṅgaṃ viśīryeta chidyeta vāhitāgner gṛhān kanyāṃ prapādya
1.15.10	abhi vyayasva khadirasyety etayā pratidadhyāt
1.15.11	tyaṃ cid aśvam iti granthim
1.15.12	svasti no mimītām iti pañcarcaṃ japati
1.15.13	sukiṃśukam iti ratham ārohantyām
1.15.14	mā vidan paripanthina iti catuṣpathe
1.15.15	ye vadhva iti śmaśāne
1.15.16	vanaspate śatavalśa iti vanaspatāv ardharcaṃ japati
1.15.17	sutrāmāṇam iti nāvam ārohantyām
1.15.18	aśmanvatīti nadīṃ tarantyām
1.15.19	api vā yuktenaiva
1.15.20	ud va ūrmir ity agādhe
1.15.21	aprekṣaṇaṃ ca
1.15.22	iha priyam iti sapta gṛhān prāptāyāḥ kṛtāḥ parihāpya
1.16.1	ānaḍuham ity uktaṃ
1.16.2	tasminn upaveśyānvārabdhāyāṃ patiś catasro juhoti
1.16.3	agninā devena pṛthivīlokena lokānām ṛgvedena vedānāṃ tena tvā śamayāmy asau svāhā / vāyunā devenāntarikṣalokena lokānāṃ yajurvedena vedānāṃ tena tvā śamayāmy asau svāhā / sūryena devena dyaurlokena lokānāṃ sāmavedena vedānāṃ tena tvā śamayāmy asau svāhā / candreṇa devena diśāṃ lokena lokānāṃ brahmavedena vedānāṃ tena tvā śamayāmy asau svāhā
1.16.4	bhūr yā te patighny alakṣmī devaraghnī jāraghnīṃ tāṃ karomy asau svāheti vā prathamayā mahāvyāhṛtyā prathamopahitā dvitīyayā dvitīyā tṛtīyayā tṛtīyā samastābhiś caturthī
1.16.5	aghoracakṣur ity ājyalepena cakṣuṣī vimṛjīta
1.16.6	kayā naś citra iti tisṛbhiḥ keśāntān abhimṛśya
1.16.7	uta tyā daivyā bhiṣajeti catasro 'nudrutyānte svāhākāreṇa mūrdhani saṃsrāvam
1.16.8	atra haike kumāram utsaṅgam ānayanty ubhayataḥ sujātam ā te yonim ity etayā
1.16.9	api vā tūṣṇīṃ
1.16.10	tasyāñjalau phalāni dattvā puṇyāhaṃ vācayati
1.16.11	puṃsavatī ha bhavati
1.16.12	ihaiva stam iti sūktaśeṣeṇa gṛhān prapādayanti
1.17.1	dadhikrāvṇo akāriṣam iti dadhi saṃpibeyātām
1.17.2	vāgyatāv āsīyātām ā dhruvadarśanāt
1.17.3	astamite dhruvaṃ darśayati dhruvaidhi poṣyā mayīti
1.17.4	dhruvaṃ paśyāmi prajāṃ vindeyeti brūyāt
1.17.5	trirātraṃ brahmacaryaṃ careyātām
1.17.6	adhaḥ śayīyātāṃ
1.17.7	dadhyodanaṃ saṃbhuñjīyātāṃ pibataṃ ca tṛpṇutaṃ ceti tṛcena
1.17.8	sāyaṃ prātar vaivāhyam agniṃ paricareyātām agnaye svāhāgnaye sviṣṭakṛte svāheti
1.17.9	pumāṃsau mitrāvaruṇau pumāṃsāv aśvināv ubhau pumān indraś cāgniś ca pumāṃsaṃ vardhatāṃ mayi svāheti pūrvāṃ garbhakāmā
1.17.10	daśarātram avipravāsaḥ
1.18.1	atha caturthīkarma
1.18.2	trirātre nivṛtte sthālīpākasya juhoti
1.18.3	agne prāyaścittir asi tvaṃ devānāṃ prāyaścittir asi yāsyāḥ patighnī tanūs tām asyā apajahi / vāyo prāyaścittir asi tvaṃ devānāṃ prāyaścittir asi yāsyā aputriyā tanūs tām asyā apajahi / sūrya prāyaścittir asi tvaṃ devānāṃ prāyaścittir asi yāsyā apaśavyā tanūs tām asyā apajahi / aryamaṇaṃ nu devaṃ kanyā agnim ayakṣata semāṃ devo aryamā preto muñcātu māmutaḥ / varuṇaṃ nu devaṃ kanyā agnim ayakṣata semāṃ devo varuṇaḥ preto muñcātu māmutaḥ / pūṣaṇaṃ nu devaṃ kanyā agnim ayakṣata semāṃ devaḥ pūṣā preto muñcātu māmutaḥ
1.18.4	prajāpata iti saptamī
1.18.5	sauviṣṭakṛty aṣṭamī
1.19.1	adhyāṇḍāmūlaṃ peṣayitvartuvelāyām udīrṣvātaḥ pativatīti dvābhyām ante svāhākārābhyāṃ nasto dakṣiṇato niṣiñcet
1.19.2	gandharvasya viśvāvasor mukham asīty upasthaṃ prajanayiṣyamāṇo 'bhimṛśet
1.19.3	samāpte 'rthe japet
1.19.4	prāṇe te reto dadhāmy asāv ity anuprāṇyāt
1.19.5	yathā bhūmir agnigarbhā yathā dyaur indreṇa garbhiṇī / vāyur yathā diśāṃ garbha evaṃ garbhaṃ dadhāmi te 'sāv iti vā
1.19.6	ā te yoniṃ garbha etu pumān bāṇa iveṣudhim / ā vīro atra jāyatāṃ putras te daśamāsyaḥ
1.19.7	pumāṃsaṃ putraṃ janaya taṃ pumān anujāyatām / teṣāṃ mātā bhaviṣyasi jātānāṃ janayāsi ca
1.19.8	puṃsi vai puruṣe retas tat striyām anuṣiñcatu / tathā tad abravīd dhātā tat prajāpatir abravīt
1.19.9	prajāpatir vyadadhāt savitā vyakalpayat / strīṣūyam anyāsv ādadhat pumāṃsam ādadhād iha
1.19.10	yāni bhadrāṇi bījāni puruṣā janayanti naḥ / tebhiṣ ṭvaṃ putraṃ janaya suprasūr dhenukā bhava
1.19.11	abhikranda vīḍayasva garbham ādhehi sādhaya / vṛṣāṇaṃ vṛṣann ādhehi prajāyai tvā havāmahe
1.19.12	vyasya yoniṃ patireto gṛbhāya pumān putro dhīyatāṃ garbhe antaḥ / taṃ pipṛhi daśamāsyo 'ntar udare sa jāyatāṃ śraiṣṭhyatamaḥ svānām iti vā
1.20.1	tṛtīye māsi puṃsavanaṃ
1.20.2	puṣyeṇa śravaṇena vā
1.20.3	somāṃśuṃ peṣayitvā kuśakaṇṭakaṃ vā nyagrodhasya vā skandhasyāntyāṃ śuṅgāṃ yūpasya vāgniṣṭhām
1.20.4	saṃsthite vā yajñe juhvaḥ saṃsrāvam
1.20.5	agninā rayiṃ tan nas turīpaṃ samiddhāgnir vanavat piśaṅgarūpa iti catasṛbhir antesvāhākārābhir nasto dakṣiṇato niṣiñcet
1.21.1	caturthe māsi garbharakṣaṇaṃ
1.21.2	brahmaṇāgniḥ saṃvidāna iti ṣaṭ sthālīpākasya hutvā
1.21.3	akṣībhyāṃ te nāsikābhyām iti pratyṛcam ājyalepenāṅgāny anuvimṛjya
1.22.1	saptame māsi prathamagarbhe sīmantonnayanaṃ
1.22.2	snātām ahatavāsasaṃ paścād agner upaveśya
1.22.3	anvārabdhāyāṃ mahāvyāhṛtibhir hutvā
1.22.4	sthālīpākaṃ śrapayitvā
1.22.5	mudgaudanam ity eke
1.22.6	puṃvad upakaraṇāni syur nakṣatraṃ ca
1.22.7	dhātā dadātu dāśuṣe prācīṃ jīvātum akṣitim / vayaṃ devasya dhīmahi sumatiṃ satyadharmaṇaḥ / dhātā prajāyā uta rāya īśe dhātedaṃ viśvaṃ bhuvanaṃ jajāna / dhātā putraṃ yajamānāya dātā tasmā u havyaṃ ghṛtavaj juhoteti nejameṣa parāpateti tisraḥ prajāpata iti ṣaṣṭhī
1.22.8	triḥśvetayā śalalyā darbhasūcyā vodumbaraśalāṭubhiḥ saha madhyād ūrdhvaṃ sīmantam unnayati bhūr bhuvaḥ svar iti
1.22.9	utsaṅge nidhāya
1.22.10	trivṛti pratimucya kaṇṭhe badhnāty ayam ūrjāvato vṛkṣa ūrjīva phalinī bhaveti
1.22.11	athāha vīṇāgāthino rājānaṃ saṃgāyateti
1.22.12	yo vāpy anyo vīratara iti
1.22.13	udapātre 'kṣatān avaninīya viṣṇur yoniṃ kalpayatu rākām aham iti ṣaﾱṛcena pāyayet
1.22.14	athāsyā udaram abhimṛśet
1.22.15	suparṇo 'si garutmāṃs trivṛt te śiro gāyatraṃ cakṣuḥ / chandāṃsy aṅgāni yajūṃṣi nāma sāma te tanūḥ
1.22.16	modamānīṃ gāpayet
1.22.17	mahāhemavatīṃ vā
1.22.18	ṛṣabho dakṣiṇā
1.23.1	kākātanyā macakacātanyāḥ kośātakyā bṛhatyāḥ kālaklītakasyeti mūlāni peṣayitvopalepayed deśaṃ yasmin prajāyeta rakṣasām apahatyai
1.24.1	atha jātakarma
1.24.2	jātaṃ kumāraṃ trir abhyavānyānuprāṇyād ṛcā prāṇihi yajuṣā samanihi sāmnodanihīti
1.24.3	sarpirmadhunī dadhyudake ca saṃninīya vrīhiyavau vā saṃnighṛṣya triḥ prāśayej jātarūpeṇa
1.24.4	pra te yacchāmi madhuman makhāya vedaṃ prasūtaṃ savitrā maghonāyuṣmān gupito devatābhiḥ śataṃ jīva śarado loke asminn ity asāv iti nāmāsya dadhāti ghoṣavadādy antarantasthaṃ dvyakṣaraṃ caturakṣaraṃ vāpi vā ṣaﾱakṣaraṃ kṛtaṃ kuryān na taddhitam
1.24.5	tad asya pitā mātā ca vidyātām
1.24.6	daśamyāṃ vyāvahārikaṃ brāhmaṇajuṣṭam
1.24.7	goḥ kṛṣṇasya śuklakṛṣṇāni lohitāni ca romāṇi maṣaṃ kārayitvaitasminn eva catuṣṭaye saṃninīya catuḥ prāśayed iti māṇḍūkeyaḥ
1.24.8	bhūr ṛgvedaṃ tvayi dadhāmy asau svāhā bhuvo yajurvedaṃ tvayi dadhāmy asau svāhā svaḥ sāmavedaṃ tvayi dadhāmy asau svāhā bhūr bhuvaḥ svar vākovākyam itihāsapurāṇam oṃ sarvān vedāṃs tvayi dadhāmy asau svāheti vā
1.24.9	medhājananaṃ dakṣiṇe karṇe vāg iti triḥ
1.24.10	vāg devī manasā saṃvidānā prāṇena vatsena sahendraproktā juṣatāṃ tvā saumanasāya devī mahī mandrā vāṇī vāṇīcī salilā svayaṃbhūr iti cānumantrayeta
1.24.11	śaṇasūtreṇa vigranthya jātarūpam
1.24.12	dakṣiṇe pāṇāv apinahyautthānāt
1.24.13	ūrdhvaṃ daśamyā brāhmaṇebhyo dadyāt
1.24.14	amā vā kurvīta
1.25.1	daśarātre cotthānaṃ
1.25.2	mātāpitarau śiraḥsnātāv ahatavāsasau
1.25.3	kumāraś ca
1.25.4	tasminn eva sūtikāgnau sthālīpākaṃ śrapayitvā
1.25.5	janmatithiṃ hutvā trīṇi ca bhāni sadaivatāni
1.25.6	tanmadhye juhuyād yasmin jātaḥ syāt pūrvaṃ tu daivataṃ sarvatra
1.25.7	āyuṣ ṭe adya gīrbhir ayam agnir vareṇyaḥ āyur no dehi jīvase āyurdā agne haviṣā vṛdhāno ghṛtapratīko ghṛtayonir edhi ghṛtaṃ pītvā madhu cāru gavyaṃ piteva putram iha rakṣatād imam iti tvaṃ soma mahe bhagam iti daśamī sthālīpākasya
1.25.8	nāmadheyaṃ prakāśaṃ kṛtvā
1.25.9	brāhmaṇān svasti vācya
1.25.10	evam eva māsi māsi janmatithiṃ hutvā
1.25.11	ūrdhvaṃ saṃvatsarād gṛhye 'gnau juhoti
1.26.1	agnaye kṛttikābhyaḥ
1.26.2	prajāpataye rohiṇyai
1.26.3	somāya mṛgaśirase
1.26.4	rudrāyārdrābhyaḥ
1.26.5	aditaye punarvasubhyām
1.26.6	bṛhaspataye puṣyāya
1.26.7	sarpebhyo 'śleṣābhyaḥ
1.26.8	pitṛbhyo maghābhyaḥ
1.26.9	bhagāya phalgunībhyām
1.26.10	aryamṇe phalgunībhyām
1.26.11	savitre hastāya
1.26.12	tvaṣṭre citrāyai
1.26.13	vāyave svātaye
1.26.14	indrāgnibhyāṃ viśākhābhyām
1.26.15	mitrāyānurādhāyai
1.26.16	indrāya jyeṣṭhāya
1.26.17	nirṛtyai mūlāya
1.26.18	adbhyo 'ṣāḍhābhyaḥ
1.26.19	viśvebhyo devebhyo 'ṣāḍhābhyaḥ
1.26.20	brahmaṇe 'bhijite
1.26.21	viṣṇave śravaṇāya
1.26.22	vasubhyo dhaniṣṭhābhyaḥ
1.26.23	varuṇāya śatabhiṣaje
1.26.24	ajāyaikapade proṣṭhapadābhyaḥ
1.26.25	ahirbudhnyāya proṣṭhapadābhyaḥ
1.26.26	pūṣṇe revatyai
1.26.27	aśvibhyām aśvinībhyām
1.26.28	yamāya bharaṇībhyaḥ
1.27.1	ṣaṣṭhe māsy annaprāśanam
1.27.2	ājam annādyakāmaḥ
1.27.3	taittiraṃ brahmavarcasakāmaḥ
1.27.4	mātsyaṃ javanakāmaḥ
1.27.5	ghṛtaudanaṃ tejaskāmaḥ
1.27.6	dadhimadhughṛtamiśram annaṃ prāśayet
1.27.7	annapate 'nnasya no dehy anamīvasya śuṣmiṇaḥ pra pradātāraṃ tāriṣa ūrjaṃ no dhehi dvipade catuṣpade yacciddhi mahaś cid imam agna āyuṣe varcase tigmam ojo varuṇa soma rājan mātevāsmā aditiḥ śarma yaṃsad viśve devā jaradaṣṭir yathāsad iti hutvā
1.27.8	agna āyūṃṣīty abhimantrya
1.27.9	udagagreṣu kuśeṣu syonā pṛthivi bhavety upaveśya
1.27.10	mahāvyāhṛtibhiḥ prāśanam
1.27.11	śeṣaṃ mātā prāśnīyāt
1.28.1	saṃvatsare cūḍākarma
1.28.2	tṛtīye vā varṣe
1.28.3	pañcame kṣatriyasya
1.28.4	saptame vaiśyasya
1.28.5	agnim upasamādhāya
1.28.6	vrīhiyavānāṃ tilamāṣāṇām iti pātrāṇi ca pūrayitvā
1.28.7	ānaḍuhaṃ ca gomayaṃ kuśabhittaṃ ca keśapratigrahaṇāyādarśaṃ navanītaṃ lohakṣuraṃ cottarata upasthāpya
1.28.8	saṃpṛcyadhvam ṛtāvarīr ūrmiṇā madhumattamāḥ pṛñcatīr madhunā payo mandrā dhanasya sātaya ity uṣṇāsv apsu śītā āsiñcati
1.28.9	āpa undantu jīvase dīrghāyutvāya varcase tryāyuṣaṃ jamadagneḥ kaśyapasya tryāyuṣam agastyasya tryāyuṣaṃ yad devānāṃ tryāyuṣaṃ tat te karomi tryāyuṣam ity asāv iti śītoṣṇābhir adbhir dakṣiṇaṃ keśapakṣaṃ trir abhyanakti
1.28.10	śalalyaike vijaṭān kṛtvā
1.28.11	navanītenābhyajya
1.28.12	oṣadhe trāyasvainam iti kuśataruṇam antardadhāti
1.28.13	keśān kuśataruṇaṃ cādarśena saṃspṛśya
1.28.14	tejo 'si svadhitiṣ ṭe pitā mainaṃ hiṃsīr iti lohakṣuram ādatte
1.28.15	yenāvapat savitā śmaśrv agre kṣureṇa rājño varuṇasya vidvān yena dhātā bṛhaspatir indrasya cāvapacchiraḥ tena brahmāṇo vapatedam adyāyuṣmān dīrghāyur ayam astu vīro 'sāv iti keśāgrāṇi chinatti kuśataruṇaṃ ca
1.28.16	evaṃ dvitīyam evaṃ tṛtīyam
1.28.17	evaṃ dvir uttarataḥ
1.28.18	nikakṣayoḥ ṣaṣṭhasaptame godānakarmaṇi
1.28.19	etad eva godānakarma yaccūḍākarma
1.28.20	ṣoﾱaśe varṣe 'ṣṭādaśe vā
1.28.21	tṛtīye tu pravapane gāṃ dadāty ahataṃ ca vāsaḥ
1.28.22	tūṣṇīm āvṛtaḥ kanyānām
1.28.23	prāgudīcyāṃ diśi bahvauṣadhike deśe 'pāṃ vā samīpe keśān nikhananti
1.28.24	nāpitāya dhānyapātrāṇi nāpitāya dhānyapātrāṇi
2.1.1	garbhāṣṭameṣu brāhmaṇam upanayeta
2.1.2	aiṇeyenājinena
2.1.3	garbhadaśameṣu vā
2.1.4	garbhaikādaśeṣu kṣatriyaṃ rauraveṇa
2.1.5	garbhadvādaśeṣu vaiśyaṃ gavyena
2.1.6	ā ṣoﾱaśād varṣād brāhmaṇasyānatītaḥ kālaḥ
2.1.7	ā dvāviṃśāt kṣatriyasya
2.1.8	ā caturviṃśād vaiśyasya
2.1.9	ata ūrdhvaṃ patitasāvitrīkā bhavanti
2.1.10	nainān upanayeyuḥ
2.1.11	nādhyāpayeyuḥ
2.1.12	na yājayeyuḥ
2.1.13	naibhir vyavahareyuḥ
2.1.14	ahatena vā sarvān mekhalinaḥ
2.1.15	mauñjī mekhalā brāhmaṇasya
2.1.16	dhanurjyā kṣatriyasya
2.1.17	ūrṇāsūtrī vaiśyasya
2.1.18	pālāśo bailvo vā daṇḍo brāhmaṇasya
2.1.19	naiyagrodhaḥ kṣatriyasya
2.1.20	audumbaro vaiśyasya
2.1.21	prāṇasaṃmito brāhmaṇasya
2.1.22	lalāṭasaṃmitaḥ kṣatriyasya
2.1.23	keśasaṃmito vaiśyasya
2.1.24	sarve vā sarveṣām
2.1.25	yenābaddhenopanayetācāryādhīnaṃ tat
2.1.26	parivāpyopaneyaḥ syāt
2.1.27	āplutyālaṃkṛtya
2.1.28	hutvā jaghanena agniṃ tiṣṭhataḥ prāṅmukha ācāryaḥ pratyaṅmukha itaraḥ
2.1.29	tiṣṭhaṃs tiṣṭhantam upanayet
2.1.30	mitrasya cakṣur dharuṇaṃ balīyas tejo yaśasvi sthaviraṃ samṛddham anāhanasyaṃ vasanaṃ cariṣṇu parīdaṃ vājy ajinaṃ dadhe 'ham
2.2.1	iyaṃ duruktāt paribādhamānā varṇaṃ pavitraṃ punatī na āgāt prāṇāpānābhyāṃ balam āviśantī sakhā devī subhagā mekhaleyam iti trir mekhalāṃ pradakṣiṇaṃ triḥ pariveṣṭya
2.2.2	granthir ekas trayo 'pi vāpi vā pañca
2.2.3	yajñopavītaṃ kṛtvā yajñopavītam asi yajñasya tvopavītenopanahyāmīti
2.2.4	añjalī pūrayitvāthainam āha ko nāmāsīti
2.2.5	asāv ahaṃ bho 3 itītaraḥ
2.2.6	samānārṣeya ity ācāryaḥ
2.2.7	samānārṣeyo 'haṃ bho 3 itītaraḥ
2.2.8	brahmacārī bhavān brūhīti
2.2.9	brahmacāry ahaṃ bho 3 itītaraḥ
2.2.10	bhūr bhuvaḥ svar ity asyāñjalāv añjalīṃs trīn āsicya
2.2.11	dakṣiṇottarābhyāṃ pāṇibhyāṃ pāṇī saṃgṛhya japati
2.2.12	devasya tvā savituḥ prasave 'śvinor bāhubhyāṃ pūṣṇo hastābhyām upanayāmy asāv iti
2.2.13	gaṇānāṃ tveti gaṇakāmān
2.2.14	āgantā mā riṣaṇyateti yodhān
2.2.15	mahāvyāhṛtibhir vyādhitān
2.3.1	bhagas te hastam agrabhīt savitā hastam agrabhīt pūṣā te hastam agrabhīt aryamā hastam agrabhīn mitras tvam asi dharmaṇāgnir ācāryas tavāsāvahaṃ cobhāv agna etaṃ te brahmacāriṇaṃ paridadāmīndraitaṃ te brahmacāriṇaṃ paridadāmy ādityaitaṃ te brahmacāriṇaṃ paridadāmi viśve devā etaṃ vo brahmacāriṇaṃ paridadāmi dīrghāyutvāya suprajāstvāya suvīryāya rāyaspoṣāya sarveṣāṃ vedānām ādhipatyāya suślokyāya svastaye
2.3.2	aindrīm āvṛtam āvarta ādityasyāvṛtam anvāvarta iti dakṣiṇaṃ bāhum anvāvṛtya
2.3.3	dakṣiṇena prādeśena dakṣiṇam aṃsam anvavahṛtyāriṣyataḥ te hṛdayasya priyo bhūyāsam iti hṛdayadeśam abhimṛśati
2.3.4	tūṣṇīṃ prasavyaṃ paryāvṛtya
2.3.5	athāsyordhvāṅguliṃ pāṇiṃ hṛdaye nidhāya japati
2.4.1	mama vrate hṛdayaṃ te dadhāmi mama cittam anu cittaṃ te astu mama vācam ekamanā juṣasva bṛhaspatiṣ ṭvā niyunaktu mahyam iti
2.4.2	kāmasya brahmacaryasyāsāv iti
2.4.3	tenaiva mantreṇa tathaiva paryāvṛtya
2.4.4	dakṣiṇena prādeśena dakṣiṇam aṃsam anvārabhya japati
2.4.5	brahmacāry asi samidham ādhehy apo 'śāna karma kuru mā divā suṣupthā vācaṃ yacchā samidādhānāt
2.4.6	eṣā te agne samid ity abhyādadhāti samidhaṃ tūṣṇīṃ vā
2.5.1	saṃvatsare sāvitrīm anvāha
2.5.2	trirātre
2.5.3	anvakṣaṃ vā
2.5.4	gāyatrīṃ brāhmaṇāyānubrūyāt
2.5.5	triṣṭubhaṃ kṣatriyāya
2.5.6	jagatīṃ vaiśyāya
2.5.7	sāvitrīṃ tv eva
2.5.8	uttareṇāgnim upaviśataḥ
2.5.9	prāṅmukha ācāryaḥ pratyaṅmukha itaraḥ
2.5.10	adhīhi bho 3 ity uktvā
2.5.11	ācārya oṃkāraṃ prayujyāthetaraṃ vācayati sāvitrīṃ bho 3 anubrūhīti
2.5.12	athāsmai sāvitrīm anvāha tat savitur vareṇyam ity etāṃ paccho 'rdharcaśo 'navānam
2.6.1	āpo nāma stha śivā nāma sthorjā nāma sthājarā nāma sthābhayā nāma sthāmṛtā nāma stha tāsāṃ vo 'śīya sumatau mā dhattety evaṃ trir apa ācamayya
2.6.2	svasti no mimītām iti pañcarcena daṇḍaṃ prayacchati
2.6.3	varo dakṣiṇā
2.6.4	pradakṣiṇam agniṃ paryāṇīya bhikṣate grāmaṃ
2.6.5	mātaraṃ tv eva prathamāṃ
2.6.6	yā vainaṃ na pratyācakṣīta
2.6.7	ācāryāya bhaikṣaṃ nivedayitvānujñāto guruṇā bhuñjīta
2.6.8	aharahaḥ samidādhānaṃ bhikṣācaraṇam adhaḥśayyā guruśuśrūṣeti brahmacāriṇo nityāni
2.7.1	athānuvācanasya
2.7.2	agner uttarata upaviśataḥ
2.7.3	prāṅmukha ācāryaḥ pratyaṅmukha itaraḥ
2.7.4	abhivādya pādāv ācāryasya pāṇī prakṣālya
2.7.5	dakṣiṇena jānunākramya mūle kuśataruṇān
2.7.6	dakṣiṇottarābhyāṃ pāṇibhyāṃ madhye parigṛhya
2.7.7	tānt savyenācāryo 'gre saṃgṛhya dakṣiṇenādbhiḥ pariṣiñcann athetaraṃ vācayati
2.7.8	sāvitrīṃ bho 3 anubrūhītītaraḥ
2.7.9	sāvitrīṃ te 'nubravīmīty ācāryaḥ
2.7.10	gāyatrīṃ bho 3 anubrūhītītaro gāyatrīṃ te 'nubravīmīty ācāryaḥ
2.7.11	vaiśvāmitrīṃ bho 3 anubrūhītītaro vaiśvāmitrīṃ te 'nubravīmīty ācāryaḥ
2.7.12	ṛṣīn bho 3 anubrūhītītara ṛṣīṃs te 'nubravīmīty ācāryaḥ
2.7.13	devatā bho 3 anubrūhītītaro devatās te 'nubravīmīty ācāryaḥ
2.7.14	chandāṃsi bho 3 anubrūhītītaraś chandāṃsi te 'nubravīmīty ācāryaḥ
2.7.15	śrutiṃ bho 3 anubrūhītītaraḥ śrutiṃ te 'nubravīmīty ācāryaḥ
2.7.16	smṛtiṃ bho 3 anubrūhītītaraḥ smṛtiṃ te 'nubravīmīty ācāryaḥ
2.7.17	śraddhāmedhe bho 3 anubrūhītītaraḥ śraddhāmedhe te 'nubravīmīty ācāryaḥ
2.7.18	evamevam ṛṣer yasya yasya yo yo mantro yaddevatyo yacchandāś ca tathā tathā taṃ taṃ mantram anubrūyāt
2.7.19	api vāvidann ṛṣidaivatacchandāṃsi tat savitur vareṇyam ity etāṃ paccho 'rdharcaśo 'navānam ity eṣeti samāpta āhācāryaḥ
2.7.20	evam ekaikam ṛṣim anuvākaṃ vānubrūyāt
2.7.21	kṣudrasūkteṣv anuvākam
2.7.22	yāvad vā gurur manyeta
2.7.23	ādyottame kāmaṃ sūkte vānubrūyād ṛṣeḥ
2.7.24	anuvākasya vā
2.7.25	ekaikaṃ sūktādāv iti
2.7.26	eṣā prabhṛtir iti kāmaṃ sūktādāv ācārya iti
2.7.27	etad ṛṣisvādhyāye vyākhyātam
2.7.28	samāpte kuśataruṇān ādāyānaḍuhena mūle kuṇḍaṃ kṛtvā yathāsūktaṃ kuśeṣv apo niṣiñcati
2.7.29	ahaḥśeṣaṃ sthānam upavāsaś ca
2.8.1	aparāhṇe 'kṣatadhānā bhikṣitvājyāhutidharmeṇāgnau pāṇinā juhuyāt sadasaspatim adbhutam iti pratyṛcaṃ sūktaśeṣeṇa
2.8.2	bhakṣair ācāryaṃ svastivācya
2.9.1	araṇye samitpāṇiḥ saṃdhyām āste nityaṃ vāgyata uttarāparābhimukho 'nvaṣṭamadeśam ā nakṣatrāṇāṃ darśanāt
2.9.2	atikrāntāyāṃ mahāvyāhṛtīḥ sāvitrīṃ svastyayanāni ca japitvā
2.9.3	evaṃ prātaḥ prāṅmukhas tiṣṭhann ā maṇḍaladarśanāt
2.10.1	udite prādhyayanam
2.10.2	aharahaḥ sāyaṃ prātaḥ
2.10.3	agnim upasamādhāya parisamuhya paryukṣya dakṣiṇaṃ jānv ācya
2.10.4	agnaye samidham ahārṣaṃ bṛhate jātavedase / sa me śraddhāṃ ca medhāṃ ca jātavedāḥ prayacchatu svāhā / edho 'sy edhiṣīmahi samid asi tejo 'si tejo mayi dhehi svāhā / samiddho māṃ samardhaya prajayā ca dhanena ca svāhā / eṣā te agne samit tayā vardhasva cā ca pyāyasva / vardhiṣīmahi ca vayam ā ca pyāsiṣīmahi svāheti
2.10.5	atha paryukṣya
2.10.6	agniḥ śraddhāṃ ca medhāṃ cāvinipātaṃ smṛtiṃ ca me / īḍito jātavedā ayaṃ śunaṃ naḥ samprayacchatv ity agnim upatiṣṭhate
2.10.7	sauparṇavratabhāṣitaṃ dṛṣṭaṃ vṛddhasaṃpradāyānuṣṭhitaṃ tryāyuṣaṃ pañcabhir mantraiḥ pratimantraṃ lalāṭe hṛdaye dakṣiṇaskandhe vāme ca tataḥ pṛṣṭhe ca pañcasu bhasmanā tripuṇḍraṃ karoti
2.10.8	sa eteṣāṃ vedānām ekaṃ dvau trīn sarvān vādhīte ya evaṃ hutvāgnim upatiṣṭhate
2.11.1	atha vratādeśanam
2.11.2	tasyopanayanena kalpo vyākhyātaḥ
2.11.3	na sāvitrīm anvāha
2.11.4	daṇḍapradānāntam ity eke
2.11.5	udagayane śuklapakṣe
2.11.6	ahorātraṃ brahmacaryam upetyācāryo 'māṃsāśī brahmacārī
2.11.7	caturdaśīṃ parihāpyāṣṭamīṃ ca
2.11.8	ādyottame caike
2.11.9	yāṃ vānyāṃ bhapraśastāṃ manyeta tasyāṃ śukriye brahmacaryam ādiśet
2.11.10	trirātraṃ brahmacaryaṃ cared dvādaśarātraṃ saṃvatsaraṃ vā yāvad vā gurur manyeta
2.11.11	śākvaraṃ tu saṃvatsaram
2.11.12	vrātikam aupaniṣadaṃ ca
2.11.13	pūrṇe kāle carite brahmacarye śaṃyor bārhaspatyānte vede 'nūkte rahasyaṃ śrāvayiṣyan kālaniyamaṃ cādeśena pratīyeta
2.12.1	kṛtaprātarāśasyāparāhṇe 'parājitāyāṃ diśi
2.12.2	hutvācāryo 'thainaṃ yāsv eva devatāsu parītto bhavati tāsv evainaṃ pṛcchaty agnāv indra āditye viśveṣu ca deveṣu caritaṃ te brahmacaryam
2.12.3	caritaṃ bho 3 iti pratyukte
2.12.4	paścād agneḥ purastād ācāryasya prāṅmukhe sthite 'hatena vāsasācāryaḥ pradakṣiṇaṃ mukhaṃ triḥ pariveṣṭya
2.12.5	upariṣṭād daśāḥ kṛtvā yathā na saṃbhraśyeta
2.12.6	trirātraṃ samidādhānaṃ bhikṣācaraṇam adhaḥśayyāṃ guruśuśrūṣāṃ cākurvan vāgyato 'pramatto 'raṇye devakule 'gnihotre vopavasasveti
2.12.7	atra haike tān eva niyamāṃs tiṣṭhato rātryām evopadiśanti
2.12.8	ācāryo 'māṃsāśī brahmacārī
2.12.9	trirātre nirvṛtte rātryāṃ vā grāmān niṣkrāman naitān īkṣetānadhyāyān
2.12.10	piśitāmaṃ caṇḍālaṃ sūtikāṃ rajasvalāṃ tedanīm apahastakān śmaśānaṃ sarvāṇi ca śavarūpāṇi yāny āsye na praviśeyuḥ svasya vāsān nirasan
2.12.11	prāgudīcīṃ diśam upaniṣkramya śucau deśe prāṅmukha ācārya upaviśati
2.12.12	udita āditye 'nuvācanadharmeṇa vāgyatāyoṣṇīṣiṇe 'nvāha
2.12.13	mahānāmnīṣv evaiṣa niyamaḥ
2.12.14	athottareṣu prakaraṇeṣu svādhyāyam eva kurvata ācāryasyetaraḥ śṛṇoti
2.12.15	uṣṇīṣaṃ bhājanaṃ dakṣiṇāṃ gāṃ dadāti
2.12.16	tvaṃ tam ity uccā divīti ca praṇavena vā sarvam
2.12.17	atra haike vaiśvadevaṃ caruṃ kurvate sarveṣu prakaraṇeṣu
2.12.18	yathāparīttam iti māṇḍūkeyaḥ
2.13.1	athāto daṇḍaniyamāḥ
2.13.2	nāntarā gamanaṃ kuryād ātmano daṇḍasya
2.13.3	atha ced daṇḍamekhalopavītānām anyatamad viśīryeta chidyeta vā tasya tat prāyaścittaṃ yad udvāhe rathasya
2.13.4	mekhalā ced asaṃdheyā bhavaty anyāṃ kṛtvānumantrayate
2.13.5	medhyāmedhyavibhāgajñe devi goptri sarasvati / mekhale 'skannam acchinnaṃ saṃtanuṣva vrataṃ mama / tvam agne vratabhṛcchucir agne devān ihāvaha / upa yajñaṃ haviś ca naḥ / vratāni bibhrad vratapā adābhyo bhavā no dūto ajaraḥ suvīraḥ / dadhad ratnāni sumṛﾱīko agne gopāya no jīvase jātaveda iti
2.13.6	upavītaṃ ca daṇḍe badhnāti
2.13.7	tad apy etat
2.13.8	yajñopavītaṃ daṇḍaṃ ca mekhalām ajinaṃ tathā / juhuyād apsu vrate pūrṇe vāruṇyarcā rasena vā
2.14.1	atha vaiśvadevaḥ
2.14.2	vyākhyāto homakalpaḥ
2.14.3	vaiśvadevasya siddhasya sāyaṃ prātar gṛhye 'gnau juhuyāt
2.14.4	agnaye svāhā somāya svāhendrāgnibhyāṃ svāhā viṣṇave svāhā bharadvājadhanvantaraye svāhā viśvebhyo devebhyaḥ svāhā prajāpataye svāhāditaye svāhānumataye svāhāgnaye sviṣṭakṛte svāheti hutvaitāsāṃ devatānām
2.14.5	atha vāstumadhye baliṃ hared etābhyaś caiva devatābhyo namo brahmaṇe brāhmaṇebhyaś ca vāstoṣpate pratijānīhy asmān iti vāstumadhye vāstoṣpataye ca
2.14.6	atha diśāṃ pradakṣiṇaṃ yathārūpaṃ baliṃ harati
2.14.7	nama indrāyaindrebhyaś ca namo yamāya yāmyebhyaś ca namo varuṇāya vāruṇebhyaś ca namaḥ somāya saumyebhyaś ca namo bṛhaspataye bārhaspatyebhyaś ca
2.14.8	athādityamaṇḍale namo 'ditaya ādityebhyaś ca namo nakṣatrebhya ṛtubhyo māsebhyo 'rdhamāsebhyo 'horātrebhyaḥ saṃvatsarebhyaḥ
2.14.9	pūṣṇe pathikṛte dhātre vidhātre marudbhyaś ceti dehalīṣu
2.14.10	viṣṇave dṛṣadi
2.14.11	vanaspataya ity ulūkhale
2.14.12	oṣadhībhya ity oṣadhīnāṃ sthāne
2.14.13	parjanyāyādbhya iti maṇike
2.14.14	namaḥ śriyai śayyāyāṃ śirasi pādato bhadrakālyai
2.14.15	anugupte deśe namaḥ sarvānubhūtaye
2.14.16	athāntarikṣe naktaṃcarebhya iti sāyam ahaścarebhya iti prātar ye devāsa iti ca
2.14.17	avijñātābhyo devatābhya uttarato dhanapataye ca
2.14.18	prācīnāvītī dakṣiṇataḥ śeṣaṃ ninayati ye agnidagdhā iti
2.14.19	devapitṛnarebhyo dattvā śrotriyaṃ bhojayet
2.14.20	brahmacāriṇe vā bhikṣāṃ dadyāt
2.14.21	anantaraṃ sauvāsinīṃ garbhiṇīṃ kumārān sthavirāṃś ca bhojayet
2.14.22	śvabhyaḥ śvapacebhyaś ca vayobhyaś cāvaped bhūmau
2.14.23	iti nānavattam aśnīyāt
2.14.24	naikaḥ
2.14.25	na pūrvam
2.14.26	tad apy etad ṛcoktaṃ mogham annaṃ vindate apracetā iti
2.15.1	ṣaṇṇāṃ ced arghyāṇām anyatama āgacched gopaśum ajam annaṃ vā yat sāmānyatamaṃ manyeta tat kuryāt
2.15.2	nāmāṃso 'rghaḥ syāt
2.15.3	adhiyajñam adhivivāhaṃ kurutety eva brūyāt
2.15.4	ācāryāyāgneyaḥ
2.15.5	ṛtvije bārhaspatyaḥ
2.15.6	vaivāhyāya prājāpatyaḥ
2.15.7	rājña aindraḥ
2.15.8	priyāya maitraḥ
2.15.9	snātakāyaindrāgnaḥ
2.15.10	yady apy asakṛt saṃvatsarasya somena yajeta kṛtārghyā evainaṃ yājayeyur nākṛtārghyāḥ
2.15.11	tad api bhavati
2.16.1	madhuparke ca some ca pitṛdaivatakarmaṇi / atraiva paśavo hiṃsyā nānyatrety abravīn manuḥ
2.16.2	ācāryaś ca pitā cobhau sakhā cānatithir gṛhe / te yad vidadhyus tat kuryād iti dharmo vidhīyate
2.16.3	naikagrāmīṇam atithiṃ viproṣyāgatam eva ca / upasthitaṃ gṛhe vidyād bhāryā yatrāgnayo 'pi vā
2.16.4	agnihotraṃ balivardāḥ kāle cātithir āgataḥ / bālāś ca kulavṛddhāś ca nirdahanty apamānitāḥ
2.16.5	anaḍvān agnihotraṃ ca brahmacārī ca te trayaḥ / aśnanta eva sidhyanti naiṣāṃ siddhir anaśnatām
2.16.6	devatāḥ puruṣaṃ gṛhyā aharahar gṛhamedhinam / bhāgārtham upasarpanti tābhyo nirvaptum arhati
2.17.1	tṛṇāny apy uñchato nityam agnihotraṃ ca juhvataḥ / sarvaṃ sukṛtam ādatte brāhmaṇo 'narcito vasan
2.17.2	odapātrāt tu dātavyam ā kāṣṭhāj juhuyād api / ā sūktād ānuvākād vā brahmayajño vidhīyate
2.17.3	nopavāsaḥ pravāse syāt patnī dhārayate vratam / putro bhrātāthavā patnī śiṣyo vāsya baliṃ haret
2.17.4	vaiśvadevam imaṃ ye tu sāyaṃ prātaḥ prakurvate / te arthair āyuṣā kīrtyā prajābhiś ca samṛdhnuyur iti
2.18.1	brahmacārī pravatsyann ācāryam āmantrayate
2.18.2	prāṇāpānayor ity upāṃśv om ahaṃ vatsyāmi bho 3 ity uccaiḥ
2.18.3	prāṇāpānā uruvyacās tvayā prapadye devāya tvā goptre paridadāmi deva savitar eṣa te brahmacārī taṃ te paridadāmi taṃ gopāyasva taṃ mā mṛdha ity upāṃśu
2.18.4	oṃ svastīty uccair ācāryaḥ svastīty uccair ācāryaḥ
3.1.1	snānaṃ samāvartsyamānasya
3.1.2	ānaḍuham ity uktaṃ tasminn upaveśya keśaśmaśrūṇi vāpayati lomanakhāni ca
3.1.3	vrīhiyavais tilasarṣapair apāmārgaiḥ sadāpuṣpībhir ity udvāpya
3.1.4	āpohiṣṭhīyenābhiṣicya
3.1.5	alaṃkṛtya
3.1.6	yuvaṃ vastrāṇīti vāsasī paridhāya
3.1.7	athāsmai niṣkaṃ badhnāty āyuṣyaṃ varcasyam
3.1.8	mamāgne varca iti veṣṭanam
3.1.9	gṛhaṃ gṛham ahaneti chattram
3.1.10	ārohatety upānahau
3.1.11	dīrghas te astv aṅkuśa iti vaiṇavaṃ daṇḍam ādatte
3.1.12	pratilīnas tad ahar āsīta
3.1.13	vanaspate vīḍvaṅgaḥ śāsa ittheti ratham ārohet
3.1.14	yatrainaṃ gavā vā paśunā vā arhayeyus tat pūrvam upatiṣṭheta
3.1.15	gobhyo vā samāvarteta phalavato vā vṛkṣāt
3.1.16	indra śreṣṭhāni draviṇāni dhehi syonā pṛthivi bhavety avarohati
3.1.17	īpsitam annaṃ tad ahar bhuñjīta
3.1.18	ācāryāya vastrayugaṃ dadyād uṣṇīṣaṃ maṇikuṇḍalaṃ daṇḍopānahaṃ chattraṃ ca
3.2.1	agāraṃ kārayiṣyann ihānnādyāya viśaḥ parigṛhṇāmīty udumbaraśākhayā triḥ parilikhya madhye sthaṇḍile juhoti
3.2.2	ko 'si kasyāsi kāya te grāmakāmo juhomi svāhā asyāṃ devānām asi bhāgadheyam itaḥ prajātāḥ pitaraḥ paretāḥ virāﾱ ajuhvad grāmakāmo na devānāṃ kiṃcanāntareṇa svāheti
3.2.3	sthūṇāgartān khānayitvā
3.2.4	udamanthān āsicya
3.2.5	imāṃ viminve amṛtasya śākhāṃ madhor dhārāṃ prataraṇīṃ vasūnām / emāṃ śiśuḥ krandaty ā kumāra emāṃ dhenuḥ krandatu nityavatsety udumbaraśākhāṃ ghṛtenāktāṃ dakṣiṇe dvārye garte nidadhāti
3.2.6	imām ucchrayāmi bhuvanasya śākhāṃ madhor dhārāṃ prataraṇīṃ vasūnām / emāṃ śiśuḥ krandaty ā kumāra emāṃ dhenuḥ krandatu pākavatsety uttarataḥ
3.2.7	evaṃ dvayordvayor dakṣiṇataḥ paścād uttarataś ca
3.2.8	imām aham asya vṛkṣasya śākhāṃ ghṛtam ukṣantīm amṛte minomi / emāṃ śiśuḥ krandaty ā kumāra ā syandantāṃ dhenavo nityavatsā iti sthūṇārājam ucchrayati
3.2.9	emaṃ kumāras taruṇa ā vatso bhuvanas pari / emam kumāras taruṇa ā vatso bhuvanas pari emaṃ parisrutaḥ kumbhyā ā dadhnaḥ kalaśair gaman
3.3.1	ihaiva sthūṇe pratitiṣṭha dhruvāśvāvatī gomatī sīlamāvatī / kṣeme tiṣṭha ghṛtam ukṣamāṇehaiva tiṣṭha nimitā tilvilā sthājirāvatī / madhye poṣasya tṛmpatāṃ mā tvā prāpann aghāyavaḥ / upahūtā iha gāva upahūtā ajāvayaḥ / atho annasya kīlāla upahūto gṛheṣu naḥ / rathantare pratitiṣṭha vāmadevye śrayasva bṛhati stabhāyeti / sthūṇārājam abhimṛśati
3.3.2	saṃmitasya sthūṇāḥ saṃmṛśati
3.3.3	satyaṃ ca śraddhā ceti pūrve
3.3.4	yajñaś ca dakṣiṇā ceti dakṣiṇe
3.3.5	balaṃ caujaś cety apare
3.3.6	brahma ca kṣatraṃ cety uttare
3.3.7	śrī stūpo dharma sthūṇārājaḥ
3.3.8	ahorātre dvāraphalake
3.3.9	saṃvatsaro 'pidhānam
3.3.10	ukṣā samudra ity abhyaktam aśmānaṃ stūpasyādhastān nikhanet
3.4.1	vāstoṣpatīye karmaṇi
3.4.2	agniṃ dadhāmi manasā śivenāyam astu saṃgamano vasūnām / mā no hiṃsī sthaviraṃ mā kumāraṃ śaṃ no bhava dvipade śaṃ catuṣpada iti gṛhyam agniṃ bāhyata upasamādhāya
3.4.3	prāgagreṣu naveṣu kuśeṣūdakumbhaṃ navaṃ pratiṣṭhāpya
3.4.4	ariṣṭā asmākaṃ vīrā mā parāseci no dhanam ity abhimantrya
3.4.5	rathantarasya stotriyeṇa punarādāyaṃ kakupkāraṃ tisraḥ pūrvāhṇe juhoti
3.4.6	vāmadevyasya madhyaṃdine
3.4.7	bṛhato 'parāhṇe
3.4.8	mahāvyāhṛtayaś catasro vāstoṣpata iti tisro 'mīvahā vāstoṣpate vāstoṣpate dhruvā sthūṇā sauviṣṭakṛtī daśamī sthālīpākasya rātrau
3.4.9	jyeṣṭhaṃ putram ādāya jāyāṃ ca sahadhānyaḥ prapadyeta
3.4.10	indrasya gṛhāḥ śivā vasumanto varūthinas tān ahaṃ prapadye saha jāyayā saha prajayā saha paśubhiḥ saha rāyaspoṣeṇa saha yan me kiṃcāsti tena
3.5.1	śagmaṃ śagmaṃ śivaṃ śivaṃ kṣemāya vaḥ śāntyai prapadye 'bhayaṃ no astu grāmo māraṇyāya paridadātu viśvāya mā paridehīti grāmān niṣkrāman
3.5.2	araṇyaṃ mā grāmāya paridadātu maha viśvāya mā paridehīti grāmaṃ praviśann ariktaḥ
3.5.3	gṛhān bhadrān sumanasaḥ prapadye 'vīraghno vīrataraḥ suvīrān / irāṃ vahanto ghṛtam ukṣamāṇā anyeṣv ahaṃ sumanāḥ saṃviśeyam iti sadā pravacanīyaḥ
3.6.1	anāhitāgniḥ pravatsyan gṛhān samīkṣate
3.6.2	imān me mitrāvaruṇau gṛhān gopāyataṃ yuvam / avinaṣṭān avihrutān pūṣainān abhirakṣatu / āsmākaṃ punarāgamāt
3.6.3	api panthām aganmahīti ca japati
3.7.1	atha proṣyāyan gṛhān samīkṣate
3.7.2	gṛhā mā bibhīta mā vepadhvam ūrjaṃ bibhrata emasi / ūrjaṃ bibhrad vaḥ sumanāḥ sumedhā gṛhān aimi manasā modamānaḥ / yeṣām adhyeti pravasan yeṣu saumanaso bahuḥ / gṛhān upahvayāmahe te no jānantu jānataḥ / upahūtā iha gāva upahūtā ajāvayaḥ / atho annasya kīlāla upahūto gṛheṣu naḥ
3.7.3	ayaṃ no agnir bhagavān ayaṃ no bhagavattaraḥ / asyopasadye mā riṣāmāyaṃ śraiṣṭhye dadhātu na iti gṛhyam agnim upasthāya
3.7.4	kalyāṇīṃ vācaṃ prabrūyāt
3.7.5	virājo doho 'si virājo doham aśīya mayi padyāyai virājo doha iti pādyapratigrahaṇaḥ
3.8.1	anāhitāgnir navaṃ prāśiṣyann āgrayaṇadevatābhyaḥ sviṣṭakṛccaturthībhyaḥ svāhākāreṇa gṛhye 'gnau juhuyāt
3.8.2	prajāpataye tvā grahaṃ gṛhṇāmi mahyaṃ śriyai mahyaṃ yaśase mahyam annādyāyeti prāśanārthīyam abhimantrya
3.8.3	bhadrān naḥ śreyaḥ samanaiṣṭa devās tvayāvasena samaśīmahi tvā / sa no mayobhūḥ pitav āviśasva śaṃ no bhava dvipade śaṃ catuṣpada ity adbhir abhyutsiñcan triḥ prāśnāti
3.8.4	amo 'si prāṇa tad ṛtaṃ bravīmy amo 'si sarvāṅ asi praviṣṭaḥ / sa me jarāṃ rogam apanudya śarīrād amā ma edhi mā mṛdhā na indreti hṛdayadeśam abhimṛśati
3.8.5	nābhir asi mā bibhīthāḥ prāṇānāṃ granthir asi mā visrasa iti nābhim
3.8.6	bhadraṃ karṇebhir iti yathāliṅgam
3.8.7	taccakṣur ity ādityam upasthāya
3.9.1	pari vaḥ sainyād vadhād vyāvṛñjantu ghoṣiṇyaḥ / samānas tasya gopater gāvo aṃśo na vo riṣat / pūṣā gā anvetu na iti gāḥ pratiṣṭhamānā anumantrayeta
3.9.2	pari pūṣeti parikrāntāsu
3.9.3	yāsām ūdhaś caturbilaṃ madhoḥ pūrṇaṃ ghṛtasya ca / tā naḥ santu payasvatīr bahvīr goṣṭhe ghṛtācya ity ā gāvo agmann iti ca pratyāgatāsu
3.9.4	uttamām amā kurvan
3.9.5	mayobhūr vāta iti sūktena goṣṭhe gatāḥ
3.10.1	yā phālgunyā uttarāmāvāsyā sā revatyā sampadyate tasyām aṅkalakṣaṇāni kārayet
3.10.2	bhuvanam asi sahasrapoṣam indrāya tvā śramo dadat / akṣatam asy ariṣṭam iﾱānnaṃ gopāyanaṃ yāvatīnām idaṃ kariṣyāmi bhūyasīnām uttamāṃ samāṃ kriyāsam iti
3.10.3	yā prathamā prajāyeta tasyāḥ pīyūṣaṃ juhuyāt saṃvatsarīṇaṃ paya usriyāyā ity etābhyām ṛgbhyām
3.10.4	yadi yamau prajāyeta mahāvyāhṛtibhir hutvā yamasūṃ dadyāt
3.11.1	atha vṛṣotsargaḥ
3.11.2	kārttikyāṃ paurṇamāsyāṃ revatyāṃ vāśvayujyasya
3.11.3	gavāṃ madhye susamiddham agniṃ kṛtvājyāhutīr juhoti
3.11.4	iha ratir iha ramadhvaṃ svāhā iha dhṛtir iha svadhṛtiḥ svāhopasṛjaṃ dharuṇaṃ mātre dharuṇo mātaraṃ dhayan rāyaspoṣam asmāsu dīdharat svāhā
3.11.5	pūṣā gā anvetu na iti pauṣṇasya juhoti
3.11.6	rudrān japitvā
3.11.7	ekavarṇaṃ dvivarṇaṃ trivarṇaṃ vā
3.11.8	yo vā yūthaṃ chādayati
3.11.9	yo vā yūthena chādyate
3.11.10	rohito vaiva syāt
3.11.11	sarvāṅgair upeto yūthe varcasvitamaḥ syāt
3.11.12	tam alaṃkṛtya
3.11.13	yūthe mukhyāś catasro vatsataryas tāś cālaṃkṛtya
3.11.14	etaṃ yuvānaṃ patiṃ vo dadāmi tena krīḍantīś caratha priyeṇa / mā vaśvātra januṣā saṃvidānā rāyaspoṣeṇa sam iṣā madema svāheti
3.11.15	nabhyasthe 'numantrayate mayobhūr ity anuvākaśeṣeṇa
3.11.16	sarvāsāṃ payasi pāyasaṃ śrapayitvā brāhmaṇān bhojayet
3.12.1	ūrdhvam āgrahāyaṇyās tisro 'ṣṭakā aparapakṣeṣu
3.12.2	tāsāṃ prathamāyāṃ śākaṃ juhoti
3.12.3	iyam eva sā yā prathamā vyucchad antar asyāṃ carati praviṣṭā / vadhūr jajāna navakṛj janitrī traya enāṃ mahimānaḥ sacantāṃ svāheti
3.12.4	atha sviṣṭakṛtaḥ
3.12.5	yasyāṃ vaivasvato yamaḥ sarve devāḥ samāhitāḥ / aṣṭakā sarvatomukhī sā me kāmān atītṛpat / āhus te grāvāṇo dantān ūdhaḥ pavamānaḥ / māsāś cārdhamāsāś ca namas te sumanāmukhi svāheti
3.13.1	madhyamāyāṃ madhyāvarṣe ca
3.13.2	mahāvyāhṛtayaś catasro ye tātṛṣur iti catasro 'nudrutya vapāṃ juhuyāt
3.13.3	vaha vapāṃ jātavedaḥ pitṛbhyo yatrainān vettha sukṛtasya loke / medasaḥ kulyā upa tān sravantu satyāḥ santu yajamānasya kāmāḥ svāheti vā
3.13.4	mahāvyāhṛtayaś catasro ye tātṛṣur iti catasro 'ṣṭāhuti sthālīpāko 'vadānamiśraḥ
3.13.5	antarhitā girayo 'ntarhitā pṛthivī mahī me / divā digbhiś ca sarvābhir anyam antaḥ pitur dadhe 'muṣyai svāhā / antarhitā ma ṛtavo 'horātrāś ca saṃdhijāḥ / māsāś cārdhamāsāś cānyam antaḥ pitur dadhe 'muṣyai svāhā / yās tiṣṭhanti yāḥ sravanti yā dabhrāḥ parisasruṣīḥ / adbhiḥ sarvasya bhartṛbhir anyam antaḥ pitur dadhe 'muṣyai svāhā / yan me mātā pralulubhe vicaranty apativratā / retas tan me pitā vṛṅktāṃ mātur anyo 'vapadyatām amuṣyai svāheti vā mahāvyāhṛtīnāṃ sthāne catasro 'nyatrakaraṇasya
3.13.6	pāyaso vā caruḥ
3.13.7	śvo 'nvaṣṭakyaṃ piṇḍapitṛyajñāvṛtā
3.14.1	uttamāyām apūpān juhoti
3.14.2	ukthyaś cātirātraś ca sadyaḥkrīś chandasā saha / apūpakṛd aṣṭake namas te sumanāmukhi svāheti
3.14.3	gopaśur ajapaśu sthālīpāko vā
3.14.4	api vā gogrāsam āharet
3.14.5	api vāraṇye kakṣam apādahed eṣā me 'ṣṭaketi
3.14.6	na tv eva na kurvīta na tv eva na kurvīta
4.1.1	māsi māsi pitṛbhyo dadyāt
4.1.2	brāhmaṇān vedavido 'yugmāṃs tryavarārdhān pitṛvad upaveśya
4.1.3	ayugmāny udapātrāṇi tilair avakīrya
4.1.4	asāv etat ta ity anudiśya brāhmaṇānāṃ pāṇiṣu ninayet
4.1.5	ata ūrdhvam alaṃkṛtān
4.1.6	āmantryāgnau kṛtvānnaṃ ca
4.1.7	asāv etat ta ity anudiśya bhojayet
4.1.8	bhuñjāneṣu mahāvyāhṛtīḥ sāvitrīṃ madhuvātīyāḥ pitṛdevatyāḥ pāvamānīś ca japet
4.1.9	bhuktavatsu piṇḍān dadyāt
4.1.10	purastād eke
4.1.11	piṇḍān paścimena tatpatnīnāṃ kiṃcid antardhāya
4.1.12	brāhmaṇebhyaḥ śeṣaṃ nivedayet
4.1.13	agnaukaraṇādi piṇḍapitṛyajñena kalpo vyākhyātaḥ
4.2.1	athāta ekoddiṣṭam
4.2.2	ekapavitram
4.2.3	ekārghyam
4.2.4	ekapiṇḍam
4.2.5	nāvāhanaṃ nāgnaukaraṇaṃ nātra viśve devāḥ svaditam iti tṛptipraśna upatiṣṭhatām ity akṣayyasthāne
4.2.6	abhiramyatām iti visargaḥ
4.2.7	saṃvatsaram evaṃ prete
4.2.8	caturthavisargaś ca
4.3.1	atha sapiṇḍīkaraṇam
4.3.2	saṃvatsare pūrṇe tripakṣe vā
4.3.3	yad ahar vā vṛddhir āpadyeta
4.3.4	catvāry udapātrāṇi satilagandhodakāni kṛtvā
4.3.5	trīṇi pitṝṇām ekaṃ pretasya
4.3.6	pretapātraṃ pitṛpātreṣv āsiñcati ye samānā iti dvābhyām
4.3.7	evaṃ piṇḍam api
4.3.8	etat sapiṇḍīkaraṇam
4.4.1	athāta ābhyudayikam
4.4.2	āpūryamāṇapakṣe puṇyāhe
4.4.3	mātṛyāgaṃ kṛtvā
4.4.4	yugmān vedavida upaveśya
4.4.5	pūrvāhṇe
4.4.6	pradakṣiṇam upacāraḥ
4.4.7	pitṛmantravarjaṃ japaḥ
4.4.8	ṛjavo darbhāḥ
4.4.9	yavais tilārthaḥ
4.4.10	dadhibadarākṣatamiśrāḥ piṇḍāḥ
4.4.11	nāndīmukhān pitṝn āvāhayiṣya ity āvāhane
4.4.12	nāndīmukhāḥ pitaraḥ prīyantām ity akṣayyasthāne
4.4.13	nāndīmukhān pitṝn vācayiṣya iti vācane
4.4.14	sampannam iti tṛptipraśnaḥ
4.4.15	samānam anyad aviruddham iti
4.5.1	athopākaraṇam
4.5.2	oṣadhīnāṃ prādurbhāve hastena śravaṇena vā
4.5.3	akṣatasaktūnāṃ dhānānāṃ ca dadhighṛtamiśrāṇāṃ pratyṛcaṃ vedena juhuyād iti haika āhuḥ
4.5.4	sūktānuvākādyābhir iti vā
4.5.5	adhyāyārṣeyādyābhir iti māṇḍūkeyaḥ
4.5.6	atha ha smāha kauṣītakiḥ
4.5.7	agnim īﾱe purohitam ity ekā
4.5.8	kuṣumbhakas tad abravīd āvadaṃs tvaṃ śakune bhadram āvada gṛṇānā jamadagninā dhāman te viśvaṃ bhuvanam adhi śritaṃ gantā no yajñaṃ yajñiyāḥ suśami yo naḥ svo araṇaḥ praticakṣva vicakṣvāgne yāhi marutsakhā yat te rājañchṛtaṃ havir iti dvyṛcāḥ
4.5.9	tacchaṃ yor āvṛṇīmaha ity ekā
4.5.10	hutaśeṣāddhaviḥ prāśnanti dadhikrāvṇo akāriṣam ity etayā
4.5.11	ācamyopaviśya
4.5.12	mahāvyāhṛtīḥ sāvitrīṃ vedādiprabhṛtīni svastyayanāni ca japitvā
4.5.13	ācāryaṃ svastivācya
4.5.14	tad api bhavati
4.5.15	ayātayāmatāṃ pūjāṃ sāratvaṃ chandasāṃ tathā / icchanta ṛṣayo 'paśyann upākarma tapobalāt
4.5.16	tasmāt ṣaṭkarmanityenātmano mantrasiddhaye / upākartavyam ity āhuḥ karmaṇāṃ siddhim icchatā
4.5.17	upākarmaṇi cotsarge trirātraṃ kṣapaṇaṃ bhavet / aṣṭakāsu tv ahorātram ṛtvantyāsu ca rātriṣu
4.6.1	māghaśuklapratipadi
4.6.2	aparājitāyāṃ diśi
4.6.3	bahvauṣadhike deśe
4.6.4	ud u tyaṃ jātavedasaṃ citraṃ devānāṃ namo mitrasya sūryo no divas pātv iti sauryāṇi japitvā
4.6.5	śāsa itthā mahān asīti pradakṣiṇaṃ pratyṛcaṃ pratidiśaṃ pratyasya loṣṭān
4.6.6	ṛṣīṃś chandāṃsi devatāḥ śraddhāmedhe ca tarpayitvā pratipuruṣaṃ ca pitṝn
4.6.7	chandāṃsi viśrāmayanty ardhasaptamān māsān
4.6.8	ardhaṣaṣṭhān vā
4.6.9	adhīyīraṃś ced ahorātram uparamya prādhyayanam
4.7.1	athoparamam
4.7.2	utpāteṣv ākālam
4.7.3	anyeṣv adbhuteṣu ca
4.7.4	vidyutstanayitnuvarṣāsu trisaṃdhyam
4.7.5	ekāhaṃ śrāddhabhojane
4.7.6	daśāham aghasūtakeṣu ca
4.7.7	caturdaśyamāvāsyayor aṣṭakāsu ca
4.7.8	vāsareṣu nabhyeṣu ca
4.7.9	ācārye coparate daśāham
4.7.10	śrutvā trirātram
4.7.11	tatpūrvāṇāṃ ca
4.7.12	pratigrahe śrāddhavat
4.7.13	sabrahmacāriṇi
4.7.14	pretam anugatvā
4.7.15	pitṛbhyaś ca nidhāya piṇḍān
4.7.16	niśām
4.7.17	saṃdhyām
4.7.18	parvasu
4.7.19	astamite
4.7.20	śūdrasaṃnikarṣe
4.7.21	sāmaśabde
4.7.22	śmaśāne
4.7.23	grāmāraṇye
4.7.24	antaḥśave grāme
4.7.25	adarśanīyāt
4.7.26	aśravaṇīyāt
4.7.27	aniṣṭaghrāṇe
4.7.28	ativāte
4.7.29	abhre prāvarṣiṇi
4.7.30	rathyāyām
4.7.31	vīṇāśabde ca
4.7.32	rathasthaḥ
4.7.33	śūdravacchuni
4.7.34	vṛkṣārohaṇe
4.7.35	avaṭārohaṇe
4.7.36	apsu
4.7.37	krandati
4.7.38	ārtyām
4.7.39	nagnaḥ
4.7.40	ucchiṣṭaḥ
4.7.41	saṃkrame
4.7.42	keśaśmaśrūṇi vāpana ā snānāt
4.7.43	utsādane
4.7.44	snāne
4.7.45	saṃveśane
4.7.46	abhyañjane
4.7.47	pretasparśini sūtikodakyayoś ca śūdravat
4.7.48	apihitapāṇiḥ
4.7.49	senāyām
4.7.50	abhuñjāne brāhmaṇe goṣu ca
4.7.51	atikrānteṣv adhīyīran
4.7.52	eteṣāṃ yadi kiṃcid akāmotpāto bhavet prāṇān āyamyādityam īkṣitvādhīyīta
4.7.53	vidyutstanayitnuvarṣavarjaṃ kalpe varṣavad ardhaṣaṣṭheṣu
4.7.54	tad apy etat
4.7.55	annam āpo mūlaphalaṃ yaccānyacchrāddhikaṃ bhavet / pratigṛhyāpy anadhyāyaḥ pāṇyāsyo brāhmaṇaḥ smṛta iti
4.8.1	nyāyopetebhyaś ca vartayet
4.8.2	prāṅ vodaṅ vāsīna ācāryo dakṣiṇata udaṅmukha itaraḥ
4.8.3	dvau vā
4.8.4	bhūyāṃsas tu yathāvakāśam
4.8.5	nocchritāsanopaviṣṭo gurusamīpe
4.8.6	naikāsanasthaḥ
4.8.7	na prasāritapādaḥ
4.8.8	na bāhubhyāṃ jānūpasaṃgṛhya
4.8.9	nopāśritaśarīraḥ
4.8.10	nopasthakṛtapādaḥ
4.8.11	na pādakuṭhārikāṃ kṛtvā
4.8.12	adhīhi bho 3 ity uktvācārya oṃkāraṃ pracodayet
4.8.13	om itītaraḥ pratipadyate
4.8.14	tat saṃtatam adhīyīta
4.8.15	adhītyopasaṃgṛhya
4.8.16	viratāḥ sma bho 3 ity uktvā yathārtham
4.8.17	visṛṣṭaṃ virāmas tāvad ity eke
4.8.18	nādhīyatām antarā gacchet
4.8.19	nātmānaṃ viparihared adhīyānaḥ
4.8.20	yadi ced doṣaḥ syāt trirātram upoṣyāhorātraṃ vā sāvitrīm abhyāvartayed yāvacchaknuyād brāhmaṇebhyaḥ kiṃcid dadyād ahorātram uparamya prādhyayanam
4.9.1	snātaḥ
4.9.2	upasparśanakāle 'vagāhya devatās tarpayati
4.9.3	agnis tṛpyatu vāyus tṛpyatu sūryas tṛpyatu viṣṇus tṛpyatu prajāpatis tṛpyatu virūpākṣas tṛpyatu sahasrākṣas tṛpyatu somaḥ brahmā vedāḥ devāḥ ṛṣayaḥ sarvāṇi ca chandāṃsi oṃkāraḥ vaṣaṭkāraḥ mahāvyāhṛtayaḥ sāvitrī yajñāḥ dyāvāpṛthivī nakṣatrāṇi antarikṣam ahorātrāṇi saṃkhyāḥ saṃdhyāḥ samudrāḥ nadyaḥ girayaḥ kṣetrauṣadhivanaspatigandharvāpsarasaḥ nāgāḥ vayāṃsi siddhāḥ sādhyāḥ viprāḥ yakṣāḥ rakṣāṃsi bhūtāny evamantāni tṛpyantu śrutiṃ tarpayāmi smṛtiṃ tarpayāmi dhṛtiṃ tarpayāmi ratiṃ tarpayāmi gatiṃ tarpayāmi matiṃ tarpayāmi śraddhāmedhe dhāraṇāṃ ca gobrāhmaṇaṃ sthāvarajaṅgamāni sarvabhūtāni tṛpyantv iti yajñopavītī
4.10.1	atha prācīnāvītī
4.10.2	pitryāṃ diśam īkṣamāṇaḥ
4.10.3	śatarcinaḥ mādhyamāḥ gṛtsamadaḥ viśvāmitraḥ jamadagniḥ vāmadevaḥ atriḥ bharadvājaḥ vasiṣṭhaḥ pragāthāḥ pāvamānāḥ kṣudrasūktamahāsūktāḥ sumantuḥ jaiminivaiśampāyanapailasūtrabhāṣyagārgyababhrubābhravyamaṇḍumāṇḍavyāḥ gārgī vācaknavī vaḍavā prātitheyī sulabhā maitreyī kaholaṃ kauṣītakiṃ mahākauṣītakiṃ suyajñaṃ śāṅkhāyanam āśvalāyanam aitareyaṃ mahaitareyaṃ bhāradvājaṃ jātūkarṇyaṃ paiṅgyaṃ mahāpaiṅgyaṃ bāṣkalaṃ gārgyaṃ śākalyaṃ māṇḍūkeyaṃ mahādamatram audavāhiṃ mahaudavāhiṃ sauyāmiṃ śaunakiṃ śākapūṇiṃ gautamiṃ ye cānya ācāryās te sarve tṛpyantv iti
4.10.4	pratipuruṣaṃ pitaraḥ
4.10.5	pitṛvaṃśas tṛpyatu
4.10.6	mātṛvaṃśas tṛpyatu
4.11.1	na nagnāṃ striyam īkṣetānyatra maithunāt
4.11.2	nādityaṃ saṃdhivelayoḥ
4.11.3	anāptam
4.11.4	akāryakāriṇam
4.11.5	pretasparśinam
4.11.6	sūtikodakyābhyāṃ na saṃvadet
4.11.7	etaiś ca
4.11.8	uddhṛtatejāṃsi na bhuñjīta
4.11.9	na yātayāmaiḥ kāryaṃ kuryāt
4.11.10	na saha bhuñjīta
4.11.11	na śeṣam
4.11.12	pitṛdevatātithibhṛtyānāṃ śeṣaṃ bhuñjīta
4.11.13	uñchaśilam ayācitapratigrahaḥ sādhubhyo yācito vā yājanaṃ vṛttiḥ
4.11.14	pūrvaṃ pūrvaṃ garīyaḥ
4.11.15	asaṃsidhyamānāyāṃ vaiśyavṛttir vā
4.11.16	apramattaḥ pitṛdaivatakāryeṣu
4.11.17	ṛtau svadāragāmī
4.11.18	na divā śayīta
4.11.19	na pūrvāpararātrau
4.11.20	na bhūmāv anantarhitāyām āsīta
4.11.21	nityodakī
4.11.22	yajñopavītī
4.11.23	na virahayed ācāryam
4.11.24	anyatra niyogāt
4.11.25	anujñāto vā
4.12.1	aharahar ācāryāyābhivādayeta
4.12.2	gurubhyaś ca
4.12.3	sametya śrotriyasya
4.12.4	proṣya pratyetyāśrotriyasya
4.12.5	asāv ahaṃ bho 3 ity ātmano nāmādiśya vyatyasya pāṇī
4.12.6	asau ity asya pāṇī saṃgṛhyāśiṣam āśāste
4.12.7	nāvṛto yajñaṃ gacchet
4.12.8	adharmāc ca jugupseta
4.12.9	na janasamavāyaṃ gacchet
4.12.10	nopary uddiśet sametya
4.12.11	anākrośako 'piśunaḥ kulaṃkulo netihetiḥ syāt
4.12.12	naikaś caret
4.12.13	na nagnaḥ
4.12.14	nāpihitapāṇiḥ
4.12.15	devāyatanāni pradakṣiṇam
4.12.16	na dhāvet
4.12.17	na niṣṭhīvet
4.12.18	na kaṇḍūyet
4.12.19	mūtrapurīṣe nāvekṣeta
4.12.20	avaguṇṭhyāsīta
4.12.21	nānantarhitāyām
4.12.22	yady ekavastro yajñopavītaṃ karṇe kṛtvā
4.12.23	nādityam abhimukhaḥ
4.12.24	na jaghanena
4.12.25	ahar udaṅmukho naktaṃ dakṣiṇāmukhaḥ
4.12.26	na cāpsu śleṣma na ca samīpe
4.12.27	na vṛkṣam ārohet
4.12.28	na kūpam avekṣeta
4.12.29	na dhuvanaṃ gacchet
4.12.30	na tv eva tu śmaśānam
4.12.31	savastro 'harahar āplavet
4.12.32	āplutyāvyudako 'nyad vastram ācchādayet
4.13.1	rohiṇyāṃ kṛṣikarmāni kārayet
4.13.2	purastāt karmaṇāṃ prācyāṃ kṣetramaryādāyāṃ dyāvāpṛthivībaliṃ haret
4.13.3	dyāvāpṛthivīyayarcā namo dyāvāpṛthivībhyām iti copasthānam
4.13.4	prathamaprayoge sīrasya brāhmaṇaḥ sīraṃ spṛśec chunaṃ naḥ phālā ity etām anubruvan
4.13.5	kṣetrasya patineti pradakṣiṇaṃ pratyṛcaṃ pratidiśam upasthānam
4.14.1	udakaṃ tariṣyan svastyayanaṃ karoti
4.14.2	udakāñjalīṃs trīn apsu juhoti samudrāya vaiṇave namo varuṇāya dharmapataye namo namaḥ sarvābhyo nadībhyaḥ
4.14.3	sarvāsāṃ pitre viśvakarmaṇe dattaṃ havir juṣatām iti japitvā
4.14.4	pratīpaṃ sravantībhya unnīyaṃ sthāvarābhyaḥ
4.14.5	taraṃś ced bhayaṃ śaṅked vāsiṣṭhaṃ sūktaṃ japet samudrajyeṣṭhā ity etat plavam
4.15.1	śravaṇaṃ śraviṣṭhīyāyāṃ paurṇamāsyām akṣatasaktūnāṃ sthālīpākasya vā juhoti
4.15.2	viṣṇave svāhā śravaṇāya svāhā śrāvaṇyai paurṇamāsyai svāhā varṣābhyaḥ svāheti
4.15.3	gṛhyam agniṃ bāhyata upasamādhāya lājān akṣatasaktūṃś ca sarpiṣā saṃninīya juhoti
4.15.4	divyānāṃ sarpāṇām adhipataye svāhā divyebhyaḥ sarpebhyaḥ svāheti
4.15.5	uttareṇāgniṃ prāgagreṣu naveṣu kuśeṣūdakumbhaṃ navaṃ pratiṣṭhāpya
4.15.6	divyānāṃ sarpāṇām adhipatir avaneniktāṃ divyāḥ sarpā avanenijatām ity apo ninayati
4.15.7	divyānāṃ sarpāṇām adhipatiḥ pralikhatāṃ divyāḥ sarpāḥ pralikhantām iti phaṇena ceṣṭayati
4.15.8	divyānāṃ sarpāṇām adhipatiḥ pralimpatāṃ divyāḥ sarpāḥ pralimpantām iti varṇakasya mātrā ninayati
4.15.9	divyānāṃ sarpāṇām adhipatir ābadhnītāṃ divyāḥ sarpā ābadhnatām iti sumanasa upaharati
4.15.10	divyānāṃ sarpāṇām adhipatir āchādayatāṃ divyāḥ sarpā āchādayantām iti sūtratantum upaharati
4.15.11	divyānāṃ sarpāṇām adhipatir āṅktāṃ divyāḥ sarpā āñjatām iti kuśataruṇenopaghātam āñjanasya karoti
4.15.12	divyānāṃ sarpāṇām adhipatir īkṣatāṃ divyāḥ sarpā īkṣantām ity ādarśenekṣayati
4.15.13	divyānāṃ sarpāṇām adhipata eṣa te balir divyāḥ sarpā eṣa vo balir iti balim upaharati
4.15.14	evam āntarikṣāṇām
4.15.15	diśyānām
4.15.16	pārthivānām iti
4.15.17	tristrir uccaistarāmuccaistarāṃ pūrvam
4.15.18	nīcaistarāṃ nīcaistarām uttaram
4.15.19	evam aharahar akṣatasaktūnāṃ darveṇopaghātam ā pratyavarohaṇād rātrau vāgyataḥ sodakaṃ baliṃ haret
4.15.20	vāgyatā cainam upasādayet
4.15.21	ya upakramaḥ sa utsargaḥ
4.15.22	sutrāmāṇam iti śayyām ārohet
4.16.1	āśvayujyāṃ paurṇamāsyām aindraḥ pāyasaḥ
4.16.2	aśvibhyāṃ svāhāśvayugbhyāṃ svāhāśvayujyai paurṇamāsyai svāhā śarade svāhā paśupataye svāhā piṅgalāya svāhety ājyasya hutvā
4.16.3	atha pṛṣātakasyā gāvo agmann ity etena sūktena pratyṛcaṃ juhuyāt
4.16.4	mātṛbhir vatsānt saṃsṛjanti tāṃ rātrīm
4.16.5	atha brāhmaṇabhojanam
4.17.1	āgrahāyaṇyāṃ pratyavarohet
4.17.2	rohiṇyāṃ proṣṭhapadāsu vā
4.17.3	prātaḥ śamīpalāśamadhūkeṣīkāpāmārgāṇāṃ śirīṣodumbarakuśataruṇabadarīṇāṃ ca pūrṇamuṣṭim ādāya sītāloṣṭaṃ ca
4.17.4	udapātre 'vadhāya
4.17.5	mahāvyāhṛtīḥ sāvitrīṃ coddrutyāpa naḥ śośucad agham ity etena sūktena tasmin nimajjya nimajjya pradakṣiṇaṃ śaraṇyebhyaḥ pāpmānam apahatyottarato ninayet
4.17.6	madhuparko dakṣiṇā
4.18.1	grīṣmo hemanta uta vā vasantaḥ śarad varṣāḥ sukṛtaṃ no astu / teṣāṃ ṛtūnāṃ śataśāradānāṃ nivāta eṣām abhaye syāma svāhā / apa śveta padā jahi pūrveṇa cāpareṇa ca / sapta ca vāruṇīr imāḥ sarvāś ca rājabāndhavīḥ svāhā / śvetāya vaidārvāya svāhā vidārvāya svāhā hutvā
4.18.2	suhemantaḥ suvasantaḥ sugrīṣmaḥ pratidhīyatām / suvarṣāḥ santu no varṣāḥ śaradaḥ śaṃ bhavantu na iti
4.18.3	śaṃ no mitra iti palāśaśākhayā vimṛjya
4.18.4	samudrād ūrmir ity abhyukṣya
4.18.5	syonā pṛthivi bhaveti srastaram āstīrya
4.18.6	jyeṣṭhadakṣiṇāḥ pārśvaiḥ saṃviśanti
4.18.7	prati brahman pratitiṣṭhāmi kṣatra iti dakṣiṇaiḥ
4.18.8	praty aśveṣu pratitiṣṭhāmi goṣv iti savyaiḥ
4.18.9	prati paśuṣu pratitiṣṭhāmi puṣṭāv iti dakṣiṇaiḥ
4.18.10	prati prajāyāṃ pratitiṣṭhāmy anna iti savyaiḥ
4.18.11	udīrdhvaṃ jīva ity utthānam
4.18.12	srastare tāṃ rātrīṃ śerate
4.18.13	yathāsukham ata ūrdhvam
4.19.1	caitryāṃ paurṇamāsyām
4.19.2	karkandhuparṇāni mithunānāṃ ca yathopapādaṃ piṣṭasya kṛtvā
4.19.3	aindrāgnas tuṇḍilaḥ
4.19.4	raudrā golakāḥ
4.19.5	lokato nakṣatrāṇy anvākṛtayaś ca lokato nakṣatrāṇy anvākṛtayaś ca
5.1.1	atha pravatsyann ātmann araṇyoḥ samidhi vāgniṃ samārohayati
5.1.2	ehi me prāṇān āroheti sakṛtsakṛn mantreṇa dvirdvis tūṣṇīm
5.1.3	ayaṃ te yonir iti vāraṇī pratitapati
5.1.4	samidhaṃ vā
5.1.5	anastamite ca manthanam
5.1.6	vaiśvadevakāle ca
5.1.7	upalipta uddhatāvokṣite laukikam agnim āhṛtyopāvarohety upāvarohaṇam
5.1.8	anugate 'gnau sarvaprāyaścittāhutī hutvā pāhi no agna edhase svāhā pāhi no viśvavedase svāhā yajñaṃ pāhi vibhāvaso svāhā sarvaṃ pāhi śatakrato svāheti
5.1.9	vratahānā upoṣyājyasya hutvā tvaṃ agne vratapā iti
5.2.1	atha puṣkariṇīkūpataḍāgānām
5.2.2	śuddhapakṣe puṇye vā tithau
5.2.3	payasā yavamayaṃ caruṃ śrapayitvā
5.2.4	tvaṃ no agna iti dvābhyām ava te heﾱa imaṃ me varuṇod uttamaṃ varuṇemāṃ dhiyaṃ śikṣamāṇasya
5.2.5	gṛhyo 'pagṛhyo mayobhūr ākharo nikharo niḥsaro nikāmaḥ sapatnadūṣaṇa iti vāruṇyā dikprabhṛti pradakṣiṇaṃ juhuyāt
5.2.6	madhye payasā juhoti viśvataścakṣur idaṃ viṣṇur iti
5.2.7	yat kiṃcedam iti majjayitvā
5.2.8	dhenur dakṣiṇā vastrayugmaṃ ca
5.2.9	ato brāhmaṇabhojanam
5.3.1	athārāme 'gniṃ upasamādhāya
5.3.2	sthālīpākaṃ śrapayitvā
5.3.3	viṣṇave svāhendrāgnibhyāṃ svāhā viśvakarmaṇe svāheti yān vo nara iti pratyṛcaṃ juhuyāt
5.3.4	vanaspate śatavalśa ity abhimantrya
5.3.5	hiraṇyaṃ dakṣiṇā
5.4.1	yadi pārvaṇas tv akṛto 'nyataras tataś caruḥ
5.4.2	agnaye vaiśvānarāya svāhāgnaye tantumate svāheti
5.4.3	homātikrame
5.4.4	sāyaṃ doṣāvastar namaḥ svāhā
5.4.5	prātaḥ prātarvastar namaḥ svāheti
5.4.6	yāvanto homās tāvatīr hutvā pūrvavaddhomaḥ
5.5.1	kapotolūkābhyām upaveśane
5.5.2	devāḥ kapota iti pratyṛcaṃ juhuyāt
5.5.3	duḥsvapnadarśane cāriṣṭadarśane ca
5.5.4	niśāyāṃ kākaśabdakrānte ca
5.5.5	anyeṣu cādbhuteṣu ca
5.5.6	payasā caruṃ śrapayitvā
5.5.7	sarūpavatsāyā goḥ payasi
5.5.8	na tv eva tu kṛṣṇāyāḥ
5.5.9	rātrīsūktena pratyṛcaṃ juhuyāt
5.5.10	hutaśeṣaṃ mahāvyāhṛtibhiḥ prāśya
5.5.11	bhadraṃ karṇebhir iti karṇau
5.5.12	śatam in nu śarado anti devā ity ātmānam abhimantrya
5.5.13	brāhmaṇebhyaḥ kiṃcid dadyāt
5.6.1	vyādhau samutthite
5.6.2	imā rudrāya tavase kapardina iti pratyṛcaṃ gāvedhukaṃ caruṃ juhuyāt
5.7.1	akṛtasīmantonnayane cet prajāyeta
5.7.2	akṛtajātakarmāsīt
5.7.3	tato 'tīte daśāha utsaṅge mātuḥ kumārakaṃ sthāpayitvā
5.7.4	mahāvyāhṛtibhir hutvā pūrvavaddhomaḥ
5.8.1	sthūṇāvirohaṇe
5.8.2	sthālīpākaṃ śrapayitvāyā viṣṭhā janayan karvarāṇi piśaṅgarūpaḥ subharo vayodhā iti dvābhyāṃ caruṃ juhuyāt
5.8.3	yadi praṇītācarur ājyasthāly anyad api mṛnmayaṃ bhinnaṃ sravet
5.8.4	sarvaprāyaścittāhutī hutvā ya ṛte cid iti tṛcena bhinnam anumantrayate
5.8.5	yady asamāpte home pavitre naśyete
5.8.6	sarvaprāyaścittaṃ hutvāpsv agna iti punar utpādayet
5.9.1	atha sapiṇḍīkaraṇam
5.9.2	catvāry udapātrāṇi pūrayitvā pituḥ prabhṛti
5.9.3	tadvat piṇḍān kalpayitvā
5.9.4	ye samānāḥ samanasaḥ pitaro yamarājye / teṣāṃ lokaḥ svadhā namo yajño deveṣu kalpatām / ye samānāḥ samanaso jīvā jīveṣu māmakāḥ / teṣāṃ śrīr mayi kalpatām asmin loke śataṃ samāḥ / samāno mantra iti dvābhyām ādyaṃ piṇḍaṃ triṣu vibhajet
5.9.5	tathaivārghapātrāṇi
5.9.6	evaṃ mātur bhrātur bhāryāyāḥ pūrvamāriṇyā ebhiḥ piṇḍaiḥ prakṣipya
5.10.1	yadi gṛhe madhūkā madhu kurvanti
5.10.2	upoṣyaudumbarīḥ samidho 'ṣṭaśataṃ dadhimadhughṛtāktā mā nas toka iti dvābhyāṃ juhuyāt
5.10.3	śaṃ na indrāgnī iti ca sūktaṃ japet sarveṣu ca karmasu pratiśrutādiṣu
5.10.4	prādeśamātrīḥ pālāśīḥ samidhaḥ saptadaśa hutvā paścāt sruvagrahaṇam
5.10.5	darśapūrṇamāsayoḥ pañcadaśa
5.10.6	madhyāvarṣe 'ṣṭake tisro vā bhavanti pitṛyajñavaddhomaḥ
5.11.1	yadi gṛhe valmīkasaṃbhūtir gṛhotsargaḥ
5.11.2	atha trirātram upoṣya mahāśāntiṃ kuryān mahāśāntiṃ kuryāt
6.1.1	athāto brahmāṇaṃ brahmaṛṣiṃ brahmayonim indraṃ prajāpatiṃ vasiṣṭhaṃ vāmadevaṃ kaholaṃ kauṣītakiṃ mahākauṣītakiṃ suyajñaṃ śāṅkhāyanam āśvalāyanam aitareyaṃ mahaitareyaṃ kātyāyanaṃ śāṭyāyanaṃ śākalyaṃ babhruṃ bābhravyaṃ maṇḍuṃ māṇḍavyaṃ sarvān eva pūrvācāryān namasya svādhyāyāraṇyakasya niyamān udāhariṣyāmaḥ
6.1.2	ahorātraṃ brahmacaryam upetyācāryo 'māṃsāśī
6.1.3	āmapiśitaṃ caṇḍālaṃ sūtikāṃ rajasvalāṃ tedanyapahastakadarśanāny anadhyāyakāni
6.1.4	śavarūpāṇāṃ ca
6.1.5	yāny āsye na praviśeyuḥ
6.1.6	vāntakṛtaśmaśrukarma
6.1.7	māṃsāśanaśrāddhasūtakabhojaneṣu
6.1.8	grāmādhyayanānantarhitāny ahāni
6.1.9	trirātro 'navakﾱptaḥ
6.1.10	parābhimṛṣṭaḥ
6.1.11	upaparvaṇām ahna uttarārdhāni ca
6.1.12	agnividyutstanayitnuvarṣāmahābhraprādurbhāvāc ca
6.1.13	vāte ca śarkarākarṣiṇi yāvatkālam
6.2.1	ūrdhvam āṣāḍhyāś caturo māsān nādhīyīta
6.2.2	atyantaṃ śakvarya iti niyamāḥ
6.2.3	prāgjyotiṣam aparājitāyāṃ diśi puṇyam upagamya deśam
6.2.4	anudita udakagrahaṇam
6.2.5	maṇḍalapraveśaś cāñjanagandhim ity etayarcā
6.2.6	maṇḍalaṃ tu prāgdvāram udagdvāraṃ vā janāgrīyam asaṃpramāṇam asaṃbādham
6.2.7	ā vāmadevyam uttaraśāntiḥ
6.2.8	punaḥprādhyeṣaṇaṃ ca
6.2.9	bahirmaṇḍalasthābhir ācamya
6.2.10	prādhīyīran kṛtaśāntayaḥ
6.2.11	śāntipātropaghāte prokṣaṇaṃ prāyaścittiḥ
6.2.12	prokṣaṇaṃ tu hiraṇyavatā pāṇinā darbhapiñjūlavatā vā
6.2.13	iti bhāṣikam
6.3.1	atha praviśya maṇḍalam
6.3.2	prāṅmukha ācārya upaviśaty udaṅmukhā dakṣiṇata itare yathāpradhānam
6.3.3	asaṃbhave sarvatomukhāḥ
6.3.4	pratīkṣerann udayam ādityasya
6.3.5	vijñāya cainaṃ dīdhitimantam
6.3.6	adhīhi bho 3 iti dakṣiṇair dakṣiṇaṃ savyaiḥ savyaṃ dakṣiṇottaraiḥ pāṇibhir upasaṃgṛhya pādāv ācāryasya nirṇiktau
6.3.7	athādhāya śāntipātre dūrvākāṇḍavatīṣv apsv apinvamānaiḥ pāṇibhiḥ prādhīyīran
6.3.8	eṣa vidhir yadi tu glāyerann eka eṣām aśūnyaṃ śāntibhājanaṃ kuryāt
6.3.9	adhyāyādyantayoś ca sarve
6.3.10	tat santatam avyavacchinnaṃ bhavati
6.3.11	atha śāntiḥ
6.3.12	oṃkāro mahāvyāhṛtayaḥ sāvitrī rathantaraṃ bṛhad vāmadevyaṃ punarādāyaṃ kakupkāram iti bṛhadrathantare
6.3.13	daśaitāḥ sampāditā bhavanti
6.3.14	daśadaśinī virāﾱ ity etad brāhmaṇam
6.4.1	adabdhaṃ mana iṣiraṃ cakṣuḥ sūryo jyotiṣāṃ śreṣṭho dīkṣe mā mā hiṃsīr iti savitāram īkṣante
6.4.2	yuvaṃ surāmam ity ekā svasti naḥ pathyāsv iti ca tisra iti mahāvratasya
6.4.3	śakvarīṇāṃ tu pūrvam
6.4.4	praty asmai pipīṣate yo rayivo rayintamas tyam u vo aprahaṇam iti trayas tṛcā asmā asmā id andhasa ity evā hy asi vīrayur ity abhitaḥ śakvarīṇām
6.4.5	athopaniṣadām
6.4.6	yaivaṃ mahāvratasya
6.4.7	saṃhitānāṃ tu pūrvam ṛtaṃ vadiṣyāmi satyaṃ vadiṣyāmīti viśeṣaḥ
6.4.8	atha manthasya tat savitur vṛṇīmahe tat savitur vareṇyam iti pūrve ca
6.4.9	adabdhaṃ mana ity ādhikārikāḥ śāntayas tataḥ
6.4.10	ity āhnikam
6.4.11	athotthānakāle 'pakṛṣya pāpam
6.4.12	nityāṃ śāntiṃ kṛtvā
6.4.13	ud itaḥ śukriyaṃ dadha ity ādityam īkṣante
6.5.1	tam aham ātmanīty ātmānam abhinihitaṃ trir hitam
6.5.2	upa mā śrīr juṣatām upa yaśo 'nu mā śrīr juṣatām anu yaśaḥ
6.5.3	sendraḥ sagaṇaḥ sabalaḥ sayaśāḥ savīrya uttiṣṭhānīty uttiṣṭhati
6.5.4	śrīr mā uttiṣṭhatu yaśo mā uttiṣṭhatv ity utthāya
6.5.5	idam ahaṃ dviṣantaṃ bhrātṛvyaṃ pāpmānam alakṣmīṃ cāpadhunomīti vastrāntam avadhūya
6.5.6	apa prāca iti sūktam indraś ca mṛﾱayāti na iti dve yata indra bhayāmaha ity ekā śāsa itthā mahān asīti prācīṃ svastidā iti dakṣiṇāṃ dakṣiṇāvṛto vi rakṣa iti pratīcīṃ vi na indrety udīcīṃ savyāvṛto 'pendreti dakṣiṇāvṛto divam udīkṣante
6.6.1	savitā paścātāt tac cakṣur ity ādityam upasthāya
6.6.2	vyāvartamānāś ca pratyāyanty upaviśanti
6.6.3	yathāpaḥ śāntā iti śāntipātrād apa ādāya
6.6.4	pṛthivyām avaninīya
6.6.5	yathā pṛthivīty asyābhikarṣanti
6.6.6	evaṃ mayi śāmyatv iti dakṣiṇe 'ṃse nilimpati
6.6.7	evaṃ dvitīyam
6.6.8	evaṃ tṛtīyam
6.6.9	kāṇḍātkāṇḍāt sambhavasi kāṇḍāt kāṇḍāt prarohasi śivā naḥ śāle bhaveti dūrvākāṇḍam ādāya mūrdhani kṛtvā
6.6.10	agnis tṛpyatu vāyus tṛpyatu sūryas tṛpyatu viṣṇus tṛpyatu prajāpatis tṛpyatu virūpākṣas tṛpyatu sahasrākṣas tṛpyatu sarvabhūtāni tṛpyantv iti
6.6.11	sumantujaiminivaiśampāyanapailādyācāryāḥ
6.6.12	pitṝn pratyātmikān
6.6.13	samudraṃ va ity apo ninīya
6.6.14	vāmadevyaṃ japitvā
6.6.15	yathākāmaṃ vipratiṣṭhante
6.6.16	yathāgamaprajñāśrutismṛtivibhavād anukrāntamānād avivādapratiṣṭhād abhayaṃ śaṃbhave no astu namo 'stu devaṛṣipitṛmanuṣyebhyaḥ śivam āyur vapur anāmayaṃ śāntim ariṣṭim akṣitim ojas tejo yaśo balaṃ brahmavarcasaṃ kīrtim āyuḥ prajāṃ paśūn namo namaskṛtā vardhayantu duṣṭutād durupayuktān nyūnādhikāc ca sarvasmāt svasti devaṛṣibhyaś ca brahma satyaṃ ca pātu mām iti brahma satyaṃ ca pātu mām iti
