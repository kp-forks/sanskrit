#Text:Āśvalāyanagṛhyasūtra
#Edition:Stenzler (DCS version)



1.1.1	uktāni vaitānikāni gṛhyāni vakṣyāmaḥ
1.1.2	trayaḥ pākayajñā hutā agnau hūyamānā anagnau prahutā brāhmaṇabhojane brahmaṇi hutāḥ
1.1.3	athāpyṛca udāharanti / yaḥ samidhā ya āhutī yo vedeneti
1.1.4	samidham evāpi śraddadhāna ādadhanmanyeta yaja idam iti namastasmai ya āhutyā yo vedeneti vidyayā evāpyasti prītistadetatpaśyannṛṣiruvāca / agorudhāya gaviṣe dyukṣāya dasmyaṃ vacaḥ / ghṛtāt svādīyo madhunaśca vocateti / vaca eva ma idaṃ ghṛtācca madhunaśca svādīyo 'sti prītiḥ svādīyo 'stvityeva tad āha / ā te agna ṛcā havirhṛdā taṣṭam bharāmasi / te te bhavantūkṣaṇa ṛṣabhāso vaśā uteti / eta eva ma ukṣāṇaśca ṛṣabhāśca vaśāśca bhavanti ya imaṃ svādhyāyam adhīyata iti / yo namasā svadhvara iti namaskāreṇa vai khalvapi na vai devā namaskāramati yajño vai nama iti hi brāhmaṇaṃ bhavati
1.2.1	atha sāyaṃ prātaḥ siddhasya haviṣyasya juhuyāt
1.2.2	agnihotradevatebhyaḥ somāya vanaspataye 'gnīṣomābhyām indrāgnibhyāṃ dyāvāpṛthivībhyāṃ dhanvantaraya indrāya viśvebhyo devebhyo brahmaṇe
1.2.3	svāhetyatha baliharaṇam
1.2.4	etābhyaścaiva devatābhyo 'dbhya oṣadhivanaspatibhyo gṛhāya gṛhadevatābhyo vāstudevatābhyaḥ
1.2.5	indrāyendrapuruṣebhyo yamāya yamapuruṣebhyo varuṇāya varuṇapuruṣebhyaḥ somāya somapuruṣebhya iti pratidiśam
1.2.6	brahmaṇe brahmapuruṣebhya iti madhye
1.2.7	viśvebhyo devebhyaḥ sarvebhyo bhūtebhyo divācāribhya iti divā
1.2.8	naktaṃcāribhya iti naktam
1.2.9	rakṣobhya ityuttarataḥ
1.2.10	svadhā pitṛbhya iti prācīnāvītī śeṣaṃ dakṣiṇā ninayet
1.3.1	atha khalu yatra kva ca hoṣyantsyād iṣumātrāvaraṃ sarvataḥ sthaṇḍilam upalipyollikhya ṣaṭ lekhā udagāyatāṃ paścātprāgāyate nānāntayostisro madhye tadabhyukṣyāgniṃ pratiṣṭhāpyānvādhāya parisamuhya paristīrya purastāddakṣiṇataḥ paścād uttarata ityudaksaṃsthaṃ tūṣṇīṃ paryukṣaṇam
1.3.2	pavitrābhyām ājyasyotpavanam
1.3.3	apracchinnāgrāvanantargarbhau prādeśamātrau kuśau nānāntayor gṛhītvāṅguṣṭhopakaniṣṭhikābhyām uttānābhyāṃ pāṇibhyāṃ savituṣṭvā prasava utpunāmyacchidreṇa pavitreṇa vasoḥ sūryasya raśmibhiriti prāg utpunāti sakṛnmantreṇa dvistūṣṇīm
1.3.4	kṛtākṛtam ājyahomeṣu paristaraṇam
1.3.5	tathājyabhāgau pākayajñeṣu
1.3.6	brahmā ca dhanvantariyajñaśūlagavavarjam
1.3.7	amuṣmai svāhā iti juhuyāt
1.3.8	agnirindraḥ prajāpatir viśve devā brahmā ityanādeśe
1.3.9	ekabarhiridhmājyasviṣṭakṛtaḥ syustulyakālāḥ
1.3.10	tadeṣābhiyajñagāthā gīyate / pākayajñāntsamāsādyaikājyān ekabarhiṣaḥ / ekasviṣṭakṛtaḥ kuryānnānāpi sati daivata iti
1.4.1	udagayana āpūryamāṇapakṣe kalyāṇe nakṣatre caulakarmopanayanagodānavivāhāḥ
1.4.2	sārvakālam eke vivāham
1.4.3	teṣāṃ purastāccatasra ājyāhutīr juhuyāt
1.4.4	agna āyūṃsi pavasa iti tisṛbhiḥ prajāpate na tvadetānyanya iti ca
1.4.5	vyāhṛtibhir vā
1.4.6	samuccayam eke
1.4.7	naike kāṃcana
1.4.8	tvam aryamā bhavasi yat kanīnāmiti vivāhe caturthīm
1.5.1	kulam agre parīkṣeta ye mātṛtaḥ pitṛtaś ca iti yathoktaṃ purastāt
1.5.2	buddhimate kanyāṃ prayacchet
1.5.3	buddhirūpaśīlalakṣaṇasampannām arogām upayacchet
1.5.4	durvijñeyāni lakṣaṇāny aṣṭau piṇḍān kṛtvā ṛtam agre prathamaṃ jajña ṛte satyam pratiṣṭhitam / yad iyaṃ kumāry abhijātā tad iyam iha pratipadyatām / yat satyaṃ tad dṛśyatām iti piṇḍān abhimantrya kumārīṃ brūyād eṣām ekam gṛhāṇeti
1.5.5	kṣetrāc ced ubhayataḥsasyād gṛhṇīyād annavaty asyāḥ prajā bhaviṣyatīti vidyād goṣṭhāt paśumatī vedipurīṣād brahmavarcasviny avidāsino hradāt sarvasampannā devanāt kitavī catuṣpathād dvipravrājinīriṇād adhanyā śmaśānāt patighnī
1.6.1	alaṃkṛtya kanyām udakapūrvāṃ dadyād eṣa brāhmo vivāhas tasyāṃ jāto dvādaśāvarān dvādaśa parān punāty ubhayataḥ
1.6.2	ṛtvije vitate karmaṇi dadyād alaṃkṛtya sa daivo daśāvarān daśa parān punāty ubhayataḥ
1.6.3	saha dharmaṃ carata iti prājāpatyo 'ṣṭāvarān aṣṭa parān punāty ubhayataḥ
1.6.4	gomithunaṃ dattvopayaccheta sa ārṣaḥ saptāvarān sapta parān punāty ubhayataḥ
1.6.5	mithaḥ samayaṃ kṛtvopayaccheta sa gāndharvaḥ
1.6.6	dhanenopatoṣyopayaccheta sa āsuraḥ
1.6.7	suptānāṃ pramattānāṃ vāpaharet sa paiśācaḥ
1.6.8	hatvā bhittvā ca śīrṣāṇi rudatīṃ rudadbhyo haret sa rākṣasaḥ
1.7.1	atha khalūccāvacā janapadadharmā grāmadharmāś ca tān vivāhe pratīyāt
1.7.2	yat tu samānaṃ tad vakṣyāmaḥ
1.7.3	paścād agner dṛṣadam aśmānaṃ pratiṣṭhāpyottarapurastād udakumbhaṃ samanvārabdhāyāṃ hutvā tiṣṭhan pratyaṅmukhaḥ prāṅmukhyā āsīnāyā gṛbhṇāmi te saubhagatvāya hastam ity aṅguṣṭham eva gṛhṇīyād yadi kāmayīta pumāṃsa eva me putrā jāyerann iti
1.7.4	aṅgulīr eva strīkāmaḥ
1.7.5	romānte hastaṃ sāṅguṣṭham ubhayakāmaḥ
1.7.6	pradakṣiṇam agnim udakumbhaṃ ca triḥ pariṇayañ japaty amo 'ham asmi sā tvaṃ sā tvam asy amo 'ham / dyaur ahaṃ pṛthivī tvaṃ sāmāhaṃ ṛk tvam / tāv ehi vivahāvahai prajāṃ prajanayāvahai / sampriyau rociṣṇū sumanasyamānau jīveva śaradaḥ śatam iti
1.7.7	pariṇīya pariṇīyāśmānam ārohayatīmam aśmānam ārohāśmeva tvaṃ sthirā bhava / sahasva pṛtanāyato 'bhitiṣṭha pṛtanyata iti
1.7.8	vadhvañjalā upastīrya bhrātā bhrātṛsthāno vā dvir lājān āvapati
1.7.9	trir jāmadagnyānām
1.7.10	pratyabhighārya haviḥ
1.7.11	avattaṃ ca
1.7.12	eṣo 'vadānadharmaḥ
1.7.13	aryamaṇaṃ nu devaṃ kanyā agnim ayakṣata / sa imāṃ devo 'ryamā preto muñcātu nāmutaḥ svāhā / varuṇaṃ nu devaṃ kanyā agnim ayakṣata / sa imāṃ devo varuṇaḥ preto muñcātu nāmutaḥ svāhā / pūṣaṇaṃ nu devaṃ kanyā agnim ayakṣata / sa imāṃ devaḥ pūṣā preto muñcātu nāmutaḥ svāhety avicchindaty añjaliṃ sruceva juhuyāt
1.7.14	apariṇīya śūrpapuṭenābhyātmaṃ tūṣṇīṃ caturtham
1.7.15	opyopya haike lājān pariṇayanti tathottame āhutī na saṃnipatataḥ
1.7.16	athāsyai śikhe vimuñcati yadi kṛte bhavataḥ / ūrṇāstuke keśapakṣayor baddhe bhavataḥ
1.7.17	pra tvā muñcāmi varuṇasya pāśād iti
1.7.18	uttarām uttarayā
1.7.19	athainām aparājitāyāṃ diśi sapta padāny abhyutkrāmayatīṣa ekapady ūrje dvipadī rāyaspoṣāya tripadī māyobhavyāya catuṣpadī prajābhyaḥ pañcapady ṛtubhyaḥ ṣaṭpadī sakhā saptapadī bhava sā mām anuvratā bhava / putrān vindāvahai bahūṃs te santu jaradaṣṭaya iti
1.7.20	ubhayoḥ saṃnidhāya śirasī udakumbhenāvasicya
1.7.21	brāhmaṇyāś ca vṛddhāyā jīvapatyā jīvaprajāyā agāra etāṃ rātriṃ vaset
1.7.22	dhruvam arundhatīṃ saptarṣīn iti dṛṣṭvā vācaṃ visṛjeta jīvapatnī prajāṃ vindeyeti
1.8.1	prayāṇa upapadyamāne pūṣā tveto nayatu hastagṛhyeti yānam ārohayet
1.8.2	aśmanvatī rīyate saṃrabhadhvam ity ardharcena nāvam ārohayet
1.8.3	uttareṇotkramayet
1.8.4	jīvaṃ rudantīti rudatyām
1.8.5	vivāhāgnim agrato 'jasraṃ nayanti
1.8.6	kalyāṇeṣu deśavṛkṣacatuṣpatheṣu mā vidan paripanthina iti japet
1.8.7	vāse vāse sumaṅgalīr iyaṃ vadhūr itīkṣakān īkṣeta
1.8.8	iha priyaṃ prajayā te samṛdhyatām iti gṛhaṃ praveśayet
1.8.9	vivāhāgnim upasamādhāya paścād asyānaḍuhaṃ carmāstīrya prāggrīvam uttaraloma tasminn upaviṣṭāyāṃ samanvārabdhāyām ā naḥ prajāṃ janayatu prajāpatir iti catasṛbhiḥ pratyṛcaṃ hutvā samañjantu viśve devā iti dadhnaḥ prāśya pratiprayacched ājyaśeṣeṇa vānakti hṛdaye
1.8.10	ata ūrdhvam akṣārālavaṇāśinau brahmacāriṇāvalaṃkurvāṇāvadhaḥśāyinau syātām trirātraṃ dvādaśarātram
1.8.11	saṃvatsaraṃ vaika ṛṣir jāyata iti
1.8.12	caritavrataḥ sūryāvide vadhūvastraṃ dadyāt
1.8.13	annaṃ brāhmaṇebhyaḥ
1.8.14	atha svastyayanaṃ vācayīta
1.9.1	pāṇigrahaṇādi gṛhyaṃ paricaret svayaṃ patny api vā putraḥ kumāry antevāsī vā
1.9.2	nityānugṛhītaḥ syāt
1.9.3	yadi tūpaśāmyet patny upavased ity eke
1.9.4	tasyāgnihotreṇa prāduṣkaraṇahomakālau vyākhyātau
1.9.5	haumyaṃ ca māṃsavarjam
1.9.6	kāmaṃ tu vrīhiyavatilaiḥ
1.9.7	agnaye svāheti sāyaṃ juhuyāt sūryāya svāheti prātas tūṣṇīṃ dvitīye ubhayatra
1.10.1	atha pārvaṇasthālīpākaḥ
1.10.2	tasya darśapūrṇamāsābhyām upavāsaḥ
1.10.3	idhmābarhiṣoś ca saṃnahanam
1.10.4	devatāś copāṃśuyājendramahendravarjam
1.10.5	kāmyā itarāḥ
1.10.6	tasyai tasyai devatāyai caturaś caturo muṣṭīn nirvapati pavitre antardhāya amuṣmai tvā juṣṭaṃ nirvapāmīti
1.10.7	athainān prokṣati yathāniruptam amuṣmai tvā juṣṭaṃ prokṣāmīti
1.10.8	avahatāṃstriḥ phalīkṛtān nānā śrapayet
1.10.9	samopya vā
1.10.10	yadi nānā śrapayed vibhajya taṇḍulān abhimṛśed idam amuṣmā idam amuṣmā iti
1.10.11	yady u vai samopya vyuddhāram juhuyāt
1.10.12	śṛtāni havīṃṣyabhighārya udag udvāsya barhiṣy āsādyedhmam abhighāryāyaṃ ta idhma ātmā jātavedas tenedhyasva vardhasva ceddha vardhaya ca asmān prajayā paśubhir brahmavarcasenānnādyena samedhaya svāhā iti
1.10.13	tūṣṇīm āghārāvāghārya ājyabhāgau juhuyād agnaye svāhā somāya svāheti
1.10.14	uttaram āgneyam dakṣiṇam saumyam
1.10.15	vijñāyate cakṣuṣī vā ete yajñasya yad ājyabhāgau
1.10.16	tasmāt puruṣasya pratyaṅmukhasyāsīnasya dakṣiṇam akṣy uttaram bhavaty uttaraṃ dakṣiṇam
1.10.17	madhye havīṃṣi pratyaktaram vā prāksaṃsthāny udaksaṃsthāni vā
1.10.18	uttarapurastāt sauviṣṭakṛtam
1.10.19	madhyāt pūrvārdhācca haviṣo 'vadyati
1.10.20	madhyāt pūrvārdhāt paścārdhād iti pañcāvattinām
1.10.21	uttarārdhāt sauviṣṭakṛtam
1.10.22	nātra havīṃṣi pratyabhighārayati
1.10.23	yad asya karmaṇo 'tyarīricam yad vā nyūnam ihākaram agniṣ ṭat sviṣṭakṛd vidvānt sarvaṃ sviṣṭaṃ suhutaṃ karotu me agnaye sviṣṭakṛte suhutahute sarvaprāyaścittāhutīnāṃ kāmānāṃ samardhayitre sarvānnaḥ kāmānt samardhaya svāheti
1.10.24	barhiṣi pūrṇapātraṃ ninayet
1.10.25	eṣo 'vabhṛthaḥ
1.10.26	pākayajñānām etat tantram
1.10.27	havirucchiṣṭaṃ dakṣiṇā
1.11.1	atha paśukalpaḥ
1.11.2	uttarato 'gneḥ śāmitrasya āyatanaṃ kṛtvā pāyayitvā paśum āplāvya purastāt pratyaṅmukham avasthāpyāgniṃ dūtam iti dvābhyāṃ hutvā sapalāśayārdraśākhayā paścād upaspṛśed amuṣmai tvā juṣṭam upākaromīti
1.11.3	vrīhiyavamatībhir adbhiḥ purastāt prokṣaty amuṣmai tvā juṣṭaṃ prokṣāmīti
1.11.4	tāsāṃ pāyayitvā dakṣiṇam anu bāhuṃ śeṣaṃ ninayet
1.11.5	āvṛtaiva paryagnikṛtvodañcaṃ nayanti
1.11.6	tasya purastād ulmukaṃ haranti
1.11.7	śāmitra eṣa bhavati
1.11.8	vapāśrapaṇībhyāṃ kartā paśum anvārabhate
1.11.9	kartāraṃ yajamānaḥ
1.11.10	paścāt śāmitrasya prākśirasaṃ pratyakśirasam vodakpādaṃ saṃjñapya purā nābhes tṛṇam antardhāya vapām utkhidya vapām avadāya vapāśrapaṇībhyāṃ parigṛhyādbhir abhiṣicya śāmitre pratāpyāgreṇainam agniṃ hṛtvā dakṣiṇata āsīnaḥ śrapayitvā parītya juhuyāt
1.11.11	etasminn evāgnau sthālīpākaṃ śrapayanti
1.11.12	ekādaśa paśor avadānāni sarvāṅgebhyo 'vadāya śāmitre śrapayitvā hṛdayaṃ śūle pratāpya sthālīpākasyāgrato juhuyāt
1.11.13	avadānair vā saha
1.11.14	ekaikasyāvadānasya dvir dvir avadyati
1.11.15	āvṛtaiva hṛdayaśūlena caranti
1.12.1	caityayajñe prāk sviṣṭakṛtaś caityāya baliṃ haret
1.12.2	yady u vai videśasthaṃ palāśadūtena
1.12.3	yatra vettha vanaspata ity etayarcā dvau piṇḍau kṛtvā vīvadhe 'bhyādhāya dūtāya prayacched imaṃ tasmai baliṃ hareti cainaṃ brūyāt
1.12.4	ayaṃ tubhyam iti yo dūtāya
1.12.5	pratibhayaṃ ced antarā śastram api kiṃcit
1.12.6	nāvyā cen nadyantarā plavarūpam api kiṃcid anena taritavyam iti
1.12.7	dhanvantariyajñe brāhmaṇam agniṃ cāntarā purohitāyāgre baliṃ haret
1.13.1	upaniṣadi garbhalambhanaṃ puṃsavanam anavalobhanaṃ ca
1.13.2	yadi nādhīyāt tṛtīye garbhamāse tiṣyeṇopoṣitāyāḥ sarūpavatsāyā gor dadhani dvau dvau tu māṣau yavaṃ ca dadhiprasṛtena prāśayet
1.13.3	kiṃ pibasi kiṃ pibasīti pṛṣṭā puṃsavanaṃ puṃsavanam iti triḥ pratijānīyāt
1.13.4	evaṃ trīn prasṛtān
1.13.5	athāsyai maṇḍalāgāracchāyāyāṃ dakṣiṇasyāṃ nāsikāyām ajītām oṣadhīṃ nastaḥ karoti
1.13.6	prajāvajjīvaputrābhyāṃ haike
1.13.7	prājāpatyasya sthālīpākasya hutvā hṛdayadeśam asyā ālabheta / yatte susīme hṛdaye hitam antaḥ prajāpatau / manye 'haṃ māṃ tadvidvāṃsaṃ māhaṃ pautram agham niyāmiti
1.14.1	caturthe garbhamāse sīmantonnayanam
1.14.2	āpūryamāṇapakṣe yadā puṃsā nakṣatreṇa candramā yuktaḥ syāt
1.14.3	athāgnim upasamādhāya paścād asyānaḍuhaṃ carma āstīrya prāggrīvam uttaraloma tasminn upaviṣṭāyāṃ samanvārabdhāyām dhātā dadātu dāśuṣa iti dvābhyām rākām aham iti dvābhyām nejameṣa prajāpate na tvad etāny anya iti ca
1.14.4	athāsyai yugmena śalāṭugrapsena treṇyā ca śalalyā tribhiś ca kuśapiñjūlair ūrdhvaṃ sīmantaṃ vyūhati bhūr bhuvaḥ svar om iti triḥ
1.14.5	catur vā
1.14.6	vīṇāgāthinau saṃśāsti somaṃ rājānaṃ saṃgāyetām iti
1.14.7	somo no rājāvatu mānuṣīḥ prajā niviṣṭacakrāsāv iti yāṃ nadīm upavasitā bhavanti
1.14.8	brāhmaṇyaśca vṛddhā jīvapatyo jīvaprajā yad yad upadiśeyus tat tat kuryuḥ
1.14.9	ṛṣabho dakṣiṇā
1.15.1	kumāram jātaṃ purānyair ālambhāt sarpirmadhunī hiraṇyanikāṣaṃ hiraṇyena prāśayet pra te dadāmi madhuno ghṛtasya vedaṃ savitrā prasūtam maghonām / āyuṣmān gupto devatābhiḥ śatam jīva śarado loke 'sminn iti
1.15.2	karṇayor upanidhāya medhājananam japati medhāṃ te devaḥ savitā medhāṃ devī sarasvatī / medhāṃ te 'śvinau devāv ādhattāṃ puṣkarasrajāv iti
1.15.3	aṃsāv abhimṛśaty aśmā bhava paraśur bhava hiraṇyam astṛtaṃ bhava / vedo vai putranāmāsi sa jīva śaradaḥ śatam iti indra śreṣṭhāni draviṇāni dhehy asme prayandhi maghavann ṛjīṣinn iti ca
1.15.4	nāma cāsmai dadyur ghoṣavadādy antarantastham abhiniṣṭānāntaṃ dvyakṣaram
1.15.5	caturakṣaraṃ vā
1.15.6	dvyakṣaraṃ pratiṣṭhākāmaś caturakṣaraṃ brahmavarcasakāmaḥ
1.15.7	yugmāni tv eva puṃsām ayujāni strīṇām
1.15.8	abhivādanīyaṃ ca samīkṣeta tan mātāpitarau vidyātām opanayanāt
1.15.9	pravāsād etya putrasya śiraḥ parigṛhya japaty aṅgād aṅgāt sambhavasi hṛdayād adhi jāyase / ātmā vai putranāmāsi sa jīva śaradaḥ śatam iti mūrdhani trir avaghrāya
1.15.10	āvṛtaiva kumāryai
1.16.1	ṣaṣṭhe māsy annaprāśanam
1.16.2	ājam annādyakāmaḥ
1.16.3	taittiraṃ brahmavarcasakāmaḥ
1.16.4	ghṛtaudanaṃ tejaskāmaḥ
1.16.5	dadhimadhughṛtamiśram annaṃ prāśayed annapate 'nnasya no dehy anamīvasya śuṣmiṇaḥ / pra pradātāraṃ tāriṣa ūrjaṃ no dhehi dvipade catuṣpada iti
1.16.6	āvṛtaiva kumāryai
1.17.1	tṛtīye varṣe caulaṃ yathā kuladharmaṃ vā
1.17.2	uttarato 'gner vrīhiyavamāṣatilānāṃ pṛthak pūrṇaśarāvāṇi nidadhāti
1.17.3	paścāt kārayiṣyamāṇo mātur upastha ānaḍuham gomayaṃ nave śarāve śamīparṇāni ca upanihitāni bhavanti
1.17.4	mātuḥ pitā dakṣiṇata ekaviṃśatikuśapiñjūlāny ādāya
1.17.5	brahmā vaitāni dhārayet
1.17.6	paścāt kārayiṣyamāṇasyāvasthāya śītoṣṇā apaḥ samānīyoṣṇena vāya udakenehīti
1.17.7	tāsāṃ gṛhītvā navanītaṃ dadhidrapsān vā pradakṣiṇaṃ śiras trir undaty aditiḥ keśān vapatv āpa undantu varcasa iti
1.17.8	dakṣiṇe keśapakṣe trīṇi trīṇi kuśapiñjūlāny abhyātmāgrāṇi nidadhāty oṣadhe trāyasva enam iti
1.17.9	svadhite mainaṃ hiṃsīr iti niṣpīḍya lauhena kṣureṇa
1.17.10	pracchinatti yena āvapat savitā kṣureṇa somasya rājño varuṇasya vidvān / tena brahmāṇo vapatedam asyāyuṣmān jaradaṣṭir yathāsad iti
1.17.11	pracchidya pracchidya prāgagrāṃ śamīparṇaiḥ saha mātre prayacchati tān ānaḍuhe gomaye nidadhāti
1.17.12	yena dhātā bṛhaspater agner indrasya cāyuṣe 'vapat / tena ta āyuṣe vapāmi suślokyāya svastaya iti dvitīyam
1.17.13	yena bhūyaś ca rātryām jyok ca paśyāti sūryaṃ tena ta āyuṣe vapāmi suślokyāya svastaya iti tṛtīyam
1.17.14	sarvair mantraiś caturtham
1.17.15	evam uttaratas triḥ
1.17.16	kṣuratejo nimṛjed yat kṣureṇa marcayatā supeśasā vaptā vapasi keśān / śuddhiṃ śiro māsyāyuḥ pramoṣīr iti
1.17.17	nāpitaṃ śiṣyācchītoṣṇābhir adbhir abarthaṃ kurvāṇo akṣaṇvan kuśalī kurviti
1.17.18	yathā kuladharmaṃ keśaveśān kārayet
1.17.19	āvṛtaiva kumāryai
1.18.1	etena godānam
1.18.2	ṣoḍaśe varṣe
1.18.3	keśaśabde tu śmaśruśabdān kārayet
1.18.4	śmaśrūṇīhondati
1.18.5	śuddhiṃ śiro mukham māsyāyuḥ pramoṣīr iti
1.18.6	keśaśmaśrulomanakhāny udaksaṃsthāni kurv iti saṃpreṣyati
1.18.7	āplutya vāgyataḥ sthitvāhaḥśeṣam ācāryasakāśe vācaṃ visṛjeta varaṃ dadāmīti
1.18.8	gomithunaṃ dakṣiṇā
1.18.9	saṃvatsaram ādiśet
1.19.1	aṣṭame varṣe brāhmaṇam upanayet
1.19.2	garbhāṣṭame vā
1.19.3	ekādaśe kṣatriyam
1.19.4	dvādaśe vaiśyam
1.19.5	ā ṣoḍaśād brāhmaṇasyānatītaḥ kālaḥ
1.19.6	ā dvāviṃśāt kṣatriyasya
1.19.7	ā caturviṃśād vaiśyasya
1.19.8	ata ūrdhvaṃ patitasāvitrīkā bhavanti
1.19.9	nainān upanayen nādhyāpayen na yājayen na ebhir vyavahareyuḥ
1.19.10	alaṃkṛtaṃ kumāraṃ kuśalīkṛtaśirasam ahatena vāsasā saṃvītam aiṇeyena vājinena brāhmaṇaṃ rauraveṇa kṣatriyam ājena vaiśyam
1.19.11	yadi vāsāṃsi vasīran raktāni vasīran kāṣāyaṃ brāhmaṇo māñjiṣṭhaṃ kṣatriyo hāridraṃ vaiśyaḥ
1.19.12	teṣām mekhalā mauñjī brāhmaṇasya dhanurjyā kṣatriyasyāvī vaiśyasya
1.19.13	teṣāṃ daṇḍāḥ pālāśo brāhmaṇasyaudumbaraḥ kṣatriyasya bailvo vaiśyasya
1.20.1	sarve vā sarveṣām
1.20.2	samanvārabdhe hutvottarato 'gneḥ prāṅmukha ācāryo 'vatiṣṭhate
1.20.3	purastāt pratyaṅmukha itaraḥ
1.20.4	apām añjalī pūrayitvā tat savitur vṛṇīmaha iti pūrṇenāsya pūrṇam avakṣārayaty āsicya devasya tvā savituḥ prasave 'śvinor bāhubhyāṃ pūṣṇo hastābhyāṃ hastaṃ gṛhṇāmy asāv iti tasya pāṇinā pāṇiṃ sāṅguṣṭhaṃ gṛhṇīyāt
1.20.5	savitā te hastam agrabhīd asāv iti dvitīyam
1.20.6	agnir ācāryas tavāsāv iti tṛtīyam
1.20.7	ādityam īkṣayed deva savitar eṣa te brahmacārī taṃ gopāya sa mā mṛta ity ācāryaḥ
1.20.8	kasya brahmacāryasi prāṇasya brahmacāryasi kastvā kam upanayate kāya tvā paridadāmīti
1.20.9	yuvā suvāsāḥ parivīta āgād ity ardharcena enaṃ pradakṣiṇam āvartayet
1.20.10	tasyādhyaṃsau pāṇī kṛtvā hṛdayadeśam ālabhetottareṇa
1.20.11	agniṃ parisamuhya brahmacārī tūṣṇīṃ samidham ādadhyāt tūṣṇīṃ vai prājāpatyaṃ prājāpatyo brahmacārī bhavatīti vijñāyate
1.21.1	mantreṇa haike 'gnaye samidham āhārṣaṃ bṛhate jātavedase / tayā tvam agne vardhasva samidhā brahmaṇā vayaṃ svāheti
1.21.2	samidham ādhāyāgnim upaspṛśya mukhaṃ nimārṣṭi tris tejasā mā samanajmīti
1.21.3	tejasā hy evātmānaṃ samanaktīti vijñāyate
1.21.4	mayi medhām mayi prajām mayyagnis tejo dadhātu / mayi medhām mayi prajām mayīndra indriyaṃ dadhātu / mayi medhām mayi prajām mayi sūryo bhrājo dadhātu / yat te 'gne tejas tenāhaṃ tejasvī bhūyāsam / yat te 'gne varcas tenāhaṃ varcasvī bhūyāsam / yat te 'gne haras tenāhaṃ harasvatī bhūyāsam ityupasthāya jānvācyopasaṃgṛhya brūyād adhīhi bho sāvitrīṃ bho anubrūhīti
1.21.5	tasya vāsasā pāṇibhyāṃ ca pāṇī saṃgṛhya sāvitrīm anvāha paccho 'rdharcaśaḥ sarvām
1.21.6	yathāśakti vācayīta
1.21.7	hṛdayadeśe 'sya ūrdhvāṅguliṃ pāṇim upadadhāti mama vrate hṛdayaṃ te dadhāmi mama cittam anu cittaṃ te 'stu / mama vācam ekavrato juṣasva bṛhaspatiṣ ṭvā niyunaktu mahyam iti
1.22.1	mekhalām ābadhya daṇḍaṃ pradāya brahmacaryam ādiśet
1.22.2	brahmacāryasy apo aśāna karma kuru divā mā svāpsīr ācāryādhīno vedam adhīṣveti
1.22.3	dvādaśa varṣāṇi vedabrahmacaryaṃ grahaṇāntaṃ vā
1.22.4	sāyaṃ prātar bhikṣeta
1.22.5	sāyaṃ prātaḥ samidham ādadhyāt
1.22.6	apratyākhyāyinam agre bhikṣeta
1.22.7	apratyākhyāyinīṃ vā
1.22.8	bhavān bhikṣāṃ dadātv iti
1.22.9	anupravacanīyam iti vā
1.22.10	tad ācāryāya vedayīta
1.22.11	tiṣṭhed ahaḥśeṣam
1.22.12	astamite brahmaudanam anupravacanīyaṃ śrapayitvācāryāya vedayīta
1.22.13	ācāryaḥ samanvārabdhe juhuyāt sadasaspatim adbhutam iti
1.22.14	sāvitryā dvitīyam
1.22.15	yad yat kiṃcāta ūrdhvam anūktaṃ syāt
1.22.16	ṛṣibhyas tṛtīyam
1.22.17	sauviṣṭakṛtaṃ caturtham
1.22.18	brāhmaṇān bhojayitvā vedasamāptiṃ vācayīta
1.22.19	ata ūrdhvam akṣārālavaṇāśī brahmacāry adhaḥśāyī trirātraṃ dvādaśarātraṃ saṃvatsaraṃ vā
1.22.20	caritavratāya medhājananaṃ karoti
1.22.21	aninditāyāṃ diśyekamūlaṃ palāśaṃ kuśastambaṃ vā palāśāpacāre pradakṣiṇam udakumbhena triḥ pariṣiñcantaṃ vācayati suśravaḥ suśravā asi yathā tvaṃ suśravaḥ suśravā asy evam māṃ suśravaḥ sauśravasaṃ kuru / yathā tvaṃ devānāṃ yajñasya nidhipo asy evam aham manuṣyāṇāṃ vedasya nidhipo bhūyāsam iti
1.22.22	etena vāpanādi paridānāntaṃ vratādeśanaṃ vyākhyātam
1.22.23	ity anupetapūrvasya
1.22.24	athopetapūrvasya
1.22.25	kṛtākṛtaṃ keśavapanam
1.22.26	medhājananaṃ ca
1.22.27	aniruktaṃ paridānam
1.22.28	kālaśca
1.22.29	tat savitur vṛṇīmaha iti sāvitrīm
1.23.1	ṛtvijo vṛṇīte 'nyūnānatiriktāṅgān ye mātṛtaḥ pitṛtaś ceti yathoktaṃ purastāt
1.23.2	yūna ṛtvijo vṛṇīta ity eke
1.23.3	brahmāṇam eva prathamaṃ vṛṇīte 'tha hotāram athādhvaryum athodgātāram
1.23.4	sarvān vā ye 'hīnaikāhair yājayanti
1.23.5	sadasyaṃ saptadaśaṃ kauṣītakinaḥ samāmananti sa karmaṇām upadraṣṭā bhavatīti
1.23.6	tad uktam ṛgbhyāṃ yam ṛtvijo bahudhā kalpayanta iti
1.23.7	hotāram eva prathamaṃ vṛṇīte
1.23.8	agnir me hotā sa me hotā hotāraṃ tvā amuṃ vṛṇa iti hotāram
1.23.9	candramā me brahmā sa me brahmā brahmāṇaṃ tvāmuṃ vṛṇa iti brahmāṇam / ādityo me 'dhvaryur ity adhvaryum
1.23.10	parjanyo ma udgātā ity udgātāram
1.23.11	āpo me hotra āśaṃsinya iti hotrakān
1.23.12	raśmayo me camasādhvaryava iti camasādhvaryūn
1.23.13	ākāśo me sadasya iti sadasyam
1.23.14	sa vṛto japen mahan me 'voco bhargo me 'voco bhago me 'voco yaśo me 'vocaḥ stomaṃ me 'vocaḥ kﾱptiṃ me 'voco bhuktiṃ me 'vocas tṛptiṃ me 'vocaḥ sarvaṃ me 'voca iti
1.23.15	japitvāgniṣ ṭe hotā sa te hotā hotāhaṃ te mānuṣa iti hotā pratijānīte
1.23.16	candramās te brahmā sa te brahmā brahmā
1.23.17	evam itare yathādeśam
1.23.18	tan mām avatu tan māviśatu tena bhukṣiṣīyeti ca yājayiṣyan
1.23.19	nyastam ārtvijyam akāryam ahīnasya nīcadakṣiṇasya vyādhitasyāturasya yakṣmagṛhītasyānudeśyabhiśastasya kṣiptayonir iti caiteṣām
1.23.20	somapravākaṃ paripṛcchet ko yajñaḥ ka ṛtvijaḥ kā dakṣiṇeti
1.23.21	kalyāṇaiḥ saha samprayogaḥ
1.23.22	na māṃsam aśnīyur na striyam upeyur ā krator apavargāt
1.23.23	etenāgne brahmaṇā vāvṛdhasveti dakṣiṇāgnāvājyāhutiṃ hutvā yathārthaṃ pravrajet
1.23.24	evam anāhitāgnir gṛhya imām agne śaraṇim mīmṛṣo na ityetayarcā
1.24.1	ṛtvijo vṛtvā madhuparkam āharet
1.24.2	snātakāyopasthitāya
1.24.3	rājñe ca
1.24.4	ācāryaśvaśurapitṛvyamātulānāṃ ca
1.24.5	dadhani madhv ānīya
1.24.6	sarpir vā madhvalābhe
1.24.7	viṣṭaraḥ pādyam arghyam ācamanīyaṃ madhuparko gaur ity eteṣāṃ tris trir ekaikaṃ vedayante
1.24.8	ahaṃ varṣma sajātānāṃ vidyutām iva sūryaḥ / idaṃ tam adhitiṣṭhāmi yo mā kaścābhidāsatīty udagagre viṣṭara upaviśet
1.24.9	ākramya vā
1.24.10	pādau prakṣālāpayīta
1.24.11	dakṣiṇam agre brāhmaṇāya prayacchet
1.24.12	savyaṃ śūdrāya
1.24.13	prakṣālitapādo 'rghyam añjalinā pratigṛhyāthācamanīyena ācāmaty amṛtopastaraṇam asīti
1.24.14	madhuparkam āhriyamāṇam īkṣate mitrasya tvā cakṣuṣā pratīkṣa iti
1.24.15	devasya tvā savituḥ prasave 'śvinor bāhubhyāṃ pūṣṇo hastābhyāṃ pratigṛhṇāmīti tad añjalinā pratigṛhya savye pāṇau kṛtvā madhu vātā ṛtāyata iti tṛcenāvekṣya anāmikayā cāṅguṣṭhena ca triḥ pradakṣiṇam āloḍya vasavas tvā gāyatreṇa chandasā bhakṣayantv iti purastānnimārṣṭi
1.24.16	rudrāstvā traiṣṭubhena chandasā bhakṣayantv iti dakṣiṇataḥ
1.24.17	ādityāstvā jāgatena chandasā bhakṣayantv iti paścāt
1.24.18	viśve tvā devā ānuṣṭubhena chandasā bhakṣayantv ity uttarataḥ
1.24.19	bhūtebhyastveti madhyāttrirudgṛhya
1.24.20	virājo doho 'sīti prathamaṃ prāśnīyāt
1.24.21	virājo doham aśīya iti dvitīyam
1.24.22	mayi dohaḥ padyāyai virāja iti tṛtīyam
1.24.23	na sarvam
1.24.24	na tṛptiṃ gacchet
1.24.25	brāhmaṇāya udaṅ ucchiṣṭaṃ prayacchet
1.24.26	alābhe 'psu
1.24.27	sarvaṃ vā
1.24.28	athācamanīyenānvācāmaty amṛtāpidhānam asīti
1.24.29	satyaṃ yaśaḥ śrīr mayi śrīḥ śrayatām iti dvitīyam
1.24.30	ācāntodakāya gāṃ vedayante
1.24.31	hato me pāpmā pāpmā me hata iti japitvoṃ kuruteti kārayiṣyan
1.24.32	mātā rudrāṇāṃ duhitā vasūnām iti japitvom utsṛjatety utsrakṣyan
1.24.33	nāmāṃso madhuparko bhavati bhavati
2.1.1	śrāvaṇyāṃ paurṇamāsyāṃ śravaṇākarma
2.1.2	akṣatasaktūnāṃ navaṃ kalaśaṃ pūrayitvā darvīṃ ca baliharaṇīṃ nave śikye nidadhāti
2.1.3	akṣatadhānāḥ kṛtvā sarpiṣārdhā anakti
2.1.4	astamite sthālīpākaṃ śrapayitvaikakapālaṃ ca puroﾱāśam agne naya supathā rāye 'smān iti catasṛbhiḥ pratyṛcaṃ hutvā pāṇinaikakapālam acyutāya bhaumāya svāheti
2.1.5	avaplutaḥ syād āviṣpṛṣṭho vā
2.1.6	mā no agne 'vasṛjo aghāyety enam āśayenābhijuhoti
2.1.7	śaṃ no bhavantu vājino haveṣvityaktā dhānā añjalinā
2.1.8	amātyebhya itarā dadyāt
2.1.9	kalaśāt saktūnāṃ darvīṃ pūrayitvā prāg upaniṣkramya śucau deśe 'po 'vaninīya sarpadevajanebhyaḥ svāheti hutvā namaskaroti ye sarpāḥ pārthivā ye 'ntarikṣyā ye divyā ye diśyās tebhya imaṃ balim āhārṣaṃ tebhya imaṃ balim upākaromīti
2.1.10	pradakṣiṇaṃ parītya paścād baler upaviśya sarpo 'si sarpatāṃ sarpāṇām adhipatir asy annena manuṣyāṃstrāyase 'pūpena sarpān yajñena devāṃs tvayi mā santaṃ tvayi santaḥ sarpā mā hiṃsiṣur dhruvāmuṃ te paridadāmi
2.1.11	dhruvāmuṃ te dhruvāmuṃ ta ity amātyān anupūrvam
2.1.12	dhruva māṃ te paridadāmīty ātmānam antataḥ
2.1.13	nainam antarā vyaveyur ā paridānāt
2.1.14	sarpadevajanebhyaḥ svāheti sāyaṃ prātar baliṃ hared ā pratyavarohaṇāt
2.1.15	prasaṃkhyāya haike tāvato balīṃstadahareva upaharanti
2.2.1	āśvayujyām āśvayujīkarma
2.2.2	niveśanam alaṃkṛtya snātāḥ śucivāsasaḥ paśupataye sthālīpākaṃ nirupya juhuyuḥ paśupataye śivāya śaṃkarāya pṛṣātakāya svāheti
2.2.3	pṛṣātakam añjalinā juhuyād ūnaṃ me pūryatāṃ pūrṇaṃ me mopasadat pṛṣātakāya svāheti
2.2.4	sajūr ṛtubhiḥ sajūr vidhābhiḥ sajūr indrāgnibhyāṃ svāhā / sajūr ṛtubhiḥ sajūr vidhābhiḥ sajūr dyāvāpṛthivībhyāṃ svāhetyāhitāgner āgrayaṇasthālīpākaḥ
2.2.5	anāhitāgner api śālāgnau
2.3.1	mārgaśīrṣyāṃ pratyavarohaṇaṃ caturdaśyām
2.3.2	paurṇamāsyāṃ vā
2.3.3	niveśanaṃ punarnavīkṛtya lepanastaraṇopastaraṇair astamite pāyasasya juhuyur apa śveta padā jahi pūrveṇa cāpareṇa ca / sapta ca vāruṇīr imāḥ sarvāśca rājabāndhavīḥ svāhā / na vai śvetaś cābhyāgāre 'hir jaghāna kiṃcana / śvetāya vaidārvāya namaḥ svāheti
2.3.4	nātra sauviṣṭakṛt
2.3.5	abhayaṃ naḥ prājāpatyebhyo bhūyād ity agnim īkṣamāṇo japati
2.3.6	śivo naḥ sumanā bhaveti hemantaṃ manasā dhyāyāt
2.3.7	paścād agneḥ svastaraḥ svāstīrṇas tasminn upaviśya syonā pṛthivi bhaveti japitvā saṃviśet sāmātyaḥ prākśirā udaṅmukhaḥ
2.3.8	yathāvakāśam itare
2.3.9	jyāyāñjyāyān vānantaraḥ
2.3.10	mantravido mantrān japeyuḥ
2.3.11	saṃhāyāto devā avantu na iti triḥ
2.3.12	etāṃ dakṣiṇāmukhāḥ pratyaṅmukhā udaṅmukhāś caturtham
2.3.13	saṃhāya sauryāṇi svastyayanāni ca japitvānnaṃ saṃskṛtya brāhmaṇān bhojayitvā svastyayanaṃ vācayīta
2.4.1	hemantaśiśirayoścaturṇām aparapakṣāṇām aṣṭamīṣvaṣṭakāḥ
2.4.2	ekasyāṃ vā
2.4.3	pūrvedyuḥ pitṛbhyo dadyāt
2.4.4	odanaṃ kṛsaraṃ pāyasam
2.4.5	catuḥśarāvasya vāpūpān
2.4.6	udīratām avara ut parāsa ityaṣṭābhir hutvā yāvatībhir vā kāmayīta
2.4.7	atha śvobhūte 'ṣṭakāḥ paśunā sthālīpākena ca
2.4.8	apyanaḍuho yavasam āharet
2.4.9	agninā vā kakṣam upoṣet
2.4.10	eṣā me 'ṣṭaketi
2.4.11	na tv eva anaṣṭakaḥ syāt
2.4.12	tāṃ ha eke vaiśvadevīṃ bruvata āgneyīm eke sauryām eke prājāpatyām eke rātridevatām eke nakṣatradevatām eka ṛtudevatām eke pitṛdevatām eke paśudevatām eke
2.4.13	paśukalpena paśuṃ saṃjñapya prokṣaṇopākaraṇavarjaṃ vapām utkhidya juhuyād vaha vapāṃ jātavedaḥ pitṛbhyo yatraitān vettha nihitān parāke / medasaḥ kulyā upa enānt sravantu satyā etā āśiṣaḥ santu sarvāḥ svāheti
2.4.14	ataḥ avadānānāṃ sthālīpākasya cāgne naya supathā rāye 'smān iti dve / grīṣmo hemanta ṛtavaḥ śivā no varṣāḥ śivā abhayā śarannaḥ / saṃvatsaro 'dhipatiḥ prāṇado no 'horātre kṛṇutāṃ dīrgham āyuḥ svāhā / śāntā pṛthivī śivam antarikṣaṃ dyaur no devy abhayaṃ no astu / śivā diśaḥ pradiśa uddiśo na āpo vidyutaḥ paripāntu sarvataḥ svāhā / āpo marīcīḥ pravahantu no dhiyo dhātā samudro avahantu pāpam / bhūtaṃ bhaviṣyad abhayaṃ viśvam astu me brahmādhiguptaḥ svārākṣarāṇi svāhā / viśva ādityā vasavaś ca devā rudrā goptāro marutaḥ sadantu / ūrjaṃ prajām amṛtaṃ pinvamānaḥ prajāpatir mayi parameṣṭhī dadhātu svāhā / prajāpate na tvad etāny anyaḥ
2.4.15	sauviṣṭakṛtyaṣṭamī
2.4.16	brāhmaṇān bhojayed ityuktam
2.5.1	aparedyur anvaṣṭakyam
2.5.2	tasyaiva māṃsasya prakalpya dakṣiṇāpravaṇe 'gnim upasamādhāya pariśrityottarataḥ pariśritasya dvāraṃ kṛtvā samūlaṃ barhis trir apasalair avidhūnvan paristīrya havīṃṣyāsādayed odanaṃ kṛsaraṃ pāyasaṃ dadhimanthān madhumanthāṃś ca
2.5.3	piṇḍapitṛyajñakalpena
2.5.4	hutvā madhumanthavarjaṃ pitṛbhyo dadyāt
2.5.5	strībhyaśca surā cācāmam ity adhikam
2.5.6	karṣūṣveke dvayoḥ ṣaṭsu vā
2.5.7	pūrvāsu pitṛbhyo dadyāt
2.5.8	aparāsu strībhyaḥ
2.5.9	etena māghyāvarṣaṃ proṣṭhapadyā aparapakṣe
2.5.10	māsi māsi caivaṃ pitṛbhyo 'yukṣu pratiṣṭhāpayet
2.5.11	navāvarān bhojayet
2.5.12	ayujo vā
2.5.13	yugmān vṛddhipūrteṣu
2.5.14	ayugmān itareṣu
2.5.15	pradakṣiṇam upacāro yavais tilārthaḥ
2.6.1	ratham ārokṣyan nānā pāṇibhyāṃ cakre 'bhimṛśed ahaṃ te pūrvapādāvārabhe bṛhadrathantare te cakre
2.6.2	vāmadevyam akṣa ity akṣādhiṣṭhāne
2.6.3	dakṣiṇapūrvābhyām ārohed vāyoṣṭvā vīryeṇa ārohāmīndrasya ojasādhipatyeneti
2.6.4	raśmīṃt saṃmṛśed araśmikān vā daṇḍena brahmaṇo vas tejasā saṃgṛhṇāmi satyena vā saṃgṛhṇāmīti
2.6.5	abhipravartamāneṣu japet sahasrasaniṃ vājam abhivartasva ratha deva pravaha vanaspate vīḍvaṅgo hi bhūyā iti
2.6.6	etayānyānyapi vānaspatyāni
2.6.7	sthirau gāvau bhavatāṃ vīﾱurakṣa iti rathāṅgam abhimṛśet
2.6.8	sutrāmāṇaṃ pṛthivīṃ dyām anehasam iti nāvam
2.6.9	navarathena yaśasvinaṃ vṛkṣaṃ hradaṃ vāvidāsinaṃ pradakṣiṇaṃ kṛtvā phalavatīḥ śākhā āharet
2.6.10	anyad vā kauṭumbam
2.6.11	saṃsadam upayāyāt
2.6.12	asmākam uttamaṃ kṛdhīty ādityamīkṣamāṇo japitvāvarohet
2.6.13	ṛṣabhaṃ mā samānām ity abhikrāman
2.6.14	vayam adyendrasya proṣṭhā ity astaṃ yātyāditye
2.6.15	tad vo divo duhitaro vibhātīr iti vyuṣṭāyām
2.7.1	athāto vāstuparīkṣā
2.7.2	anūkharam avivadiṣṇu bhūma
2.7.3	oṣadhivanaspativat
2.7.4	yasmin kuśavīriṇaṃ prabhūtam
2.7.5	kaṇṭakikṣīriṇas tu samūlān parikhāya udvāsayet
2.7.6	apāmārgaḥ śākas tilvakaḥ parivyādha iti caitāni
2.7.7	yatra sarvata āpo madhye sametya pradakṣiṇaṃ śayanīyaṃ parītya prācyaḥ syanderann apravadatyas tat sarvasamṛddham
2.7.8	samavasrave bhaktaśaraṇaṃ kārayet
2.7.9	bahvannaṃ ha bhavati
2.7.10	dakṣiṇāpravaṇe sabhāṃ māpayet sādyūtā ha bhavati
2.7.11	yuvānastasyāṃ kitavāḥ kalahinaḥ pramāyukā bhavanti
2.7.12	yatra sarvatrāpaḥ prasyanderant sā svastyayanyadyūtā ca
2.8.1	athaitair vāstu parīkṣeta
2.8.2	jānumātraṃ gartaṃ khātvā tair eva pāṃsubhiḥ pratipūrayet
2.8.3	adhike praśastaṃ same vārttaṃ nyūne garhitam
2.8.4	astamite 'pāṃ pūrṇaṃ parivāsayet
2.8.5	sodake praśastam ārdre vārttaṃ śuṣke garhitam
2.8.6	śvetaṃ madhurāsvādaṃ sikatottaraṃ brāhmaṇasya
2.8.7	lohitaṃ kṣatriyasya
2.8.8	pītaṃ vaiśyasya
2.8.9	tat sahasrasītaṃ kṛtvā yathādiksamacaturasraṃ māpayet
2.8.10	āyatacaturasraṃ vā
2.8.11	tacchamīśākhayodumbaraśākhayā vā śaṃtātīyena triḥ pradakṣiṇaṃ parivrajan prokṣati
2.8.12	avicchinnayā codakadhārayā āpo hi ṣṭha mayobhuva iti tṛcena
2.8.13	vaṃśāntareṣu śaraṇāni kārayet
2.8.14	garteṣvavakāṃ śīpālam ity avadhāpayen na hāsya dāhuko bhavatīti vijñāyate
2.8.15	madhyamasthūṇāyā garte 'vadhāya prāgagrodagagrān kuśān āstīrya vrīhiyavamatīr apa āsecayed acyutāya bhaumāya svāheti
2.8.16	athainām ucchrīyamāṇām anumantrayeta ihaiva tiṣṭha nimitā tilvalāstām irāvatīm / madhye poṣasya tiṣṭhantī mā tvā prāpann aghāyavaḥ / ā tvā kumāras taruṇa ā vatso jāyatāṃ saha / ā tvā pariśritaḥ kumbha ā dadhnaḥ kalaśair ayann iti
2.9.1	vaṃśam ādhīyamānam
2.9.2	ṛtena sthūṇām adhiroha vaṃśa drāghīya āyuḥ prataraṃ dadhāna iti
2.9.3	sarvāsu catasṛṣu śilāsu maṇikaṃ pratiṣṭhāpayet pṛthivyā adhi saṃbhaveti
2.9.4	araṅgaro vāvadīti tredhā baddho varatrayā / irām u ha praśaṃsaty anirām apabādhatām iti vā
2.9.5	athāsminn apa āsecayed aitu rājā varuṇo revatībhir asmint sthāne tiṣṭhatu modamānaḥ / irāṃ vahanto ghṛtam ukṣamāṇā mitreṇa sākaṃ saha saṃviśantv iti
2.9.6	athainacchamayati
2.9.7	vrīhiyavamatībhir adbhir hiraṇyam avadhāya śaṃtātīyena triḥ pradakṣiṇaṃ parivrajan prokṣati
2.9.8	avicchinnayā codakadhārayā āpo hi ṣṭha mayobhuva iti tṛcena
2.9.9	madhye 'gārasya sthālīpākaṃ śrapayitvā vāstoṣpate pratijānīhyasmān iti catasṛbhiḥ pratyṛcaṃ hutvānnaṃ saṃskṛtya brāhmaṇān bhojayitvā śivaṃ vāstu śivaṃ vāstv iti vācayīta
2.10.1	uktaṃ gṛhaprapadanam
2.10.2	bījavato gṛhān prapadyeta
2.10.3	kṣetraṃ prakarṣayed uttaraiḥ proṣṭhapadaiḥ phālgunībhī rohiṇyā vā
2.10.4	kṣetrasyānuvātam kṣetrasya patinā vayam iti pratyṛcaṃ juhuyāj japed vā
2.10.5	gāḥ pratiṣṭhamānā anumantrayeta mayobhu vāto abhivātu usrā iti dvābhyām
2.10.6	āyatīr yāsām ūdhaś caturbilaṃ madhoḥ pūrṇaṃ ghṛtasya ca / tā naḥ santu payasvatīr bahvīr goṣṭhe ghṛtācyaḥ / upa maitu mayobhuva ūrjaṃ ca ojaś ca bibhratīḥ / duhānā akṣitaṃ payo mayi goṣṭhe niviśadhvaṃ yathā bhavāmy uttamaḥ / yā deveṣu tanvam airayanteti ca sūktaśeṣam
2.10.7	āgāvīyam eke
2.10.8	gaṇānām upatiṣṭhetāgurugavīnāṃ bhūtāḥ stha praśastāḥ stha śobhanāḥ priyāḥ priyo vo bhūyāsaṃ śaṃ mayi jānīdhvaṃ śaṃ mayi jānīdhvam
3.1.1	athātaḥ pañcayajñāḥ
3.1.2	devayajño bhūtayajñaḥ pitṛyajño brahmayajño manuṣyayajña iti
3.1.3	tad yad agnau juhoti sa devayajño yad baliṃ karoti sa bhūtayajño yat pitṛbhyo dadāti sa pitṛyajño yat svādhyāyam adhīte sa brahmayajño yan manuṣyebhyo dadāti sa manuṣyayajña iti
3.1.4	tān etān yajñān ahar ahaḥ kurvīta
3.2.1	atha svādhyāyavidhiḥ
3.2.2	prāg vodag vā grāmānniṣkramya apa āplutya śucau deśe yajñopavītyācamyāklinnavāsā darbhāṇāṃ mahad upastīrya prākkūlānāṃ teṣu prāṅmukha upaviśyopasthaṃ kṛtvā dakṣiṇottarau pāṇī saṃdhāya pavitravantau / vijñāyate 'pāṃ vā eṣa oṣadhīnāṃ raso yad darbhāḥ sarasam eva tad brahma karoti / dyāvāpṛthivyoḥ saṃdhim īkṣamāṇaḥ saṃmīlya vā yathā vā yuktam ātmānaṃ manyeta tathā yukto 'dhīyīta svādhyāyam
3.2.3	oṃpūrvā vyāhṛtayaḥ
3.2.4	sāvitrīm anvāha paccho 'rdharcaśaḥ sarvām iti tṛtīyam
3.3.1	atha svādhyāyam adhīyītarco yajūṃṣi sāmāny atharvāṅgiraso brāhmaṇāni kalpān gāthā nārāśaṃsīr itihāsapurāṇānīti
3.3.2	yad ṛco 'dhīte payaāhutibhir eva tad devatās tarpayati yad yajūṃṣi ghṛtāhutibhir yat sāmāni madhvāhutibhir yad atharvāṅgirasaḥ somāhutibhir yad brāhmaṇāni kalpān gāthā nārāśaṃsīr itihāsapurāṇānīty amṛtāhutibhiḥ
3.3.3	yad ṛco 'dhīte payasaḥ kulyā asya pitṝnt svadhā upakṣaranti yad yajūṃṣi ghṛtasya kulyā yat sāmāni madhvaḥ kulyā yad atharvāṅgirasaḥ somasya kulyā yad brāhmaṇāni kalpān gāthā nārāśaṃsīr itihāsapurāṇānītyamṛtasya kulyāḥ
3.3.4	sa yāvan manyeta tāvad adhītyaitayā paridadhāti namo brahmaṇe namo astv agnaye namaḥ pṛthivyai nama oṣadhībhyaḥ / namo vāce namo vācaspataye namo viṣṇave mahate karomīti
3.4.1	devatās tarpayati prajāpatir brahmā vedā devā ṛṣayaḥ sarvāṇi chandāṃsy oṃkāro vaṣaṭkāro vyāhṛtayaḥ sāvitrī yajñā dyāvāpṛthivī antarikṣam ahorātrāṇi saṃkhyāḥ siddhāḥ samudrā nadyo girayaḥ kṣetrauṣadhivanaspatigandharvāpsaraso nāgā vayāṃsi gāvaḥ sādhyā viprā yakṣā rakṣāṃsi bhūtāny evamantāni
3.4.2	atharṣayaḥ śatarcino mādhyamā gṛtsamado viśvāmitro vāmadevo 'trir bhāradvājo vasiṣṭhaḥ pragāthāḥ pāvamānyaḥ kṣudrasūktā mahāsūktā iti
3.4.3	prācīnāvītī
3.4.4	sumantujaiminivaiśampāyanapailasūtrabhāṣyabhāratamahābhāratadharmācāryā jānanti bāhavigārgyagautamaśākalyabābhravyamāṇḍavyamāṇḍūkeyā gargī vācaknavī vaḍavā prātītheyī sulabhā maitreyī kaholaṃ kauṣītakaṃ mahākauṣītakaṃ paiṅgyaṃ mahāpaiṅgyaṃ suyajñaṃ śāṅkhāyanam aitareyaṃ mahaitareyaṃ śākalaṃ bāṣkalaṃ sujātavaktram audavāhiṃ mahaudavāhiṃ saujāmiṃ śaunakam āśvalāyanaṃ ye cānye ācāryās te sarve tṛpyantv iti
3.4.5	pratipuruṣaṃ pitṝṃs tarpayitvā gṛhān etya yad dadāti sā dakṣiṇā
3.4.6	athāpi vijñāyate sa yadi tiṣṭhan vrajann āsīnaḥ śayāno vā yaṃ yaṃ kratum adhīte tena tena hāsya kratuneṣṭaṃ bhavati
3.4.7	vijñāyate tasya dvāvanadhyāyau yad ātmā aśucir yad deśaḥ
3.5.1	athāto 'dhyāyopākaraṇam
3.5.2	oṣadhīnāṃ prādurbhāve śravaṇena śrāvaṇasya
3.5.3	pañcamyāṃ hastena vā
3.5.4	ājyabhāgau hutvājyāhutīr juhuyāt sāvitryai brahmaṇe śraddhāyai medhāyai prajñāyai dhāraṇāyai sadasaspataye 'numataye chandobhya ṛṣibhyaś ceti
3.5.5	atha dadhisaktūn juhoti
3.5.6	agnim īḍe purohitam ity ekā
3.5.7	kuṣumbhakas tad abravīd āvadaṃs tvaṃ śakune bhadram āvada gṛṇānā jamadagninā dhāmaṃ te viśvaṃ bhuvanam adhiśritaṃ gantā no yajñaṃ yajñiyāḥ suśami yo naḥ svo araṇaḥ praticakṣva vicakṣvāgne yāhi marutsakhā yat te rājañ śṛtaṃ havir iti dvyṛcāḥ
3.5.8	samānī va ākūtir ity ekā
3.5.9	tacchaṃ yor āvṛṇīmaha ity ekā
3.5.10	adhyeṣyamāṇo 'dhyāpyair anvārabdha etābhyo devatābhyo hutvā sauviṣṭakṛtaṃ hutvā dadhisaktūn prāśya tato mārjanam
3.5.11	apareṇāgniṃ prākkūleṣu darbheṣu upaviśyodapātre darbhān kṛtvā brahmāñjalikṛto japet
3.5.12	oṃpūrvā vyāhṛtayaḥ sāvitrīṃ ca trir abhyasya vedādim ārabhet
3.5.13	tathotsarge
3.5.14	ṣaṇmāsān adhīyīta
3.5.15	samāvṛtto brahmacārikalpena
3.5.16	yathānyāyam itare
3.5.17	jāyopeyetyeke
3.5.18	prājāpatyaṃ tat
3.5.19	vārṣikam ity etad ācakṣate
3.5.20	madhyamāṣṭakāyām etābhyo devatābhyo 'nnena hutvāpo 'bhyavayanti
3.5.21	etā eva devatās tarpayanti
3.5.22	ācāryān ṛṣīn pitṝṃśca
3.5.23	etad utsarjanam
3.6.1	atha kāmyānāṃ sthāne kāmyāś caravaḥ
3.6.2	tān eva kāmān āpnoti
3.6.3	atha vyādhitasyāturasya yakṣmagṛhītasya vā ṣaḍāhutiś caruḥ
3.6.4	muñcāmi tvā haviṣā jīvanāya kam ity etena
3.6.5	svapnam amanojñaṃ dṛṣṭvādyā no deva savitar iti dvābhyām yacca goṣu duḥṣvapnyam iti pañcabhir ādityam upatiṣṭheta
3.6.6	yo me rājan yujyo vā sakhā veti vā
3.6.7	kṣutvā jṛmbhitvāmanojñaṃ dṛṣṭvā pāpakaṃ gandham āghrāyākṣispandane karṇadhvanane ca sucakṣā aham akṣībhyāṃ bhūyāsaṃ suvarcā mukhena suśrut karṇābhyāṃ mayi dakṣakratū iti japet
3.6.8	agamanīyāṃ gatvāyājyaṃ yājayitvābhojyaṃ bhuktvāpratigrāhyaṃ pratigṛhya caityaṃ yūpaṃ copahatya punar mām aitv indriyaṃ punar āyuḥ punar bhagaḥ / punar draviṇam aitu māṃ punar brāhmaṇam aitu māṃ svāhā / ime ye dhiṣṇyāso agnayo yathāsthānam iha kalpatām / vaiśvānaro vāvṛdhāno antar yacchatu me mano hṛdy antaram amṛtasya ketuḥ svāhety ājyāhutī juhuyāt
3.6.9	samidhau vā
3.6.10	japed vā
3.7.1	avyādhitaṃ cet svapantam ādityo 'bhy astam iyād vāgyato 'nupaviśan rātriśeṣaṃ bhūtvā yena sūrya jyotiṣā bādhase tama iti pañcabhir ādityam upatiṣṭhate
3.7.2	abhyudiyācced akarmaśrāntam anabhirūpeṇa karmaṇā vāgyata iti samānam uttarābhiś catasṛbhir upasthānam
3.7.3	yajñopavītī nityodakaḥ saṃdhyām upāsīta vāgyataḥ
3.7.4	sāyam uttarāparābhimukho 'nvaṣṭamadeśaṃ sāvitrīṃ japed ardhāstamite maṇḍala ā nakṣatradarśanāt
3.7.5	evaṃ prātaḥ
3.7.6	prāṅmukhas tiṣṭhann ā maṇḍaladarśanāt
3.7.7	kapotaś ced agāram upahanyād anupated vā devāḥ kapota iti pratyṛcaṃ juhuyāj japed vā
3.7.8	vayam u tvā pathaspata ity arthacaryāṃ cariṣyan
3.7.9	saṃ pūṣan viduṣeti naṣṭam adhijigamiṣan mūḍho vā
3.7.10	saṃ pūṣann adhvana iti mahāntam adhvānam eṣyan pratibhayaṃ vā
3.8.1	athaitānyupakalpayīta samāvartamāno maṇiṃ kuṇḍale vastrayugaṃ chatram upānadyugaṃ daṇḍaṃ srajam unmardanam anulepanam āñjanam uṣṇīṣam ity ātmane cācāryāya ca
3.8.2	yady ubhayor na vindetācāryāyaiva
3.8.3	samidhaṃ tvāhared aparājitāyāṃ diśi yajñiyasya vṛkṣasya
3.8.4	ārdrām annādyakāmaḥ puṣṭikāmas tejaskāmo vā brahmavarcasakāma upavātām
3.8.5	ubhayīm ubhayakāmaḥ
3.8.6	upari samidhaṃ kṛtvā gām annaṃ ca brāhmaṇebhyaḥ pradāya gaudānikaṃ karma kurvīta
3.8.7	ātmani mantrānt saṃnamayet
3.8.8	ekaklītakena
3.8.9	śītoṣṇābhir adbhiḥ snātvā yuvaṃ vastrāṇi pīvasā vasāthe ity ahate vāsasī ācchādyāśmanas tejo 'si cakṣur me pāhīti cakṣuṣī āñjayīta
3.8.10	aśmanas tejo 'si śrotraṃ me pāhīti kuṇḍale ābadhnīta
3.8.11	anulepanena pāṇī pralipya mukham agre brāhmaṇo 'nulimpet
3.8.12	bāhū rājanyaḥ
3.8.13	udaraṃ vaiśyaḥ
3.8.14	upasthaṃ strī
3.8.15	ūrū saraṇajīvanaḥ
3.8.16	anārtāsy anārto 'haṃ bhūyāsam iti srajam apibadhnīta
3.8.17	na māloktām
3.8.18	māleti ced brūyuḥ srag ity abhidhāpayīta
3.8.19	devānāṃ pratiṣṭhe sthaḥ sarvato mā pātam ity upānahāvāsthāya divaś chadmāsīti chatram ādatte
3.8.20	veṇur asi vānaspatyo 'si sarvato mā pāhīti vaiṇavaṃ daṇḍam
3.8.21	āyuṣyam iti sūktena maṇiṃ kaṇṭhe pratimucya uṣṇīṣaṃ kṛtvā tiṣṭhant samidham ādadhyāt
3.9.1	smṛtaṃ nindā ca vidyā ca śraddhā prajñā ca pañcamī / iṣṭaṃ dattam adhītaṃ ca kṛtaṃ satyaṃ śrutaṃ vratam / yad agneḥ sendrasya saprajāpatikasya saṛṣikasya saṛṣirājanyasya sapitṛkasya sapitṛrājanyasya samanuṣyasya samanuṣyarājanyasya sākāśasya sātīkāśasya sānukāśasya sapratīkāśasya sadevamanuṣyasya sagandharvāpsaraskasya sahāraṇyaiś ca paśubhir grāmyaiśca yan ma ātmana ātmani vrataṃ tan me sarvavratam idam aham agne sarvavrato bhavāmi svāheti
3.9.2	mamāgne varca iti pratyṛcaṃ samidho 'bhyādadhyāt
3.9.3	yatrainaṃ pūjayiṣyanto bhavanti tatraitāṃ rātrīṃ vaset
3.9.4	vidyānte gurum arthena nimantrya kṛtānujñātasya vā snānam
3.9.5	tasyaitāni vratāni bhavanti
3.9.6	na naktaṃ snāyān na nagnaḥ snāyān na nagnaḥ śayīta na nagnāṃ striyam īkṣetānyatra maithunād varṣati na dhāven na vṛkṣam ārohen na kūpam avarohen na bāhubhyāṃ nadīṃ taren na saṃśayam abhyāpadyeta mahad vai bhūtaṃ snātako bhavatīti vijñāyate
3.10.1	gurave prasrakṣyamāṇo nāma prabruvīta
3.10.2	idaṃ vatsyāmo bho iti
3.10.3	uccair ūrdhvaṃ nāmnaḥ
3.10.4	prāṇāpānayor upāṃśu
3.10.5	ā mandrair indra haribhir iti ca
3.10.6	ato vṛddho japati prāṇāpānayor uruvyacāstayā prapadye devāya savitre paridadāmīty ṛcaṃ ca
3.10.7	samāpya oṃ prāk svastīti japitvā mahi trīṇām ity anumantrya
3.10.8	evam atisṛṣṭasya na kutaścid bhayaṃ bhavatīti vijñāyate
3.10.9	vayasām amanojñā vācaḥ śrutvā kanikradaj januṣaṃ prabruvāṇa iti sūkte japed devīṃ vācam ajanayanta devā iti ca
3.10.10	stuhi śrutaṃ gartasadaṃ yuvānam iti mṛgasya
3.10.11	yasyā diśo bibhīyād yasmād vā tāṃ diśam ulmukam ubhayataḥ pradīptaṃ pratyasyen manthaṃ vā prasavyam āloḍyābhayaṃ mitrāvaruṇā mahyam astv arciṣā śatrūn dahataṃ pratītya / mā jñātāraṃ mā pratiṣṭhāṃ vindantu mitho bhindānā upayantu mṛtyum iti
3.10.12	saṃsṛṣṭaṃ dhanam ubhayaṃ samākṛtam iti manthaṃ nyañcaṃ karoti
3.11.1	sarvato bhayād anājñātād aṣṭāv ājyāhutīr juhuyāt pṛthivī vṛtā sāgninā vṛtā tayā vṛtayā vartryā yasmād bhayād bibhemi tad vāraye svāhā
3.11.2	antarikṣaṃ vṛtaṃ tad vāyunā vṛtaṃ tena vṛtena vartreṇa yasmād bhayād bibhemi tad vāraye svāhā / dyaur vṛtā sādityena vṛtā tayā vṛtayā vartryā yasmād bhayād bibhemi tad vāraye svāhā
3.11.3	āpo vṛtās tā varuṇena vṛtās tābhir vṛtābhir vartrībhir yasmād bhayād bibhemi tad vāraye svāhā / prajā vṛtās tāḥ prāṇena vṛtās tābhir vṛtābhir vartrībhir yasmād bhayād bibhemi tad vāraye svāhā
3.11.4	vedā vṛtās te chandobhir vṛtās tair vṛtair vartrair yasmād bhayād bibhemi tad vāraye svāhā / sarvaṃ vṛtaṃ tad brahmaṇā vṛtaṃ tena vṛtena vartreṇa yasmād bhayād bibhemi tad vāraye svāheti
3.11.5	athāparājitāyāṃ diśyavasthāya svastyātreyaṃ japati yata indra bhayāmaha iti ca sūktaśeṣam
3.12.1	saṃgrāme samupoﾱhe rājānaṃ saṃnāhayet
3.12.2	ā tvāhārṣam iti paścād rathasyāvasthāya
3.12.3	jīmūtasyeva bhavati pratīkam iti kavacaṃ prayacchet
3.12.4	uttarayā dhanuḥ
3.12.5	uttarāṃ vācayet
3.12.6	svayaṃ caturthīṃ japet
3.12.7	pañcamyeṣudhiṃ prayacchet
3.12.8	abhipravartamāne ṣaṣṭhīm
3.12.9	saptamyāśvān
3.12.10	aṣṭamīm iṣūn avekṣamāṇaṃ vācayati
3.12.11	ahir iva bhogaiḥ paryeti bāhum iti taﾱaṃ nahyamānam
3.12.12	athainaṃ sārayamāṇam upāruhyābhīvartaṃ vācayati pra yo vāṃ mitrāvaruṇeti ca dve
3.12.13	athainam anvīkṣetāpratirathe śāsasauparṇaiḥ
3.12.14	pradhārayantu madhuno ghṛtasyety etat sauparṇam
3.12.15	sarvā diśo 'nuparyāyāt
3.12.16	ādityam auśanasaṃ vāvasthāya prayodhayet
3.12.17	upaśvāsaya pṛthivīm uta dyām iti tṛcena dundubhim abhimṛśet
3.12.18	avasṛṣṭā parāpatetīṣūn visarjayet
3.12.19	yatra bāṇāḥ saṃpatantīti yudhyamāneṣu japet
3.12.20	saṃśiṣyād vā saṃśiṣyād vā
4.1.1	āhitāgniṃ ced upatapet prācyām udīcyām aparājitāyāṃ vā diśyudavasyet
4.1.2	grāmakāmā agnaya ity udāharanti
4.1.3	āśaṃsanta enaṃ grāmam ājigamiṣanto 'gadaṃ kuryur iti ha vijñāyate
4.1.4	agadaḥ somena paśuneṣṭyeṣṭvāvasyet
4.1.5	aniṣṭvā vā
4.1.6	saṃsthite bhūmibhāgaṃ khānayed dakṣiṇapūrvasyāṃ diśi dakṣiṇāparasyāṃ vā
4.1.7	dakṣiṇāpravaṇaṃ prāgdakṣiṇāpravaṇaṃ vā
4.1.8	pratyagdakṣiṇāpravaṇam ity eke
4.1.9	yāvān udbāhukaḥ puruṣas tāvadāyāmam
4.1.10	vyāmamātraṃ tiryak
4.1.11	vitastyavāk
4.1.12	abhita ākāśaṃ śmaśānam
4.1.13	bahulauṣadhikam
4.1.14	kaṇṭakikṣīriṇas tv iti yathoktaṃ purastāt
4.1.15	yatra sarvata āpaḥ prasyanderann etad ādahanasya lakṣaṇaṃ śmaśānasya
4.1.16	keśaśmaśrulomanakhāni vāpayantīty uktaṃ purastāt
4.1.17	vigulphaṃ barhirājyaṃ ca
4.1.18	dadhanyatra sarpir ānayanti
4.1.19	etat pitryaṃ pṛṣadājyam
4.2.1	athaitāṃ diśam agnīn nayanti yajñapātrāṇi ca
4.2.2	anvañcaṃ pretam ayujo 'mithunāḥ pravayasaḥ
4.2.3	pīṭhacakreṇa goyuktenety eke
4.2.4	anustaraṇīm
4.2.5	gām
4.2.6	ajāṃ vaikavarṇām
4.2.7	kṛṣṇām eke
4.2.8	savye bāhau baddhvā anusaṃkālayanti
4.2.9	anvañco 'mātyā adhonivītāḥ pravṛttaśikhā jyeṣṭhaprathamāḥ kaniṣṭhajaghanyāḥ
4.2.10	prāpyaivaṃ bhūmibhāgaṃ kartodakena śamīśākhayā triḥ prasavyam āyatanaṃ parivrajan prokṣaty apeta vīta vi ca sarpatāta iti
4.2.11	dakṣiṇapūrvoddhānta āhavanīyaṃ nidadhāti
4.2.12	uttarapaścime gārhapatyam
4.2.13	dakṣiṇapaścime dakṣiṇam
4.2.14	athainam antarvedīdhmacitiṃ cinoti yo jānāti
4.2.15	tasmin barhir āstīrya kṛṣṇājinaṃ ca uttaraloma tasmin pretaṃ saṃveśayanty uttareṇa gārhapatyaṃ hṛtvāhavanīyam abhiśirasam
4.2.16	uttarataḥ patnīm
4.2.17	dhanuś ca kṣatriyāya
4.2.18	tām utthāpayed devaraḥ patisthānīyo 'ntevāsī jaraddāso vodīrṣva nāry abhi jīvalokam iti
4.2.19	kartā vṛṣale japet
4.2.20	dhanur hastād ādadāno mṛtasyeti dhanuḥ
4.2.21	uktaṃ vṛṣale
4.2.22	adhijyaṃ kṛtvā saṃcitim acitvā saṃśīryānupraharet
4.3.1	athaitāni pātrāṇi yojayet
4.3.2	dakṣiṇe haste juhūm
4.3.3	savya upabhṛtam
4.3.4	dakṣiṇe pārśve sphyaṃ savye 'gnihotrahavaṇīm
4.3.5	urasi dhruvāṃ śirasi kapālāni datsu grāvṇaḥ
4.3.6	nāsikayoḥ sruvau
4.3.7	bhittvā caikam
4.3.8	karṇayoḥ prāśitraharaṇe
4.3.9	bhittvā caikam
4.3.10	udare pātrīm
4.3.11	samavattadhānaṃ ca camasam
4.3.12	upasthe śamyām
4.3.13	araṇī ūrvoḥ
4.3.14	ulūkhalamusale jaṅghayoḥ
4.3.15	pādayoḥ śūrpe
4.3.16	chittvā caikam
4.3.17	āsecanavanti pṛṣadājyasya pūrayanti
4.3.18	amā putro dṛṣadupale kurvīta
4.3.19	lauhāyasaṃ ca kaulālam
4.3.20	anustaraṇyā vapām utkhidya śiromukhaṃ pracchādayed agner varma pari gobhir vyayasveti
4.3.21	vṛkkā uddhṛtya pāṇyor ādadhyād atidrava sārameyau śvānāviti dakṣiṇe dakṣiṇaṃ savye savyam
4.3.22	hṛdaye hṛdayam
4.3.23	piṇḍyau caike
4.3.24	vṛkkāpacāra ity eke
4.3.25	sarvāṃ yathāṅgaṃ vinikṣipya carmaṇā pracchādyemam agne camasaṃ mā vijihvara iti praṇītāpraṇayanam anumantrayate
4.3.26	savyaṃ jānvācya dakṣiṇāgnāvājyāhutīr juhuyād agnaye svāhā kāmāya svāhā lokāya svāhānumataye svāheti
4.3.27	pañcamīm urasi pretasyāsmād vai tvam ajāyathā ayaṃ tvad adhijāyatām asau svargāya lokāya svāheti
4.4.1	preṣyati yugapad agnīn prajvālayateti
4.4.2	āhavanīyaś cet pūrvaṃ prāpnuyāt svargaloka enaṃ prāpad iti vidyād rātsyaty asāvamutraivam ayam asminn iti putraḥ
4.4.3	gārhapatyaś cet pūrvaṃ prāpnuyād antarikṣaloka enaṃ prāpad iti vidyād rātsyaty asāvamutraivam ayam asminn iti putraḥ
4.4.4	dakṣiṇāgniś cet pūrvaṃ prāpnuyān manuṣyaloka enaṃ prāpad iti vidyād rātsyaty asāvamutraivam ayam asminn iti putraḥ
4.4.5	yugapatprāptau parām ṛddhiṃ vadanti
4.4.6	taṃ dahyamānam anumantrayate prehi prehi pathibhiḥ pūrvebhir iti samānam
4.4.7	sa evaṃvidā dahyamānaḥ sahaiva dhūmena svargaṃ lokam etīti ha vijñāyate
4.4.8	uttarapurastād āhavanīyasya jānumātraṃ gartaṃ khātvāvakāṃ śīpālam ity avadhāpayet tato ha vā eṣa niṣkramya sahaiva dhūmena svargaṃ lokam etīti ha vijñāyate
4.4.9	ime jīvā vi mṛtair āvavṛtrann iti savyāvṛto vrajanty anavekṣamāṇāḥ
4.4.10	yatrodakam avahad bhavati tat prāpya sakṛd unmajjyaikāñjalim utsṛjya tasya gotraṃ nāma ca gṛhītvottīryānyāni vāsāṃsi paridhāya sakṛd enānyāpīḍya udagdaśāni visṛjyāsata ā nakṣatradarśanāt
4.4.11	ādityasya vā dṛśyamāne praviśeyuḥ
4.4.12	kaniṣṭhaprathamā jyeṣṭhajaghanyāḥ
4.4.13	prāpyāgāram aśmānam agniṃ gomayam akṣatāṃstilān apa upaspṛśanti
4.4.14	naitasyāṃ rātryām annaṃ paceran
4.4.15	krītotpannena vā varteran
4.4.16	trirātram akṣārālavaṇāśinaḥ syuḥ
4.4.17	dvādaśarātraṃ vā mahāguruṣu dānādhyayane varjayeran
4.4.18	daśāhaṃ sapiṇḍeṣu
4.4.19	gurau cāsapiṇḍe
4.4.20	aprattāsu ca strīṣu
4.4.21	trirātram itareṣvācāryeṣu
4.4.22	jñātau cāsapiṇḍe
4.4.23	prattāsu ca strīṣu
4.4.24	adantajāte
4.4.25	aparijāte ca
4.4.26	ekāhaṃ sabrahmacāriṇi
4.4.27	samānagrāmīye ca śrotriye
4.5.1	saṃcayanam ūrdhvaṃ daśamyāḥ kṛṣṇapakṣasyāyujāsvekanakṣatre
4.5.2	alakṣaṇe kumbhe pumāṃsam alakṣaṇāyāṃ striyam
4.5.3	ayujo 'mithunāḥ pravayasaḥ
4.5.4	kṣīrodakena śamīśākhayā triḥ prasavyaṃ parivrajan prokṣati śītike śītikāvatīti
4.5.5	aṅguṣṭhopakaniṣṭhikābhyām ekaikam asthyasaṃhrādayanto avadadhyuḥ
4.5.6	pādau pūrvaṃ śira uttaram
4.5.7	susaṃcitaṃ saṃcitya pavanena saṃpūya yatra sarvata āpo nābhisyanderann anyā varṣābhyas tatra garte 'vadadhyur upasarpa mātaraṃ bhūmim etām iti
4.5.8	uttarayā pāṃsūn avakiret
4.5.9	avakīryottarām
4.5.10	ut te stabhnāmīti kapālenāpidhāyāthānavekṣaṃ pratyāvrajyāpa upaspṛśya śrāddham asmai dadyuḥ
4.6.1	guruṇābhimṛtā anyato vāpakṣīyamāṇā amāvāsyāyāṃ śāntikarma kurvīran
4.6.2	purodayād agniṃ sahabhasmānaṃ sahāyatanaṃ dakṣiṇā hareyuḥ kravyādam agniṃ prahiṇomi dūram ity ardharcena
4.6.3	taṃ catuṣpathe nyupya yatra vā triḥ prasavyaṃ pariyanti savyaiḥ pāṇibhiḥ savyān ūrūn āghnānāḥ
4.6.4	athānavekṣaṃ pratyāvrajyāpa upaspṛśya keśaśmaśrulomanakhāni vāpayitvopakalpayīran navān maṇikān kumbhān ācamanīyāṃśca śamīsumanomālinaḥ śamīmayam idhmaṃ śamīmayyāvaraṇī paridhīṃś cānaḍuhaṃ gomayaṃ carma ca navanītam aśmānaṃ ca yāvatyo yuvatayas tāvanti kuśapiñjūlāni
4.6.5	agnivelāyām agniṃ janayed ihaiva ayam itaro jātavedā ity ardharcena
4.6.6	taṃ dīpayamānā āsata ā śāntarātrād āyuṣmatāṃ kathāḥ kīrtayanto māṅgalyānītihāsapurāṇānīty ākhyāpayamānāḥ
4.6.7	uparateṣu śabdeṣu sampraviṣṭeṣu vā gṛhaṃ niveśanaṃ vā dakṣiṇāddvārapakṣāt prakramya avicchinnām udakadhārāṃ haret tantuṃ tanvan rajaso bhānum anvihīty ottarasmāt
4.6.8	athāgnim upasamādhāya paścād asyānaḍuhaṃ carmāstīrya prāggrīvam uttaraloma tasminn amātyān ārohayed ārohatāyur jarasaṃ vṛṇānā iti
4.6.9	imaṃ jīvebhyaḥ paridhiṃ dadhāmīti paridhiṃ paridadhyāt
4.6.10	antar mṛtyuṃ dadhatāṃ parvatenety uttarato 'śmānam agneḥ kṛtvā paraṃ mṛtyo anu parehi panthām iti catasṛbhiḥ pratyṛcaṃ hutvā yathāhāny anupūrvaṃ bhavantīty amātyān īkṣeta
4.6.11	yuvatayaḥ pṛthak pāṇibhyāṃ darbhataruṇakair navanītenāṅguṣṭhopakaniṣṭhikābhyām akṣiṇī ājya parācyo visṛjeyuḥ
4.6.12	imā nārīr avidhavāḥ supatnīr ity añjānā īkṣeta
4.6.13	aśmanvatī rīyate saṃrabhadhvam ity aśmānaṃ kartā prathamo 'bhimṛśet
4.6.14	athāparājitāyāṃ diśyavasthāyāgninānaḍuhena gomayena cāvicchinnayā codakadhārayāpo hi ṣṭhā mayobhuva iti tṛcena parīme gāmaneṣateti parikrāmatsu japet
4.6.15	piṅgalo 'naḍvān pariṇeyaḥ syād ity udāharanti
4.6.16	athopaviśanti yatrābhiraṃsyamānā bhavanty ahatena vāsasā pracchādya
4.6.17	āsate 'svapanta odayāt
4.6.18	udita āditye sauryāṇi svastyayanāni ca japitvānnaṃ saṃskṛtyāpa naḥ śośucad agham iti pratyṛcaṃ hutvā brāhmaṇān bhojayitvā svastyayanaṃ vācayīta
4.6.19	gauḥ kaṃso 'hataṃ vāsaś ca dakṣiṇā
4.7.1	athātaḥ pārvaṇe śrāddhe kāmya ābhyudayika ekoddiṣṭe vā
4.7.2	brāhmaṇāñ śrutaśīlavṛttasampannān ekena vā kāle jñāpitān snātān kṛtapacchaucān ācāntān udaṅmukhān pitṛvad upaveśyaikaikam ekaikasya dvau dvau trīṃs trīn vā
4.7.3	vṛddhau phalabhūyastvam
4.7.4	na tvevaikaṃ sarveṣām
4.7.5	kāmam anādye
4.7.6	piṇḍair vyākhyātam
4.7.7	apaḥ pradāya
4.7.8	darbhān dviguṇabhugnān āsanaṃ pradāya
4.7.9	apaḥ pradāya
4.7.10	taijasāśmamayamṛnmayeṣu triṣu pātreṣv ekadravyeṣu vā darbhāntarhiteṣv apa āsicya
4.7.11	śaṃ no devīr abhiṣṭaya ity anumantritāsu tilān āvapati tilo 'si soma devatyo gosave devanirmitaḥ / pratnavadbhiḥ prattaḥ svadhayā pitṝn imāṃllokān prīṇayā hi naḥ svadhā nama iti
4.7.12	prasavyena
4.7.13	itarapāṇyaṅguṣṭhāntareṇopavītitvād dakṣiṇena vā savyopagṛhītena pitar idaṃ te 'rghyaṃ pitāmahedaṃ te 'rghyaṃ prapitāmahedaṃ te 'rghyam ity appūrvam
4.7.14	tāḥ pratigrāhayiṣyaṃt sakṛt sakṛt svadhā arghyā iti
4.7.15	prasṛṣṭā anumantrayeta yā divyā āpaḥ pṛthivī saṃbabhūvur yā antarikṣyā uta pārthivīr yāḥ / hiraṇyavarṇā yajñiyās tā na āpaḥ śaṃ syonā bhavantv iti saṃsravān samavanīya tābhir adbhiḥ putrakāmo mukham anakti
4.7.16	noddharet prathamaṃ pātraṃ pitṝṇām arghyapātitam / āvṛtās tatra tiṣṭhanti pitaraḥ śaunako 'bravīt
4.7.17	etasmin kāle gandhamālyadhūpadīpācchādanānāṃ pradānam
4.7.18	uddhṛtya ghṛtāktam annam anujñāpayaty agnau kariṣye karavai karavāṇīti vā
4.7.19	pratyabhyanujñā kriyatāṃ kuruṣva kurv iti
4.7.20	athāgnau juhoti yathoktaṃ purastāt
4.7.21	abhyanujñāyāṃ pāṇiṣv eva vā
4.7.22	agnimukhā vai devāḥ pāṇimukhāḥ pitara iti ha brāhmaṇam
4.7.23	yadi pāṇiṣvācānteṣv anyad annam anudiśati
4.7.24	annam anne
4.7.25	sṛṣṭaṃ dattam ṛdhnukam iti
4.7.26	tṛptāñjñātvā madhumatīḥ śrāvayed akṣann amīmadanteti ca
4.7.27	sampannam iti pṛṣṭvā yad yad annam upayuktaṃ tat tat sthālīpākena saha piṇḍārtham uddhṛtya śeṣaṃ nivedayet
4.7.28	abhimate 'numate vā bhuktavatsv anācānteṣu piṇḍān nidadhyāt
4.7.29	ācānteṣveke
4.7.30	prakīryānnam upavīyoṃ svadhocyatām iti visṛjet
4.7.31	astu svadheti vā
4.8.1	atha śūlagavaḥ
4.8.2	śaradi vasante vārdrayā
4.8.3	śreṣṭhaṃ svasya yūthasya
4.8.4	akuṣṭhipṛṣat
4.8.5	kalmāṣam ityeke
4.8.6	kāmaṃ kṛṣṇam ālohavāṃś cet
4.8.7	vrīhiyavamatībhir adbhir abhiṣicya
4.8.8	śirasta ā bhasattaḥ
4.8.9	rudrāya mahādevāya juṣṭo vardhasveti
4.8.10	taṃ vardhayet sampannadantam ṛṣabhaṃ vā
4.8.11	yajñiyāyāṃ diśi
4.8.12	asaṃdarśane grāmāt
4.8.13	ūrdhvam ardharātrāt
4.8.14	udita ityeke
4.8.15	vaidyaṃ caritravantaṃ brahmāṇam upaveśya sapalāśām ārdraśākhāṃ yūpaṃ nikhāya vratatyau kuśarajjū vā raśane 'nyatarayā yūpaṃ parivīyānyatarayārdhaśirasi paśuṃ baddhvā yūpe raśanāyāṃ vā niyunakti yasmai namas tasmai tvā juṣṭaṃ niyunajmīti
4.8.16	prokṣaṇādi samānaṃ paśunā
4.8.17	viśeṣān vakṣyāmaḥ
4.8.18	pātryā palāśena vā vapāṃ juhuyād iti vijñāyate
4.8.19	harāya mṛdāya śarvāya śivāya bhavāya mahādevāyogrāya bhīmāya paśupataye rudrāya śaṃkarāyeśānāya svāheti
4.8.20	ṣaḍbhir vottaraiḥ
4.8.21	rudrāya svāheti vā
4.8.22	catasṛṣu catasṛṣu kuśasūnāsu catasṛṣu dikṣu baliṃ hared yās te rudra pūrvasyāṃ diśi senās tābhya enan namas te 'stu mā mā hiṃsīr ity evaṃ pratidiśaṃ tv ādeśanam
4.8.23	caturbhiḥ sūktaiś catasro diśa upatiṣṭheta kad rudrāyemā rudrāyāte pitarimā rudrāya sthiradhanvana iti
4.8.24	sarvarudrayajñeṣu diśām upasthānam
4.8.25	tuṣān phalīkaraṇāṃś ca pucchaṃ carmaśiraḥpādān ityagnāvanupraharet
4.8.26	bhogaṃ carmaṇā kurvīteti śāṃvatyaḥ
4.8.27	uttarato 'gner darbhavītāsu kuśasūnāsu vā śoṇitaṃ ninayecchvāsinīr ghoṣiṇīr vicinvatīḥ samaśnuvatīḥ sarpā yad vo 'tra taddharadhvam iti
4.8.28	athodaṅāvṛtya śvāsinīr ghoṣiṇīr vicinvatīḥ samaśnuvatīḥ sarpā yad vo 'tra taddharadhvam iti sarpebhyo yat tatra asṛg ūvadhyaṃ vāvasrutaṃ bhavati taddharanti sarpāḥ
4.8.29	sarvāṇi ha vā asya nāmadheyāni sarvāḥ senāḥ sarvāṇyucchrayaṇānīty evaṃvid yajamānaṃ prīṇāti
4.8.30	nāsya bruvāṇaṃ cana hinastīti vijñāyate
4.8.31	nāsya prāśnīyāt
4.8.32	nāsya grāmam āhareyur abhimāruko haiṣa devaḥ prajā bhavatīti
4.8.33	amātyān antataḥ pratiṣedhayet
4.8.34	niyogāttu prāśnīyāt svastyayana iti
4.8.35	sa eṣa śūlagavo dhanyo lokyaḥ puṇyaḥ putryaḥ paśavyāyuṣyo yaśasyaḥ
4.8.36	iṣṭvānyam utsṛjet
4.8.37	nānutsṛṣṭaḥ syāt
4.8.38	na hāpaśurbhavatīti vijñāyate
4.8.39	śaṃtātīyaṃ japangṛhāniyāt
4.8.40	paśūnām upatāpa etam eva devaṃ madhye goṣṭhasya yajeta
4.8.41	sthālīpākaṃ sarvahutam
4.8.42	barhirājyaṃ cānuprahṛtya dhūmato gā ānayet
4.8.43	śaṃtātīyaṃ japan paśūnāṃ madhyam iyāt
4.8.44	namaḥ śaunakāya namaḥ śaunakāya
