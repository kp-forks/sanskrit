#Text:Vaikhānasaśrautasūtra
#Edition:Caland
#Data entry:F. Voegeli; sections 8-9, 11ff by O. Hellwig



1.1.1	athāgnyādheyaṃ vyākhyāsyāmaḥ
1.1.2	brāhmaṇo vasante rājanyo grīṣme vaiśyaḥ śaradi rathakāro varṣāsu
1.1.3	sarve śiśira ity eke
1.1.4	rohiṇīkṛttikāmṛgaśiraḥpunarvasūttarānūrādhāśravaṇahastaviśākhāsv ekasmin nakṣatre 'māvāsyāyāṃ paurṇamāsyāṃ vādadhīta
1.1.5	kṛttikāsv agnim ādadhīteti brāhmaṇoktāni kāmyāni nakṣatrāṇi yathākāmam
1.1.6	yatraitāni trīṇi saṃbhavanty ṛtur nakṣatraṃ parva tad bhadram
1.1.7	vipratiṣedhe tu nakṣatram ṛtuś ca balīyaḥ
1.1.8	somena yakṣyamāṇa ādadhīta nartuṃ na nakṣatraṃ sūrkṣet
1.1.9	yathopapādaṃ śamīgarbham aśvattham
1.1.10	yady aśamīgarbhaṃ śuklāṅkuram aśanivāyvanupahatam agnyadagdhaṃ bahupakṣyanāvāsam aśuṣkam aśīrṇam antyajātyanupahataṃ gatvā vaiśvānarasūktena pradakṣiṇaṃ kṛtvā praṇameta
1.1.11	tenaiva prācīm udīcīṃ vā śākhāṃ prāgādi pradakṣiṇaṃ chedayitvā prāgagram udagagraṃ vā nipātayet
1.1.12	patitottaram adharaṃ mūlam agraṃ ca yathā jñeyaṃ tathāṅkayitvā śākhāpatrāṇi prahāpayati
1.1.13	tāṃ dvidhā chedayitvādhobhāgenādharām araṇiṃ tvakpārśvordhvabhāgāṃ vigatatvacaṃ viśoṣitāṃ caturviṃśatyaṅgulāyatām aṣṭāṅgulivistārāṃ caturaṅgulonnatāṃ tathottarabhāgenottarām araṇiṃ ca gāyatryā karoti
1.1.14	tatra prathamāni yāni catvāry aṅgulāni śiraś cakṣuḥ śrotram āsyaṃ ca
1.1.15	dvitīyāni yāni grīvā vakṣo hṛdayaṃ stanaḥ
1.1.16	tṛtīyāny udaraprabhṛtīni
1.1.17	caturthāni śroṇī
1.1.18	pañcamāny ūrū
1.1.19	ṣaṣṭhāni jaṅghe
1.1.20	pādāv ity eke
1.1.21	evam araṇī sarvair aṅgaiḥ saṃpūrṇe bhavataḥ
1.1.22	yac chīrṣṇi manthati śīrṣaktimān yajamāno bhavati
1.1.23	yad grīvāyāṃ vepano 'yaṃ nirmanthet
1.1.24	yad udare 'nārabdho 'sya yajño bhavati
1.1.25	ūrū rakṣasāṃ yonir jaṅghe pādau piśācānāṃ śroṇī devānāṃ yoniḥ
1.1.26	tasmāc chroṇyām eva prathamaṃ manthet
1.1.27	mūlād aṣṭāṅgulaṃ parityajyāgrāc ca dvādaśāṅgulaṃ pārśvatas trīṇi trīṇy aṅgulāni prathamamanthane
1.1.28	evaṃ prajananaṃ kurvīta
1.1.29	uttarāraṇer aṣṭāṅgulayuktināhaṃ yathāyogapariṇāhaṃ pramanthaṃ chittvā manthamūle saṃdhatte
1.1.30	tena sahitaḥ ṣaḍviṃśatyaṅgulāyato mantho bhavati
1.1.31	tathā chidram iti
1.1.32	uttānā prākśirā araṇis tathā vediḥ
1.2.1	gṛhe saumye paścimapūrvāyatāṃ tathānuvaṃśāṃ pūrvadakṣiṇayor dvārayutām agniśālāṃ kalpayaty asthiromakeśāṅgāratuṣakāṣṭhāśmaloṣṭapipīlikādīn varjayitvā mṛdā śuddhayā
1.2.2	paścime bhūr iti gārhapatyāyatanaṃ rajjvāṣṭādaśāṅgulyā vṛttaṃ bhrāmayitvāṣṭāṅgulonnataṃ sthaṇḍilaṃ kṛtvā paritaś caturaṅgulivistāraṃ hitvā madhye ṣaḍaṅgulaṃ nimnaṃ khanati
1.2.3	śiṣṭaṃ tad ūrdhvamekhalā syāt
1.2.4	tatparigatāṃ caturaṅgulivistāronnatām adhomekhalāṃ karoti
1.2.5	tasmāt prācyām aṣṭapadaprakrame brāhmaṇasyaikādaśaprakrame kṣatriyasya dvādaśaprakrame vaiśyasyāpi suvar ity āhavanīyāgnyāyatanaṃ caturaśraṃ caturdikṣu dvātriṃśadaṅgulyāyatam aṣṭāṅgulonnataṃ sthaṇḍilaṃ prakalpya pūrvavat parito hitvā mekhalām ūrdhvāṃ madhye nimnam adhomekhalāṃ karoti
1.2.6	dvayor madhye vedir asīty uktvā gārhapatyāhavanīyasaṃbandhāṃ dakṣiṇottarayoś caturaṅgulivistāronnatāṃ tadantare ṣoḍaśāṅgulivistārāṃ vediṃ kurute
1.3.1	vedyāṃ dakṣiṇasyāṃ paścime bhāge bhuva ity anvāhāryapacanaṃ pañcaviṃśatyaṅgulyā vṛttaṃ bhrāmayitvā dakṣiṇārdhe 'rdhacandrākāraṃ sthaṇḍilaṃ pūrvavat tasyonnataṃ madhyanimnam ūrdhvādharā mekhalā ca
1.3.2	vedyuttaraṃ tridhā kṛtvā pūrvabhāgottare prakrame vedyunnatam utkaraṃ kuryāt
1.3.3	āhavanīyāt prācyāṃ jana iti sabhyāgnyāyatanaṃ dvādaśāṅgulonnatam āhavanīyavac caturaśraṃ sthaṇḍilaṃ paritas tathaiva hitvā dvādaśāṅgulaṃ madhyanimnaṃ caturaṅgulivistāronnatās tisro mekhalāḥ pañcāṅgulivistārā madhyamā mekhalā
1.3.4	tatprācyāṃ maha ity āvasathyāgnyāyatanaṃ trikoṇaṃ paścimadakṣiṇottareṣu pañcacatvāriṃśadaṅgulāyataṃ sthaṇḍilaṃ tasyonnataṃ madhyanimnaṃ dve mekhale ca pūrvavat
1.3.5	āvasathyaṃ caturaśrim ity eke
1.3.6	sarveṣāṃ yājñikānāṃ yajamānasyādhvaryor vā dakṣiṇahastasya madhyamāṅguler madhyamaparvaṇā mānam ācarati
1.4.1	yuktaḥ śraddhānvito viprair anujñātaḥ keśān romanakhāni ca vāpayitvā vidhinā snāta iṣe tvorje tvetyādi svādhyāyam adhīyīta śataṃ prāṇāyāmāṃś ca kṛtvā dhyāyan nārāyaṇam upoṣya sapatnīko ghṛtamiśraṃ haviṣyaṃ kṣīreṇa prāśnāti
1.4.2	uktavratam ācaran pāvanārtham amātyahomān kūśmāṇḍahomāṃś ca juhuyāt
1.4.3	ahany upavasathe sarvakāmārtham agnīn ādhāsya ity uktvā yajamānaḥ keśaśmaśruromāṇi vapate
1.4.4	na vapata ity eke
1.4.5	tato 'bhyudayaśrāddhaṃ kurvīta
1.4.6	daivikavat sarvaṃ
1.4.7	dvau viśvedevau caturaḥ pitṝn vṛṇīte
1.4.8	nāndīmukhāḥ pitaraḥ sānugāḥ priyantām ity ārādhyārghyaṃ dadāti
1.4.9	dūrvākṣatayuktam udakumbhaṃ nidhāya pūrvavad daivikaṃ paitṛkaṃ ca hutvā tadānīm udakumbhādbhir yāsu gandhā rasā uti yajamāno 'bhiṣicya puṇyāhaṃ vācayati
1.4.10	svasti no mimītāṃ kṛṇuṣva pājaḥ svastidā viśaspatir iti pratisaraṃ baddhvā tasmin dine brāhmaṇān uktalakṣaṇān ṛtvijo vṛtvā saṃpūjya madhuparkaṃ dadāti
1.4.11	yajamānaḥ patnī ca navair vastrottarīyapuṣpādyair alaṃkṛtau bhavataḥ
1.4.12	adhvaryur yo aśvatthaḥ śamīgarbha ity araṇī uddhṛtyāśvatthāddhavyavāhād iti saṃbharati
1.4.13	āyur mayi dhattām iti saṃbhṛte abhimantrayate
1.4.14	adhivṛkṣasūrya aupāsanād dīptāñ chakalān yajamāna āyuṣe vo gṛhṇāmīti pañcabhiḥ śarāve gṛhṇāty āyur mām āviśatv iti gṛhītvā tāny upottiṣṭhati
1.5.1	apareṇa gārhapatyaṃ pālāśyā śāmyā vā śākhayāpeta vīteti trivīdhīs tryapakramam udagantaṃ mārjayitvoddhanyamānam ity uddhatya śaṃ no devīr ity avokṣya tam agniṃ brāhmaudanikam ādadhāti
1.5.2	nirmanthyam ambarīṣam uttapanīyaṃ vety eke
1.5.3	yady aupāsanaṃ na śiṣyate sāyam atra juhuyāt
1.5.4	niśāyām apareṇa brāhmaudanikaṃ lohitam ānaḍuhaṃ carma prācīnagrīvam uttaralomopastīrya tasmiṃś catuḥśarāvaṃ brahmaudanaṃ nirvapati
1.5.5	ākūtyai tvā kāmāya tveti niruptān abhimṛśyādbhiḥ prokṣya carmaṇy ulūkhalaṃ nidhāya niruptān opyāvahanti
1.5.6	śūrpeṇa tuṣān vivicya prajā sthālīm iti sthālīṃ saṃśodhya tasyāṃ brahmaṇe juṣṭam nirvapāmīti catuḥśarāvaiś caturdhā taṇḍulān āvapati
1.5.7	na nirṇenekti nānvavasrāvayati
1.5.8	payasi śrapayati
1.5.9	caturṣu vā pātreṣu śrapayitvābhighāryodag udvāsya darvyā brahmaudanād uddhṛtya prabhūtena sarpiṣopasicya pra vedhase kavaye medhyāyeti juhoty upatiṣṭhate vā
1.6.1	taṃ caturdhā vyuddhṛtya prabhūtena sarpiṣopasicya ṛtvigbhyo dadāti
1.6.2	te prāśyācamya rāddhas te brahmaudana iti praśāsanti
1.6.3	tebhyo vatsataraṃ dadāti
1.6.4	sthālyām ājyaśeṣam ānayati
1.6.5	tasminn ārdrāḥ sapalāśāḥ prādeśamātrīr lakṣaṇyāśvatthasya tisraḥ samidho 'bhyajya citriyād aśvatthād ity abhimantrya samidhāgniṃ duvasyatopa tvāgne haviṣmatīs taṃ tvā samidbhir aṅgira iti tisṛbhir gāyatrībhir brāhmaṇasya brāhmaudanike 'gnāv ādadhāti samidhyamānaḥ prathamo nu gharma iti triṣṭubbhī rājanyasya tvām agne samidhānaṃ yaviṣṭheti jagatībhir vaiśyasya
1.6.6	atra mithunāv asiktaretasau gāvau dadāti
1.6.7	etam agnim ito dhārayanty ekāhaṃ dvyahaṃ tryahaṃ caturahaṃ dvādaśāham ṛtuṃ saṃvatsaraṃ vā
1.6.8	anugata etasminn agnau prayāṇe yajamānasya ca punar evaṃ vihitaṃ brahmaudanaṃ
1.6.9	brāhmaudaniko yajamāno vrataṃ carati
1.6.10	na striyam upaiti na māṃsam aśnāti nāsya gṛhād agniṃ haranti nānyataś cāharanti
1.6.11	yadi saṃvatsare nādhātuṃ śaknuyāt punar evaṃ brahmaudanaṃ vihitaṃ
1.6.12	śva ādhāsyamānaś ca brahmaudanaṃ pacaty adhvaryuś caitāṃ rātrim etad vrataṃ carati
1.6.13	prajā agne saṃvāsayety uttareṇa gārhapatyāyatanaṃ kalmāṣam ajaṃ saṃyacchet
1.6.14	śalkair agnim indhāna iti śalkais tāṃ rātriṃ vinidro yajamāno 'gnim inddhe
1.7.1	vedyāṃ saṃbhṛtān saṃbhārān saṃgṛhṇāti
1.7.2	vaiśvānarasya rūpam iti sikatā yad idaṃ divo yad ada ity ūṣān ūtīḥ kurvāṇa ity ākhūddhatam ūrjaṃ pṛthivyā iti valmīkavapāṃ prajāpatisṛṣṭānām iti sūdaṃ yasya rūpam iti varāhoddhataṃ yābhir adṛṃhad iti śarkarāś ca
1.7.3	saptaitān pārthivāñchuddhān pratyekaṃ kuḍuvaṃ śarāve pṛthag eva gṛhītvāśvo rūpaṃ kṛtvety āśvatthaṃ prādeśamātraṃ sapatrāgram ūrjaḥ pṛthivyā adhyutthito 'sīty audumbaraṃ gāyatryā hriyamāṇasya devānāṃ brahmavādam iti dvābhyāṃ pālāśaṃ yayā te sṛṣṭasyāgner iti śamīṃ yat te sṛṣṭasyeti vaikaṅkataṃ yat te tān tasyety aśanihataṃ
1.7.4	yo aśvatthaḥ śamīgarbha ity atraike 'raṇī ca saṃbharanti
1.7.5	yaṃ tvā samabharaṃ jātaveda iti yajamānaḥ sarvān saṃbhārān punaḥ saṃgṛhṇāti
1.7.6	upavyuṣaṃ sarvādhānino brāhmaudanike 'gnau prātar aupāsanahoma ity eke
1.7.7	jātavedo bhuvanasya reto 'yaṃ te yonir ṛtviya iti dvābhyām asminn agnāv araṇī niṣṭapati
1.8.1	mayi gṛhṇāmi yo no agnir iti dvābhyām ātmany agniṃ gṛhītvā dohyā ca ta ity araṇī yajamānāya prayacchati
1.8.2	mahī viśpatnīty araṇī pradīyamāne yajamānaḥ pratīkṣate
1.8.3	ārohataṃ daśatam iti pratigṛhya ṛtviyavatī stho agniretasāv ity abhimantrya mayi gṛhṇāmi yo no agnir iti dvābhyām ātmany agniṃ gṛhṇāti
1.8.4	idam aham anṛtāt satyam upaimīti vācaṃ yacchati
1.8.5	agnī rakṣāṃsi sedhatīty adhvaryur brāhmaudanikam abhimantrya tam anugamayati
1.8.6	yajamānaḥ pañcadhāgnīn vyakramad iti pañcadhāgnīn saṃkalpayed idaṃ viṣṇur iti tridhā vā
1.8.7	gārhapatyānvāhāryapacanāhavanīyasabhyāvasathyānām āyatanāni śundhadhvam iti gomayenopalipyāpeta vīteti pūrvavat saṃmṛjya rakṣohaṇam eto nv indram ity avokṣati
1.8.8	śaṃ no devīr ity eke
1.8.9	mayi devā ityādibhiś caturdiśaṃ darbhān saṃnyasyoddhanyamānam iti sauvarṇena rājatena vā navadhā khanet
1.8.10	brahma jajñānaṃ pūtaṃ hyatana iti dvābhyāṃ prādeśasaṃmitāḥ prāgantās tisras tathottarāntāś ca lekhā ullikhya sāvitryāvokṣya śaṃ no devīr iti saṃbhārān prokṣyāyataneṣu hiraṇyaṃ nidhāyod vayaṃ tamasa ud u tyaṃ citram iti pṛthak sthaṇḍile juhoti
1.9.1	sikatārdhaṃ dvidhā kṛtvārdhaṃ gārhapatyāyatane nivapaty ardhaṃ dakṣiṇāgner itarārdhaṃ tridhā kṛtvā pūrveṣv āyataneṣu
1.9.2	sabhyāvasathyayor anārambhe sarvam āhavanīye
1.9.3	evaṃ kṛtvetarān pārthivān nivapati
1.9.4	agner bhasmāsīti sikatāḥ
1.9.5	saṃjñānam asīty ūṣān nivapan yad adaś candram asi kṛṣṇaṃ tad ihāstv iti manasā dhyāyati
1.9.6	ud ehy agna ity ākhūddhataṃ yat pṛthivyā iti gārhapatyāyatane valmīkavapāṃ nidadhāti yad antarikṣasyeti dakṣiṇāgner yad divo 'nāmṛtam ity āhavanīyasya tūṣṇīm itarayoḥ
1.9.7	ut samudrān iti sūdam
1.9.8	iyaty agna āsīr iti varāhoddhatam
1.9.9	ado devīr iti śarkarā nivapan yaṃ dveṣṭi tasya vadhaṃ manasā dhyāyati
1.9.10	lohāny audumbarāṇi vā pārthivānāṃ sthāne vikalpārthāni bhavanti
1.9.11	ṛtaṃ stṛṇāmīty āyataneṣu saṃbhārān stṛṇāti
1.9.12	saṃ yā va ity ūṣān sikatāś ca saṃsṛjati
1.9.13	saṃ vaḥ sṛjāmīti vānaspatyān saṃsṛjyetaḥ prathamaṃ jajñe agnir iti sakṛd evaikaikasmin nivapati
1.9.14	tat tat saṃbhārasaṃgrahaṇamantrair ity eke
1.10.1	yās te śivās tanuva iti gārhapatye sauvarṇaṃ rukmaśakalam uttarataḥ saṃbhāreṣūpāsya candram agnim ity upāstam abhimantrya dveṣyāya rājataṃ rukmam atiprayacchati
1.10.2	yadi dveṣyaṃ na vindet tāṃ diśaṃ prati nirasyet
1.10.3	na tat punar ādadīta
1.10.4	evaṃ sarveṣv āyataneṣūpāsya nirasyet
1.10.5	divas tvā vīryeṇa kalpetāṃ dyāvāpṛthivī iti dvābhyāṃ sarvān nyuptān saṃbhārān kalpayati
1.10.6	saṃbhṛtā agnayo mā kaścanāntareṇa saṃcāriṣṭeti goptāram ādiśya prabhāte brāhmaudanikasya bhasmāpodūhya tatra muñjakulāyam āstīrya pratīcīnaprajananām adharāraṇiṃ nidhāya cittiḥ srug iti daśahotrottarāraṇiṃ prajanane nidhāyādharām araṇīṃ mantham ātmānaṃ viṣṇuṃ janyam agniṃ ca dhyāyan sahāgne agnineti manthaty upatiṣṭhati
1.10.7	aśve mathyamāne caturhotṝn yajamānaṃ vācayati
1.10.8	upāvaroheti jāyamānam agnim abhimantrayate
1.10.9	yajamāno vācaṃ visṛjate
1.10.10	jāte varaṃ dadāti
1.10.11	prajāpates tvā prāṇenābhiprāṇimi prāṇe tvāmṛtam ādadhāmīti dvābhyāṃ jātam agnim abhijighrati
1.10.12	ahaṃ tvad asmīty abhimantrayate
1.11.1	adhvaryur ajann agnir iti tam agnim abhimantryājījanann amṛtaṃ martyāsa ity añjalinā parigṛhṇāti
1.11.2	śarāve karīṣādiṣu jātam agniṃ nidhāya samrāḍ asi virāḍ asīti śalkaiḥ saminddhe
1.11.3	yajamānaḥ patnī ca kṣaume paridhāyāpavṛtte 'gnyādheye 'dhvaryave dadyātāṃ
1.11.4	rathantare gīyamāne 'gniṃ prāñcam uddhṛtyāsīnaḥ prāg udayād gārhapatyam ādadhāti prathamābhyāṃ vyāhṛtībhyāṃ bhṛgūṇāṃ tvā devānām iti bhārgavasyāṅgirasāṃ tvā devānām ity āṅgirasasyādityānāṃ tvety anyeṣāṃ brāhmaṇānāṃ varuṇasya tveti rājña indrasya tveti rājanyasya manos tveti vaiśyasya ṛbhūṇāṃ tveti rathakārasya bhūmir bhūmneti prathamābhyāṃ sarparājñībhyāṃ gharmaḥ śirastad ayam iti prathamena ca gharmaśirasā yās te śivāḥ prāṇaṃ tvāmṛte divas tvā vīryeṇāgne gṛhapate 'he budhnya pariṣadyeti catasṛbhir gārhapatyāyatane saṃbhāreṣv agniṃ jvalantam abhyādadhāti
1.11.5	agna āyāhi samrāḍ asi virāḍ asīti śalkaiḥ saminddhe
1.11.6	yajamānaḥ sugārhapatya ity āhitaṃ gārhapatyam upatiṣṭhate tat tad ādhānamantraiś ca
1.11.7	adhvaryur grāmyāraṇyauṣadhibījāni yathālābham ājye 'vadhāya yā te agne paśuṣu pavamānā priyā tanūr iti śamanahomair āhitam agniṃ śamayeta
1.12.1	anv agnir uṣasām iti gārhapatye 'gnipraṇayanīyān idhmān ādīpyāśvaṃ purastāt sthāpayati
1.12.2	ojase balāya tvodyacche yas ta ātmā divaḥ pṛthivyā ud u tvā viśve devā iti catasṛbhir gārhapatyād āhavanīyaṃ śarāva uddhṛtya taṃ sikatāpūritena pātreṇopayamya jānudaghna udyacchati
1.12.3	tasmin dhāryamāṇe vāmadevye gīyamāne laukikaṃ mathitaṃ vāgnim āhṛtya dakṣiṇayā dvārordhvajānur upaviśyāgnīdhro dvitīyayā vyāhṛtyā yatharṣyādhānenāyaṃ gauḥ pṛśnir akramīt triṃśaddhāmeti dvitīyatṛtīyābhyāṃ sarparājñībhyāṃ vātaḥ prāṇa iti dvitīyena ca gharmaśirasā yās te śivās tanuvo vyānaṃ tvāmṛte divas tvā vīryeṇāgne 'nnapā mayobhuveti saṃbhāreṣv anvāhārapacanam ādadhāti
1.12.4	gārhapatyād agnim āhṛtyety eke
1.12.5	vyākhyāto bījahomo yajamānasya copasthānaṃ
1.12.6	yā vājinn agner ity agnitanūr aśvasya dakṣiṇe karṇe yajamānaṃ vācayati
1.12.7	vikramasva mahāṁ asi prācīm anu pradiśaṃ kramadhvam agnineti tisṛbhir aśvamukhāḥ prācīṃ gacchanti
1.12.8	iyaty agre 'gniṃ haraty atha madhyato nābhidaghne tṛtīyam āsyadaghne
1.12.9	nāgnim ādityaṃ ca vyavaiti
1.12.10	imā u mām ity ardhādhve hriyamāṇaṃ yajamāna upasthāya varaṃ dadyāt
1.12.11	tasminn adhvaryur nāko 'sīti hiraṇyaṃ nidhāyātikrāmati
1.12.12	bṛhaspate paridīyeti dakṣiṇato brahmā rathaṃ rathacakraṃ vā gārhapatyād āhavanīyāt saṃtataṃ triḥ parivartayati
1.12.13	yāvat triḥ parivartayati tāvad abhyasthād iti prāñcaṃ pūrvavāham aśvaṃ dakṣiṇena pādenottarapārśvataḥ saṃbhārān ākramayati
1.13.1	yathāhitasyāgner aṅgārā abhyavavarteran
1.13.2	taṃ pradakṣiṇaṃ parito nītvā yad akranda iti punar eva tathākramayati
1.13.3	purastāt pratyaṅmukham aśvaṃ sthāpayati
1.13.4	aśvābhāve 'naḍuho 'jasya pade vādadhīta
1.13.5	kamaṇḍalupada ādadhītety eke
1.13.6	yad idaṃ diva ity agnim abhimantrya purastāt pratyaṅmukhas tiṣṭhan sarvābhir vyāhṛtībhir yatharṣyādhānena bhūmir bhūmnāsya prāṇād iti prathamottamābhyāṃ sarparājñībhyām arkaś cakṣur ity uttamena ca gharmaśirasā yās te śivā apānaṃ tvāmṛte divas tvā vīryeṇāgne samrāḍ ity āhavanīyaṃ jvalantam agnim ūrdhvajñur eva saṃbhāreṣv asya pada ādadhāti yajñāyajñīye bṛhati śyaite ca gīyamāne
1.13.7	āhite vāravantīyaṃ gāyati
1.13.8	pratiṣiddhāny agnyādheye sāmāni vyāhṛtībhir evodgīthaṃ bhavatīty eke
1.13.9	laukikaṃ mathitaṃ vāgnim āhṛtyāhavanīyād vā pañcamyā vyāhṛtyā caturthyā ca yatharṣy ādhānena sabhyāvasathyau saṃbhāreṣv ādadhāti
1.13.10	vyākhyāto bījahomo yajamānasya copasthānam
1.13.11	ānaśe vyānaśe sarvam āyur vyānaśe 'haṃ tvad asmi ye te agne śive tanuvāv iti caitair āhavanīyam upatiṣṭhate
1.14.1	agna āyūṃṣy agne pavasvāgne pāvaketi tisṛbhir āśvatthīs tisraḥ samidha ekaikasminn ādhānavad ādadhāty āhavanīye gārhapatye dakṣiṇāgnau sabhyāvasathyayor iti vā sarvakarmasv eṣām evānūpūrvyam
1.14.2	samudrād ūrmir vayaṃ nāma catvāri śṛṅgeti tisṛbhis tisraḥ śamīmayīr ghṛtāktāḥ preddho agne dīdihīty audumbarīṃ vidhema ta iti vaikaṅkatīṃ tāṃ savitur vareṇyasyeti śamīmayīṃ
1.14.3	tatas tūṣṇīṃ prātar agnihotraṃ juhoti
1.14.4	athavājyaṃ saṃskṛtya caturgṛhītenāṣṭagṛhītena vā srucaṃ pūrayitvā dhyāyan nārāyaṇaṃ juhoti
1.14.5	sāgnihotrasya sthāne bhavati
1.14.6	yajamāno 'pareṇa sarvān agnīṃs tiṣṭhan ye te agne śive tanuvāv iti śivābhis tanūbhir upatiṣṭhate
1.14.7	yās te agne ghorās tanuvas tābhiḥ pāpmānaṃ gaccheti yajuṣopasthāya yās te agne ghorās tanuvaḥ kṣuc ca tṛṣṇā ceti ghorābhiś ca
1.14.8	atrāmum iti dveṣyasya nāma gṛhṇāti
1.14.9	apa upaspṛśati
1.14.10	juhūṃ sruvaṃ ca saṃmṛjya pūrvavat srucaṃ pūrayitvā pūrṇāhutī juhoti
1.14.11	yajamāno varaṃ dattvā punar ghorābhir upasthāya śivābhir upatiṣṭhate
1.14.12	narya prajāṃ me gopāyātharva pituṃ me gopāya śaṃsya paśūn me gopāya sapratha sabhāṃ me gopāyāhe budhnya mantraṃ me gopāyeti pañcabhir virāṭkramaiḥ pañcāgnīn upatiṣṭhate pañcadhāgnīn iti sarvān
1.14.13	athāgneyam aṣṭākapālaṃ nirvapet
1.14.14	upasanne paridatte haviṣy aprokṣite sabhāmadhye 'dhidevanam uddhatyāvokṣyākṣān opya teṣu hiraṇyaṃ nidhāya niṣasāda dhṛtavrata iti rājanyasya juhoti
1.14.15	pra nūnam ity āvasathe pariṣado hiraṇyaṃ nidhāya tasmin juhoti
1.15.1	uta no 'hirbudhnya ity āvasathyam abhimantrya yajamānāya śatam akṣān adhvaryur dadāti
1.15.2	teṣu paṇamāno yajamānaḥ kṛtaṃ vijitya tad annaṃ śrapayitvā sabhāsadbhyo brāhmaṇebhyaḥ pradadāti
1.15.3	ta āvasathe bhuñjate
1.15.4	kalpetāṃ dyāvāpṛthivī ye agnaya ity etābhyāṃ yathartunāmnā yajamāno 'gnīn upatiṣṭhate
1.15.5	prokṣaṇaprabhṛtīni pratipadyate
1.15.6	vārtraghnāv ājyabhāgau
1.15.7	agnir mūrdhā bhuva iti haviṣo yājyānuvākye
1.15.8	anvāhāryam āsādyāgnyādheyasyā dvādaśebhyo dakṣiṇā dadāti
1.15.9	kāmam ūrdhvaṃ deyam
1.15.10	agnīdha upabarhaṇaṃ sārvasūtram ajaṃ pūrṇapātraṃ ca brahmaṇe 'śvaṃ hotre dhenum adhvaryave 'naḍvāham
1.15.11	mithunau gāvau vāso rathaś ca sādhāraṇāni
1.15.12	yady anāḍhyo gām ekāṃ dadyāt
1.15.13	sā sarvapratyāmnāyo bhavati
1.15.14	śeṣo vyākhyātaḥ
1.16.1	athāhitāgner dvādaśarātravratāni
1.16.2	na māṃsam aśnāti na striyam upaiti nānṛtaṃ vadaty amṛnmayapāyī svayaṃ pādaśodhy akṣāralavaṇāśy aśamīdhānyaṃ bhuñjāno 'nyatra tilebhyaḥ svayam idhmahāro 'gnyāgāre saṃviśati
1.16.3	dvādaśarātram ajasrā asyāgnayaḥ
1.16.4	nāsya brāhmaṇo 'nāśvān gṛhe vaset
1.16.5	atītāsu dvādaśarātriṣu pavamānahavīṃṣy anunirvapet saṃvatsara ṛtau māse 'rdhamāse caturahe tryahe dvyahe śvobhūte sadyo vā
1.16.6	agnaye pavamānāya puroḍāśam aṣṭākapālaṃ nirvaped agnaye pāvakāyāgnaye śucaya iti
1.16.7	trīṇi havīṃṣi sākaṃ samasyet
1.16.8	pūrvaṃ nirupyottare samasyed vā
1.16.9	āgneyenāṣṭākapālena sākam etāni havīṃṣi samasyed ity eke
1.16.10	agneḥ pavamānasyāgna āyūṃṣy agne pavasveti yājyānuvākye
1.16.11	triṃśanmānaṃ hiraṇyam asya dakṣiṇā
1.16.12	agneḥ pāvakasyāgne pāvaka sa naḥ pāvaketi
1.16.13	agneḥ śucer agniḥ śucivratatama ud agne śucayas taveti
1.16.14	triṃśanmānaṃ hiraṇyaṃ madhyamasya catvāriṃśanmānaṃ hiraṇyam uttamasya
1.16.15	aindrāgnam ekādaśakapālam anunirvapaty adityai ghṛte caruṃ
1.16.16	saptadaśādityasya sāmidhenyaḥ
1.16.17	agninā rayiṃ gayasphāna iti puṣṭimantāv ājyabhāgāv indrāgnī āgataṃ gīrbhir vipra ity aindrāgnasya
1.16.18	uta tvām adite mahīm ū ṣu mātaram ity ādityasya preddho agna imo agna iti saṃyājye
1.16.19	saṃtiṣṭhate seṣṭyādhānam
1.17.1	hoṣyan prathamam agnihotraṃ daśahotāraṃ manasānudrutya sagraham āhavanīye hutvātha sāyam agnihotraṃ juhoti
1.17.2	vyāhṛtibhiḥ prathamam agnihotram upasādayati saṃvatsare ca
1.17.3	dvādaśarātram ādhānād ajasreṣv ājyenāhatavāsāḥ svayam apravasan yajamāno 'gnihotraṃ juhoti
1.17.4	yāṃ prathamām agnihotrāya duhanti sāgnihotrasya dakṣiṇā
1.17.5	prathamau darśapūrṇamāsau yakṣyamāṇaś caturhotāraṃ manasānudrutyāhavanīye sagrahaṃ hutvā pūrṇā paścād yat te devā adadhur iti sārasvatau homau hutvā pūrvasmin parvaṇi paurṇamāsyām anvārambhaṇīyām iṣṭiṃ nirvapaty āgnāvaiṣṇavam ekādaśakapālaṃ sarasvatyai caruṃ sarasvate dvādaśakapālam agnaye bhagine 'ṣṭākapālam
1.17.6	agnāviṣṇū sajoṣasāgnāviṣṇū mahi dhāmety āgnāvaiṣṇavasya
1.17.7	pra ṇo devyā no diva iti sarasvatyāḥ
1.17.8	pīpivāṃsaṃ sarasvato ye te sarasva ūrmaya iti sarasvata ā savaṃ savitur yathā sa no rādhāṃsy ābhareti bhaginaḥ
1.17.9	purastāt sviṣṭakṛto jayānupajuhoti
1.17.10	mithunau gāvau dakṣiṇā
1.17.11	amāvāsyāyāṃ bhaviṣyantyām ādadhānasya nānvārambhaṇīyā
1.17.12	āgneyam evāṣṭākapālaṃ nirvapet
1.18.1	darśapūrṇamāsau cāturmāsyān vārambhamāṇo vyāhṛtībhir havīṃṣy āsādayati saṃvatsare paryāgate ca
1.18.2	āhitāgner vratāni
1.18.3	sūryoḍho 'tithir vasatyai nāparudhyaḥ
1.18.4	yady aparudhyetāsyāgnir anugacchet
1.18.5	narbīsapakvasyāśnīyāt
1.18.6	klinnamedho nāgnāv ādadhyāt
1.18.7	nāvyantaram apo nāśnīyāt
1.18.8	svakṛta iriṇe pradare vā nāvasyen na yajeta
1.18.9	hiṃkṛtya vāgyataḥ striyaṃ saṃbhavet
1.18.10	ahute 'gnihotre nāśnīyāt
1.18.11	na naktam anyatrānnād dadyāt
1.18.12	paśunāniṣṭvā saṃvatsare na māṃsam aśnīyāt
1.18.13	ādiṣṭas tu manasāgnibhyaḥ prahiṇomīti bhakṣayati
1.19.1	punar agnyādheyasyādhānena kalpo vyākhyātaḥ
1.19.2	agniṣv āhiteṣu yo 'smin saṃvatsare bandhujyāniṃ putrajyāniṃ vābhyeti na vardhate svenāṅgena vā vyṛdhyate sa udvāsya punar ādadhīta
1.19.3	darśena pūrṇamāsena veṣṭvāgneyam aṣṭākapālaṃ vaiśvānaraṃ dvādaśakapālam agnim udvāsayiṣyan nirvapet
1.19.4	agnir mūrdhā bhuva ity āgneyasya vaiśvānaro ajījanat pṛṣṭo divīti vaiśvānarasya
1.19.5	yā te agne utsīdataḥ pavamānā yā te pāvakā yā te agne sūrye śucir yās te agne kāmadughā vibhaktīr yās te agne saṃbhṛtīr ye te agne vānaspatyā agann agnir iti saptāhutīḥ purastāt sviṣṭakṛta upajuhoti
1.19.6	siddheṣṭiḥ saṃtiṣṭhate
1.19.7	jvalato 'gnīn utsṛjati yāvad darśapūrṇamāsau
1.19.8	saṃvatsaraṃ dvādaśāhaṃ vā visṛṣṭāgnir bhavati
1.19.9	tadānīm evādbhir agnīn samabhyukṣya brahmaudanaṃ śrapayitvopavasati
1.19.10	rohiṇī punarvasū anūrādhāś ca punarādhānanakṣatrāṇi prāvṛṭcharadāv ṛtū
1.19.11	na saṃbhṛtyāḥ saṃbhārāḥ
1.19.12	saṃbhṛtyā vā
1.19.13	saṃbhāramantrā bhavantīty eke
1.19.14	yajūṃṣi na bhavantīty eke
1.19.15	agnyāyataneṣu saṃvatsarapravātān darbhān saṃstīrya bhūmir bhūmneti sarparājñībhir gārhapatyam ādadhāti madhyaṃdina itarān
1.19.16	sarvān vā madhyaṃdine
1.19.17	purāṇair darbhair āhavanīyaṃ śarāva uddhṛtya yat tvā kruddhaḥ parovapety anvāhāryapacanam ādadhāti yat te manyuparoptasyety āhavanīye
1.19.18	mano jyotir juṣatām ity āhitam upatiṣṭhate
1.19.19	punas tvādityā rudrā iti dvābhyām upasaminddhe
1.19.20	mano jyotir juṣatām ity āhutiṃ juhoti
1.19.21	sapta te agne samidhaḥ sapta jihvā ity agnihotraṃ juhoti
1.19.22	sā pūrṇāhutir bhavati
1.20.1	āgneyam aṣṭākapālaṃ pañcakapālaṃ vā nirvapati
1.20.2	prāg uttamād anūyājād upāṃśu kriyate 'gne 'gnim agnināgnir iti caturṣu prayājeṣu catasro vibhaktīr dadhāti
1.20.3	samidhāgniṃ duvasyateti budhanvaty āgneyasyājyabhāgasyehy ū ṣu bravāṇi ta itīndumatī saumyasya
1.20.4	agne tam adyādhā hy agna iti paṅktyau yājyānuvākye bhavato 'dhā hy agna ābhiṣṭe adya gīrbhir iti vā
1.20.5	punar ūrjā saha rayyety abhitaḥ puroḍāśam āhutī juhoti
1.20.6	agniṃ prati sviṣṭakṛtaṃ nirāhābhiṣ ṭe adyaibhir no arkair iti
1.20.7	triṣṭubhau saṃyājye
1.20.8	punar niṣkṛto ratho dakṣiṇā punar utsyūtaṃ vāsaḥ punar utsṛṣṭo 'naḍvān
1.20.9	agner agnāv iti dvayor anūyājayor dve vibhaktī dadhāti
1.20.10	uccair uttamam anūyājaṃ saṃpreṣyati
1.20.11	agninyaktāḥ patnīsaṃyājānām ṛcaḥ syuḥ
1.20.12	āgnivāruṇam ekādaśakapālam anunirvapet tvaṃ no agne sa tvaṃ no agna iti yājyānuvākye
1.20.13	saṃtiṣṭhate punaragnyādhānaṃ
1.20.14	yas tṛtīyam ādadhāti lekaḥ salekaḥ suleka iti sa etān homān juhuyāt
1.20.15	arthāyārthāyāhavanīyaṃ gārhapatyāt praṇayet
1.20.16	nityo dhāryo gataśriya āyuṣkāmasya vā
1.20.17	apahṛtāgner naṣṭāraṇīkasya ca brahmaudanenaiva pratipadyate pratipadyate
2.1.1	athāgnihotram
2.1.2	agnihotraṃ sāyaṃprātargṛhāṇāṃ niṣkṛtim apaśyann iti vijñāyate
2.1.3	agnihotrasya yajñakrator eka ṛtvig adhvaryuḥ
2.1.4	sāyam adhivṛkṣasūrye 'dhāstamitasūrye vā jvalantaṃ gārhapatyād āhavanīyam uddharati prātar uṣasi prāg udayād vāpi vā naktam āhavanīyaṃ dhārayet
2.1.5	sugārhapatya ud budhyasveti dvābhyāṃ gārhapatyam upasthāyoddhareti yajamānaḥ saṃpreṣyati
2.1.6	dhṛṣṭir asi brahma yacchety adhvaryur upaveṣam ādāya vācā tvā hotreti tena gārhapatyād āhavanīyam uddharati
2.1.7	ihāmehām iti yathāyony anvāhāryaṃ nidadhāti
2.1.8	bhūr bhuvaḥ suvar ity uddhṛtaṃ yajamāno 'bhimantrayate 'hnā yad ena iti sāyaṃ rātryā yad ena iti prātaḥ
2.1.9	amṛtāhutim ity āyatane pratiṣṭhāpayaty agnim agnau svāheti sāyaṃ pratyaṅmukhaḥ sūryam agnau svāheti prātaḥ prāṅmukhaḥ
2.1.10	viśvadānīm ābharanta iti svayam idhmahasto yajamāno vihāram abhyeti
2.1.11	yad agne yāni kāni ceti pañcabhiḥ pratimantram agniṣv idhmān ādadhāti
2.1.12	agne gṛhapate śundhasvety etaiḥ pañcabhiḥ paryukṣaṇaparisamūhanoparipuṣpakaraṇair agnīn alaṃkaroti purastād upariṣṭāc ca
2.1.13	darbhaiḥ prāg uttarāgram agnīn paristṛṇāti
2.2.1	uttareṇa gārhapatyam agnihotrasthālīṃ sruvam agnihotrahavaṇīṃ ca prakṣālya kūrce prayunakti pālāśīṃ samidhaṃ ca
2.2.2	iḍāsi vratabhṛd iti dakṣiṇena vihāram avasthitāṃ gām agnihotrīṃ yajamāno 'numantryeyam asīti vedim abhimṛśati
2.2.3	adhvaryuḥ pūṣāsīti vatsaṃ dakṣiṇata upasṛjya prācīm udīcīṃ vāvṛtyānyaḥ śūdrād astamita udite cāgnihotrasthālyā dogdhi dohanena ca
2.2.4	dugdhvā sthālyām ānayati
2.2.5	na saṃmṛśati
2.2.6	pūrvau dahyāj jyeṣṭhasya jyaiṣṭhineyasyety uktaṃ
2.2.7	yajamāno vidyud asīty apa upaspṛśyāpareṇāhavanīyam atikramya dakṣiṇata upaviśati patnī ca svaloke
2.2.8	sāyaṃ prātaḥ saṃdhyayor hotavyam
2.2.9	nakṣatraṃ dṛṣṭvā pradoṣe niśāyām upoṣasi purodayaṃ samayāv iṣita udite vā
2.2.10	pradoṣānto homakālaḥ sāyaṃ saṃgavāntaḥ prātaḥ
2.2.11	tam atinīya doṣā vastor namaḥ svāheti sāyaṃ caturgṛhītaṃ juhuyāt prātar vastor namaḥ svāheti prātaḥ
2.2.12	ubhayatra vyāhṛtīr japitvā varaṃ dattvā juhuyāt
2.2.13	ā prātarāhutikālāt sāyam āhutikāla ā sāyamāhutikālāt prātarāhutikāla ity āpatkalpaḥ
2.2.14	ṛtaṃ tvā satyena pariṣiñcāmīti hastena sāyaṃ pariṣiñcati satyaṃ tvarteneti prātaḥ
2.2.15	yajñasya saṃtatir asīti gārhapatyāt saṃtatām apāṃ dhārāṃ srāvayaty āhavanīyāt
2.2.16	gārhapatyaśroṇim āsādya ghṛṣṭir asīti ghṛṣṭim ādāya bhūtakṛtaḥ sthety udīco 'ṅgārān nirūhya vyantān kṛtvā sagarāḥ sthety abhimantryāgnaya ādityaṃ gṛhṇāmy ahne rātrim iti sāyaṃ homyam ādāyeḍāyāḥ padam ity aṅgāreṣv adhiśrayati
2.3.1	ādityāyāgniṃ gṛhṇāmi rātryā ahar iti prātarhomyam
2.3.2	agnis te tejo mā dhākṣīd iti darbhair abhidyotyāmṛtam asīti sruveṇa dohanasaṃkṣālanaṃ ninīya punar eva pūrvavad abhidyotyāntaritaṃ rakṣa iti triḥ paryagnikaroti
2.3.3	gharmo 'si rāyaspoṣavanir iti vartma kurvann udag udvāsayati
2.3.4	iha prajāṃ paśūn dṛṃheti vedyāṃ pratiṣṭhāpya prajāṃ me yacchety antike kṛtvā pratyūḍhaṃ janyaṃ bhayam iti gārhapatye 'ṅgārān dhṛṣṭyā pratyūhati
2.3.5	devasya tveti sruvam agnihotrahavaṇīṃ cādāya pratyuṣṭam iti niṣṭapya suparṇāṃ tvety agnihotrahavanīṃ saṃmārṣṭi
2.3.6	ariṣṭo yajamānaḥ patnī cety ubhayaṃ saṃmṛjyom unneṣyāmīti sāyaṃ yajamānam āmantrayata om unnayāmīti prātaḥ
2.3.7	yajamāno havir devānām ity upāṃśūktvom unnayety uccaiḥ pratyāha
2.3.8	unnayanaprabhṛtyā homān na caṅkramyate
2.3.9	vācaṃ yacchati
2.3.10	agnaye ca tvā pṛthivyai connayāmīti caturbhiḥ sthālyāś caturaḥ sruvān pūrṇān agnihotrahavaṇyām unnayaty uttamena dviḥ pañcāvattinaḥ
2.3.11	unnītaṃ daśahotrābhimṛśati
2.3.12	sajūr devaiḥ sāyaṃyāvabhir ity unnītaṃ sthālīṃ ca sāyaṃ saṃmṛśati sajūr devaiḥ prātar yāvabhir iti prātaḥ
2.4.1	tāṃ samidham ādāyopariṣṭāt srugdaṇḍa upasaṃgṛhya paśūn me yacchety apareṇa gārhapatyaṃ kūrce nidadhāti
2.4.2	yajamāno nama īśāpatyārcir harati
2.4.3	prāṅ haran daśahotāraṃ vyākhyāyāgnaye tvā vaiśvānarāyeti madhyadeśe nigṛhya vātāya tvety udyamyāyur me yacchety apareṇāhavanīyaṃ kūrca upasādayati
2.4.4	eṣā te agne samid iti pālāśīṃ samidham ādadhāti
2.4.5	vidyud asīty apa upaspṛśyādīptāyāṃ samidhi prāṇāyāmaṃ kṛtvā payasā ghṛtena dadhnā taṇḍulair yavāvaudanena somena vāgnir jyotir jyotir agniḥ svāheti sāyaṃ kanīyasīṃ pūrvām āhutiṃ juhuyāt sūryo jyotir jyotiḥ sūryaḥ svāheti prātaḥ
2.4.6	agnir jyotir jyotiḥ sūryaḥ svāheti sāyaṃ sūryo jyotir jyotir agniḥ svāheti prātar ity evaṃ saṃsṛṣṭahomam eke samāmananti
2.5.1	varco me yaccheti punar eva kūrce upasādayati
2.5.2	lepam ādāyottarataḥ kūrce oṣadhībhyas tvauṣadhīr jinveti lepaṃ nimṛjyāgne gṛhapateti gārhapatyaṃ dakṣiṇāvṛt pratīkṣate
2.5.3	atihāya pūrvām āhutiṃ bhūr bhuvaḥ suvar ity uttarāṃ bhūyasīṃ juhuyāt tūṣṇīṃ vā
2.5.4	bhakṣāya bhūyaḥ kuryāt
2.5.5	hutvā bhūmānaṃ viṣṇuṃ dhyāyet
2.5.6	srucam udgṛhya rudra mṛḍeti srucodīcīṃ jvālāṃ trir ativalgayati
2.5.7	iṣe tveti sāyaṃ lepam abhyavamārṣṭi
2.5.8	ūrje tvety ūrdhvaṃ prātar unmārṣṭi
2.5.9	kūrce srucaṃ nidhāya pitṛbhyas tvā pitṝñ jinveti dakṣiṇataḥ sthaṇḍile nīcā pāṇinā lepaṃ nimṛjya vṛṣṭir asīty apa upaspṛśya pūṣāsīti dvir anāmikāṅgulyāśiñjann atihāya dataḥ prāśyācamya punaḥ prāśnāti
2.5.10	āgneyaṃ haviḥ prajananam iti prācīnadaṇḍayā srucā bhakṣayati sauryaṃ haviḥ prajananam iti prātar dviś ca nirleḍhi
2.5.11	darbhaiḥ srucaṃ śodhayityādbhiḥ pūrayitvocchiṣṭabhājo jinvety uttareṇāhavanīyam apo visṛjet
2.6.1	tām agnihotrahavaṇīṃ niṣṭapya punas toyaiḥ saṃśodhya punar adbhiḥ pūrayitvā sarpebhyas tvā sarpāñ jinveti pūrvasyāṃ saṃsrāvyākṣitam asīti vedimadhye gṛhebhyas tvā gṛhāñ jinveti patny añjalau ca
2.6.2	sapta ṛṣīn prīṇīhīty uttareṇa gārhapatyam apāṃ śeṣaṃ visṛjet
2.6.3	sruveṇāgnaye gṛhapataye svāheti gārhapatye 'gnaye 'dābhāya svāhety anvāhāryapacane 'gnaye bhūr bhuvaḥ suvaḥ svāheti sabhye 'gnaye 'nnapataye svāhety āvasathye hutvā sarveṣu viṣṇave svāheti dvitīyāṃ juhoti
2.6.4	punaḥ pūrvavat pariṣiñcati
2.6.5	sruvādīn prakṣālyottareṇāpo visṛjya vedyāṃ nikṣipet
2.6.6	tejo mūrtir ātmā hṛdaye 'ntar ūrdhvaṃ jvalann agniśikhāmadhye sthitas tasyāḥ śikhāyā madhye param ātmeti śrutiḥ
2.6.7	tato homānte sarvatrātmānaṃ prokṣya gārhapatyād bhasmādāya lalāṭe hṛdaye kukṣau bāhvoḥ kaṇṭhe ca taj jvālārūpaṃ caturaṅgulaṃ dīpavad ūrdhvāgraṃ puṇḍraṃ kuryād yajamānaḥ
2.6.8	tena śubhaṃ labdhvātmayogam ante prāpnoti
2.7.1	uttarām āhutim anu yajamāna āyatanād utthāya kavātiryaṅṅ ivāhavanīyam upaprayanto adhvaram ity anuvākena sāyam upatiṣṭhate
2.7.2	tatrāgnīṣomāv imaṃ su ma iti pañcamyāgnīṣomīyayā pūrvapakṣa ubhā vām indrāgnī ity aindrāgnyā tatsthāne 'parapakṣe
2.7.3	agna āyūṃṣīti ṣaḍbhir uttarābhir upatiṣṭhat
2.7.4	agna āyūṃṣy agne pavasvety āgnipāvamānībhyāṃ saṃvatsare saṃvatsare gārhapatyam upatiṣṭhate pavamānahavirbhir vā yajeta
2.7.5	āyurdā agne 'syāyur me dehīty āhavanīyaṃ citrāvaso svasti te pāram aśīyeti rātrim upatiṣṭhate
2.7.6	indhānās tvā śataṃ himā ity upasaminddhe
2.7.7	saṃ tvam agna ity anuvākaśeṣeṇāhavanīyam upatiṣṭhate
2.7.8	saṃpaśyāmi prajā aham iti gṛhān paśūṃś ca
2.7.9	ambhaḥ sthāmbho va iti goṣṭham
2.7.10	revatī ramadhvam ity antarāgnī tiṣṭhañ japati
2.7.11	saṃhitāsīty agnihotryā vatsam abhimṛśaty agnihotrīṃ vā
2.7.12	apa tvāgne dive diva iti tisṛbhir gāyatrībhir agne tvaṃ na iti dvipadābhir gārhapatyam upatiṣṭhate
2.8.1	ūrjā vaḥ paśyāmīti gṛhān paśūṃś ca
2.8.2	tat savitur vareṇyam iti sāvitryāhavanīyaṃ somānaṃ svaraṇam iti ca
2.8.3	kadā cana starīr asīti rātrim
2.8.4	pari tvāgne puraṃ vayam iti gārhapatyam agne gṛhapata iti ca tām āśiṣam āśāse tantave jyotiṣmatīm ity ajātaputro 'muṣmai jyotiṣmatīm iti jātaputro 'muṣmā amuṣmā iti yāvanto 'sya putrā jātā bhavanti jyotiṣmatīm ity antato vadati
2.8.5	bhuvanam asi sahasrapoṣapuṣīti punar eva vatsam ālabhate 'gnihotrīṃ vā
2.8.6	mahi trīṇām avo 'stv iti māhitreṇa tṛcenāhavanīśam upatiṣṭhate
2.8.7	dūraṃ pravasataḥ svastikāmas tam etena tṛcena paśyet
2.8.8	svasti punar āgacchec chaddhikāmaś canaṃ japed anyatrāpi yajñāt
2.8.9	api vā bhūr bhuvaḥ suvaḥ suprajāḥ prajayā bhūyāsam iti sāyam upatiṣṭheta
2.8.10	api vā divas parīti vātsapreṇa sāyaṃ prātar upatiṣṭhate
2.9.1	payasā mumukṣoḥ śrīkāmasya vā juhuyād ājyena tejaskāmasya dadhnndriyakāmasya yavāgvā grāmakāmasyaudanenānnādyakāmasya taṇḍulair ojaskāmasya pāpmānaṃ hantukāmasya vā piṣṭena vidyākāmasya somena brahmavarcasakāmasya
2.9.2	dadhnas taṇḍulānāṃ somasya nādhiśrayaṇapratiṣecane
2.9.3	pratiṣecakāla ājyasya darbhataruṇau pratyasyet
2.9.4	parvaṇy eva rājanyasyāgnihotraṃ bhavati
2.9.5	aharahar nityaṃ brāhmaṇebhyo 'nnaṃ dīyate
2.9.6	tad etad antarāle 'syāgnihotraṃ bhavati
2.9.7	nityam agnir upastheyaḥ
2.9.8	yaḥ somayājī tasya sadāgnihotraṃ juhuyāt
2.9.9	ahar ahar yajamānaḥ svayam agnihotram juhuyācchiṣyo vā
2.9.10	dīdihi dīdyāsaṃ dīditā me 'asi svāhety agnīn upasaminddhe
2.9.11	apiprer agne svāṃ tanvam ayāḍ dyāvāpṛthivī ūrjam asmāsu dhehīty agnihotrasthālyāṃ barhir aṅktvāhavanīye 'nupraharati
2.9.12	sā hy agnihotrasya saṃsthitiḥ
2.9.13	na barhir anupraharet
2.9.14	asaṃsthito vā eṣa yajño yad agnihotram iti vijñāyate
2.10.1	yajamāno 'gnibhyaḥ pravatsyann agnīn samādhehīti saṃpreṣyati
2.10.2	śuciḥ svāyatane tiṣṭhan mama nāma prathamaṃ jātaveda iti jvalantam āhavanīyam upasthāya tat sakāśe vācaṃyamaḥ pravased asakāśe visṛjeta
2.10.3	adhaśśayyas tryupāyī
2.10.4	na daśamīm atipravasati
2.10.5	na parvaṇi
2.10.6	vratakāle vrataṃ carati
2.10.7	vihāram abhimukho 'gnīn upatiṣṭhata ihaiva san tatra sato vo agnaya iti ca
2.10.8	yady anupasthāya pravased etām eva vihāram abhimukho japet
2.10.9	proṣya samidho dhārayañ chadir darśe kaṃcid apy anādṛtyāgnīn pratīyāt
2.10.10	viśvadānīm ābharanta iti vihāram abhyetyāgnīnām sakāśe vācaṃ yacchati sakāśe visṛjate
2.10.11	agnīn samādhehīti saṃpreṣyati
2.10.12	mama nāma tava ca jātaveda ity āhavanīyam upatiṣṭhate
2.10.13	namo 'gnaye 'pratividdhāyeti gārhapatyam
2.10.14	tvat pitāra ity anvāhāryapacanam
2.10.15	ayam agniḥ śreṣṭhatama iti punar āhavanīyam
2.10.16	vratabhreṣe mano jyotir juṣatām ity āhutiṃ juhuyāt
2.10.17	pravatsyan proṣyāgataś ca virāṭkramair evopatiṣṭhata ity eke
2.10.18	pravatsyato 'dhvaryur agnīn na saminddha ity āhuḥ
2.10.19	kaḥ śreyāṃsaṃ viṣuptaṃ bodhayiṣyatīti
2.10.20	asamindhāno 'bhayaṃkarābhayaṃ me kuru svasti me 'stu pravatsyāmīti pravatsyann upatiṣṭhate 'bhayaṃkarābhayaṃ me 'kārṣīḥ svasti me 'stu prāvātsam iti proṣyāgataḥ
2.10.21	tūṣṇīm evāgnīn praṇamy apravased ity eke
2.10.22	gṛhā mā bibhīteti pañcabhir gṛhān abhyeti
2.10.23	pūrvasaṃjātam aparādhamasya tad ahar nivedayeyuḥ sa caitān nāpavadet
2.10.24	gṛhān aham iti saṃviśati
2.10.25	viśvā uta tvayā vayam iti patnīṃ samīkṣate
2.11.1	atha sagṛhaḥ pravatsyan yatra pañca nava daśa rātrīḥ saṃhitā vasati yatra vā navarātraṃ vāstu kutaś cit kāraṇāt punar abhyety ekām uṣitvā pravatsyan vāstoṣpatīyaṃ juhuyāt
2.10.1	yady anovāhyaṃ bhāṇḍaṃ syāt sarvamanasyādadhāti yad voḍhum aśakyaṃ syāt tad ahuta evopoddharanti
2.10.2	agniṣṭhasya dakṣiṇo yukto bhavati savyo 'yukto 'tha vāstoṣpata ity anudrutyottarayā gārhapatye juhoti
2.10.3	na hute 'bhyādadhāti
2.10.4	na hīnam anvāharanti
2.10.5	nāvakṣāṇāny asaṃprakṣāpya prayānti
2.10.6	ayaṃ te yonir ṛtviya iti pṛthag araṇīṣv agnīn samāropayate 'pi vā yā te agne yajñiyā tanūr ity ātmani hastaṃ pratāpya vā mukhāyāharata upāvaroha jātaveda ity ātmany ārūḍham araṇyor upāvarohya prāgastamayān manthet
2.10.7	api vā laukike 'gnāv upāvarohety upāvarohayata idaṃ śreya ity avasite juhoti juhoti
3.1.1	sarvebhyaḥ kāmebhyo darśapūrṇamāsau
3.1.2	tān yugapat kāmayeta
3.1.3	api vā pṛthakkāmaḥ pṛthag āharet
3.1.4	darśapūrṇamāsābhyāṃ yāvaj jīvaṃ yajeta triṃśataṃ vā varṣāṇi jīrṇo vā viramed ity eke
3.1.5	tābhyāṃ paramām eva kāṣṭhāṃ gacchatīti vijñāyate
3.1.6	tau samānopadeśau
3.1.7	vacanād vyavatiṣṭhete
3.1.8	yajamānasyaiva samaste kratau śrūyamāṇaṃ kāmānāṃ kāmanaṃ brahmacaryaṃ dravyopasthāpanaṃ dakṣiṇādānam akarmakaraṇā mantrāḥ pratyag āśiṣaḥ
3.1.9	candramasūnaṃ pūrṇaṃ vā vijñāya pūrvasmin parvaṇi paurṇamāsena yakṣya ity uktvā keśaśmaśrūṇi vāpayitvopavasati
3.1.10	candramasaṃ duṣṭam aduṣṭaṃ vā vijñāya caiva darśena yakṣya ity uktvopavasati
3.1.11	adhvaryuḥ prātaragnihotraṃ hutvānugamayitvāpoddhṛtya vodita āditye dhyāyan nārāyaṇaṃ viṣṇor nu kam iti japitvā gārhapatyād āhavanīyam uddhṛtyāhavanīyāyatane 'gniṃ pratiṣṭhāpya devā gātuvida iti japitvā mamāgne varca iti samidham anvādadhāti
3.2.1	yajamāno 'gniṃ gṛhṇāmi surathaṃ vasūn rudrān imām ūrjam iti trīn āhavanīye 'nvādhīyamāne japati paurṇamāsaṃ havir iti paurṇamāsyām āmāvāsyaṃ havir ity amāvāsyāyām
3.2.2	antarāgnī paśava ity antarāgnī tiṣṭhañ japati
3.2.3	adhvaryur mama devā iti gārhapatyam anvādadhāti
3.2.4	iha prajā iha paśava iti dvau yajamāno japati
3.2.5	adhvaryur mayi devā ity anvāhāryapacanam anvādadhāti
3.2.6	ayaṃ pitṝṇām iti yajamāno japati
3.2.7	vyāhṛtībhir anvādadhātīty eke
3.2.8	ajasraṃ tvāṃ sabhāpālā ity adhvaryuḥ sabhyam anvādadhati
3.2.9	tam eva yajamāno japati
3.2.10	annam āvasathīyam ity adhvaryur āvasathyam anvādadhāti
3.2.11	tam eva yajamāno japati
3.2.12	adhvaryuṇānvāhiteṣv idam aham agnijyeṣṭhebhya ity uttarata upaviśati japati
3.2.13	payasvatīr oṣadhaya iti prāg barhiṣaḥ paurṇamāsyāṃ dampatī māṣamāṃsavarjaṃ sarpiṣā dadhnā payasā vā miśram aśnītaḥ prāg vatsebhyo 'māvāsyāyām
3.2.14	kāmaṃ suhitau syātām
3.2.15	vidyud asīty apa upaspṛśyāpareṇāhavanīyaṃ dakṣiṇātikramya payasvatīr oṣadhaya ity apa ācāmati
3.2.16	devā deveṣu parākramadhvam iti devatā upatiṣṭhate
3.2.17	agne vratapata iti pañcabhir āhavanīye samidho 'bhyādadhāti
3.2.18	samudraṃ manasā dhyāyann agne vratapate vrataṃ cariṣyāmīti pañcabhir yathāliṅgaṃ devatā upatiṣṭhamāno vratam upaiti
3.2.19	samrāḍ asīty ādityam upatiṣṭhate
3.2.20	yady astam ite vratam upeyād āhavanīyam evaitenopatiṣṭhate
3.2.21	parvaṇi yajamānaḥ svayam agnihotraṃ juhoti yavāgvām āvāsyāyāṃ saṃ nayann agnihotroccheṣaṇam ātañcanāya nidadhāti
3.2.22	satyavādyas try upāyī sāyamāśe grāmyān upavasatyāraṇyasyāśnāty apo vāśnāti na vā kiṃcana
3.2.23	yena prātar yakṣyamāṇaḥ syāt tannāśnīyāt
3.3.1	upetavratasya saṃnayato 'dhvaryuḥ saṃgava iṣe tveti bahuparṇāṃ bahuśākhām aśuṣkāgrāṃ prācīm udīcīṃ vā palāśaśākhāṃ śamīśākhāṃ vācchinatty urje tvety anumārṣṭi saṃnamayati vā
3.3.2	imāṃ prācīm ity āharati
3.3.3	vāyavaḥ stheti tayā tryavarān vatsān apākaroti
3.3.4	sadarbhayā tayety eke darbhair vā
3.3.5	devā va iti tryavarā vatsamātṛgocaram abhi prerayati
3.3.6	śuddhā apa iti preritā anumantrayate
3.3.7	dhruvā asminn iti yajamānam īkṣate
3.3.8	agrenāhavanīyaṃ pradakṣiṇaṃ śākhām āhṛtyāpareṇa gārhapatyaṃ yajamānasya paśūn pāhīty agniṣṭhe 'nasi mekhalāyāṃ vā nidadhāti
3.3.9	devasya tvety aśvaparśum asidaṃ vādāya yajñasya ghoṣad asīty abhimantrayate gārhapatyaṃ vopatiṣṭhate
3.3.10	pratyuṣṭam iti tasmin niṣṭapati
3.3.11	preyam agād ity urv antarikṣaṃ prehīti cahavanīyam abhipraiti
3.4.1	iha barhir āsada iti vediṃ pratyavekṣate
3.4.2	yatra barhir dāsyan bhavati tām diśam etya viṣṇoḥ stūpo 'sīty ekaṃ stambam utsṛjya devānāṃ pariṣūtam asīty anyaṃ pariṣauti
3.4.3	paśūnāṃ tvā bhāgam utsṛjāmīti pariṣūtasyaikāṃ darbhanāḍīm utsṛjyedaṃ devānām iti pariṣūtam abhimṛśyedaṃ paśūnām ity utsṛṣṭam abhimṛśya devasya tveti pariṣūtam abhigṛhya devabhyas tvety ūrdhvam unmṛjya deva barhir ity asidaṃ nidhāya yā jātā ity abhimantryācchettā ta ity ācchindand saṃnakhaṃ muṣṭiṃ dāti
3.4.4	sa prastaraḥ
3.4.5	etayaivāvṛtā pariṣavaṇotsarjanavarjam itarāṃs trīn pañca sapta vā muṣṭīn nidhanāni vā dāti yāvad āptaṃ bhavati
3.4.6	devabarhir ity āvraścanāny abhimṛśati
3.4.7	sahsravalśā ity ātmānaṃ pratyabhimṛśyādityai rāsnāsīti pradakṣiṇaṃ śulbam āveṣṭyāyupitā yonir iti tridhātu pañcadhātu vā pratidadhāti
3.4.8	dhātau dhātau mantram āvartayati
3.4.9	pṛthivyāḥ saṃpṛcaḥ pāhīti śulbaṃ prāgagram udagagraṃ vāstīryāparimitānām ity abhimantrya susaṃbhṛtā tveti yathālūnaṃ śulbe muṣṭīn nidhanāni vā saṃbharati
3.4.10	alubhitā yonir ity uttame prastaram
3.4.11	apāṃ medhyaṃ yajñiyam iti pitṛbhyaḥ samūlam upamūlalūnaṃ vā sakṛd ācchinnaṃ barhir ācchadya tūṣṇīṃ saṃbharati paribhojanīyaṃ ca
3.4.12	indrāṇyai saṃnahanam iti sarvān saṃnahya pūṣā ta iti pradakṣiṇaṃ grathnāti
3.4.13	sa te māsthād iti paścāt prāñcaṃ granthim upagūhati
3.4.14	āpas tvām aśvināv iti spṛśati
3.4.15	indrasya tvety udyamya bṛhaspater iti śīrṣṇā harati
3.4.16	urv antarikṣam anvihīti pratyetyādityāḥ sadety apareṇāhavanīyam andhaḥ sādayati
3.4.17	devaṃgamam asīty abhimantryādityās tvā pṛṣṭhe sādayāmīti gārhapatyadeśa uparīva nidadhāti
3.5.1	tūṣṇīṃ tridhātu śulbaṃ kṛtvā yat kṛṣṇo rūpam iti pālāśena khādireṇa yākṣikair vā vṛkṣair ekaviṃśatidārum idhmaṃ saṃbhṛtya kṛṣṇo 'sy ākharestha iti saṃnahya pūṣā ta iti pradakṣiṇaṃ granthiṃ kṛtvā barhiḥkalpena barhiṣā saha nidadhāti
3.5.2	vedo 'sīti vatsajñuṃ trivṛcchirasaṃ dārbhaṃ vedaṃ kṛtvāgrāt prādeśe parivāsayati
3.5.3	parivāsitāni vedāgrāṇīdhmapravraścanaiḥ saha nidadhāti
3.5.4	atrāmāvāsyāyāṃ vediṃ kṛtvedhmābarhir āhared ity eke
3.5.5	antarvedi śākhāyāḥ parṇāni pracchidya mūlataḥ śākhāṃ parivāsyopaveṣo 'si yajñāyety apareṇa gārhapatyaṃ mūlam upaveṣāya nidadhāti
3.5.6	tṛtīyasyai diva iti parivāsanaśakalam ādāya surakṣitaṃ nidhāya vasūnāṃ pavitram asi śatadhāram iti śākhāyāṃ trivṛd darbhamayaṃ pavitraṃ kṛtvā trivṛt palāśe darbha iti śākhāyāṃ śithilaṃ mūle mūlāny agre 'grāṇy avasajati
3.5.7	na granthiṃ karoti
3.5.8	agnyagāre 'gny āyatanānām upalepanādi devārhaṇy alaṃkaraṇāni dampatī cālaṃkurvāte
3.6.1	atropavasathe 'māvāsyāyām aparāhṇe 'dhivṛkṣasūrye vā piṇḍapitṛyajñena yajate
3.6.2	hute sāyam agnihotre vaikaṅkatīm agnihotrahavaṇīṃ kumbhīm upaveṣaṃ śākhāpavitram abhidhānīṃ nidāne dohanaṃ dārupātram ayaspātraṃ vaitāni sāṃnāyyapātrāṇi prakṣālyottareṇa gārhapatyaṃ darbhair antardhāyāvācīnāni prayunakti
3.6.3	samāvagravantau darbhau prādeśamātrau pavitre kṛtvā pavitre stha iti chinatti na nakhena
3.6.4	imau prāṇāpāṇāv ity abhimantrya viṣṇor manasā pūte stha ity adbhir anumṛjya gāṃ dohapavitre iti saṃpreṣyati
3.6.5	agnihotrahavaṇyāṃ pavitrāntarhitāyām apa ānīya devo va iti paccho gāyatryodagagrābhyāṃ pavitrābhyāṃ trir utpūyāpo devīr ity abhimantrayata uttanīkṛtya pātrāṇi śundhadhvam iti prokṣati
3.6.6	surakṣite pavitre nidhāyaitā ācarantīti gā āyatīḥ pratīkṣya niṣṭaptam iti sāṃnāyyapātrāṇi pratitapya dhṛṣṭir asīty upaveṣam ādāya bhūtakṛtaḥ stheti gārhapatyād udīco 'ṅgārān vyasya mātariśvana iti teṣu kumbhīm adhiśritya bhṛgūṇām aṅgirasām iti pradakṣiṇam aṅgāraiḥ paryūhati
3.7.1	vasūnāṃ pavitram asi śatadhāram iti kumbhyāṃ śākhāpavitraṃ prāgagraṃ sāyam adhinidadhāti vasūnāṃ pavitram asi sahasradhāram ity udīcīnāgraṃ prātaḥ
3.7.2	kumbhīm anvārabhya vācaṃyamaḥ pavitraṃ dhārayann āste
3.7.3	upasṛṣṭāṃ me prabrūtād iti saṃpreṣyati
3.7.4	upasṛjāmīty āmantryādityai rāsnāsīty abhidhānīm ādatte
3.7.5	pūṣāsīti vatsam upasṛjati
3.7.6	vihāraṃ gāṃ copasṛṣṭām antareṇa mā saṃcāriṣṭeti saṃpreṣyati
3.7.7	yady antareṇa saṃcaret sāṃnāyyaṃ mā vilopīti japet
3.7.8	yakṣmā vaḥ prajayā saṃsṛjāmīty abhimantrayate
3.7.9	ūrjaṃ paya iti dogdhopasīdati
3.7.10	dyauś cemam iti duhyamānām anumantrayata utsaṃ duhanti kalaśam iti dhārāghoṣaṃ hutaḥ stoko huto drapsa iti vipruṣaḥ svāhā dyāvāpṛthivībhyām iti skannān
3.7.11	kāmadhukṣa iti payaḥ pratyāharantaṃ dogdhāraṃ pṛcchati
3.7.12	amūṃ yasyām iti dogdhā pratyāha
3.7.13	sā viśvāyur iti gām adhvaryur upastauti
3.7.14	devas tvā saviteti payaḥ kumbhyām ānayati
3.7.15	kāmdhukṣa ity āha tṛtīyasyā ity uktam
3.7.16	sā viśvavyacā iti dvitīyāṃ sā viśvakarmeti tṛtīyām upastauti
3.7.17	evaṃ tisro dohayitvā bahu dogdhīndrāya devebhya iti triḥ saṃpreṣyati
3.7.18	indrayājina indram upalakṣayen mahendrayājino mahendram
3.7.19	visṛṣṭavāg ananvārabhyaṃ tūṣṇīm uttarā dohayati
3.8.1	sarvāsu dugdhāsu dohane 'pa ānīya dyauś cemam yajñam iti saṃkṣālya saṃpṛcyadhvam iti kumbhyām ānīya śrapayitvā tūṣṇīkena ghṛtenābhighārya dṛṃha gā iti karṣann ivodagudag vāsayati
3.8.2	śītīkṛtya yat pūrvedyur dugdhaṃ dadhy ekasyā dvayos tisṛṇāṃ vā gavāṃ dvyahe tryahe vā saṃtatam abhidugdham aupavasathādd havir ātañcanam upakḷptaṃ tena dadhnā somena tvātanacmīty ātanakti
3.8.3	yajñasya saṃtatir asīty agnihotrocchiṣeṇam anvātacyāyaṃ paya iti parṇavalkam anvātanakti taṇḍulaiḥ pūtikair oṣadhībhiḥ kvalair darbair vā
3.8.4	āpo haviṣv ity ayaspātre dārupātre vāpa ānīyād astam asi viṣṇave tvety apidadhāti
3.8.5	yadi mṛnmayaṃ tṛṇaṃ kāṣṭhaṃ vānupravidyet
3.8.6	imau parṇaṃ ca darbhaṃ ceti vimucya śākhāpavitraṃ surakṣitaṃ nidhāya viṣṇo havyaṃ rakṣasveti sāṃnāyaṃ gārhapatyadeśa uparīva guptaṃ nidadhāti
3.9.1	pūrvayā śākhayānyām āhṛtya vā prātardohāya vatsān apākaroti
3.9.2	upadhāya kapālāni prātardogdhi yathā sāyam
3.9.3	nātanakti
3.9.4	nāsomayājī saṃnayet
3.9.5	asomayājy apīty eke
3.9.6	aindraṃ sāṃnāyyam
3.9.7	someneṣṭvā mahendraṃ yajeta
3.9.8	api vā saṃvatsaram evendram iṣṭvāgnaye vratapataye 'ṣṭākapālaṃ nirupya kāmaṃ mahendraṃ yajeta
3.9.9	aurvo bhāradvājo gautamaḥ śṛśruvān grāmaṇī rājanya iti sarvatra kāmaṃ mahendraṃ yajeran
3.9.10	paristṛṇīteti darbhair agnīn paristṛṇāti
3.9.11	āraṇyān śitvā yajamāna ubhāv agnī iti paristīryamāṇeṣu japati
3.9.12	āhavanīyāgare gārhapatyāgāre vādhaḥ śayīta
3.9.13	amāvāsyāṃ rātriṃ jāgarty api vā yathāśakti jāgaraṇam
3.9.14	vratacārī tv eva syāt
3.9.15	vihārād apaparyāvarteta
3.9.16	etat sarvam amāvāsyāyām
3.9.17	paurṇamāsyāṃ tu pūrvedyur agnyanvādhānam idhmābarhir vedaṃ ca karotīty agniparistraṇaṃ ca
3.9.18	sadyo vā sarvaṃ bhavati bhavati
4.1.1	śvo bhūte prātar agnihotraṃ hutvodita āditye paurṇamāsyās tantram ārabhate prāg udayād amāvāsyāyāḥ
4.1.2	darśapūrṇamāsayor yajñakratvoś catvāra ṛtvijo brahmā hotādhvaryur agnīd iti
4.1.3	karmaṇe vām iti pāṇiṃ prakṣālya yajñasya saṃtatir asīti gārhapatyāt saṃtatam āhavanīyād ulaparājiṃ stṛṇāti tūṣṇīṃ dakṣiṇām uttarāṃ ca
4.1.4	dakṣiṇena āhavanīyaṃ brahmayajamānayor āsane karoti pūrvaṃ brahmaṇe 'paraṃ yajamānāya
4.1.5	uttareṇa gārhapatyaṃ darbhān saṃstīrya yajñāyudhāni dvandvaṃ nyañci sādayati sphyaṃ ca kapālāni cāgnihotrahavanīṃ ca śūrpaṃ ca kṛṣṇājinaṃ ca śamyāṃ colūkhalaṃ ca musalaṃ ca dṛṣac copalāṃ ceti pañca dvandvāni
4.1.6	khādiraṃ sruvaṃ pālāśīṃ juhūm āśvatthīm upabhṛtaṃ vaikaṅkatīṃ dhruvāṃ vedaṃ pātrīṃ mekṣaṇaṃ prāśitraharaṇam iḍāpātraṃ praṇītāpraṇayanam iti pañca dvandvāny ājyasthālīm anvāhāryasthālīm aśmānaṃ sāṃnāyyapātrāṇi saṃnayataḥ kumbhīṃ śākhāpavitram upaveṣam abhidhānīṃ nidāne dohanaṃ ca pūrvedyuḥ kṛte pavitre cāṣṭau dārupātrāṇi yāny ahomārthāni tāni vāraṇāni yena cārthaḥ
4.1.7	atra yajamāno bhūpate bhuvanapata iti brahmiṣṭhaṃ brahmāṇaṃ vṛtvāpareṇāhavanīyaṃ dakṣiṇātikramya dakṣiṇata udaṅmukha upaviśati
4.2.1	vṛto brahmā suprakṣālitapāṇipāda ācānto 'pareṇāhavanīyaṃ dakṣiṇātikramya dakṣiṇatas tiṣṭhan namo brahmaṇa iti brahmasadanam upasthāyāhe daidhiṣavyeti sadanāt tṛṇaṃ nirasyon nivata ud udvataś ca geṣam ity upaviśya pātaṃ mā dyāvāpṛthivī iti dyāvāpṛthivī samīkṣya bhūr bhuvaḥ suvaḥ ka idaṃ brahmety ahaṃ bhūpatir ity etau japitvā
4.2.2	mantravatsu karmasu vācaṃ yacchati
4.2.3	yadi vyāhared vaiṣṇavīm ṛcaṃ vyāhṛtīś ca japitvā vācaṃ yacchati
4.2.4	adhvaryur atrāsaṃnayataḥ pavitre kṛtvā dakṣāya tveti praṇītāpraṇayanaṃ camasam ādāya vānaspatyo 'sīty adbhis triḥ prakṣālayati
4.2.5	godohanena paśukāmasya praṇayen mṛnmayenānnādyakāmasya kaṃsena brahmavarcasakāmasya
4.2.6	apareṇa gārhapatyaṃ pavitrāntarhite camase ko vo gṛhṇāti sa vo gṛhṇātv ity apa ānayati
4.2.7	anayā vo grahīṣyāmīti pṛthivīṃ dhyāyann adbhiḥ pūrayitvā devo va iti pūrvavad utpūyābhimantrayate
4.3.1	brahmann apaḥ praṇeṣyāmi yajamāna vācaṃ yaccheti saṃpreṣyati
4.3.2	praṇaya yajñam iti brahmaṇā prasūtaḥ praṇayan vācaṃ yacchaty ā haviṣkṛto yajamānaś ca
4.3.3	ko3 vaḥ praṇayati sa vaḥ praṇayatv iti sphyenopayamya prāṇaiḥ samaṃ dhārayamāṇo 'viṣiñcan praṇayati
4.3.4	yāḥ purastād bhūś ca kaś ceti dvābhyāṃ yajamānaḥ praṇīyamānā anumantrayate brahmapūtā stheti cānena
4.3.5	adhvaryur uttareṇāhavanīyaṃ darbheṣu sādayitvā darbhair apidadhāti
4.3.6	tāḥ praṇītā neṅgayanty ā saṃkhyānāt
4.3.7	pavitre ādāya saṃviśantām iti sapavitreṇa pāṇinā pātrāṇi saṃmṛśati
4.3.8	dakṣāya tvā vānaspatyo 'sīty agnihotrahavaṇīm ādāya veṣāya tveti savyena śūrpaṃ ca pratyuṣṭam iti gārhapatye niṣṭapya yajamāna havir nirvapsyāmīti yajamānam āmantrayate
4.3.9	oṃ nirvapeti yajamānena prasūtaḥ pravasaty agne havir nirvapsyāmīty uktvorv antarikṣam anvihīti gacchati
4.4.1	apareṇa gārhapatyaṃ prāgīṣam udagīṣaṃ vāgniṣṭhaṃ śakaṭam avasthitaṃ vrīhimat parīṇaṭasahitaṃ bhavati yavamad vā
4.4.2	dhūr asīti tasya dakṣiṇāṃ dhuram abhimṛśya savyāṃ ca tvaṃ devānām iti śakaṭam abhimantrya viṣṇus tvākraṃsteti viṣṇum ātmānaṃ dhyāyan savye cakre dakṣiṇaṃ pādam ādadhāti viṣṇoḥ kramo 'sīti vā
4.4.3	ahrutam ity ārohati
4.4.4	mitrasya tveti parīṇāhādikaṃ prekṣyoru vātāyeti tasya dvāram apacchidya mitrasya tveti puroḍāśyāṃś ca prekṣyorjaṃ dhatsvety abhimṛśyāpahataṃ rakṣa iti tṛṇaṃ kiṃśāru vā nirasyāpa upaspṛśya havir nirvapsyan daśahotāraṃ vyācakṣīta
4.4.5	pavitrāntarhite śūrpe havanīṃ nidhāya yacchantām iti muṣṭiṃ pūrayitvā havanyām opya devasya tveti pavitrāntarhite śūrpe yathādevataṃ caturo muṣṭīn nirvapati trir mantreṇa tūṣṇīṃ caturtham
4.4.6	nirupyānvāvapati
4.4.7	evam uttaraṃ puroḍāśaṃ nirvapati
4.4.8	agniṃ hotāram iha taṃ huva iti yajamāno havir nirupyamāṇam abhimantrayate niruptaṃ vā
4.4.9	kas tvā yunakti sa tvā yunaktv iti sarvam anuvīkṣate
4.5.1	yadi śakaṭaṃ na syād apareṇa gārhapatyaṃ sphyaṃ nidhāya tasmin pātrīṃ tasyāṃ puroḍāśyān opya tasyāḥ pūrvārdhaṃ dhūr asīty abhimṛśya sarvāñchakaṭamantrān uktvā
4.5.2	idaṃ devānām iti niruptān abhimṛśati
4.5.3	idam u naḥ sahety apādānasthānam
4.5.4	sphātyai tveti niruptān eva
4.5.5	idam ahaṃ nir varuṇasya pāśād iti puroḍāśyān ādāya nirgacchati
4.5.6	suvar abhi vi khyeṣam iti sarvaṃ yajñam anuvīkṣate
4.5.7	āgneyo 'ṣṭākapāla upāṃśuyājaś cājyaṃ haviḥ prājāpatyo vaiṣṇavo 'gnīṣomīyo vāgnīṣomīyaś caikādaśakapālaḥ paurṇamāsyāṃ pradhānāni
4.5.8	nāsomayājino brāhmaṇasyāgnīṣomīyaḥ puroḍāśo vidyata ity eke
4.5.9	āgneyo 'ṣṭākapāla aindraṃ sāṃnāyyam amāvāsyāyāṃ saṃnayataḥ
4.5.10	asaṃnayata āgneyo 'ṣṭākapāla aindrāgna ekādaśakapālo dvādaśakapālo vā
4.5.11	tad aṅgam itare homāḥ
4.5.12	paurṇamāsyām indrāya vaimṛdhāya puroḍāśam ekādaśakapālam anunirvapet
4.5.13	yadi samānatantro vaimṛdho 'gnīṣomābhyāṃ nirupyendrāya vaimṛdhāya nirvapati
4.5.14	saṃsthitāyāṃ paurṇamāsyāṃ vaimṛdham anunirvapatīty eke
4.6.1	vaiśvānaraṃ jyotir ity āhavanīyaṃ pratīkṣate
4.6.2	dṛṃhantāṃ duryā iti pratyavarohati
4.6.3	svāhā dyāvāpṛthivībhyām iti skannān abhimantryorv antarikṣam anvihīti hṛtvādityās tvopasthe sādayāmīty apareṇa gārhapatyaṃ yathādevatam upasādayaty uttareṇa vāgne havyaṃ rakṣasveti gārhapatyaṃ vopatiṣṭhate
4.6.4	saśūkāyāṃ tiraḥ pavitraṃ havanyāṃ prokṣaṇīḥ saṃskṛtya brahman prokṣiṣyāmīty āmantrya prokṣa yajñam iti tena prasūto devasya tveti yathādevataṃ triḥ prokṣet
4.6.5	nāgnim abhiprokṣet
4.6.6	pūrvavat pātrāṇi prokṣati
4.6.7	vātasya dhrājir asīti kṛṣṇājinam ādāyāvadhūtaṃ rakṣa ity ūrdhvagrīvaṃ bahir viśasanam utkare trir avadhūnoti
4.6.8	adityās tvag asīti purastāt pratīcīnagrīvam uttaralomopastṛṇāti
4.6.9	adhiṣavaṇam asīty anutsṛjan tasminn ulūkhalam adhivartayati
4.6.10	agnes tanūr asīty anutsṛjann ulūkhale havir āvapati trir mantreṇa tūṣṇīṃ caturtham
4.6.11	adrir asīti musalam ādāyāva rakṣo divaḥ sapatnaṃ badhyāsam iti trir avahanti
4.6.12	haviṣkṛd ehīti trir haviṣkṛtam āhvayati brāhmaṇasya haviṣkṛd āgahīti rājanyasya haviṣkṛd ādraveti vaiśyasya haviṣkṛd ādhāveti rathakārasya
4.6.13	haviṣkṛtā vācaṃ visṛjya kas tvā yunakti sa tvā yunaktv iti yajamāno yajñayogena yajñaṃ yunakti
4.7.1	prādurbhūteṣu taṇḍuleṣūccaiḥ samāhantavā iti saṃpreṣyati
4.7.2	adrir asi ślokakṛd ity āgnīdhro 'śmānam ādāyeṣam āvadorjam āvadeti vṛṣāraveṇa dṛṣad upale samāhanti śamyayā vā dvir dṛṣadi sakṛd upalāyām
4.7.3	triḥ saṃcārayan nava kṛtvaḥ saṃpādayati
4.7.4	uttuṣān kṛtvā varṣavṛddham asīti purastād uttarato vā śūrpam upayacchati
4.7.5	varṣavṛddhāḥ stheti puroḍāśyān abhimṛśya prati tvā varṣavṛddhaṃ vetv ity udvapati
4.7.6	parāpūtaṃ rakṣa ity utkare niṣpunāti
4.7.7	praviddhaṃ rakṣaḥ parādhmātā amitrā iti śūrpāt tuṣān kapāle dhvaṃsayati rakṣasāṃ bhāgo 'sīti tena tuṣāpūritenottaram aparam avāntaradeśam adhastāt kṛṣṇājinasya savyena pāṇinā tuṣān upavapati nānvīkṣate
4.7.8	avabāḍhaṃ rakṣa ity avabādhate
4.7.9	raudrākṣasanairṛtapaitṛkachedanabhedanakhanananirasanāvaghrāṇātmābhimarśanāni ca kṛtvā sarvatrāpa upaspṛśet
4.7.10	abhyukṣya kapālaṃ nidadhāti
4.7.11	vāyur va iti vivinakti
4.7.12	devo va iti pātryāṃ taṇḍulān praskandayati
4.7.13	adabdhena vaś cakṣuṣāvapaśyāmīty avekṣya viviktān avahantre prayacchaṃs triṣphalīkartavā iti saṃpreṣyati
4.7.14	devebhyaḥ śundhadhvaṃ devebhyaḥ śumbhadhvaṃ devebhyaḥ śudhyadhvam iti tribhis triṣphalīkaroti
4.8.1	suphalīkṛtān prakṣālya triṣphalīkriyamāṇānām ity antarvedi triḥ prakṣālanaṃ ninayati
4.8.2	kṛṣṇājinakalpo vyākhyātaḥ
4.8.3	divaḥ skambhanir asīti kṛṣṇājina udīcīnakumbāṃ śamyāṃ nidhāya dhiṣaṇāsi parvatyeti tasyāṃ prācīṃ dṛṣadaṃ paścārdhenādhivartayati
4.8.4	dhiṣaṇāsi pārvateyīti dṛṣady upalāṃ pūrvavad anutsṛjan
4.8.5	aṃśavaḥ stha madhumanta iti taṇḍulān avekṣya devasya tveti dṛṣadi yathādevataṃ taṇḍulān adhivapati trir mantreṇa tūṣṇīṃ caturtham
4.8.6	prāṇāya tveti prācīṃ prohaty apānāya tveti pratīcīṃ vyānāya tveti madhyadeśe dīrghām anv iti prācīm antataḥ
4.8.7	ata ūrdhvaṃ yathāsukhaṃ pinaṣṭi
4.8.8	devo va iti kṛṣṇājine piṣṭāni praskandayet
4.8.9	adabdhena tvā cakṣuṣāvekṣa ity avekṣyāsaṃvapantī piṃṣāṇūni kurutād iti haviḥpeṣīṃ saṃpreṣyati
4.8.10	sā pinaṣṭi
4.8.11	atra madantīr adhiśrayati
4.8.12	gārhapatye havīṃṣi śrapayati
4.8.13	dhṛṣṭir asīty upaveṣam ādāyāpahataṃ rakṣa ity abhimantrya tenāpareṇāgneḥ pratyañcāv aṅgārau vyasyāpāgne 'gnim iti dakṣiṇam aṅgāraṃ nirasyāpa upaspṛśyā devayajaṃ vahety avaśiṣṭam avasthāpya dhruvam asīti tasmin kapālam upadadhāti
4.9.1	nirdagdham iti tasminn aṅgāram adhivartayati dhartram asi iti tasmāt pūrvaṃ dharuṇam asīti tasmāt pūrvam
4.9.2	aṣṭākapālasya dve madhyamād dakṣiṇe trīṇy uttarāṇi dakṣiṇayor dharmāsīti pūrvaṃ marutāṃ śardha ity aparam
4.9.3	yantram asīty uttareṣām aparaṃ viśvābhya iti pūrvaṃ cid asīti madhyamam
4.9.4	tata uttara ekādaśakapālasyāṣṭākapālavat trīṇy upadadhāti cid asīti tat pūrvaṃ caturthaṃ yathoktam avāntaradeśeṣu
4.9.5	citaḥ sthety avaśiṣṭāni
4.9.6	bhṛgūṇām aṅgirasām iti vedena kapāleṣv aṅgārān adhyūhati
4.9.7	yāni gharma ity anudrutyendravāyū yuṅktām iti kapālāni yunakti
4.9.8	pātryāṃ niṣṭapyopavātāyāṃ pavitrāntarhitāyāṃ devasya tveti kṛṣṇājināt piṣṭāni yathādevataṃ saṃvapati trir mantreṇa tūṣṇīṃ caturtham
4.9.9	saṃvapan vācaṃ yacchaty abhivāsayan visṛjate
4.9.10	devo va iti prokṣaṇīvat piṣṭāny utpūya sruveṇa praṇītābhya ādāya vedenopayamya sam āpa iti piṣṭeṣu ninayati
4.9.11	yadi praṇītā na vidyeran yāḥ kāś cāpo mantreṇotpūya tābhiḥ saṃnayed ity āpatkalpaḥ
4.9.12	adbhyaḥ pari prajātāḥ stheti madantīr ninayati
4.9.13	sam adbhiḥ pracyadhvam iti pradakṣiṇaṃ pariplāvayati
4.10.1	janayatyai tvā saṃyaumīti saṃyutya makhasya śiro 'sīti piṇḍaṃ kṛtvā yathābhāgaṃ vyāvartethām iti vibhajati
4.10.2	samau piṇḍau kṛtvedam agnaya ity āgneyam abhimṛśatīdam amuṣmā iti yathādevatam
4.10.3	idam ahaṃ senāyā iti vedena dakṣiṇakapālayogād aṅgārān apohaty uttarasmāc ca
4.10.4	makhasya śiro 'sīti dakṣiṇaṃ piṇḍam ādāya gharmo 'si viśvāyur iti dakṣiṇasminn adhiśrayati
4.10.5	evam uttaram
4.10.6	anuccam anatinīcaṃ kūrmasyeva pratikṛtiṃ karoti
4.10.7	uru prathasveti yāvatkapālaṃ prathayati
4.10.8	pātryām apa ānīya tvacaṃ gṛhṇīṣveti pradakṣiṇaṃ salepādbhiḥ ślakṣṇīkurvann anatikṣārayann anuparimārṣṭi
4.10.9	dadhy upanidhāyāntaritaṃ rakṣa ity ulmukena triḥ sarvāṇi havīṃṣi paryagnikaroti
4.10.10	devas tvā savitā śrapayatv iti dakṣiṇaṃ puroḍāśaṃ darbhair abhijvalayañ chrapayati
4.10.11	agne havyaṃ rakṣasveti gārhapatyāgnim abhimantrayate
4.10.12	saṃ brahmaṇā pṛcyasveti vedena puroḍāśe sāṅgāraṃ bhasmābhivāsayati
4.10.13	avidahantaḥ śrapayateti vācaṃ visṛjate
4.10.14	aṅguliprakṣālanaṃ pātranirṇejanaṃ colmukenābhitapya hṛtvāntarvedi sphyenodīcīs tisro lekhāḥ kṛtvaikatāya svāheti tribhiḥ paścāt tisṛṣu lekhāsv asaṃsṛṣṭaṃ ninayati
4.11.1	apareṇāhavanīyaṃ yajamānāyatām aparimitāṃ vā vediṃ karoti yāvad arthavistārāṃ
4.11.2	yajamāna idaṃ tasmai harmyaṃ karomīti vedideśam abhimṛśati
4.11.3	adhvaryur ayaṃ veda iti vedam ādāya vedena vediṃ vividur iti vediṃ purastāt triḥ saṃmārṣṭi
4.11.4	catuḥśikhaṇḍeti yajamānaḥ saṃmṛjyamānām anumantrayate
4.11.5	adhvaryuḥ pūrvārdhād veder vitṛtīyadeśāt stambayajur harati
4.11.6	devasya tveti sphyam ādāyendrasya bāhur asīty abhimantrya vāyur asīti tasya darbheṇāgraṃ tīkṣṇīkṛtya pṛthivyai varmāsīti prāgagram udagagraṃ vā darbhaṃ nidhāya pṛthivi devayajanīti tasmin sphyena prahṛtyāpahato 'rarur iti sphyena sadarbhamūlān pāṃsūn apādāya vrajaṃ gaccheti harati
4.11.7	yo mā hṛdeti yajamāno hriyamāṇam abhimantrayate
4.11.8	varṣatu te dyaur ity adhvaryur vedim avekṣate varṣatu te parjanya iti yajamānaṃ ca
4.11.9	namo diva ity āgnīdhra uttarataḥ prakrame 'parimite vottānau hastau kṛtvopaviśati
4.11.10	tasyāñjalāv adhvaryur badhāna deva savitar iti sadarbhamūlān pāṃsūn nivapati
4.11.11	apahato 'raruḥ pṛthivyā ity āgnīdhro nyuptaṃ sthaṇḍile nikṣipyābhigṛhṇāti
4.11.12	sa utkaro bhavati
4.11.13	evaṃ dvitīyam
4.11.14	idam āpaḥ śivā iti dvitīyaṃ prahṛtyāpahato 'raruḥ pṛthivyai devayajanyā ity ādāyāpahatā yātudhānā ity ābhigṛhṇāti dvitīyam
4.12.1	drapsas te divaṃ mā skān iti tṛtīyaṃ prahṛtyāpahato 'raruḥ pṛthivyā adevayajana ity ādāyāpahato 'ghaśaṃsa ity abhigṛhṇāti
4.12.2	tūṣṇīṃ caturthaṃ sarvaṃ tṛṇaṃ haraty ararus te divaṃ mā skān iti caturtham abhigṛhṇāti
4.12.3	vedeḥ pūrvaṃ parigrāhaṃ parigṛhṇāti vasavas tveti sphyena dakṣiṇataḥ prācīṃ likhati
4.12.4	yajñasya tveti parigṛhyamāṇāṃ yajamāno 'numantrayate
4.12.5	rudrās tvety adhvaryuḥ paścād udīcīṃ lekhāṃ likhaty ādityās tvety uttarataḥ prācīṃ
4.12.6	te 'gninā prāñco 'jayann ity uktam
4.12.7	prāñcau vedyaṃsāv unnayaty abhita āhavanīyaṃ pratīcī śroṇī abhito gārhapatyaṃ madhye saṃnatā vedir vediḥ
5.1.1	imāṃ narāḥ kṛṇuteti saṃpreṣya devasya savituḥ sava iti vedeḥ sphyenottamāṃ tvacam uddhanti
5.1.2	yad udghnanta iti yajamāna uddhanyamānām anumantrayate
5.1.3	dvyaṅgulāṃ caturaṅgulāṃ rathavartmamātrīṃ prādeśamātrīṃ vaitā iyatīr nātikhanet
5.1.4	pitṛdevatyātikhātety uktam
5.1.5	dakṣiṇato varṣīyasīṃ purīṣavatīṃ prācīnapravaṇām udīcīnapravaṇāṃ prāgudakpravaṇāṃ vā vediṃ karoti
5.1.6	yan mūlam atiriktaṃ sphyena tac chinatti na nakhena
5.1.7	yat purīṣam atiriktam utkaraṃ tad gamayati
5.1.8	āhāryapurīṣāṃ paśukāmasya vediṃ karoti
5.1.9	yat prāk khananāt tat kṛtvā yad āharet tan mantreṇa khanet
5.1.10	bhūmir bhūtveti yajamānaḥ kṛtāṃ vedim anumantrayate
5.1.11	adhvaryur brahmann uttaraṃ parigrāhaṃ parigrahīṣyāmīty āmantrya bṛhaspate parigṛhāṇa vedim iti tena prasūta ṛtam asīti tribhiḥ pūrvavad vediṃ parigṛhṇāti
5.2.1	viparītau parigrāhāv eke
5.2.2	dhā asīti vediṃ sphyena pratīcīṃ yoyupyeta
5.2.3	purā krūrasyety abhimantrya paścārdhe vedeḥ pūrveṇa vitṛtīyadeśe sphyaṃ tiryañcaṃ stabdhvā prokṣaṇīr āsādayety āgnīdhraṃ saṃpreṣyati
5.2.4	āgnīdhro havanyāṃ tiraḥ pavitram apa ānīyodañcaṃ sphyam apakṛṣyāntarvedi havanīṃ dhārayan sphyasya vartmany upaninīyartasadhaḥ stheti sphyapade sādayati
5.2.5	yaṃ dviṣyāt taṃ dhyāyet
5.2.6	śatabhṛṣṭir asīty utkare sphyam udasyati
5.2.7	yaṃ dviṣyāt taṃ dhyāyet
5.2.8	īḍenyakratūr iti yajamānaḥ prokṣaṇīr āsādyamānā anumantrayate
5.2.9	āgnīdhro hastāv avanenekti
5.2.10	nānavanijya pātrāṇi saṃmṛśati na ca vedim ā staraṇāt sphyaṃ prakṣālayati nāgraṃ parimṛśati
5.2.11	āhavanīyam uttareṇa praṇītā idhmābarhir upasādayati prāgagraṃ dakṣiṇam idhmam uttaraṃ barhiḥ
5.2.12	vedāgraiḥ sruvaṃ srucaś ca saha saṃmārṣṭi
5.2.13	aniśitāḥ stha sapatnakṣayaṇīr ity abhimantrya ghṛtācīreteti dakṣiṇena pāṇinā sruvaṃ juhūpabhṛtau savyena dhruvāṃ prāśitraharaṇaṃ vedāgrāṇi cādāya pratyuṣṭam iti gārhapatye niṣṭapya goṣṭhaṃ mā nirmṛkṣam iti sruvam agrair antarato 'bhyākāraṃ sarvato bilam abhisamāhāraṃ nirlepaṃ trir abhitaḥ saṃmārṣṭi bāhyato mūlair daṇḍam
5.2.14	vācaṃ prāṇam iti juhūṃ cakṣuḥ śrotram ity upabhṛtaṃ prajāṃ yonim iti dhruvāṃ tūṣṇīṃ prāśitraharaṇam
5.2.15	pūrvavat srucaḥ prāśitraharaṇaṃ ca niṣṭapyottarato vediśroṇyāṃ nidadhāti
5.3.1	divaḥ śilpam iti prokṣitāni sruksaṃmārjanāny agnau praharati
5.3.2	apareṇa gārhapatyaṃ dakṣiṇataḥ patnīm udaṅmukhīm upaveśyāśāsānā saumanasam iti mauñjena yoktreṇānyatarataḥ pāśenordhvajñum āsīnāṃ prāṅmukhīṃ tiṣṭhantīṃ vā saṃnahyet
5.3.3	pūṣā te granthiṃ grathnātv ity uttarato nābher niṣṭarkyaṃ granthiṃ kṛtvā dakṣiṇato nābheḥ parikarṣati
5.3.4	patny ācamyāgne gṛhapata iti tiṣṭhantī gārhapatyam upasthāya devānāṃ patnīr iti devapatnīś cendrāṇīvety udaṅmukhy anvāste
5.3.5	suprajas tvā vayam iti japati mama putrā iti ca
5.3.6	pūṣā te bilaṃ viṣyatv ity āgnīdhraḥ sarpirdhānasya bilam apāvṛtyedaṃ viṣṇur vicakrama ity anvāhāryapacane 'dhiśrityāditir asy acchidrapatrety ājyasthālīm ādāya mahīnāṃ paya iti tasyāṃ pavitravatyāṃ prabhūtam ājyaṃ nirvapati
5.3.7	iṣe tveti dakṣiṇārdhe gārhapatyasyādhiśrityorje tvety apādāya vedenopayamya mahīnāṃ payo 'sīti patnīṃ pradarśayati
5.3.8	tat sā nimīlya vīkṣyānucchūsanty avekṣate
5.3.9	tejo 'sīty uttarārdhe 'dhiśritya tejase tvety apādāya tejo 'nuprehīty āhavanīyam abhyuddrutyāgnis te tejo mā vinaid ity āhavanīye 'dhiśrityāgner juhvāsīty uttareṇa prokṣaṇīḥ sphyasya vartman sādayati
5.3.10	īḍenyakratūr iti yajamāna āsādyamānā anumantrayate
5.4.1	yadi sāṃnāyyasyājyasya vānyatra barhiṣaḥ purottamāt prayājāt skandet saṃ tvā siñcāmīti tasya svayaṃ saṃbhṛtya bhūpataye svāheti tribhiḥ skannam anumantrayate
5.4.2	adhvaryuyajamānāv ājyam asīti nimīlya vīkṣyānucchūsantāv ājyam avekṣete
5.4.3	śukram asīti tribhir udagagrābhyāṃ pavitrābhyām adhvaryuḥ punarāhāram ājyaṃ trir utpunāti
5.4.4	devo va iti triḥ prokṣaṇīr adbhir ājyam iti yajamāna ājyam apaś cotpūyamānā anumantrayate
5.4.5	adhvaryur antarvedi samaṃbilaṃ juhūṃ dhārayamāṇa ājyasthālyā vedenopayamya sruveṇa śukraṃ tvā śukrāyām iti catuḥ pañcakṛtvo vā juhvāṃ prabhūtam ājyaṃ gṛhṇāti
5.4.6	pañcānāṃ tvā vātānām iti catuḥ pañcakṛtvo vā yajamāno japati
5.4.7	adhvaryur jyotis tvā jyotiṣi dhāmne dhāmna iti madhyadeśe dhārayamāṇa upabhṛty aṣṭau daśakṛtvo vālpiṣṭhaṃ gṛhṇāti
5.4.8	pañcānāṃ tvartūṇām iti trīn yajamāno japati pañcānāṃ tvā salilānāṃ pañcānāṃ tvā pṛṣṭhānām iti ca dvau caros tvā pañcabilasyeti pañca
5.4.9	adhvaryur arcis tvārciṣīti catuḥ pañcakṛtvo vā bhūmau pratiṣṭhitāyāṃ dhruvāyāṃ bhūyiṣṭhaṃ gṛhṇāti
5.4.10	suprajāstvāya tvā gṛhṇāmīti catuḥ pañca vā yajamāno japati
5.5.1	bahirvedy anyatrotkarād ājyāni sādayaty ājyasthalīṃ ca praticīnaṃ harati
5.5.2	tathā prokṣaṇīr abhimantrya brahmāṇam āmantrya tena prasūto muktagranthīn idhmān kṛṣṇo 'sīti triḥ prokṣati tathā vedir asīti vediṃ barhir asīti barhiḥ
5.5.3	antarvedi purogranthi tad āsādayati
5.5.4	sumanaso yajamānāya santv iti yajamāno barhir abhimantrayate
5.5.5	adhvaryur dive tveti barhiragraṃ prokṣaty antarikṣāya tveti madhyaṃ pṛthivyai tveti mūlam
5.5.6	yajamāno 'śiśrema barhir iti prokṣyamāṇaṃ barhir abhimantrayate
5.5.7	adhvaryur barhiragrāṇi havanyāṃ prasicya mūlāni prasecayati
5.5.8	poṣāya tveti saha havanyā purastāt pratyañcaṃ granthiṃ pratyukṣati
5.5.9	svadhā pitṛbhya iti veder dakṣiṇāyāḥ śroṇeḥ saṃtatam ottarasyā apāṃ śeṣaṃ ninayati
5.5.10	pūṣā te granthiṃ viṣyatv iti barhiṣo granthiṃ viṣyati
5.5.11	viṣṇoḥ stūpo 'sīti karṣann ivāhavanīyaṃ prati prastaram ādatte
5.5.12	yajamāne prāṇāpānau dadhāmīti prastare pavitre apisṛjya prāṇāpānābhyāṃ tvā satanuṃ karomīti brahmaṇe prayacchati
5.6.1	brahmā yajamānāya
5.6.2	tṛṇair antardhāyākṣṇayā śulbaṃ ca nidhāyorṇāmradasaṃ tvā stṛṇāmīti bahulam anatidṛśnaṃ prāgapavargaṃ pratyagapavargaṃ vā barhiṣā vediṃ stṛṇāti
5.6.3	ūrṇāmṛdu prathamānaṃ catuḥśikhaṇḍeti dvābhyāṃ stīryamāṇāṃ yajamāno 'numantrayate
5.6.4	adhvaryur agrair mūlāny abhicchādayan tridhātu pāñcadhātu vā kṛtvā dhātau dhātau mantram āvartayati
5.6.5	śivā ca ma iti stīrṇāṃ vediṃ yajamāno 'numantrayate
5.6.6	adhvaryur anūyājārthe prāñcāv aṅgārau nirūhyāhavanīyaṃ kalpayitvā prastaraṃ dhārayan gandharvo 'sīty udagagraṃ madhyamaṃ paridhiṃ paridadhāti
5.6.7	asmin yajña upa bhūya iti dhruvo 'si dhruvo 'ham iti dvābhyāṃ yajamāno madhyamaṃ paridhim anumantrayate
5.6.8	adhvaryur indrasya bāhur asīti mitrāvaruṇau tveti dakṣiṇottarau prāgagrau saṃspṛṣṭau madhyamena dakṣiṇam āhavanīyam abhyagram uttaram avāgram
5.6.9	asmin yajña ugro 'sy asmin yajñe 'bhibhūr asīti yajamāno 'numantrayate yathā madhyamam
5.6.10	adhvaryuḥ sūryas tvā purastāt pātv iti sūryeṇa purastāt paridadhāti
5.6.11	yunajmi tvā yan me agna iti dvābhyāṃ yajamāno 'gniṃ yunakti
5.7.1	vītihotram iti dakṣiṇām ūrdhvām ādhārasamidham ādadhāti samidasyāyuṣe tvety uttarāṃ tūṣṇīṃ vā
5.7.2	tejiṣṭhā ta iti parihitam agniṃ yajamāno 'numantrayate
5.7.3	adhvaryur viśo yantre stha iti samāv anantargarbhau darbhau vidhṛtī udagagre nidadhāti
5.7.4	vicchinadmi viśo yantre nudamāne iti dvābhyāṃ yajamāno 'bhimantrayate
5.7.5	vasūnāṃ rudrāṇām ity adhvaryus tayoḥ prastaraṃ sādayati
5.7.6	ayaṃ prastara iti sādyamānaṃ yajamānaḥ
5.7.7	juhūr asīty adhvaryuḥ prastare juhūṃ sādayati
5.7.8	āroha patho juhūr asi ghṛtācī gāyatriyāmnīti dvābhyāṃ sādyamānāṃ juhūṃ yajamānaḥ
5.7.9	upabhṛd asi ghṛtācīty adhvaryur upabhṛtam adhastād vidhṛtyoḥ pratikṛṣṭatarām iva sādayati
5.7.10	upariṣṭāt prastara ity eke
5.7.11	avāhaṃ bādhe subhṛd asy upabhṛd iti dvābhyāṃ sādyamānāṃ yajamānaḥ
5.7.12	dhruvāsi ghṛtācīty adhvaryur dhruvāṃ sādayati
5.7.13	yo mā vācā manasā dhruvāsi dharaṇī dhanasyeti dvābhyāṃ sādyamānāṃ yajamānaḥ
5.7.14	ṛṣabho 'si śākvara ity adhvaryuḥ sruvaṃ sādayati
5.8.1	syono me sīdāyaṃ sruva iti dvābhyāṃ sruvaṃ yajamānaḥ
5.8.2	iyaṃ sthālīty adhvaryur ājyasthālīṃ sādayati
5.8.3	tayaiva yajamānaḥ
5.8.4	etā asadann ity adhvaryuḥ sannāḥ sruco 'bhimantrayate viṣṇūni sthety ājyāni ca
5.8.5	atha sasruvām ājyasthālīm ādāya savyena vedam apareṇa gārhapatyam upaviśya kapālavad vedena dakṣiṇasmāt puroḍāśād aṅgārān apohyottarasmād apohati
5.8.6	sūrya jyotir iti puroḍāśam abhimantryāpyāyatāṃ ghṛtayonir ity āgneyaṃ puroḍāśam abhighārayati tūṣṇīm uttaraṃ yas ta ātmeti śṛtam
5.8.7	syonaṃ te sadanaṃ karomīti pātryām upastīryārdraḥ prathasnur iti puroḍāśam abhindann aparyāvartayann udvāsayati
5.8.8	vedena bhasma pramṛjya tasmin sīdeti pātryām upastīrṇe puroḍāśaṃ nidadhāti
5.8.9	tūṣṇīṃ yavamayaṃ puroḍāśam
5.8.10	irā bhūtiḥ pṛthivyai raso motkramīd iti kapālāny ekaikaśo 'bhighāryaikaṃ dve trīṇīty ādibhiḥ saṃkhyāyodvāsayati śṛtaṃ ca dadhi ca
5.8.11	devas tvā savitā madhvānaktv iti sruveṇa puroḍāśaṃ sarvato 'nakti
5.8.12	sruveṇa hasta ājyam avadāya puroḍāśam adhastād abhyajyālaṃkaroty ājyena śṛtaṃ ca dadhi ca
5.9.1	ājyena sruvaṃ pūrayitvāntareṇa puroḍāśāv āsādya sarvāṇi havīṃṣi pātryāṃ saṃgṛhya bhūr bhuvaḥ suvar iti vyāhṛtībhir havīṃṣy apareṇa sruco 'ntarvedyāsādayet prathamataḥ
5.9.2	athā saṃvatsare
5.9.3	itarakāleṣu caturhotrā paurṇamāsyāṃ pañcahotrāmāvāsyāyāṃ priyeṇa nāmnā priyaṃ sada āsīdety etebhyo 'nyaddhaviḥ
5.9.4	apareṇa srucaḥ puroḍāśau dakṣiṇasyāṃ śroṇyāṃ śṛtam uttarasyāṃ dadhi
5.9.5	ayaṃ veda ity agreṇa dhruvāṃ vedaṃ nidhāya vedyantān paristīrya paribhojanīyān darbhān ādāya hotṛṣadanaṃ kalpayati
5.9.6	yajño 'sīty āgneyam āsannaṃ yajamāno 'bhimṛśati prajāpatir asīty agnīṣomīyam idam indriyam amṛtam iti prātardohaṃ yat pṛthivīm acarad iti dadhi yo naḥ kanīya ity aindrāgnam ayaṃ yajña iti sarvāṇi mamāgna iti vihavyena ca paurṇamāsyām abhimṛśati caturhotrā pañcahotrāmāvāsyāyām
5.9.7	hotar ehīty adhvaryur hotāram āmantryāgnaye samidhyamānāyānubrūhīty saṃpreṣyati saṃpreṣyati
6.1.1	athāsīno 'dhvaryur idhmād ekaikāṃ samidham ādāya praṇave praṇave prati sāmidhenyādadhāti yāvat pañcadaśa
6.1.2	anūyājebhya ekāṃ samidham avaśinaṣṭi
6.1.3	purastād upariṣṭād vā sāmidhenīnāṃ yajamāno daśahotāraṃ vyācakṣīta
6.1.4	āṅgiraso māsya yajñasyeti madhya ucchuṣmo agna iti samidhyamānam agnim anumantrayate samiddho agnir āhuta iti samiddham
6.1.5	ājuhotety ucyamāne 'dhvaryur idhmaśeṣaṃ prakṣipya vedenāhavanīyaṃ trir upavājyānūktāsu sāmidhenīṣu sruveṇa dhruvāyā ājyam ādāya vedenopayamyottaraṃ paridhisandhiṃ spṛṣṭvā prajāpataye svāheti manasā saṃtatam ṛjuṃ jyotiṣi prājāpatyam āghāram āghārayati
6.2.1	mano 'si prājāpatyam iti sruvāghāraṃ yajamāno 'numantrayate
6.2.2	āpyāyatāṃ dhruvā ghṛtenety adhvaryuḥ sruveṇājyasthālyā ājyam ādāya dhruvām āpyāyayati
6.2.3	sarvatraivam
6.2.4	agnīn paridhīṃś cāgniṃ ca tris triḥ saṃmṛḍḍhīti saṃpreṣyati
6.2.5	idhmasaṃnahanāni sphya upasaṃgṛhyāgnīdhraḥ pradakṣiṇam anuparikrāman paridhīn saṃmārṣṭi madhyamam udañcaṃ prāñcāv itarau
6.2.6	agne vājajid ity agniṃ triḥ saṃmārṣṭi
6.2.7	sarveṣu homeṣūpabhṛtā juhūm upayacchaty asaṃśabdayan mukhato 'bhininīyopabhṛti juhūm avadhāya
6.2.8	hoṣyaṃs tenaiva pratininīya nābhiṃ prati srucau dhārayate
6.2.9	samaṃ prāṇair ity eke
6.3.1	sruvāghāram āghārayiṣyan bhuvanam asīti juhūpabhṛtāv agreṇa devebhyaḥ prācīnam añjaliṃ karoti svadhā pitṛbhya iti pitṛbhyo dakṣiṇam
6.3.2	apareṇāhavanīyaṃ dakṣiṇena padā dakṣiṇātikrāmati savyenodaṅ
6.3.3	juhv ehīti juhūm ādatta upabhṛd ehīty upabhṛtam
6.3.4	suyame me adyety upabhṛti juhūm avadhāyāgnāviṣṇū ity anavakrāman prastaraṃ dakṣiṇātikramya viṣṇoḥ sthānam asīty avasthāyāntarvedi dakṣiṇaṃ pādaṃ tat spṛṣṭaprapadaṃ savyaṃ kṛtvordhvas tiṣṭhann anvārabdhe yajamāne dakṣiṇaṃ paridhisaṃdhiṃ spṛṣṭveśānāntaṃ samārabhyordhva iti pūrvavad aindram āghārayati
6.3.5	hutvābhiprāṇiti
6.3.6	bṛhad bhā iti srucam udgṛhṇāti
6.3.7	vāg asy aindrīti yajamāno 'numantrayate
6.3.8	adhvaryuḥ srucāv asaṃsparśayan pāhi māgna ity udaṅmukhaḥ pratyākrāmati
6.3.9	ete evākramaṇapratyākramaṇe mantravatī
6.3.10	makhasya śiro 'sīti juhvā dhruvāṃ triḥ samanakti
6.4.1	sruveṇa dhruvāyā unnītaṃ rāya ity ājyam ādāya suvīrāya svāheti juhūṃ pratyabhighārayati yajñena yajñaḥ saṃtata iti juhvā dvis trir vā dhruvām
6.4.2	yathāsthānaṃ srucau sādayati
6.4.3	sphyopasaṃnaddhānīdhmasaṃnahanāni vedeś ca tṛṇam avyantam ādāyottarato 'dhvaryuḥ pravarāyāvasthāya ka idam adhvaryur bhaviṣyatīti japati
6.4.4	tāny anvārabhyādhvaryoḥ paścād avasthāyāgnīdhraḥ ka idam agnīd iti
6.4.5	adhvaryur brahman pravarāyāśrāvayiṣyāmīty āmantrya vācaspate vācam āśrāvayeti tena prasūta āśrāvayo śrāvaya śrāvayeti vāśrāvayati
6.4.6	astu śrauṣaḍ ity agnīd utkare dakṣiṇāmukhas tiṣṭhan sphyaṃ dhārayan pratyāśrāvayati
6.4.7	sarvatraivam āśrutapratyāśrute bhavataḥ
6.4.8	ūrdhvajñum āsīnaṃ hotāram adhvaryur agnir devo hoteti vṛṇīte 'muvad amuvad iti yathā yajamānasyārṣeyaṃ saha pravareṇa trīn anantarān iti
6.4.9	ūrdhvān mantrakṛto 'dhvaryur vṛṇīte 'muto 'rvāco hoteti vijñāyate
6.4.10	api vaikaṃ dvau trīn pañca
6.4.11	na caturo vṛṇīte na pañcātipravṛṇīte
6.5.1	purohitasya pravareṇa pravṛṇīte
6.5.2	anājñātabandhor ācāryapravareṇāpi vā manuvad iti pravṛṇīte
6.5.3	dvigotrasya trīṃs trīn ekaikasmād gotrād upalakṣayet
6.5.4	brahmaṇvad ā ca vakṣad iti pravaraśeṣaḥ
6.5.5	asāv iti hotur upāṃśu nāma gṛhṇāti mānuṣa ity uccaiḥ
6.5.6	āste hotā
6.5.7	vedyāṃ tṛṇam apisṛjati
6.5.8	devāḥ pitara iti hotradhvaryupravarayor yajamāno japati māṃ deveṣv āśrāvayāyuṣe varcasa iti cādhvaryupravaraḥ
6.5.9	ājyabhāgapradhānasviṣṭakṛtpatnīsaṃyājeṣu yājyāpuronuvākye yājyaiva prayājānūyājeṣu sarveṣv eteṣv āśrutapratyāśrute yājyāsaṃpraiṣaś ca
6.5.10	ye prastutās te svakarmaṇo 'nyatra tad anapavyāharantaḥ pracareyuḥ
6.6.1	avadyann avatte 'vadāsyan vottarato 'muṣmā anubrūhīti yathādevataṃ puronuvākyāṃ saṃpreṣyati
6.6.2	ākramya dakṣiṇata āśrāvya pratyāśrāvite 'muṃ yajeti yathādevataṃ yājyāṃ saṃpreṣyati
6.6.3	vaṣaṭkṛte vaṣaṭkriyamāṇe vā juhoti caturavattaṃ pañcāvattaṃ vā
6.6.4	pañcāvattaṃ jamadagnīnāṃ caturavattam itareṣām
6.6.5	aṅguṣṭhaparvamātrāṇi daivatāny avadānāni tebhyaḥ sthavīyāṃsi sauviṣṭakṛtāni tathaivaiḍāni tathā cāturdhākaraṇikāni
6.6.6	ghṛtavatīm adhvaryo srucam iti yatra hotur abhijānāti juhūpabhṛtāv ādāya sakṛd dakṣiṇātikrāntaḥ pañca prayājān prācaḥ pratidiśaṃ vā yajati
6.7.1	āśrāvya pratyāśrāvite samidho yajeti prathamaṃ prayājaṃ saṃpreṣyati yaja yajety uttarān
6.7.2	yajamānaś caturhotāraṃ vyākhyāya vasantam ṛtūṇāṃ prīṇāmīty etaiḥ prayājānāṃ hutaṃ hutam anumantrayate
6.7.3	adhvaryuḥ samidhaḥ purastāj juhuyāt tanūnapātaṃ dakṣiṇata iḍaḥ paścāt
6.7.4	ardham aupabhṛtam ājyaṃ juhvām ānīya barhir uttarato madhye svāhākāram
6.7.5	udaṅṅ atyākramya prayājaśeṣeṇa havīṃṣy abhighārayati yad anupūrvāṇi pradīyante
6.7.6	dhruvām abhighāryāgneyam abhighārayaty upabhṛtam antataḥ
6.7.7	ājyabhāgāv ājyahaviṣkau prabāhug jyotiṣy uttarārdhe 'gnaye dakṣiṇārdhe somāya
6.7.8	tāv antareṇetarā āhutīr juhoti
6.8.1	agnīṣomayor iti yajamānas tāv anumantrayate
6.8.2	adhvaryuḥ pratyākramya juhvām upastīrya mā bher mā saṃvikthā ity avadāsyan puroḍāśam abhimṛśati
6.8.3	pañcahotāraṃ yajamāno vyācakṣīta
6.8.4	adhvaryur māṃsasaṃhitābhyāṃ dakṣiṇānāmikāmadhyamābhyām aṅguṣṭhena cāṅguṣṭhaparvamātraṃ madhyāt puroḍāśasya tiraścīnam avadyati
6.8.5	pūrvārdhād dvitīyaṃ caturavattino 'nūcīnaṃ
6.8.6	tadvat paścārdhāt pañcāvattinas tṛtīyam
6.8.7	avadānāny abhighārya dhruvām āpyāyya yad avadānānīti haviḥ pratyabhighāryāgnaye 'nubrūhīti dakṣiṇātikramya vaṣaṭkāra ājyaṃ hutvā sruveṇa prastarabarhiḥ samajyāpidadhad ivāprakṣiṇan puroḍāśāvadānaṃ juhoti
6.8.8	ājyenāntato 'nvavasrāvayati
6.8.9	mukhena puroḍāśād itarā āhutīḥ srāvayati
6.8.10	pūrvāṃ pūrvāṃ saṃhitām āhutiṃ juhoti
6.8.11	srucyam āghāram abhijuhoti
6.8.12	agner aham iti hutam āgneyaṃ yajamāno 'numantrayate
6.9.1	ājyahaviṣkeṇopāṃśuyājena yajate
6.9.2	tasyoccair āśrutapratyāśrute yājyāpuronuvākyā saṃpraiṣau praṇava āgūr vaṣaṭkāraś cāto 'nyad upāṃśu
6.9.3	ājyasāṃnāyyayoḥ sruveṇāvadyati mekṣaṇena carūṇām
6.9.4	dabdhir asīty upāṃśuyājasya hutaṃ yajamānaḥ
6.9.5	yathādevatam uttareṇa puroḍāśenādhvaryuḥ pracarati
6.9.6	agnīṣomayor ahaṃ devayajyayā vṛtrahā bhūyāsam ity agnīṣomīyasya hutaṃ yajamāna indrāgnyor ahaṃ devayajyayendriyāvy annādo bhūyāsam ity aindrāgnasya hutam anumantrayate
6.9.7	adhvaryuḥ samavadāya sāṃnāyyābhyāṃ pracarati
6.9.8	dviḥ śṛtasyāvadyati dvir dadhnas tris triḥ pañcāvattinaḥ
6.9.9	indrasyāham ity aindrasya sāṃnāyyasya hutaṃ yajamāno 'numantrayate mahendrasyāham iti māhendrasyendrasya vaimṛdhasyeti vaimṛdhasya hutam
6.9.10	adhvaryur ṛṣabhaṃ vājinaṃ vayam amāvāsyā subhageti yathāliṅgaṃ vibhajya sruveṇa pārvaṇau homau juhoti
6.10.1	daśa te tanuvo yajñeti ṣaḍbhiḥ pratimantraṃ nāriṣṭhahomāñ juhoti
6.10.2	purastāt samiṣṭayajuṣa ity eke
6.10.3	juhvām upastīrya sarvebhyo havirbhya uttarārdhāt sakṛt sakṛt sviṣṭakṛte 'vadyati dviḥ pañcāvattino yad anupūrvāṇi pradīyante
6.10.4	dvir abhighārayati haviḥśeṣān
6.10.5	na pratyabhighārayati
6.10.6	asaṃsṛṣṭām itarābhir āhutibhir uttarārdhapūrvārdhe jyotiṣi juhoti
6.10.7	agneḥ sviṣṭakṛto 'ham iti yajamānaḥ sviṣṭakṛto hutam anumantrayate 'gnir mā duriṣṭāt pātv iti ca
6.10.8	adhvaryur udaṅṅ atyākramya juhvām apa ānīya vaiśvānare havir idaṃ juhomīti madhyamaṃ paridhiṃ pradakṣiṇam anupariṣiñcati
6.10.9	antaḥparidhi ninayatīty eke
6.10.10	srucau nidhāya sruveṇa tiryañcaṃ prāñcaṃ vāgneyaṃ virujyāṅguṣṭhenānāmikayā ca vyūhya madhyāt pippalamātraṃ yavamātraṃ vā jyāyo yavamātrād iti prāśitraṃ prāśitraharaṇe 'vadyati
6.10.11	evam avirujyottarasmāt puroḍāśād avadāyābhighārayati
6.10.12	āgneyād evāvadyatīty eke
6.10.13	mitrasya tveti brahmāvadīyamānaṃ prekṣate
6.11.1	tad apareṇa praṇītā nidhāyeḍāpātra upastīrya manunā dṛṣṭām iti caturavattāṃ pañcāvattāṃ vā sarvebhyo havirbhyaḥ sviṣṭakṛdvat prabhūtām iḍāṃ samavadyati dakṣiṇārdhāt puroḍāśasya pūrvam avadāya saṃbhedād dvitīyam
6.11.2	pūrvārdhād yajamānabhāgam aṇum iva dīrgham
6.11.3	ājyena tam abhyajya dhruvāyā agreṇa nidhāyābhighārayati
6.11.4	paścārdhāt tṛtīyaṃ pañcāvattinaḥ
6.11.5	evaṃ sarvasya haviṣaḥ
6.11.6	yo me 'nti dūra iti yajamānabhāge 'vadīyamāne yajamāno japati
6.11.7	iḍāṃ sakṛd abhighārya hotre 'dhvaryur āharati
6.11.8	surūpavarṣavarṇa ehīti yajamāna iḍām āhriyamāṇāṃ pratīkṣate
6.11.9	adhvaryur dakṣiṇena hotāram atikrāmaty anutsṛjan
6.11.10	hotādhvaryum iḍayā parigṛhṇāti
6.11.11	paścāt prāṅ āsīnaḥ sruveṇa hotur dviḥ pradeśinyaṅgulāv anakti parvaṇoḥ
6.11.12	sa tad avaghrāyāpa upaspṛśati
6.12.1	yathetaṃ pratyetya pratyag agreṇāsīno dakṣiṇe hotuḥ pāṇāv iḍāyā avāntareḍām avadyati
6.12.2	iḍālepād upastīrya prathamam adhvaryur avadyaty aṅguṣṭhaprabhṛtāṅgulīr antareṇa savyaṃ hotā dvitīyaṃ gṛhṇāti lepena cādhvaryur abhighārayati
6.12.3	dviḥ pañcāvattinaḥ
6.12.4	aṅguṣṭhenopasaṃkucyāmuṣṭiṃ kṛtvā mukhasaṃmitam iḍāpātraṃ dhārayamāṇam iḍopahutā saha divetīḍām upahūyamānaṃ hotāram adhvaryur agnīd yajamānaś cānvārabhante
6.12.5	iḍa ehy adita ehīty upāṃśūpahave yajamānaḥ sapta devagavīr japati
6.12.6	cid asi manāsīty uccair upahave sapta manuṣyagavīḥ
6.12.7	viśvā tvaṃ bhūtvetīḍām upahūyamānām anumantrayate
6.12.8	vāyav iḍā te māteti hotāram īkṣamāṇo vāyuṃ manasā dhyāyet
6.12.9	daivyā adhvaryur upahūto 'yaṃ yajamāna ity ucyamāne 'dhvaryuyajamānāv upahūtaḥ paśumān asānīti krameṇa japataḥ sā me satyāśīr ity āśiḥṣu yajamāna iḍāyā ahaṃ devayajyayety upahūtām iḍāṃ bhakṣāyāhriyamāṇām abhimantrayate
6.12.10	upahūtāyām iḍāyām agreṇāhavanīyam adhvaryur brahmaṇe prāśitraṃ pariharati pariharati
7.1.1	ṛtasya pathā paryehīti brahmā parihriyamāṇam abhimantrya sūryasya tvā cakṣuṣety āhriyamāṇaṃ pratīkṣya devasya tveti pratigṛhya pṛthivyās tvā nābhāv iti pṛthivyām āsādya suparṇasya tvā garutmata ity avekṣyāṅguṣṭhenānāmikayā copasaṃgṛhyātihāya dato 'gnes tvāsyena prāśnāmīti jihvāgre nidhāyāpaś ca brāhmaṇasyodareṇa bṛhaspater brahmaṇendrasya tvā jaṭhare sādayāmīti sahādbhir asaṃmletyābhigirati
7.1.2	yā apsv antar devatā ity apaḥ prāśyācamya ghasīnā me meti nābhim abhimṛśya vāṅ ma āsann iti yathāliṅgam indriyāṇi saṃmṛśyāriṣṭā viśvānīti sarvāṇy aṅgāni mayi prāṇāpānāv iti vā prāśitraharaṇaṃ prakṣālya pūrayitvā diśo jinveti parāñcaṃ ninayati
7.1.3	punar adbhiḥ pūrayitvā māṃ jinvety abhyātmaṃ ninayati
7.1.4	tasmin prāśite vācaspataye tvā hutaṃ prāśnāmi sadasaspataye tvā hutaṃ prāśnāmīti hotāvāntareḍāṃ prāśnāti
7.1.5	juṣṭir asīti prāśyamānāṃ yajamāno 'numantrayate
7.2.1	iḍe bhāgam iti yajamānapañcamā vāgyatā iḍāṃ bhakṣayanty ā mārjanāt
7.2.2	mano jyotir ity antarvedi pavitravati deśe mārjayante
7.2.3	āgneyaṃ caturdhā kṛtvā barhiṣadaṃ karoti
7.2.4	bradhna pinvasveti barhiṣadaṃ yajamāno 'numantrya diśāṃ kḷptir asīti pratidiśaṃ caturdhā kṛtān vyūhyedaṃ brahmaṇa idaṃ hotur idam adhvaryor idam agnīdha iti krameṇa vyādiśati
7.2.5	idaṃ yajamānasyety adhvaryur yajamānabhāgaṃ nirdiśya vyādiṣṭasyaikaṃ sthaviṣṭham agnīdhe ṣaḍavattaṃ karoti
7.2.6	sakṛd upastīrya sakṛd avadyati
7.2.7	punar upastīrya sakṛd avadāya tayor dvir abhighārayati
7.2.8	divo bhāgo 'sīty āgnīdhraḥ prāśnāti
7.2.9	upahūto dyauḥ piteti dvābhyām agnīdhrabhāgaṃ yajamāno 'numantrayate
7.2.10	brahmayajamānabhāgāv adhvaryuḥ pṛthag dārupātrābhyām ādāya vedena pariharaty anyena dārupātreṇa hotre
7.3.1	anyenādhvaryave
7.3.2	pṛthivyai bhāgo 'sīti hotābhyavaharaty antarikṣasya bhāgo 'sīty adhvaryur divo bhāgo 'sīti brahmā saṃsthite 'bhyavaharati
7.3.3	dakṣiṇāgnau pakvaṃ mahāntam aparimitam anvāhāryam odanam abhighāryodag udvāsyāntarvedy āsādayati
7.3.4	brahman brahmāsīty āsannaṃ brahmābhimṛśati bradhna pinvasvety āntād anuvākasyeyaṃ sthālīti ca yajamānaḥ
7.3.5	dakṣiṇasadbhya upahartavā ity adhvaryuḥ saṃpreṣyati dakṣiṇata eteti yajamānaḥ
7.3.6	brāhmaṇā ayaṃ va odana iti dakṣiṇatas tebhyo 'nvāhāryaṃ caturdhā vibhajya dakṣiṇāṃ dadāti
7.3.7	pratigṛhītāyām adhvaryur uttarataḥ parīteti saṃpreṣyati
7.3.8	haviḥśeṣān udvāsyānūyājārthāv aṅgārau pratyūhya brahman prasthāsyāmaḥ samidham ādhāyāgnīt paridhīṃś cāgniṃ ca sakṛt sakṛt saṃmṛḍḍhīti saṃpreṣyati
7.3.9	deva savitar etat ta iti brahmaṇā prasūta eṣā te agna ity anūyājasamidham agnīdhra ādadhāti
7.3.10	ādhīyamānām etenaiva yajamāno 'numantrayate yaṃ te agna āvṛścāmīti tisṛbhiḥ samiddham agnim
7.4.1	sphyād unmucyedhmasaṃnahanair anuparikrāmann āgnīdhraḥ pūrvavat paridhīn agniṃ ca sakṛt sakṛt saṃmārṣṭi
7.4.2	agne vājajid vājaṃ tvā sasṛvāṃsam iti mantraṃ saṃnamati
7.4.3	idhmasaṃnahanāny adbhiḥ saṃspṛśya yo bhūtānām adhipatir ity agnau praharati
7.4.4	vedir barhiḥ śṛtaṃ havir iti yajamāno japati
7.4.5	saptahotāraṃ purastād anūyājebhyo vyācakṣīta
7.4.6	upabhṛdājyaśeṣam adhvaryur juhvām ānīyāpareṇāhavanīyaṃ sakṛd eva dakṣiṇātikramya trīn anūyājān yajati
7.4.7	āśrutapratyāśrute devān yajeti prathamam anūyājaṃ saṃpreṣyati yaja yajety uttarau
7.4.8	samidhi pūrvārdhe prathamaṃ juhoti madhye dvitīyaṃ prāñcam uttamaṃ
7.4.9	tenottarau pūrvāv anūyājau bhinatti
7.4.10	barhiṣo 'ham ity etaiḥ pratimantraṃ yajamāno 'nūyājānāṃ hutaṃ hutam anumantrayate
7.5.1	udaṅṅ atyākramyādhvaryur yathāyatanaṃ srucau sādayitvā vājasya mā prasavenety anuṣṭugbhyāṃ vājavatībhyāṃ vyūhati
7.5.2	vājasya mā prasaveneti dakṣiṇenottānena pāṇinā saprastarāṃ juhūm udgṛhṇāti
7.5.3	athā saptnāṁ indro ma iti nīcā savyenopabhṛtaṃ nigṛhṇāti
7.5.4	udgrābhaṃ ceti juhūm udgṛhya nigrābhaṃ cety upabhṛtaṃ nigṛhṇāti
7.5.5	brahma devā avīvṛdhann iti prācīṃ juhūm ūhati
7.5.6	athā sapatnāṁ indrāgnī ma iti pratīcīm upabhṛtam ūhati
7.5.7	etābhyām eva yajamānaḥ srucāv anumantrayate
7.5.8	adhvaryur upabhṛtaṃ prokṣyāhṛtya vasubhyas tveti tribhiḥ pratimantraṃ juhvā paridhīn yathādhānam anakti
7.5.9	vasūn devān yajñenāpipremeti tribhiḥ pratimantram etān abhyajyamānān yajamānaḥ
7.5.10	anyatra prastarād adhvaryur juhūṃ sādayitvā saṃjānāthām iti vidhṛtībhyāṃ prastaram ādāya barhiṣi vidhṛtī nidhāya srukṣu prastaram anakti
7.5.11	aktaṃ rihāṇā iti juhvām agrāṇi viyantu vaya ity upabhrti madhyāni prajāṃ yoniṃ mā nirmṛkṣam iti dhruvāyāṃ mūlāni
7.5.12	evaṃ punar anakti
7.5.13	tṛtīye dhruvāyām ādito mūlāni madhyāny upabhṛti juhvām antato 'grāṇi
7.6.1	samaṅktām ity ajyamānaṃ yajamāno 'numantrayate
7.6.2	adhvaryur aktasya tṛṇam apādāya surakṣitaṃ nidadhāti
7.6.3	apiprer iti tad yajamāno 'numantrayate
7.6.4	dakṣiṇottarābhyāṃ pāṇibhyām adhvaryuḥ prastaraṃ gṛhītvā juhvāṃ pratiṣṭhāpyāsīna āśrāvya pratyāśrāvita iṣitā daivyā hotāra iti saṃpreṣyati
7.6.5	idaṃ dyāvāpṛthivī bhadram iti hotrā sūktavāke 'nūcyamāna āpyāyantām āpa iti saha śākhayā prastaram āhavanīye praharati
7.6.6	nātyagraṃ praharen na purastāt pratyasyed ūrdhvam udyauti
7.6.7	karṣann iva nyañcam antataḥ paryāvartayann agnīd gamayeti saṃpreṣyati
7.6.8	añjalināgnīt prastaraṃ trir ūrdhvam udyauti
7.6.9	sūktavāke hotā yāṃ yāṃ devatām anubrūte 'gner aham ujjitim anūjjeṣam ity etais tāṃ devatāṃ yajamāno 'numantrayate
7.6.10	yarhi hotā yajamānasya nāma gṛhṇīyāt tarhy emā agmann āśiṣo dohakāmā iti brūyāt
7.6.11	anupraharety adhvaryuḥ saṃpreṣyati
7.6.12	svagā tanubhya iti prastarasya tṛṇam agnīd anupraharati
7.6.13	etad etad iti trir aṅgulyā nirdiśati
7.6.14	divaḥ khīlo 'vatata ity anuprahṛtaṃ yajamāno 'numantrayate
7.7.1	āyuṣpā agne 'sīty adhvaryur yathārūpaṃ prāṇāyatanāni saṃmṛśya dhruvāsīti vedim abhimṛśyāgnīd ity āgnīdhram īkṣate
7.7.2	saṃvadasvety āgnīdhraḥ
7.7.3	agā3nn agnīd ity adhvaryur āha
7.7.4	agann ity āgnīdhraḥ
7.7.5	madhyamaṃ paridhim anvārabhya śrāvayety adhvaryuḥ
7.7.6	śrauṣaḍ ity āgnīdhraḥ
7.7.7	svagā daivyā hotṛbhyaḥ svastir mānuṣebhyaḥ śaṃyor brūhīti saṃpreṣyati
7.7.8	tacchaṃyor iti śamyuvāke hotrocyamāne yaṃ paridhim iti madhyamaṃ vimucyāgnau praharati
7.7.9	vi te muñcāmīti yajamāno vimuñcati
7.7.10	yajñasya pātha upasamitam iti dakṣiṇottarau paridhī yugapat pāṇibhyām adhvaryuḥ praharann uttarasyāgraṃ madhyamasyādho 'ṅgāreṣūpohati dakṣiṇasyāgram upari
7.7.11	viṣṇoḥ śaṃyor ahaṃ devayajyayeti śamyuvāke yajamāno 'bhimantrayate
7.7.12	yajamānaṃ prathatety adhvaryuḥ prahṛtān paridhīn abhimantrya juhvā bila upabhṛto 'gram avadhāya saṃsrāvabhāgāḥ stheti srucor ājyaśeṣam agnau saṃsrāvayati
7.7.13	yajña śaṃ ca me yajña namas te yajñeṣṭo yajño bhṛgubhir iti ca yajamānaḥ saṃsrāvabhāgān devān anumantrayate
7.7.14	yat kāmayate tad abhivadati
7.7.15	haviḥśeṣān prāśnāti
7.8.1	vedo 'si vittir asīti vedam antarvedy āsannaṃ yajamāno 'bhimṛśati videyety etasya purastād yad yad bhrātṛvyasyābhidhyāyet tasya nāma gṛhṇīyāt tad evāsya sarvaṃ vṛṅkte
7.8.2	sasruvām ājyasthālīm āgnīdhra ādatte vedaṃ hotā juhūpabhṛtāv adhvaryuḥ
7.8.3	patnīḥ saṃyājayiṣyantaḥ pratyañco yanti
7.8.4	pūrveṇa gārhapatyam adhvaryur dakṣiṇātikramyāgner vām apannagṛhasyeti yugadhuri srucau vimuñcati
7.8.5	yadi pātryā nirvapaty etenaiva sphye vimucya
7.8.6	apareṇa gārhapatyam upaviśyopāṃśūccair vā srugbhyāṃ patnīḥ saṃyājayati vedaṃ vopabhṛtya patnyām anvārabdhāyāṃ dakṣiṇe 'dhvaryur uttara āgnīdhro madhye hotā
7.8.7	ājyasthālyāḥ sruveṇa juhvāṃ caturgṛhītaṃ gṛhītvā somāyānubrūhīti saṃpreṣyāśrāvya pratyāśrāvite somaṃ yajeti saṃpreṣya vaṣaṭkṛta uttarārdhe somaṃ japati
7.9.1	etayaivāvṛtā dakṣiṇārdhe tvaṣṭāraṃ tāv antareṇa devapatnīr yajati pariśrite 'pariśrite vā
7.9.2	caturgṛhītenājyena rākāṃ putrakāmo yajeta sinīvālīṃ paśukāmaḥ kuhūṃ puṣṭikāmaḥ
7.9.3	devānāṃ patnībhyo 'nubrūhīti saṃpreṣyati
7.9.4	āśrāvya pratyāśrāvite devapatnīr iṣṭvāgniṃ gṛhapatiṃ yajati
7.9.5	saṃ patnī patyeti sruveṇa gārhapatye saṃpatnīyaṃ juhoti tayānvārabdhena sruveṇa vā
7.9.6	somasyāhaṃ devayajyayeti yajamānaḥ pratimantraṃ patnīsaṃyājānāṃ hutaṃ hutam anumantrayate
7.9.7	adhvaryuḥ pūrvavaddhotur aṅguliparvaṇī anakti
7.9.8	tad avaghrāya hotāpa upaspṛśati
7.9.9	dakṣiṇe hotuḥ pāṇāv adhvaryuś catura ājyabindūn iḍām avadyati ṣaḍ agnīdhraḥ
7.9.10	iḍām upahvayamānaṃ hotāram adhvaryur āgnīdhraḥ patnī cānvārabhante
7.9.11	upahūteyaṃ yajamānety ucyamāna upahūtā paśumaty asānīti patnī japati
7.10.1	upahūto dyauḥ pitety upahūtām ājyeḍām āgnīdhraḥ prāśnāti
7.10.2	iḍāsmān anuvastām iti yajamāna ājyeḍām upahūyamānām anumantrayate
7.10.3	upahūtām ṛtvijaḥ prāśyācamya tūṣṇīm adbhir mārjayante
7.10.4	iḍāntam āhavanīye śamyuvantaṃ gārhapatye viparītaṃ vā
7.10.5	yadi śamyuvantaṃ pāścātye vedāt tṛṇam apādāya tasyāgraṃ juhvām añjyāt sruve madhyamājyasthālyāṃ mūlam
7.10.6	tat prastareṇa vyākhyātam
7.10.7	anvāhāryapacana idhmapravraścanāny ādhāya caturgṛhīta ājye juhvāṃ phalīkaraṇān opyāgne 'dabdhāyo iti juhoti
7.10.8	aparaṃ caturgṛhītaṃ gṛhītvā piṣṭalepān opyolūkhale musala iti piṣṭalepaṃ juhoti
7.10.9	viparītam eke
7.10.10	yā sarasvatī viśobhagīnā tasyai te svāhā yā sarasvatī veśabhagīnā tasyai te svāheti tayor yajamāno mukhaṃ vimṛṣṭe
7.11.1	vedo 'si vittir asīti vedaṃ hotā patnyai pradāya vācayet
7.11.2	imaṃ viṣyāmīti yoktrapāśaṃ viṣyate
7.11.3	tasyāḥ sayoktre 'ñjalau pūrṇapātram ānayati
7.11.4	sam āyuṣety ānīyamāne sā japati
7.11.5	tan ninīya mukhaṃ vimṛjyotthāya puṣṭimatī paśumatīti yathārthaṃ gacchati
7.11.6	ghṛtavantaṃ kulāyinam iti vedaṃ gārhapatyāt saṃtataṃ hotāhavanīyāt stṛṇann eti
7.11.7	vedo 'si vedo ma āhareti tvayā vedim iti ca vedaṃ stīryamāṇaṃ yajamāno 'numantrayate
7.11.8	yathetam adhvaryur āhavanīyaṃ gatvā juhvā sruveṇa vā brahma pratiṣṭhety eṣo 'nuvāko yad akarma yat pramattā antar agāma mano jyotir ayāścāgne yad asmin yajñe svasti na indro yata indraḥ svastidā bhūr bhuvaḥ suvar ity etaiḥ sarvaprāyaścittāhutīr hutvā pūrvavad dhruvām āpyāyyāntarvedy ūrdhvas tiṣṭhan dhruvayāhavanīye devā gātuvida iti trīṇi samiṣṭayajūṃṣi saṃtataṃ juhoty ekaṃ dve vā
7.11.9	madhyame svāhākāre barhiḥ praharati prahṛtya vābhijuhuyāt
7.12.1	pravasati yajamāne saha samiṣṭayajuṣā yajamānabhāgaṃ juhuyāt
7.12.2	agne 'dabdhāyo iti yajamāno hūyamānaṃ divaḥ khīlo 'vatata iti barhiḥ prahriyamāṇam anumantrayate
7.12.3	saṃ yajñapatir āśiṣeti yajamānabhāgaṃ prāśnātīdaṃ haviḥ prajananaṃ me astv iti śṛtasya dadhikrāvṇo akāriṣam iti dadhnaḥ
7.12.4	na vaiśyarājanyau sāṃnāyyaṃ prāśnītaḥ
7.12.5	agreṇāhavanīyaṃ praṇītāḥ paryāhṛtya ko vo 'yokṣīd ity adhvaryur antarvedi vimuñcati
7.12.6	tāsu saṃtatām udakadhārām ānayati
7.12.7	sadasi san me bhūyā ity ānīyamānāyāṃ dhārāyāṃ yajamāno japati
7.12.8	prācyāṃ diśi devā ity etair yathāliṅgaṃ pariṣicya samudraṃ vaḥ prahiṇomīty antarvedi ninīya yad apsu te sarasvatīti dvābhyāṃ mukhaṃ vimṛṣṭe
7.12.9	yaṃ devā manuṣyeṣv ity upaveṣam ādāyādhvaryur yopaveṣe śug ity utkare nirasyet
7.13.1	nir amuṃ nudety etābhir vā
7.13.2	yāni gharme kapālānīty adhvaryuyajamānau vimocanaṃ japataḥ
7.13.3	yajamāna upotthāya dakṣiṇena padā viṣṇoḥ kramo 'sy abhimātiheti tribhis trīn viṣṇukramān prācaḥ krāmati tṛtīye pade tiṣṭhann āhavanīyaṃ nātyeti
7.13.4	viṣṇoḥ kramo 'si śatrūyata iti caturthaṃ japati
7.13.5	aganma suvar ity āhavanīyam upatiṣṭhata udyann adya mitramaha iti ṣaḍbhir ādityam
7.13.6	aindrīm āvṛtam anvāvarta iti pradakṣiṇam āvartate
7.13.7	sam ahaṃ prajayety āhavanīyaṃ punar upāvartate samiddho agna ity upasaminddhe
7.13.8	vasumān yajña ity upatiṣṭhate
7.13.9	agne vahna ity anvāhāryapacanam agna āyūṃṣy agne pavasveti dvābhyām gārhapatyam agne gṛhapata iti ca tām āśiṣam āśāse tantave jyotiṣmatīm iti brūyād yasya putro 'jātaḥ syāt tām āśiṣam āśāse 'muṣmai jyotiṣmatīm iti jātaputraḥ
7.13.10	bahuputraḥ sarveṣāṃ putrāṇāṃ nāmāny anūcya jyotiṣmatīm ity antato vadati
7.14.1	vedatṛṇāny upasthe nidhāya ye devā yajñahana ity atimokṣān antarvedy āsīno japati
7.14.2	kas tvā yunakti sa tvā vimuñcatv iti yajñaṃ vimuñcati
7.14.3	sarvam anuvīkṣate
7.14.4	yathetam etya yajamānāyatana upaviśya payasvatīr oṣadhaya ity apa ācamyāgne vratapate vratam acāriṣam iti pañcabhir āhavanīye samidho 'bhyādhāya tair eva vrataṃ visṛjya yajño babhūva sa ābabhūveti yajñasya punarālambhaṃ japati
7.14.5	gomāṁ agna iti prāṅ utkramya japati
7.14.6	brāhmaṇāṃs tarpayitvā iti saṃpreṣyāṣṭau daśa vā brāhmaṇān bhojayec chataṃ paśau sahasraṃ some
7.14.7	vṛṣṭir asīty apa upaspṛśati
7.14.8	pravasaṃś cāhavanīyābhimukhaḥ sarvaṃ yājamānaṃ japati
7.14.9	brahmabhāgaṃ prāśyāyāḍ agnir iti brahmā samidham ādhāya hutvopasthāya vā yathetam udaṅṅ atikrāmati
7.14.10	saṃtiṣṭhete darśapūrṇamāsau darśapūrṇamāsau
8.1.1	athāgrayaṇeṣṭiḥ
8.1.2	tayāniṣṭvā navānnaṃ nāśnāti
8.1.3	yāvatīr vai prajā oṣadhīnām ahutānām āśnantāḥ parābhavan
8.1.4	āgrayaṇaṃ bhavati hutādyāya yajamānasyāparābhāvāyeti vijñāyate
8.1.5	oṣadhīnām agrapākena yajate
8.1.6	śaradi vrīhibhir yajeta
8.1.7	pūrvaṃ purāṇair vrīhibhir āgneyam aṣṭākapālaṃ nirvapen navair itarāṇi havīṃṣy aindrāgnaṃ dvādaśakapālaṃ vaiśvadevaṃ payasi caruṃ dyāvāpṛthivyam ekakapālam
8.1.8	tasya vaiśvadevikaikakapālavat kalpaḥ
8.1.9	api vājyena dyāvāpṛthivyam upāṃśuyājavat kuryāt
8.1.10	saumyaṃ śyāmākaṃ carum
8.1.11	indrāgnī rocanā divaḥ śnathad fvṛtram ity aindrāgnasya yājyānuvākye
8.1.12	viśve devā ṛtāvṛdho viśve devāḥ śṛṇuteti vaiśvadevasya
8.1.13	dyāvā naḥ pṛthivī pra pūrvaje iti dyāvāpṛthivyasya prathamajo vatso dakṣiṇā
8.2.1	vasante yavair yajeta
8.2.2	teṣāṃ vrīhyāgrayaṇavatkalpaḥ
8.2.3	nāgneyaśyāmākau bhavataḥ
8.2.4	vrīhibhir iṣṭvā vrīhibhir eva yajeta darśapūrṇamāsāvā yavebhyaḥ
8.2.5	yavair iṣṭvā yavair eva yajetā vrīhibhyaḥ
8.2.6	varṣāsu śyāmākaṃ caruṃ nirvapati
8.2.7	tasya saptadaśa sāmidhenyaḥ
8.2.8	tvam agne saprathā asi soma yās te mayobhuva iti sadvantāv ājyabhāgāv āpyāyasva saṃ ta iti haviṣaḥ preddho agna imo agna iti saṃyājye
8.2.9	yathartu veṇupriyaṅgunīvāraiḥ śyāmākavad yajeta
8.2.10	yat prāk prokṣaṇāt tat kṛtvā śatāyudhāyeti pañcājyānīr juhoti purastāt sviṣṭakṛto vā
8.2.11	agniḥ prathamaḥ prāśnātv iti śyāmākasya yajamānabhāgaṃ prāśnāti
8.2.12	bhadrānnaḥ śreya iti vrīhīṇām etam u tyaṃ madhuneti yavānām
8.2.13	api vā paurṇamāsyām amāvāsyāyāṃ vāgrayaṇeṣṭim anvāyātayet
8.2.14	api vā navair eva paurṇamāsyām amāvāsyāyāṃ vā yajeta navair vāgnihotraṃ juhuyāt
8.2.15	sarvāsām oṣadhīnāṃ grāmyāṇām āraṇyānāṃ vaupāsane gārhapatye vā sthālīpākaṃ śrapayitvāgrayaṇadevatābhyaḥ sviṣṭakṛccaturthībhyo juhuyāc caturo vā brāhmaṇān bhojayet
8.2.16	aniṣṭe apy āgrayaṇe brahmaṇi hutaṃ bhavati
8.3.1	atha cāturmāsyāni
8.3.2	akṣayyaṃ ha vai sukṛtaṃ cāturmāsyair bhavati
8.3.3	tāni yakṣyamāṇo vasante prācīnapravaṇe vaiśvadevena yajate
8.3.4	phālgunyāṃ caitryāṃ paurṇamāsyāṃ vodagayana āpūryamāṇapakṣasya puṇyāhe vā prayuñjīta
8.3.5	tasya pūrvedyur agnir hoteti manasānudrutenānuvākenāhavanīye hutvārambhaṇīyām iṣṭiṃ kuryād vaiśvānaraṃ dvādaśakapālaṃ pārjanyaṃ caruṃ ca
8.3.6	vaiśvānaro na ūtyā pṛṣṭo divīti vaiśvānarasya yājyānuvākye parjanyāya pragāyatācchā vada tavasaṃ gīrbhir iti pārjanyasya
8.3.7	vaiśvānare hiraṇyaṃ dakṣiṇā dhenuḥ pārjanye
8.3.8	ato 'nyat siddheṣṭiḥ
8.3.9	cāturmāsyānāṃ yajñakratoḥ pañcartvijo 'dhikaḥ pratiprasthātā
8.3.10	yathāsyaitad ahar udavasāyānudavasāya vā vaiśvadevahavirbhir yakṣyamāṇo 'tra paśubandhavad gārhapatyād agniṃ praṇīya tadvad agnyāyatane 'gniṃ pratiṣṭhāpayatīty eke
8.3.11	agnīn anvādhāyāmikṣāyai vaiśvadevyai vatsān apākaroti
8.3.12	saptadaśa sāmidhenyaḥ
8.3.13	tredhā prasūmayaṃ barhiḥ saṃnaddham
8.3.14	tad ekadhā punaḥ saṃnahyati
8.3.15	evam idhmam
8.3.16	ubhayatra punaḥsaṃnahane mantraḥ
8.3.17	sāyaṃ hute 'gnihotre sāṃnāyyaṃ dohayati
8.3.18	dadhnātanakti
8.4.1	prātarhute 'gnihotre pāṇiprakṣālanādi karma pratipadyate
8.4.2	pātrasaṃsādanakāle dve upabhṛtau pṛṣadājyadhānī dvitīyā dve ājyasthālyau dadhidhānī dvitīyā pālāśaṃ vājinapātraṃ camasam
8.4.3	nirvapanakāla āgneyam aṣṭākapālaṃ nirvapati saumyaṃ caruṃ sāvitraṃ dvādaśakapālaṃ sārasvataṃ caruṃ pauṣṇaṃ carum ity etāni pañca saṃcarāṇi
8.4.4	mārutaṃ saptakapālaṃ vaiśvadevīm āmikṣāṃ dyāvāpṛthivyam ekakapālam
8.4.5	triṣphalīkṛteṣu yathābhāgamantreṇa saumyaṃ caruṃ sārasvataṃ caruṃ vibhajya piṣṭeṣu saṃyuteṣu tathā pauṣṇaṃ ca vibhajya kapālāny upadhāya caruṃ cādhiśritya prātardohavad dugdhvā tapte payasi sāyaṃdugdham ānayati
8.4.6	yā saṃhatā sāmikṣā
8.4.7	yad dravati tad vājinam anyasmin pātre niṣicya nidadhāti
8.5.1	kṛtvottaraṃ parigrāham ājyena dadhnā codehīti praiṣaṃ saṃnamati
8.5.2	ājyaṃ nirupya pṛṣadājyāya dadhi nirvapati
8.5.3	tasyājyadharmaḥ syāt
8.5.4	nādhiśrayati
8.5.5	ājyagrahaṇe juhūpabhṛtoś caturgṛhīte gṛhītvā niruptājyasya tṛtīyaṃ nirupte dadhy ānīya mahīnāṃ payo 'sīti dvitīyopabhṛti pañcagṛhītaṃ pṛṣadājyaṃ gṛhṇāti
8.5.6	havirudvāsaneṣu dvayoḥ pātrayor āmikṣām uddhṛtya vājinaikadeśenopasiñcati
8.5.7	ekakapālaṃ pātre 'nyasminn udvāsya tad ājyenābhipūrayitvāviḥpṛṣṭhaṃ kuryād ity eke
8.5.8	prathamaṃ cāturmāsyāny anvārabhamāṇasya vyāhṛtībhir havīṃṣy āsādayati tathā saṃvatsare
8.5.9	utkare vājinam āsādayati
8.5.10	agnir hoteti pañcahotrā yajamāno havīṃṣy āsannāny abhimṛśati vājinaṃ ca
8.5.11	nirmanthyaṃ kariṣyann agner janitram asīti śakalam ādāya barhiṣy apareṇāhavanīyaṃ nidhāya vṛṣaṇau stha iti prācīne barhiṣī śakale nidhāyorvaśy asīty adharāraṇim ādāya purūravā ity uttarāraṇiṃ ca ghṛtenākte ity ājyasthālyā bile 'ktvāyur asīti samavadadhāti
8.5.12	agnaye mathyamānāyānubrūhīti saṃpreṣyābhi tvā deva savitar iti hotrā trir anūktāyāṃ gāyatraṃ chando 'nu prajāyasveti prajātibhis tribhis triḥ pradakṣiṇaṃ mantham āvartya yathākāmaṃ manthati
8.5.13	jātāyānubrūhīti jāte saṃpreṣyati
8.6.1	prahriyamāṇāyānubrūhīti prahriyamāṇe
8.6.2	bhavataṃ naḥ samanasāv ity uttaraparidhisaṃdhinā nirmanthyam āhavanīye praharati
8.6.3	agnāv agnir iti pratyabhijuhoti
8.6.4	agnaye samidhyamānāyānubrūhīti saṃpreṣyati
8.6.5	yathāprakṛti caturo dura uṣāsānaktā daivyā hotārā tisro devīr iti caturaḥ prakṛtivad uttama iti nava prayājā ijyante
8.6.6	caturthe 'rdhaṃ samānīyāṣṭame sarvaṃ samānayate
8.6.7	teṣv āditaś caturbhir anumantraṇaiś caturo yajamāno 'numantrayate duraḥprabhṛtīṃś caturaś caturthasyānumantraṇena pañcame navamam
8.6.8	sāvitraikakapālayor devatām upāṃśv adhvaryur yajati
8.6.9	akhaṇḍam ekakapālam avadāyarjuṃ pratiṣṭhitam aparyāvartayañ juhoti yathāyaṃ na dikṣu padyeta
8.6.10	yadi padyeta varaṃ dattvā srugagreṇa pratiṣṭhāpayet pratyādāya vā punaḥ sthāpayen na pāṇinety eke
8.6.11	madhuś ca mādhavaś ceti caturbhir māsanāmabhir ekakapālam abhijuhoti
8.6.12	prathamajo vatso dakṣiṇā mithunau vā gāvau
8.6.13	pṛṣadājyaṃ yad upabhṛti taj juhvām ānīya tām evopabhṛtyaitena navānūyājā ijyante
8.7.1	paśuvad aṣṭāv ādyān yajamāno 'numantrayata uttamenottamam
8.7.2	saṃvatsarīṇāṃ svastim āśāste divyaṃ dhāmāśāsta iti hotā sūktavākasyāśiḥṣv anuvartayati
8.7.3	prahṛtya paridhīn saṃsrāveṇābhihutya vājinapātra upastīrya barhiṣi viṣiñcan vājinena tat pātraṃ pūrayati
8.7.4	nābhighārayati
8.7.5	vājibhyo 'nubrūhīti saṃpreṣyati
8.7.6	āśrāvya pratyāśrāvite vājino yajeti saṃpreṣyati
8.7.7	anavānaṃ hotā yājyām anvāha
8.7.8	vaṣaṭkṛte 'dhvaryuḥ srucā srāvayañ juhoti
8.7.9	vājinasyāgne vīhīti hotānuyajati
8.7.10	vājinodrekeṇa pratidiśaṃ yajati diśaḥ svāheti prācyāṃ pradiśaḥ svāheti dakṣiṇata ādiśaḥ svāheti paścimato vidiśaḥ svāhety uttarata uddiśaḥ svāheti madhye svāhā digbhya iti pradakṣiṇam anupariṣiñcati namo digbhya iti vopatiṣṭhate
8.7.11	antarvedi śeṣaṃ samupahūya parasparam asāv upahvayasvety āmantraṇe kṛta upahūta iti prativacane ca vājināṃ bhakṣo avatv iti sarve vājinaṃ bhakṣayanti tatra prathamo hotā yajamānaś caramaḥ
8.8.1	paśuvat samiṣṭayajūṃṣi
8.8.2	ato 'nyatsiddheṣṭiḥ saṃtiṣṭhate
8.8.3	śvaḥ paurṇamāsyeṣṭvā yajamānaḥ svāyatana upaviśyāpa undantv ity adbhiḥ śiro 'bhyudya treṇyā śalalyekṣuśalākayā vā keśān vibhajyartam eva parameṣṭhīti pratidiśaṃ keśān nirvartayati
8.8.4	śmaśrūṇy agre vāpayate sarvaṃ vā vāpayate
8.8.5	tad ṛtam iti yajamāno japati brāhmaṇa ekahoteti cānuvākam
8.8.6	eteṣu parvasu madhye māṃsānaśanādivratāni
8.8.7	caturṣu māseṣu yo yajate sa cāturmāsyayājī
8.8.8	vasante vaiśvadevena varṣāsu varuṇapraghāsaiḥ śaradi sākamedhair yo yajate sa ṛtuyājī
8.9.1	āṣāḍhyāṃ śrāvaṇyāṃ vā varuṇapraghāsair yajate
8.9.2	vaiśvadevavat tantram
8.9.3	eteṣāṃ vedau kṛtvāgreṇa gārhapatyaṃ same dve prācyau vedī pratiprasthātā dārśikīṃ dakṣiṇāṃ vediṃ karoti pāśukīm adhvaryur uttarāṃ tatra pāśukīm uttaravediṃ ca
8.9.4	pṛthamātreṇa caturaṅgulena vā śroṇyaṃseṣv asaṃbhinne vedī
8.9.5	adhvaryupratiprasthātārau brahmāṇaṃ saṃpreṣyataḥ
8.9.6	dvau brahmā prasauti
8.9.7	pratiprasthātāntarā vedī saṃcarati
8.9.8	apareṇottarāṃ vediṃ stambayajur harannādhvaryum abhipariharati
8.9.9	uttarasminn evotkare nivapati
8.9.10	yad evādhvaryuḥ karoti pratiprasthātā tat karoti
8.9.11	uttarāt parigrāhākṛtvā dakṣiṇaveder uttaraśroṇeḥ prakramyottarasyā veder dakṣiṇād aṃsāt sphyenaikasyām anusaṃbhinatti
8.9.12	paśubandhavad ubhāv āhavanīyau praṇīyobhayatrottaravedisaṃbhāreṣv agnī pratiṣṭhāpayataḥ
8.9.13	agnīn anvādhāya mārutyā vāruṇyāś cobhayor āmikṣayor vatsān apākurutaḥ sāyaṃdohau pṛthagdadhinī kurutaḥ
8.10.1	sadyaskālā varuṇapraghāsā ity eke
8.10.2	prātarhute 'gnihotre pāṇiprakṣālanādi pratipadya pṛthak pātrāṇi prayuṅktaḥ
8.10.3	srucaḥ śamīmayyo hiraṇmayyo vā
8.10.4	adhvaryuḥ pañca saṃcarāṇy aindrāgnam ekādaśakapālaṃ ca nirvapati
8.10.5	pratiprasthātā mārutīm āmikṣāṃ prati mārutyai meṣyai yavān nirvapaty adhvaryur vāruṇīm āmikṣāṃ prati vāruṇāya meṣāya yavān nirupya kāyam ekakapālaṃ nirvapati
8.10.6	puṃvyañjano meṣaḥ strīvyañjanī meṣī
8.10.7	prokṣaṇīśeṣeṇa yavān saṃyutyāvahanti
8.10.8	aindrāgnaparyantānāṃ kapāleṣūpahiteṣu manāgupataptānām avāñjanapiṣṭānāṃ yavānāṃ pratipuruṣaṃ karambhapātrāṇy ekātiriktāni teṣām evādhvaryur vāruṇaṃ meṣaṃ pratiprasthātā mārutīṃ meṣīm ekādaśasu dvādaśasu vā kapāleṣv adhiśrayati
8.10.9	āpyebhyo ninīyāgnī praṇayata ity eke
8.10.10	agnivaty uttaraṃ parigrāhaṃ parigṛhya sruvaṃ srucaś ca saṃmṛḍḍhi patnīṃ saṃnahyājyena dadhnā codehīti saṃpraiṣaṃ saṃnamati
8.11.1	vaiśvadevavat pṛṣadājyaṃ gṛhṇītaḥ
8.11.2	haviṣām udvāsane 'naiḍakībhir ūrṇāstukābhī romaśau kurutaḥ
8.11.3	yadi tā na vindetāṃ kuśāgraiḥ
8.11.4	camase vājinopastīryāmikṣām uddhṛtya tasyāṃ meṣam avadadhāti tathā vāruṇyāṃ meṣīm
8.11.5	tayoḥ śamīparṇakarīrasaktūn upavapataḥ
8.11.6	tāni karambhapātreṣu copyottarasyāṃ vedyām āgneyādīny anyāni havīṃṣy adhvaryuḥ sādayati dakṣiṇāyāṃ mārutīṃ pratiprasthātā karambhapātrāṇi ca
8.11.7	meṣau vyatyasyato mārutyāṃ meṣīṃ vāruṇyāṃ meṣam
8.11.8	utkare 'dhvaryur eva vājine āsādayati
8.11.9	nirmanthyena caritvā vedaṃ nidhāyāgnaye samidhyamānāyeti saṃpreṣyati
8.11.10	sāmidhenīṣv anūktāsu vedābhyām āhavanīyau trir upavājayataḥ
8.11.11	uttare saṃmṛṣṭe 'saṃmṛṣṭe dakṣiṇe praghāsyān havāmaha iti pratiprasthātā patnīṃ vācayitvodānayati
8.12.1	patni kati te jārā iti tāṃ pṛcchati
8.12.2	sā yān prabrūyāt tān varuṇo gṛhṇātv iti nirdiśati
8.12.3	yaj jāraṃ santaṃ na prabrūyāt priyaṃ jñātiṃ rundhyād asau me jāra iti nirdiśet
8.12.4	viparītau vānayanapraśnau
8.12.5	aiṣīke śūrpa opya karambhapātrāṇi patnī śīrṣann adhi nidhāyāntarā vedī gatvāgreṇa dakṣiṇam agniṃ pratyaṅmukhy avatiṣṭhate pratyaṅmukhaś ca yajamānaḥ
8.12.6	tāni patnī yajamānāya prayacchati
8.12.7	śīrṣann adhi nidhāya mo ṣū ṇa iti puronuvākyām anvāha yad grāma iti patnī yajamānaś ca yājyām anubrūtaḥ
8.12.8	juhutaś ca śūrpaṃ cānupraharati
8.12.9	adhvaryuḥ pratiprasthātā vā juhoty anvārabhete itarau
8.12.10	akran karma karmakṛta iti viparāyantau japato 'dhvaryur vā
8.13.1	pratiprasthātā dakṣiṇam agniṃ saṃmārṣṭi
8.13.2	aindrāgnaparyantaḥ pracarite mārutyā āmikṣāyāḥ prathamenāvadānena saha pratiprasthātā sarvāṃ meṣīm avadyati
8.13.3	dvitīyenāvadānena śamīparṇakarīrasaktūn avadyan marudbhyo 'nubrūhīti saṃpreṣyati
8.13.4	vāruṇyā āmikṣāyāḥ prathamenāvadānena sahādhvaryuḥ sarvaṃ meṣam avadyati
8.13.5	dvitīyena śamīparṇakarīrasaktūn avadyan varuṇāyānubrūhīti saṃpreṣya vaṣaṭkṛte 'dhvaryur hutvaikakapālam avadāya kāyānubrūhīti saṃpreṣya pūrvavaddhutvā nabhaś ca nabhasyaś ceti caturbhir māsanāmabhir ekakapālam abhijuhoti
8.13.6	saptabhyo vāruṇyantebhya iḍāṃ samavadāya pratiprasthātre prayacchati
8.13.7	tasmin pratiprasthātā mārutyā avadāyādadhāti
8.13.8	upahūtāṃ yajamānaṣaṣṭhāḥ prāśnanti
8.13.9	dhenur dakṣiṇā
8.13.10	parivatsarīṇāṃ svastim āśāsta ity āśiḥṣu hotā pūrvavad anuvartayati
8.13.11	prahṛtya paridhīn ubhau vājibhyo 'nubrūhīti pūrvavac carataḥ
8.13.12	ā mā viśantv indava iti sarve vājinaṃ bhakṣayanti
8.13.13	pūrṇapātravarjam ato 'nyatsiddheṣṭiḥ
8.14.1	pūrṇapātrasthāne 'vabhṛthaḥ
8.14.2	caturgṛhītāny ājyāni
8.14.3	vāruṇyā niṣkāsaṃ tuṣāṃś cādāya cātvālotkarāv antareṇodaṅṅ atikramya yatrāpas tatra saumikāvabhṛtham abhyavayanti
8.14.4	nāyurdādi na sāma gīyate
8.14.5	ṛjīṣasthāne tuṣā bhavanti
8.14.6	vāruṇavan niṣkāsam apsu juhoti
8.14.7	avabhṛthād udetya yajamānaḥ patnī ca manojñāya vāsasī dattaḥ
8.14.8	naiva vāvabhṛthaḥ
8.14.9	tūṣṇīṃ tuṣaniṣkāsam apsūpavaped ity eke
8.14.10	imaṃ viṣyāmīti yoktrapāśaṃ viṣyate
8.14.11	devīr āpa iti saumikavat
8.14.12	samāropyāgnīn udavasāya nirmathya śvobhūte paurṇamāsyeṣṭvā nivartanaṃ vāpanaṃ ca vyākhyātam
8.14.13	atra yaddharma iti nivartanamantro mantraḥ
9.1.1	pūrvavac caturṣu māseṣu kārttikyāṃ mārgaśīrṣyāṃ vā pūrvasmin parvaṇy aupavasathye 'hani dvyahaṃ sākamedhahavirbhir yajate
9.1.2	agnaye 'nīkavate puroḍāśam aṣṭākapālaṃ nirvapati sākaṃ sūryeṇodyateti yathā samāmnātā anīkavānt sāṃtapano gṛhamedhīya iti tisra iṣṭayaḥ
9.1.3	yad anīkavato barhis tat sāṃtapanasya tad gṛhamedhīyasya
9.1.4	tat stīrṇaṃ barhir nānyad idhmābarhir na prayājānūyājāḥ
9.1.5	tūṣṇīṃ gṛhamedhīyasya vatsān apākaroty api vā sāyaṃdohavad dugdhe carur bhavati
9.1.6	sāyaṃ hute 'gnihotre 'gnīn anvādhāya vedaṃ kṛtvā paristaraṇādi pratipadya pātrasaṃsādanakāle kumbhīṃ tisraś ca pātrīḥ saṃsādayati
9.1.7	nirvapaṇakāle marudbhyo gṛhamedhibhyaś caturo muṣṭīn nirupya yāvadyajur utpūtābhimantritadugdhaṃ prabhūtān vrīhīn anvāvapati
9.1.8	kapālasthāne dhruvo 'sīti mantraṃ saṃnamya carum upadadhāti
9.1.9	piṣṭotpavanasthāne taṇḍulān utpunāti
9.1.10	prokṣaṇīr āsādaya sruvaṃ ca srucaś ca saṃmṛḍḍhi patnīṃ saṃnahyājyenodehīti saṃpreṣyati
9.2.1	ājyagrahe dhruvāyām eva gṛhītvā brahmāṇam āmantrya vediṃ prokṣya taccheṣaṃ ninīyāpisṛjya pavitre antarvedi vidhṛtau nidhāya prastaram āsādya dhruvāṃ sruvaṃ ca sādayati
9.2.2	eṣāsadad ity abhimantraṇaṃ saṃnamati
9.2.3	viṣṇv asīty ājyābhimantraṇam
9.2.4	havirudvāsane śṛtāddhaviṣaḥ śaram ādāya surakṣitaṃ nidhāya nirṇijya pātrīṣūpastīrya tāsu pratipuruṣam odanān uddharati
9.2.5	trīn ity eke
9.2.6	niṣkāsitāṃ kumbhīṃ nidadhāti
9.2.7	anirmṛṣṭaṃ darvyudāyuvanam avadhāyodanān uddhṛtān abhighāritān utpūtān alaṃkṛtān antarvedy āsādayati
9.2.8	anvāhāryapacane patnyai strīkumārebhyaś ca prativeśam odanaṃ pacati
9.2.9	taddvayoḥ pātrayor uddhṛtyoddhṛtayor odanayor bile kṛtvā tayoḥ prabhūtam ājyam āsicyāntarvedy āsādayati
9.2.10	hotṛṣadanakalpanānte 'gnim upavājyājyabhāgābhyāṃ pracarya srucy upastīrya sarvebhya odanebhyo dvir dviḥ samavadāyābhighārya pratyajya marudbhyo gṛhamedhibhyo 'nubrūhīti saṃpreṣya dakṣiṇātikramyāśrāvya pratyāśrāvite maruto gṛhamedhino yajeti saṃpreṣyati
9.2.11	vaṣaṭkṛte hutvodaṅṅ atyākramya sarveṣām uttarārdhebhyaḥ sakṛt sakṛt samavadāyāgniṃ sviṣṭakṛtaṃ yajati
9.2.12	iḍānto gṛhamedhīyaḥ saṃtiṣṭhate
9.3.1	havirbhojanebhya odanān upaharati
9.3.2	prativeśapakvān patnī strīkumārāḥ prāśnanti yaḥ sthālyām odanas tam anye brāhmaṇāḥ
9.3.3	sarva āśitā āñjate 'bhyañjate 'nu vatsān vāsayanti
9.3.4	suhitā etāṃ rātriṃ vasanti
9.3.5	pūrṇadarvyāya śaraniṣkāsaṃ darvyudāyuvanaṃ ca pariśinaṣṭi
9.3.6	apararātre 'dhvaryur abhivānyavatsāyā agnihotryāś ca vatsau saṃyamya purā prātaragnihotrād darvyām upastīrya tasyāṃ sarvaśa eva niṣkāsaṃ śaraṃ cānimṛṣṭaṃ darvyudāyuvanam avadhāya dvir ājyenābhighārayati
9.3.7	ṛṣabhe nardati pūrṇā darvīty anudrutya dehi ma iti gārhapatye juhoti
9.3.8	yady ṛṣabho na narded brahmā hiṃkuryāt
9.3.9	yo nardati sa dakṣiṇā
9.3.10	payasā prātarhute 'gnihotre marudbhyaḥ krīḍibhyaḥ puroḍāśaṃ saptakapālaṃ nirvapati sākaṃ sūryeṇodyatā
9.3.11	marudbhyaḥ svatavadbhya ity eke
9.3.12	atha pañca saṃcarāṇy aindrāgnam ekādaśakapālam aindraṃ caruṃ vaiśvakarmaṇam ekakapālam ity aparāṇy aṣṭau mahānti havīṃṣi varuṇapraghāsottaravihāravat prayunakti
9.3.13	asaṃsṛṣṭam aindrāgnam avahṛtya surakṣitaṃ pṛthak tuṣān nidadhāti
9.3.14	agne ver hotraṃ ver dūtyam iti srucyam āghāram āghārayati
9.3.15	vāg asyāgneyīti yajamāno 'numantrayate
9.3.16	sahaś ca sahasyaś ceti caturbhir ekakapālam abhijuhoti
9.3.17	dhenur dakṣiṇā
9.3.18	idāvatsarīṇāṁ svastim āśāsta ity āśiḥṣu hotānuvartayati
9.3.19	aindrāgnatuṣair avabhṛtham abhyavayanti
9.4.1	atha mahāpitṛyajño bhavati
9.4.2	vedaṃ kṛtvānvāhāryapacanasya dakṣiṇāpūrvasyāṃ diśi dikṣu sraktimatīṃ caturaratnīṃ yajamānamātrīṃ vā samacaturaśrāṃ vedim uddhṛtya na khanet
9.4.3	devapravāde mantre sarvatropari devaśabdasya pitṛśabdaṃ saṃnamati yathā devebhyaḥ pitṛbhyo juṣṭaṃ devānāṃ pitṝṇāṃ pariṣūtam asi devapitṛbarhir iti
9.4.4	sarvataḥ pariśrityodīcyāṃ sraktau dvāraṃ karoti
9.4.5	aparigṛhīta uttarasmin parigrāhe 'nvāhāryapacanād aṅgārān uddhṛtya vedimadhye nidadhāti
9.4.6	ayam atrāhavanīyaḥ
9.4.7	etam āhavanīyaṃ gārhapatyam anvāhāryapacanaṃ cānvādhāya piṇḍapitṛyajñavad barhir āharati
9.4.8	varṣīyān idhma idhmād bhavati
9.4.9	madhyamottarau dvau paridhī trayo vā
9.4.10	pātrasaṃsādane 'rdhapātraṃ prokṣaṇīkumbha ikṣuśalākā vāraṇaṃ pātraṃ śarāvaṃ vā yena cārthas tāny ekaikaśaḥ prayunakti
9.4.11	nirvapaṇakāle somāya pitṛmate puroḍāśaṃ ṣaṭkapālaṃ nirvapatīti yathā samāmnātāni trīṇi havīṃṣi
9.4.12	dakṣiṇataḥ prācīnāvītī yavān nirvapati
9.4.13	uttarata evopavīya nirvaped iti vijñāyate
9.4.14	prokṣaṇībhir yavān saṃyutyāvahatya triṣphalīkṛtya yathābhāgamantreṇa ṣaṭkapālaṃ vibhajya pinaṣṭi
9.5.1	dakṣiṇataḥ ṣaṭkapālāny upadhāya dhruvam asīti prathamena mantreṇānvāhāryapacane dhānābhyaḥ kapālam upadadhāti makhasya śiro 'sīti ṣaṭkapālam adhiśritya tenaiva mantreṇa gharmāḥ stha viśvāyuva iti saṃnamya vā dhānā āvapati tāś ca vidahyamānāḥ śerate vidahyamānā bahurūpā bhavanti
9.5.2	parigṛhīta uttarasmin parigrāhe patnīsaṃnahanād anyat saṃpreṣyati
9.5.3	na patny anvāste na saṃyājayantīti vijñāyate
9.5.4	caturgṛhītāny uttareṇa gārhapatyam ājyāni gṛhṇāti dvir vopabhṛti
9.5.5	vedistaraṇe prācīnāvīty agreṣu barhir abhigṛhya vediṃ stṛṇaṃs triḥ prasavyaṃ dhūnvan paryeti
9.5.6	śiṣṭān abhigṛhītān darbhān prastarīkṛtyopavīya trir adhūnvann astṛṇan pradakṣiṇaṃ paryeti
9.5.7	dvau trīn vā paridhīn paridadhāti
9.5.8	yadi trīn āvāhane paridhīṁr aporṇv ity ucyamāne vā dakṣiṇaṃ madhyame paridhāv upasamasyati
9.6.1	vihāya vidhṛtī tūṣṇīṃ prastaraṃ nyasyati
9.6.2	haviṣām udvāsane yathābhāgamantreṇa dhānā vibhajya piṣṭvārdhān saktūn kṛtvā vāraṇapātre 'bhivānyavatsāyā dugdham ānīya tasmin saktūn opyekṣuśalākāmanthena dakṣiṇenāhavanīyaṃ triḥ prasavyaṃ dakṣiṇāmukho 'nārabhyopamanthati
9.6.3	anvāhāryapacanād ekolmukam ādāyāpareṇa gārhapatyaṃ hṛtvāgreṇāhavanīyaṃ paryāhṛtyāntarvedi dakṣiṇenāhavanīyaṃ nidadhāti
9.6.4	havīṃṣy alaṃkṛtyājyāni puroḍāśaṃ dhānāḥ karambham iti havīṃṣy ekaikam anūcīnāny udāharanti dakṣiṇataḥ puroḍāśaṃ madhyato dhānā uttarataḥ karambham
9.6.5	dakṣiṇena pariśrayaṇam āñjanam abhyañjanaṃ kaśipūpabarhaṇaṃ daśā sphyam udakumbhaṃ caikaikaṃ sthāpayati
9.6.6	brahmā ca yajamānaś ca dakṣiṇato hotādhvaryur āgnīdhraś cottarataḥ
9.6.7	adhvaryur vedaṃ nidhāyāgnaye devebhyaḥ pitṛbhyaḥ samidhyamānāyānubrūhīti saṃpreṣyati
9.6.8	uśantas tvā havāmaha ity ekāṃ sāmidhenīṃ hotā trir anvāha
9.6.9	imam adhvaryus traidhaṃ vibhajyānūyājasamidham avaśiṣya praṇave praṇave traidham ādadhāti
9.7.1	saṃmṛṣṭe 'gnau nārṣeyaṃ vṛṇīte na hotāram
9.7.2	āśrāvya pratyāśrāvite sīda hotar ity etāvantaṃ pravaraṃ brūyāt
9.7.3	apabarhiṣaḥ prayājāḥ
9.7.4	aupabhṛtasyārdhaṃ juhvām ānīyā no 'gne suketunā tvaṁ soma mahe bhagam iti jīvavantāv ājyabhāgau
9.7.5	sarve prācīnāvītino viparikrāmanty ājyāni havīṃṣi ca vipariharanty uttareṇāhavanīyaṃ brahmayajamānau dakṣiṇenetare
9.7.6	dakṣiṇena juhūm upabhṛtaṃ sādayati tāṃ dakṣiṇena dhruvāṃ dakṣiṇena puroḍāśaṃ dhānāḥ sādayati tā dakṣiṇena mantham
9.7.7	ṣaḍavattaḥ pañcāvattināṃ pañcāvattaś caturavattinām
9.7.8	upāṃśu pitṛyajñena caranti
9.7.9	tribhyo havirbhyaḥ samavadāyaikaikāṃ devatāṃ yajati
9.7.10	tattaddevatāyai tattaddhaviṣaḥ prathamam avadyed dviḥ pañcāvattinaḥ sakṛc caturavattinaḥ
9.7.11	juhvām upastīrya puroḍāśād avadāya dhānābhyaś ca manthāc ca sakṛt sakṛd avadāya sakṛd abhighārayati caturavattinaḥ
9.7.12	somāya pitṛmate 'nu svadheti saṃpreṣyati
9.7.13	tvaṁ soma pracikito manīṣā tvayā hi naḥ pitaraḥ someti hotā dve puronuvākye sapraṇave anvāha
9.7.14	athādhvaryur dakṣiṇato havir ādāyodaṅṅ atikramyā svadhā svadheti vāśrāvayati
9.7.15	astu svadhā svadheti vā pratyāśrāvayati
9.8.1	somaṃ pitṛmantaḥ svadheti svadhā kurv iti vā saṃpreṣyati
9.8.2	ye svadhāmaha ity āgūr bhavati
9.8.3	tvaṁ soma pitṛbhiḥ saṃvidāna iti hotā yajati
9.8.4	svadhā nama iti vaṣaṭkaroti
9.8.5	etayaivāvṛtottarābhyāṃ yathādevataṃ yajati
9.8.6	apy āśrutapratyāśrutāny eva
9.8.7	na svadhāśabda ity eke
9.8.8	dhānābhyaḥ puroḍāśān manthāc cāvadāya pitṛbhyo barhiṣadbhyo 'nu svadheti saṃpreṣyati barhiṣadaḥ pitaro 'haṃ pitṝn iti dve
9.8.9	udaṅṅ atikramyāśrāvya pratyāśrāvite pitṝn barhiṣadaḥ svadhā svadhā kurv iti vā saṃpreṣyati
9.8.10	ye svadhāmaha ity āgūḥ
9.8.11	upahūtāḥ pitara iti yajati
9.8.12	svadhā nama iti vaṣaṭkaroti
9.8.13	udaṅṅ atikramya manthāt puroḍāśād dhānābhyaś cāvadāya pitṛbhyo 'gniṣvāttebhyo 'nu svadheti saṃpreṣyati
9.8.14	agniṣvāttāḥ pitaro ye agniṣvāttā ye 'nagniṣvāttā iti puronuvākye
9.8.15	pitṝn agniṣvāttān svadhā svadhā kurv iti vā saṃpreṣyati
9.8.16	ye svadhāmaha ity āgūr bhavati vānyāyai dugdha iti yajati
9.8.17	svadhā nama iti vaṣaṭkaroti
9.8.18	juhvām upastīrya trayāṇāṃ haviṣāṃ dakṣiṇārdhebhyaḥ samavadāya dvir abhighāryāgnaye kavyavāhanāya sviṣṭakṛte 'nu svadheti saṃpreṣyati
9.8.19	yad agne kavyavāhana tvam agna īḍita iti dve
9.8.20	agniṃ kavyavāhanaṁ sviṣṭakṛtaṁ svadhā svadhā kurv iti vā saṃpreṣyati
9.9.1	ye svadhāmaha ity āgūr bhavati
9.9.2	mātalī kavyair iti yajati
9.9.3	svadhā nama iti vaṣaṭkaroti
9.9.4	dakṣiṇapūrvārdha itarābhir asaṃsaktāṃ juhoti
9.9.5	mekṣaṇam ikṣuśalākāṃ cānupraharati
9.9.6	yajñopavītinaḥ sarve viparikrāmanty ājyāni havīṃṣi ca vipariharanti dakṣiṇenāhavanīyaṃ brahmayajamānāv uttareṇetare
9.9.7	juhūm uttareṇopabhṛtaṃ dhruvāṃ ca puroḍāśam uttareṇa dhānāmanthau
9.9.8	na prāśitrāvadānam
9.9.9	manthād eveḍām avadyati
9.9.10	upahūtāyām iḍāyāṃ tataḥ kiṃcid avaghrāya barhiṣi lepaṃ saṃnyasyati
9.9.11	prācīnāvītino haviḥśeṣān pātryāṃ saṃprayutya trīn piṇḍān kṛtvaitat te tatāsau ye ca tvām anv iti pratimantraṃ tisṛṣu sraktiṣu pūrvadakṣiṇāparāsu piṇḍān pradāya parān pitṛpitāmahaprapitāmahān anvācaṣṭe ṣaṣṭhaṃ prathame piṇḍe pañcamaṃ dvitīye caturthaṃ tṛtīye
9.9.12	uttarasyāṃ sraktyāṃ lepaṃ nimārṣṭi
9.9.13	atra pitaro yathābhāgaṃ mandadhvam ity udañco niṣkrāmanti
9.9.14	susaṃdṛśaṃ tvā vayam ity aindryarcā praṇavāntayāhavanīyam ā tamitor upatiṣṭhante 'kṣann amīmadanteti gārhapatyam
9.9.15	akṣan pitara iti pariśritaṃ praviśanti
9.10.1	udakumbham ādāya yajamānaḥ śundhantāṃ pitara iti triḥ prasavyaṃ vedim apaḥ pariṣiñcan paryeti
9.10.2	nidhāya kumbham ayā viṣṭhā janayann iti trir apariṣiñcan pratiparyeti
9.10.3	āñjanābhyañjanādi piṇḍapitṛyajñavat kṛtvā pariśritaṃ visṛjya paridhīn yathāpūrvaṃ nidhāya yajñopavītino brahman prasthāsyāma ity apabarhirbhyām anūyājābhyāṃ saṃpreṣyati devau yajeti prathamam anūyājaṃ yajety uttaram
9.10.4	srucau sādayitvā vājavatībhyāṃ vyūhati
9.10.5	hotā sūktavākaṃ pratipadyate
9.10.6	na patnīḥ saṃyājayanti na samiṣṭayajuḥ
9.10.7	pātrāṇi dvandvam udāharanti
9.10.8	sarvam anyat siddham
9.10.9	pratipūruṣaṃ traiyambakān raudrān ekakapālān nirvapaty ekam atiriktaṃ yāvanto yajamānasyāmātyāḥ sastrīkās teṣām
9.10.10	yāvanto gṛhyāḥ sma iti nirupyamāṇeṣu vrīhiṣu yajamāno japati
9.10.11	ayajuṣkāḥ puroḍāśā bhavanti
9.10.12	gārhapatyād udīco 'ṅgārān nirūhya teṣv adhiśritya nābhighārayati
9.10.13	sate havīṃṣy udvāsyāntarvedy āsādya paśūnāṃ śarmāsīti mūte mahaty opyaika eva rudra ity anvāhāryapacanād ekolmukam ādāyāpareṇa gārhapatyaṃ gatvottarapūrvaṃ catuṣpathaṃ yanti
9.10.14	ākhus te rudra paśur ity ākhumūṣāyām ekaṃ puroḍāśam upavapati
9.11.1	asau te rudra paśur iti vā nirdiśed yaṃ dviṣyāt
9.11.2	catuṣpathe sthaṇḍilam ullikhyaikolmukaṃ nidhāyopasamidhya paristīrya madhyamena palāśaparṇena sarvebhyaḥ puroḍāśānām uttarārdhebhyaḥ sakṛt sakṛd avadāyaiṣa te rudra bhāga iti tasminn agnau juhoti
9.11.3	etat parṇaṃ yaṃ dviṣyāt tasya saṃcare paśūnāṃ nyasyet
9.11.4	bheṣajaṃ gava iti dvābhyām agnim upatiṣṭhante 'vāmba rudramadimahīti yajamāno japati
9.11.5	yajamānasyāmātyāḥ sarva ekam ekaṃ puroḍāśam ādāya tryambakaṃ yajāmaha ity etam agniṃ pradakṣiṇaṃ dakṣiṇān ūrūn āghnānāḥ pariyanti
9.11.6	tān puroḍāśān ūrdhvam udasya pratilabhyottaratas tiṣṭhato yajamānasyāñjalau samopya bhagaḥ stha bhagasya vo lapsīyety upādadate
9.11.7	evaṃ dvitīyaṃ tṛtīyaṃ ca
9.11.8	tṛtīye paryāye nopādadate
9.11.9	bhagena tvā saṃsṛjāmi māsareṇa surām iveti saṃsṛjanti
9.11.10	tam ādāya vṛkṣe badhnāti
9.11.11	eṣa te rudra bhāga iti praṇavāntenā tamitor upatiṣṭhante
9.11.12	apaḥ pariṣicyāpratīkṣam āyanti
9.11.13	hastapādān prakṣālya yathetam etya goṣṭhe mārjayante
9.12.1	edho 'sy edhiṣīmahīty āhavanīye samidho 'bhyādhāyāpo 'nvacāriṣam ipatyutiṣṭhante tathā patnī gārhapatye
9.12.2	ādityaṃ ghṛte carum anunirvapati viṣṇave caruṃ nirvapati
9.12.3	yajño vai viṣṇur yajña evāntataḥ pratitiṣṭhatīti vijñāyate
9.12.4	śveto 'śvo dakṣiṇā gaur vā
9.12.5	prabhāte paurṇamāsyeṣṭvondanaprabhṛti vyākhyātam
9.12.6	yo asyāḥ pṛthivyā ity atra nivartanam
9.12.7	ito 'nyat siddhaṃ saṃtiṣṭhate
9.12.8	saṃtiṣṭhante sākamedhahavīṃṣi
9.12.9	atha caturahe tryahe dvyahe caturṣu māseṣu vā vaiśvadevavacchunāsīrīyahavirbhir yajate
9.12.10	pañca saṃcarāṇy aindrāgnaṃ dvādaśakapālaṃ vaiśvadevaṃ carum indrāya śunāsīrāya puroḍāśaṃ dvādaśakapālaṃ vāyavyaṃ payaḥ sauryam ekakapālam
9.12.11	dvādaśagavaṃ sauraṃ dakṣiṇā
9.12.12	yady uttaravedir bhavati yathā vāruṇapraghāsikottaravihāravat
9.12.13	saṃsarpo 'sy aṃhaspatyāya tvety uttamena māsanāmnaikakapālam abhijuhoti
9.12.14	anuvatsarīṇāṃ svastim āśāste vatsarīṇām iti vā
9.12.15	aparapakṣe parvaṇy etāni samasyan paurṇamāsyā svakālayeṣṭvā
9.12.16	vyākhyātam undanaprabhṛti
9.12.17	ekaṃ māsam udasṛjaditi nivartanamantraḥ
9.12.18	saṃtiṣṭhante cāturmāsyāni cāturmāsyāni
10.1.1	aindrāgnena sauryeṇa prājāpatyena vā nirūḍhapaśubandhena pratisaṃvatsaraṃ pratyayanaṃ pratiṣāṇmāsaṃ vā yakṣyamāṇaḥ paurṇamāsyām amāvāsyāyām āpūryamāṇapakṣe puṇye nakṣatre vā yajeta
10.1.2	mṛtyor ātmānaṃ niṣkrīṇāti sarvān kāmān avāpnoti
10.1.3	paśubandhasya yajñakratoḥ ṣaḍṛtvija āgnīdhro brahmā ca brahmāṇau hotā maitrāvaruṇaś ca hotārāv adhvaryuḥ pratiprasthātā cādhvaryū
10.1.4	sūryaṃ ta iti manasānudrutenānuvākena hutvāgnāvaiṣṇavam ekādaśakapālam anvārambhaṇīyāṃ nirvapaty, api vāgnāvaiṣṇavyarcāhāvanīye caturgṛhītam juhoti
10.1.5	śeṣaṃ kṛtvāvasthāpyāhavanīyam, uru viṣṇo vikramasvety āhavanīye sruveṇāhutiṃ juhoti
10.1.6	hutaśeṣam sruvaṃ cādāya takṣṇe śastraṃ pradāya gacchanti
10.1.7	palāśo bilvo rohitakaḥ khadiraś ca yūpavṛkṣāḥ
10.1.8	pālāśo nirūḍhapaśubandhasyāto 'nye saumyādhvarasya
10.1.9	tāṃs tryavarārdhān atītya yaḥ same bhūmyai svād yone rūḍha ṛjur ūrdhvaśākho bahuparṇo bahuśākho 'pratiśuṣkāgro 'vraṇaḥ pratyaṅṅ upanatas tam aty anyān agām ity upasthāya taṃ tvā juṣa iti spṛṣṭvā devas tvā savitā madhvānaktv iti sruveṇa gulphamātre paryajyauṣadhe trāyasvainam ity ūrdhvāgraṃ barhir antardhāya svadhite mainaṃ hiṃsīr iti pradakṣiṇam anakṣasaṅgaṃ vṛścet
10.2.1	yaḥ prathamaḥ śakalaḥ parāpatet tam apy āharet
10.2.2	divam agreṇeti prāgagram udagagraṃ vā nipātayet
10.2.3	vanaspate śatavalśo virohety āvraścane hiraṇyam nidhāya paristīryābhijuhoti
10.2.4	sahasravalśā ity ātmānaṃ pratyabhimṛśati
10.2.5	yaṃ tvāyam iti mūlād agrāntaṃ śākhāḥ prahāpayati
10.2.6	acchinno rāyaḥ suvīra iti pañcāratnāv agraṃ parivṛścati caturaratnau tryaratnau vā
10.2.7	sahopareṇa yūpaṃ saṃcakṣīta
10.2.8	aṣtāśrim asthūlam anaṇuṃ gopucchavad ānupūrvyeṇāgrato 'ṇīyāṃsam viśiṣṭāgniṣṭhāśrimat aṣṭadviprādeśoparaṃ yūpaṃ takṣayati
10.2.9	eṣām evāvatakṣaṇānāṃ svaruṃ karoty adhimanthanaśakalaṃ ca
10.2.10	yūpasyaivāgrata ādāyāṣṭāśri pṛthamātraṃ madhye saṃnataṃ caṣālaṃ karoti dvyaṅgulaṃ tryaṅgulaṃ vordhvaṃ caṣālād yūpasyātirecayati
10.2.11	atirikte caṣālam saṃdhāyātiriktaṃ prakāśayati
10.3.1	vedaṃ kṛtvāgreṇāhavanīyaṃ nirūḍhapaśubandhasya ṣaḍbhir aratnibhiḥ prācīṃ caturbhiḥ paścāttiraścīṃ tribhiḥ purastāt tiraścīṃ darśapūrṇamāsavad asaṃnatām vediṃ karoti
10.3.2	aparigṛhīta uttarasmin parigrāhe vedyagre yūpāvaṭāya deśaṃ śiṣṭvottaravediṃ śamyayā parimimīte
10.3.3	pratidiśam udīcīnāgrāṃ vā śamyāṃ nidhāya vittāyanī me 'sīti caturbhiḥ pratimantram udīcyau prācyau ca sphyena lekhā abhyantaraṃ parilikhati
10.3.4	uttaravedyaṃsam uttareṇa prakrame dvayos triṣu vottaravedivat tūṣṇīṃ cātvālaṃ parilikhati
10.3.5	devasya tvety abhrim ādāya parilikhitam iti triḥ pradakṣiṇaṃ parilikhya vider agnir nabho nāmeti trivitastaṃ khanati
10.4.1	agne aṅgira ity abhriṃ nidhāya yo 'syāṃ pṛthivyām asīti pāṃsūn ādāyāyuṣā nāmnehīti hṛtvā yat te 'nādhṛṣṭaṃ nāma yajñiyam ity uttaravedyāṃ nivapati
10.4.2	vider agnir iti dvitīyaṃ khātvāgne aṅgira ity abhriṃ nidhāya yo dvitīyasyām iti dvitīyam ādāya pūrvavan nivapati
10.4.3	tathā tṛtīyam
10.4.4	tṛtīyasyām iti viśeṣaḥ
10.4.5	tūṣṇīṃ caturtham
10.4.6	siṃhīr asi mahiṣīr asīty uttaravediṃ kṛtvoru prathasveti prathayati
10.4.7	dhruvāsīti sphyena śamyayā vā saṃhanti
10.4.8	devebhyaḥ śundhasvety adbhir avokṣya devebhyaḥ śumbhasveti sikatābhir anuprakīrya yat te krūraṃ yad āsthitam ity uttareṇottaravediṃ prokṣaṇīr ninayati, punar eva tābhir avokṣed ity eke
10.4.9	āpo ripraṃ nirvahatety uttarato dakṣiṇato vā sphyenaikasphyām ullikhyāpo ripraṃ nirvahatety uttaravedyāṃ prokṣaṇīśeṣaṃ ninayet
10.4.10	vibhrāḍ bṛhatv ity uttaravedyāḥ paryantān ākalpya catuḥśikhaṇḍe yuvatī kanīne ity uttaravediṃ vediṃ ca yugapat saṃmṛśati
10.4.11	uttaravedimadhye caturdiśaṃ prādeśamātrīṃ madhyamāṅgulocchritām uttaranābhiṃ kalpayet
10.5.1	indraghoṣas tvā vasubhiḥ purastāt pātv ity etair yathārūpaṃ pradakṣiṇaṃ pariyan pratidiśam uttaravediṃ prokṣaty upariṣṭāc ca
10.5.2	prokṣaṇyuccheśaṃ pūrvavad dakṣiṇata uttaravedyai ninayet
10.5.3	yadi dvyahaḥ paśur audumbarībhiḥ śākhābhiś channām uttaravediṃ kalpayet
10.5.4	āhavanīye 'gnipraṇayanīyān idhmān ādīpyāgnaye praṇīyamānāyānubrūhīti saṃpreṣya dīptān idhmāṃccharāva uddhṛtya sikatāpūritena pātreṇopayamyedhmaṃ codyamya jānudaghne 'gnau dhāryamāṇe yat te pāvaketi śiṣṭe 'gnāv udyatahomaṃ juhoti
10.5.5	prathamāyāṃ trir anūktāyāṃ hṛtvottaravediṃ prāpya juhvāṃ pañcagṛhītaṃ gṛhītvā hiraṇyaṃ nidhāyottaravediṃ pañcagṛhītena vyāghārayati siṃhīr asi sapatnasāhī svāheti dakṣiṇe 'ṃse siṃhīr asi suprajāvaniḥ svāhety uttarasyāṃ śroṇyāṃ siṃhīr asi rāyaspoṣavaniḥ svāheti dakṣiṇasyām śroṇyāṃ siṃhīr asy ādityavaniḥ svāhety uttare 'ṃse siṁhīr asy āvaha devān devayate yajamānāya svāheti madhye
10.5.6	bhūtebhyas tveti srucam udgṛhṇāti hiraṇyaṃ ca
10.5.7	pautudravān paridhīn ādāya viśvāyur asīti tribhir mantraiḥ pūrvavad uttaravediṃ paridadhāti
10.6.1	guggulasugandhitejine śuklorṇāstukā petvasyāntarā śṛṅge yadromaitān saṃbhārān agner bhasmāsīti sakṛd evottaranābhau nyupyorṇāvantam ity ucyamāne 'gne bādhasva yajña pratitiṣṭheti dvābhyāṃ saṃbhāreṣu jvalantam agnim abhyādadhāti
10.6.2	agneḥ kulāyam asīti dakṣiṇata upayamanīḥ sikatā nivapati
10.6.3	manuṣvat tvā nidhīmahīty upasamidhyāgnir yajñaṃ nayatu prajānann iti catasro 'timuktīr hutvā sapta ta iti pūrṇāhutiṃ juhoti
10.6.4	ayam atrāhavanīyo yasmād eṣa praṇīyate sa gārhapatyaḥ
10.6.5	āhavanīyaṃ gārhapatyam anvāhāryapacanaṃ cānvādhāyedhmābarhiṣī
10.6.6	saptadaśa sāmidhenyaḥ
10.6.7	āśvavālaḥ prastara aikṣavī vidhṛtī kārṣmaryamayāḥ paridhayaḥ
10.6.8	agnīn paristīrya pātrasādane vaiśvadevavat pātrāṇy āsādayati
10.7.1	sruvasvadhitī vedasamavattadhānī dviguṇāṃ dvivyāyāmāṃ triguṇāṃ trivyāyāmāṃ ca raśane dve dviśūlaikaśūlā ca dve kārṣmayamayyau vapāśrapaṇyau kumbhīṃ hṛdayaśūlaṃ plakṣaśākhāṃ svarum audumbaraṃ maitrāvaruṇādaṇḍam āsyāntaṃ cubukantaṃ vā prathamaparāpātitaṃ śakalam araṇī suvarṇaśakalāni yena carthaḥ
10.7.2	pavitre kṛtvā yajamāna vācaṃ yaccheti saṃpreṣya vāgyataḥ pātrāṇi saṃmṛśya prokṣiteṣu vācaṃ visṛjate
10.7.3	parigṛhīta uttarasmin parigrāha ājyena dadhnā codehīti saṃnamya saṃpreṣyati
10.7.4	pātrasaṃmārjanakāle sruvānantaraṃ sruvavat svadhitiṃ saṃmārṣṭi
10.7.5	vaiśvadevavad ājyasādanāntaṃ kṛtvā devasya tvety abhrim ādāyārdham antarvedy ardhaṃ barhirvedi sarvataḥ prādeśasaṃmitaṃ yūpāvaṭaṃ triḥ pradakṣiṇaṃ parilikhitam iti parilikhati
10.7.6	agnīd yūpāvaṭaṃ khanoparasaṃmitaṃ dvyaḥṅgulena tryaṅgulena caturaṅgulena voparam atikhanatād iti saṃpreṣyati
10.7.7	yathoparaṃ nāvirbhavati tathā khanaty āgnīdhraḥ
10.8.1	adhvaryur agreṇāvaṭaṃ yūpaṃ prāgagraṃ sthāpayitvā yat te śikvaḥ parādadhīd iti yūpaṃ prakṣālayati
10.8.2	yavamatīḥ prokṣaṇīr āhṛtya yūpāgre caṣālaṃ saṃdhāya pṛthivyai tveti tribhir mantrair yūpasya mūlam adhyāgrāṇi prokṣati
10.8.3	śundhatāṃ lokaḥ pitṛṣadana iti yūpāvaṭe prokṣaṇīr ninīya yavo 'sīti yavaṃ prahrtya pitṝṇāṃ sadanam asīty avaṭe prāgagraṃ barhir avastṛṇāti
10.8.4	svāveśo 'sīti prathamaparāpātitaṃ śakalam adhastvakkam avadhāya ghṛtena dyāvāpṛthivī āpṛṇethāṃ svāheti hiraṇyaṃ nidhāya sruveṇābhijuhoti
10.8.5	devas tvā savitā madhvānaktv ity agreṇāhavanīyam aniruptenājyena yajamānaḥ prācyāṃ pratyaṅmukhas tiṣṭhan yūpaśakalenānakti
10.8.6	caṣālam unmucya tenaiva mantreṇa yūpāgram anakti
10.8.7	aindram asīti caṣālam ābhyajya supippalābhya iti taṃ pratimucya yūpāyājyam ānāyānubrūhīti saṃpreṣya devas tvā savitā madhvānaktv iti sruveṇāgniṣṭhām aśriṃ saṃtatam abhidhārayati yāvaduparam
10.8.8	noparam anakati
10.8.9	anaktīty eke
10.8.10	raśanādeśe yūpaṃ sarvatas triḥ parimṛśati
10.8.11	añjanaprabhṛti yajamāno yūpaṃ notsṛjati yāvat parivyayati
10.9.1	ud divaṃ stabhāneti yūpam ucchrayan yūpāyocchrīyamāṇāyānubrūhīti saṃpreṣyati
10.9.2	te te dhāmānīti yūpamn avaṭe 'vadadhāti
10.9.3	viṣṇoḥ karmāṇīti dvābhyām agniṣṭhām aśrim āhavanīyāgninā sadiśaṃ kalpayati
10.9.4	brahmavaniṃ tveti pradakṣiṇaṃ purīṣeṇānāvir uparaṃ paryūhya brahma dṛṃheti maitrāvaruṇadaṇḍena parito dṛṃhati
10.9.5	unnambhaya pṛthivīm ity apaḥ pariṣiñcati
10.9.6	devasya tveti triguṇāṃ raśanām ādāyedaṃ viṣṇur vicakrama iti sapāṇyā raśanayā yūpaṃ trir unmārṣṭi
10.9.7	tad viṣṇoḥ paramaṃ padam iti yūpāgraṃ paśyet
10.9.8	raśanām adbhiḥ saṃmṛśya triḥ saṃbhujya madhyamena guṇena madhye nābhidaghne vā yūpaṃ parivyayan yūpāya parivīyamāṇāyānubrūhīti saṃpreṣya parivīr asīti triḥ pradakṣiṇaṃ parivīya sthavimad aṇīyasi pravayati
10.9.9	divaḥ sūnur asīti svaruśakalam ādāyāntarikṣasya tvety uttame guṇe 'gniṣṭhām uttareṇāvagūhati madhyame dvayor vā
10.9.10	kūṭakarṇakāṇakhaṇḍakhañjaghṛṣṭavaṇḍaśloṇasaptaśaphavarjaṃ pannadantaṃ yūthyaṃ mātṛpitṛbhrātṛsakhimantaṃ supalpūlitaṃ paṭṭānītaṃ cātvālotkarāvantareṇa nītvā yūpam agreṇa purastāt pratyaṅmukham avasthāpyeṣe tveti barhiṣī adāyopavīr asīti plakṣaśākhām upo devān iti yajuṣā prajāpater jāyamānā imaṃ paśum ity ṛgbhyāṃ ca tābhyāṃ tayā ca paśum upaspṛśann indrāgnibhyāṃ tvā juṣṭam upākaromīti yathādevam upākaroti
10.10.1	surakṣite barhiṣī nidhāya plakṣaśākhāṃ ca prajānantaḥ pratigṛhṇantīty upākṛtya pañca juhoti
10.10.2	agniṃ manthati
10.10.3	mathitvopākuryād ity eke
10.10.4	agner janitram asīty avaśiṣṭaṃ śakalam ādāyāpareṇāhavanīyaṃ barhiṣi nidhāya tasmin vaiśvadevavad darbau nidadhāti tathāraṇī cādāyājyasthālyā bile 'bhyajya ghṛtenākte ity abhimantryāyur asīti prajanate pramanthaṃ saṃdhāyāgnaye mathyamānāyānubrūhīti saṃpreṣyati
10.10.5	trir anūktāyāṃ vaiśvadevavad agnipraharaṇāntaṃ karoti
10.10.6	yadi mathyamāno na jāyeta tatsthāne hiraṇyaṃ vyāhṛtībhir juhuyāt
10.10.7	agnāv agnir iti prahṛtyābhihutya devasya tveti dviguṇāṃ raśanām ādāya tadagreṇa paśor dakṣiṇaṃ bāhum unmṛjya ṛtasya tvā devahaviḥ pāśenārabha iti dakṣiṇe pūrvapāde 'rdhaśirasi ca pratimucya dharṣā mānuṣān iti purastāt pratyaṅmukham udaṅmukhaṃ vā yūpe paśuṃ niyunakti
10.10.8	adbhis tvauṣadhībhyaḥ prokṣāmīti prokṣati
10.10.9	apāṃ perur asīty apaḥ pāyayitvā svāttaṃ cid ity adhastād upokṣati sarvata evainaṃ medhyaṃ karotīti vijñāyate
10.10.10	vedanidhānādi
10.10.11	srucyam āghāryodaṅṅ atikramya saṃ te prāna iti paśor dakṣiṇe 'rdhaśirasi juhvā samajya saṃ yajatrair aṅgānīti kakudi saṃyajñapatir āśiṣeti bhasadi makhasya śiro 'sīti pratipadya hotāraṃ vṛtvāśrāvya pratyāśrāvite mitrāvaruṇau praśāstārau praśāstrād iti maitrāvaruṇaṃ vṛṇīte
10.11.1	asau mānuṣa ity asya nāma gṛhṇāti
10.11.2	asmai daṇḍaṃ dadyāt
10.11.3	avakro 'vidhuro bhūyāsam iti gṛhṇāti
10.11.4	jīvati paśāv ekādaśa prayājān yajati
10.11.5	āśrāvya pratyāśrāvite 'dhvaryuḥ samidbhyaḥ preṣyeti maitrāvaruṇaṃ prati prathamaṃ prayājaṃ saṃpreṣyati preṣyety uttarān
10.11.6	hotā yakṣad ity asau hotāraṃ codayati
10.11.7	caturthe prayāje prāpte 'rdhaṃ samānīyāṣṭame sarvaṃ samānayate
10.11.8	iṣṭe daśama ekādaśāyājyam avaśinaṣṭi
10.11.9	tān yajamāna ādyair anumantranaiś caturo 'numantrya caruthasyānumanraṇena duraḥ prabhṛtīṃs trīn uttamenetarān
10.11.10	udaṅṅ atikramyādhvaryur ghṛtenānaktāv iti juhvā svarusvadhitī anakti triḥ svaruṃ sakṛt svadhiter ekām aśrim
10.11.11	ghṛtenāktau paśuṃ trāyethām iti svarusvadhitibhyāṃ paśuṃ samanakti
10.12.1	śamitar eṣā te 'śriḥ prajñātāstv ity ādiśya śamitre svadhitiṃ prayacchati
10.12.2	yathāpūrvaṃ svarum avaguhya paryagnaye kriyamāṇāyānubrūhīti saṃpreṣyati
10.12.3	āgnīdhra āhavanīyād ulmukam ādāya parivājapatir iti triḥ pradakṣiṇaṃ ṣaṭ paryeti paśuṃ śāmitradeśaṃ cātvālaṃ yūpam āhavanīyam ājyāni ca
10.12.4	ye badhyamānam anubadhyamānā iti tribhir apāvyaiḥ pratiparyāyaṃ juhoti
10.12.5	apisṛjyāhavanīya ulmukaṃ triḥ punar yathetaṃ pratiparyeti
10.12.6	pramucya paśum āśrāvya pratyāśrāvita upapreṣya hotar havyā devebhya iti saṃpreṣyati
10.12.7	adhriguṃ hotānuvakti
10.12.8	revatīr yajñapatim ity adhvaryuyajamānau vapāśrapaṇībhyāṃ barhirbhyām plakṣaśākhayā ca paśum anvārabhete
10.13.1	nānā prāṇa iti yajamānam abhimantrayate
10.13.2	prāsmā agniṃ bharata ity ucyamāne tad ulmukaṃ punar ādāyāgnīdhraḥ prathamo 'ntareṇa cātvālotkarāv udaṅṅ atikrāmaty uro antarikṣety antareṇa cātvālotkarāv udaṅmukhaṃ paśuṃ nayanti
10.13.3	prājahitād ulmukam ādāyāgnīdhro niṣkrāmatīty eke
10.13.4	uttareṇa cātvālaṃ śāmitrāyatanam
10.13.5	tasminn ulmukam ādhaya śāmitram uttareṇātikrāmati
10.13.6	udīcīnāṃ asya pado nidhattād ity ucyamāne samasya tanuvā bhavety upākaraṇabarhiṣor anyatarad dakṣiṇena śāmitraṃ prāgagram udagagraṃ vā nyasyati
10.13.7	ūvadhyagohaṃ parthivaṃ khanatād ity ucyamāna ūvadhyagohaṃ khanati
10.13.8	tasmin barhiṣi paśuṃ pratyakśirasam udīcīnapādaṃ saṃjñapayanti
10.13.9	amāyuṃ kṛṇvantaṃ saṃjñapayateti saṃpreṣya yathetaṃ parāñca āvartante
10.13.10	iha prajā viśvarūpā ramantām iti pṛṣadājyam avekṣamāṇāḥ parāñca āsate
10.13.11	indrasya bhāgaḥ suvite dadhātanety adhvaryur yadi rauti paśus tam abhimantrayate
10.13.12	svarvid asīti caturo mantrān saṃjñapyamāne yajamāno japati nānā prāṇa ity adhvaryuḥ
10.13.13	yat paśur māyum akṛteti saṃjñapte saṃjñaptahomaṃ juhoti
10.14.1	śamitāra upetaneti paśum abhyupayann aditiḥ paśuṃ pramumoktv iti saṃjñpatāt pāśaṃ pramuñcati
10.14.2	tam ekaśūlayādāyārātīyantam adharaṃ kṛṇomītīmāṃ diśaṃ nirasyati
10.14.3	namas ta ātāneti patny ādityam upatiṣṭhate
10.14.4	anarvā prehīti pratiprasthātā pūrṇapātreṇa saha patnīm udānayati
10.14.5	antareṇa cātvālotkarav udaṅ patnīṃ niṣkrāmayati
10.14.6	āpo devīr iti niṣkrāntām adhvaryur apo 'vamarśayati
10.14.7	vāk ta āpyāyatām ity etair yathāliṅgam anupūrvaṃ patnī paśoḥ prāṇān āpyāyayaty adhvaryur vābhiṣiñcati
10.14.8	yā te prāṇān iti hṛdayam abhimṛśati
10.14.9	tān eva prāṇān punaḥ saṃmṛśatīty eke
10.14.10	nābhis ta āpyāyatām iti nābhiṃ meḍhraṃ ta āpyāyatām iti meḍhraṃ pāyus ta āpyāyatām iti pāyuṃ śuddhāś caritrā iti saṃpragṛhya caturaḥ pādān prakṣālayati
10.14.11	śam abhobhyām ity anupṛṣṭhaṃ śeṣam ninayati dakṣiṇato vā
10.14.12	uttānaṃ paśum āvartya dakṣiṇena nābhiṃ dvyaṅgule tryaṅgule vā vivarte 'vaśiṣtam upākaraṇabarhiṣor anyatarad oṣadhe trāyasvainam iti prāgagraṃ nidadhati
10.14.13	svadhite mainaṃ hiṃsīr iti svadhitinā tiryag ācchinatti
10.14.14	agram ādāya surakṣitaṃ nidadhāti mūlaṃ lohitenāktvā rakṣasām bhāgo 'sītīmāṃ diśaṃ nirasyed idam ahaṃ rakṣo 'dhamaṃ tamo nayāmīti tat savyena padātiṣṭhet
10.15.1	tau pāṇipādau prakṣālyāpaupaspṛśyeṣe tveti vapām utkhidya ghṛtena dyāvāpṛthivī prorṇvāthām iti vapayā dviśūlāṃ vapāśrapaṇīṃ prorṇoti
10.15.2	ūrje tvety ekaśūlayopastṛṇatti vapā yathā vistīrṇā bhavati
10.15.3	devebhyaḥ śundhasveti tāṃ prokṣya devebhyaḥ śunbhasveti svadhitinā vapām unmṛjya devebhyaḥ kalpasvety abhimantryācchinno rāyaḥ suvīra iti tām adhastāduntatkṛti
10.15.4	śamitā vapoddharaṇaṃ muṣṭināpidadhāti yāvadvapāṃ juhoti
10.15.5	vapām adbhir abhyukṣya pratyuṣṭam iti śāmitre pratitapya namaḥ sūryasya saṃdṛśa ity ādityam upasthāya śāmitrād ekolmukam ādāyāgnīdhraḥ pūrvaṃ gacchaty anvag adhvaryur vapāśrapaṇībhyāṃ vapāṃ dhārayann urv antarikṣam iti gacchati
10.15.6	yajamāno vapāśrapaṇī punar anvarabheta
10.15.7	upa tvāgne dive diva iti tisṛbhir āgnīdhro 'dhvaryur yajamānaś cāhavanīyam upayanti
10.15.8	tata ulmukam apisṛjyāhavanīyasyāntame 'ṅgāre vapāṃ nigṛhya vāyo vīhi stokānām iti surakṣitaṃ chinnāgram adhastād vapāyā antame 'ṅgāre prāsyati
10.15.9	antarā yūpam āhavanīyaṃ ca pratiprasthātā vapām āhṛtya dakṣiṇata udaṅmukho vapāṃ śrapayati
10.15.10	tvāmute dadhire havyavāham iti vapāṃ sruveṇābhijuhoti
10.15.11	prādurbhūteṣu stokeṣu stokebhyo 'nubrūhīti saṃpreṣyati
10.15.12	juṣasva saprathastamam iti stokīyā hotā pratipadyate
10.16.1	śyenīṃ suṣṛtāṃ vapāṃ kṛtvā supippalā oṣadhīḥ kṛdhīty uttaravediśroṇyāṃ dakṣiṇasyāṃ barhiṣi plakṣaśākhāyāṃ nidhāya prayuto dveṣāṃsīti vapāśrapaṇyau pravṛhati
10.16.2	ghṛtavatīm adhvaryo srucam ity ucyamāne juhūpabhṛtāv ādāyātyākramyāśrāvya pratyāśrāvite svāhākṛtibhyaḥ preṣyeti saṃpreṣyati
10.16.3	vaṣaṭkṛte hutvā pratyākramya prayājaśeṣeṇa dhruvāṃ pṛṣadājyaṃ ca sakṛt sakṛd abhighārya vapām abhighārayati nopabhṛtam
10.16.4	paśāv ājyabhāgau kṛtvā juhvām upastīrya hiraṇyaśakalaṃ nidhāya kṛtsnāṃ vapām avadyati
10.16.5	upariṣṭāddhiraṇyam avadhāyābhighāryendrāgnibhyāṃ chāgasya vapāyā medaso 'nubrūhīti saṃpreṣyati
10.16.6	āśrāvya pratyāśrāvita indrāgnibhyāṃ chāgasya vapāṃ medaḥ prasthitaṃ preṣyeti saṃpreṣyati
10.16.7	maitrāvaruṇo hotāraṃ codayati
10.16.8	prāg vapāhomāt svāhā devebhya iti pūrvaṃ parivapyaṃ hutvā vaṣaṭkṛte jātavedo vapayā gaccha devān iti vapāṃ hutvā devebhyaḥ svāhety uttaraṃ parivapyaṃ hutvā pratyākramya vapoddharaṇam abhighārayati
10.16.9	svāhordhvanabhasam ity āhavanīye viṣūcyau vapāśrapaṇyau praharati
10.16.10	saṃsrāveṇābhijutvā srucāv anyatra sādayati
10.16.11	atra varaṃ dadāti yajamānas tisro vā dakṣiṇāḥ
10.17.1	āpo hi ṣṭhā mayobhuva iti tisṛbhir idam āpaḥ pravahata nir mā muñcāmīti dvābhyāṃ ca sarve patnī ca cātvāle 'dbhir mārjayante
10.17.2	athādhvaryur agnīt paśupuroḍāśam nirvapa pratiprathātaḥ paśuṃ viśādhīti saṃpreṣyati
10.17.3	samānadevataṃ paśunaikādaśakapālaṃ vrīhimayaṃ puroḍāśam āgnīdhro nirvapati
10.17.4	pratiprasthātā paśuṃ viśāsti
10.17.5	hṛdayajihvāvakṣāṃsi tanima matasnū savyaṃ dor ubhe pārśve dakṣiṇā śroṇir gudatṛtīyam ity ekādaśa daivatāni
10.17.6	dakṣiṇaṃ doḥ savyā śroṇir gudatṛtīyam iti sauviṣṭakṛtāni
10.17.7	klomānaṃ plīhānaṃ purītataṃ vaniṣṭhum adhyuddhiṃ medo jāghanīm ity uddharati
10.17.8	gudaṃ mā nirvleṣīr vaniṣṭhuṃ mā nirvleṣīr iti saṃpreṣyati
10.17.9	yad yac ca medhyaṃ manyate
10.17.10	kumbhyāṃ paśuṃ samavadhāya śāmitre śrapayati
10.17.11	śūle hṛdayam upatṛdya pratapati
10.17.12	ūvadhyagohe śakṛt saṃpravidhyati lohitaṃ ca nirasyati
10.17.13	śṛte paśau puroḍāśena pracaret
10.17.14	juhūpabhṛtor upastīryāvadāyabhighāryendrāgnibhyāṃ puroḍāśasyānubrūhīti saṃpreṣyati
10.17.15	āśrāvya pratyāśrāvita indrāgnibhyāṃ puroḍaśasya preṣyeti saṃpreṣyati
10.17.16	maitrāvaruṇo hotāraṃ preṣyati
10.17.17	aupabhṛtaṃ juhvāṃ nidhāyāgnaye 'nubrūhīti sviṣṭakṛte saṃpreṣyati
10.17.18	āśrāvya pratyāśrāvite 'gnaye preṣyeti saṃpreṣyati
10.17.19	maitrāvaruṇo hotāraṃ presyati
10.18.1	vaṣaṭkṛte hutvā virujya prāśitram avadyatīḍāṃ ca na yajamānabhāgam
10.18.2	iḍāntaḥ paśupuroḍāśaḥ
10.18.3	upahūtām iḍāṃ maitrāvaruṇaṣaṣṭhāḥ prāśnanti
10.18.4	prastare mārjayante
10.18.5	kṛtsnasaṃsthety eke
10.18.6	juhvāṃ pañcagṛhītaṃ gṛhītvā pṛṣadājyaṃ gṛhītvā sruvaṃ prṣadājyaṃ cādāya śṛtaṃ haviḥ śamitar ity abhyāgamyābhyāgamya triḥ pṛcchati
10.18.7	śṛtam iti śamitā triḥ pratyāha
10.18.8	uttarataḥ parikramya śūlādd hṛdayaṃ pravṛhya kumbhyām avadhāya saṃ te manasā mana iti pṛṣadājyena hṛdayam abhighārayati
10.18.9	ūṣmāṇam udgatam svāhoṣmaṇo 'vyathiṣyā ity anumantrya yas ta ātmā paśuṣv ity ājyena paśum abhighārya dṛṃha gā iti kumbhīm udvāsya yūpāhavanīyayor antareṇa dakṣinātihṛtya vapāvat pañcahotrā paśum āsādayati ṣaḍḍhotrā vā
10.18.10	hṛdayaśūlaṃ surakṣitaṃ nidadhāti
10.18.11	juhvām upabhṛti vasāhavanyāṃ samavattadhānyāṃ ca catasṛṣv ājyenopastṛṇāti
10.18.12	juhvāṃ hiraṇyaśakalaṃ nidadhāty upabhṛti ca
10.18.13	plakṣaśākhāyāṃ svadhiter aśryāktayā haviṣo 'vadānāny avadyan manotāyai haviṣo 'vadīyamānasyānubrūhīti saṃpreṣyati
10.18.14	hṛdayasyāgre 'vadyaty atha jihvāyā atha vakṣasaḥ
10.18.15	etad vai paśor yathāpūrvam
10.18.16	yathākāmam uttareṣām avadyati
10.18.17	yathoddhṛtam avadyatīty eke
10.18.18	madhyato gudasyāvadyati
10.18.19	dvirdvir avadāya daivatāni juhvām
10.18.20	sauviṣṭakṛtāni sakṛtsakṛd avadāyopabhṛti nidhāya śeṣāṇi samavattadhānyāṃ nidadhāti
10.18.21	gudaṃ dvidhā vibhajya sthavīya upayaḍbhyo nidadhāti
10.19.1	aṇīyas traidhaṃ vibhajya madhyamaṃ dvidhā kṛtvā juhvaṃ nidhāyāvaśiṣṭayor anyatarat sthavīya upabhṛtītarat samavattadhānyāṃ nidadhāti
10.19.2	traidhaṃ medo vibhajya yūṣṇy avadhāya tṛtīyena juhūṃ prorṇoti tṛtīyenopabhṛtaṃ ca
10.19.3	upastṛtasamavattadhānyāṃ hṛdayajihvāvakṣāṃsi tanima matasnū gudamedasos tṛtīyau bhāgau ṣaḍvaniṣṭhuṃ saptamaṃ kṛtvā nasthibhir iḍāṃ vardhayati
10.19.4	klomānaṃ plīhānaṃ purītatam ityavadhāya yūṣṇopasiñcati
10.19.5	śīrṣāṃsāṇūkāparasakthīny anavadānīyāni śṛtaiḥ saṃnidhāyaindraḥ prāṇa iti saṃmṛśati
10.19.6	apāṃ tvauṣadhīnām iti vasāhavanyām upastīrya vasāṃ gṛhṇāti
10.19.7	śrīr asīti sravantīṃ dhārāṃ svadhitinā sakṛcchinatti dviḥ pañcāvattinaḥ
10.19.8	āpaḥ samariṇann iti pārśvena vasahomam apidadhāti
10.19.9	daivateṣu sauviṣṭakṛteṣv avatteṣu yūṣnopasiktaṃ hiraṇyaśakalam avadhāyābhighāryendrāgnibhyāṃ chāgasya haviṣo 'nubrūhīti saṃpreṣyati
10.19.10	āśrāvya pratyāśrāvita indrāgnibhyāṃ chāgasya haviṣaḥ preṣyeti saṃpreṣyati
10.19.11	maitrāvaruṇo hotāraṃ preṣyati
10.19.12	yājyāyā ardharcānte pratiprasthātottaratas tiṣṭhan ghṛtaṃ ghṛtapāvāna iti vasāhomaṃ juhoti
10.19.13	vasāhomoccheṣeṇa vājinavad diśaḥ prati yajati
10.19.14	atraiva tiṣṭhan juhvām upastīrya pṛṣadājyāt sakṛt sruveṇādāya juhvām avadāya dvir āghārayati
10.19.15	vanaspataye 'nubrūhīti saṃpreṣyati
10.19.16	āśrāvya pratyāśrāvite vanaspataye preṣyeti
10.20.1	maitrāvaruṇo hotāraṃ preṣyati
10.20.2	vaṣaṭkṛta uttarārdhapūrvārdhe 'tihāya pūrvā āhutīr juhoti
10.20.3	aupabhṛtāni juhvāṃ viparyasyāgnaye sviṣṭakṛte 'nubrūhīti saṃpreṣyati
10.20.4	āśrāvya pratyāśrāvite 'gnaye sviṣṭakṛte preṣyeti saṃpreṣyati maitrāvaruṇo hotaram preṣyati
10.20.5	vaṣaṭkṛte vanaspativadd hutvā pratyākramya yathāyatanaṃ srucau sādayati
10.20.6	medasvinīm avāntareḍām avadyati
10.20.7	medasopastīrya hotur haste prakṛtivad iḍām avadāya medasābhighārayati
10.20.8	hotre 'dhyuddhiṃ haraty agnīdhre medasvinaṃ vaniṣṭhuṃ brahmaṇe vakṣaḥ
10.20.9	vayaṃ soma vrate taveti brahmā tat prāśnāti
10.20.10	prāśyācamyāntarvedi mārjayante
10.20.11	agnīd aupayajān aṅgārān āharopayaṣṭar upasīda brahman prasthāsyāmaḥ samidham ādhāyāgnīt paridhīṃś cāgniṃ ca sakṛsakṛt saṃmṛḍḍhīti saṃpreṣyati
10.20.12	śāmitrād āgnīdhrīyād vāgnīdhro 'ṅgārān āhṛtyottarasyam vediśroṇyāṃ hotrīye va barhir vyūhya nyupyopasamādhāya nihitaṃ sthavīyo gudakāṇḍam ekādaśadhā tiryagasaṃchindan pracchidyānūyājānāṃ hutaṃ hutam aparyāvartayan pratiprasthātā samudraṃ gaccha svāhety etaiḥ pratimantraṃ vasāhavanyā hastena vopayajati
10.21.1	yad upabhṛti pṛṣadājyaṃ taj juhvām ānīya tām evopabhṛtya sakṛd dakṣiṇātikrāntaḥ pṛṣadājyenaikādaśānūyājān yajati
10.21.2	āśrāvya pratyāśrāvite devebhyaḥ preṣyeti prathamam anūyājaṃ saṃpreṣyati preṣya preṣyety uttarān
10.21.3	yajamānaś catura ādyān anūyājān prathamenānumantrayate daśamaṃ cānūyājaṃ pañcamaprabhṛtīṃś caturo dvitīyenottamena navamaikādaśau
10.21.4	pañcamaprabhṛtiṣv adhvaryumaitrāvaruṇau yajeti hotāraṃ preṣyato daśamavarjam
10.21.5	upayaṣṭā sarvāṇi hutvādbhyas tvauṣadhībhya ity uttarato lepaṃ nimṛjya mano me hārdi yaccheti hṛdayam abhimṛśati
10.21.6	tanūṃ tvacam iti dhūmaṃ preksate
10.21.7	adhvaryuḥ pratyākramya juhvā triḥ svarum aktvāhavanīyepurastāt pratyaṅmukhas tiṣṭhan dyāṃ te dhūmo gacchatv ity anūyājānte juhvā svaruṃ juhoti
10.21.8	śṛṅgāṇīvecchṛṅgiṇām iti yajamāno hutaṃ svarum upatiṣṭhate
10.21.9	adhvaryuḥ srugvyūhanādi pratipadyāśrāvya pratyāśrāvite sūktā preṣyeti sūktavāke saṃpreṣyati
10.21.10	agnim adyeti sa hotāraṃ preṣyati
10.21.11	juhvā bile juhūpabhṛtām agrāṇya avadhāya saṃsrāvabhāgaḥ stheti tān paridhīn prahṛtān abhiprasrāvayati
10.21.12	pratyañcaḥ paretya patnīḥ saṃyājayanti
10.21.13	dakṣiṇena vihāram jāghanīm āhṛtya tayā patnīr agniṃ gṛhapatiṃ ca yajati
10.21.14	pūrvasyottānāyā jāghanyā avadyaty uttarasya nīcyās tathottānabhāgayor hotra iḍāyām agnīdhre ṣaḍavattaṃ ca krameṇa bhavataḥ
10.21.15	prāśitāyām jāghanyāṃ śeṣam patnyai prayacchati
10.21.16	sādhvaryave
10.21.17	bāhuṃ śamitre yadi brāhmaṇaḥ
10.22.1	dhruvām āpyāyya yajña yajñaṃ gaccheti trīṇi samiṣṭayajūṃṣi juhoti
10.22.2	hṛdayaśūlena carati
10.22.3	asaṃspṛśan hṛdayaśūlam antareṇa cātvālotkarāv udaṅ gatvā śug asi tam abhiśoceti dveṣyaṃ manasā dhyāyan śukrasya cārdrasya ca sandhāv udvāsayati
10.22.4	apa upaspṛśya dhāmno dhāmna ity upasthāya sumitrā na ity adbhir mārjayante
10.22.5	apratīkṣam āgatyaidho 'sy edhiṣīmahīty āhvanīye samidha ādhāyāpo anvācāriṣam ity upatiṣṭhante
10.22.6	tathā gārhapatye patnī ca
10.22.7	sarveṣāṃ paśubandhānam eṣa kalpaḥ
10.22.8	namaḥ sakhibhyaḥ sannān māvagātāśāsānaḥ suvīryam iti yajamānaḥ saṃsthite yūpam upatiṣṭhata upatiṣṭhate
11.1.1	atha sautrāmaṇī
11.1.2	tayā brāhmaṇo rājanyo vaiśyo vā bhūtikāmo yajeta somātipavitaḥ somavāmī rājā cāparuddho 'bhicarann abhicaryamāṇo 'bhiṣekeṣu ca sarvatra
11.1.3	sautrāmaṇyā yakṣyamāṇasya purastāt trirātre sīsena klībācchaṣpāṇi vrīhyādīn krīṇāti
11.1.4	tāni kṣaume nyupyopanahyati
11.1.5	agnyanvādhānādi paristaraṇāntaṃ kṛtvā pāṇiprakṣālanādi pratipadya kapālānāṃ sthāne sthālīṃ prayunakti
11.1.6	aśvibhyāṃ sarasvatyā indrāya sutrāmṇe prabhūtān vrīhīn nirvapati
11.1.7	teṣv ardhān avahatya carukalpena śrapayaty ardhān gārhapatye lājān bharjayati
11.1.8	agreṇa gārhapatyam avaṭaṃ khātvā tasmiṃś caruṃ surāyāḥ kalpena surāṃ saṃdadhāti yathā parisrud bhavati
11.1.9	svādvīṃ tveti parisrutā śaṣpāṇi saṃsṛjati
11.2.1	somo 'sy aśvibhyām iti saṃsṛṣṭān abhimṛśati
11.2.2	tisṛṣu rātriṣu vyuṣṭāsu paśubandhas tāyate sautrāmaṇiḥ
11.2.3	tasyā nirūḍhapaśubandhavat kalpaḥ
11.2.4	saumikaveditṛtīye yajata iti vijñāyate
11.2.5	pūrvedyur ekam eva yūpaṃ chinatti
11.2.6	trīn ity eke
11.2.7	prāktanena vedena kāryaṃ karoti
11.2.8	uttaraveder dakṣiṇato vimitā paristṛtā bhavati yadi dvyahaḥ kālaḥ
11.2.9	yasmin kāle 'dhvaryur uttaravediṃ karoti tadā pratiprasthātā cātvālāt purīṣam āhṛtyottaravediṃ dakṣiṇena kharaṃ caturaśraṃ dvyaṅgulonnataṃ karoty agreṇānvāhāryapacanaṃ dvitīyaṃ kharaṃ ca
11.2.10	yadādhvaryur agniṃ praṇayati tadānvāhāryapacanād aṅgārān āhṛtya pratiprasthātā pūrvasmin khare pratiṣṭhāpayati
11.2.11	atra pāṇī na prakṣālayate
11.2.12	aśvibhyāṃ sarasvatyā indrāya sutrāmṇe trīṇi vaikaṅkatāny ūrdhvapātrāṇy aparasmin khare prayunakti sataṃ śatātṛṇṇāṃ sthālīṃ rukmaṃ vālasrāvaṃ śyenapattraṃ śrayaṇāni
11.2.13	paśūpākaraṇakāle surām udbhidya sate niḥṣicya punātu te parisrutam ityādinā sadaśena vālamayena pavitreṇa surāṃ punāti
11.3.1	vāyuḥ pūtaḥ pavitreṇeti somavāminaḥ somātipavitasya ca prāṅ soma iti somavāminaḥ pratyaṅ soma iti somātipavitasya
11.3.2	pūtāṃ surāṃ brāhmaṇasya mūrdhni khare vāsādya paśūn upākaroti
11.3.3	samāno yūpaḥ svaruś ca
11.3.4	āśvinaṃ dhūmram ajam ālabhate sārasvataṃ meṣam aindram ṛṣabhaṃ meṣaṃ vā
11.3.5	bārhaspatyaṃ paśuṃ caturtham atipavitasyālabhate somavāminaś ca
11.3.6	pāśukāni pātrāṇi saṃsṛjya juhavad ūrdhvapātrāṇi saṃmārṣṭi
11.3.7	vapāsu hutāsu rukmam ṛṣabhaḥ sṛtvarī vaḍabā ca dakṣiṇā
11.3.8	cātvāle mārjayitvordhvapātraiḥ kuvid aṅgeti purorucam anūcyāparasmin khare surāgrahān gṛhṇāti
11.3.9	sarveṣāṃ grahāṇām ekā purorug yuvaṁ surāmam aśvinā putram iva pitarāv iti devatātrayavatyau yājyānuvākaye bhavataḥ
11.3.10	upayāmagṛhīto 'sy acchidrāṃ tvācchidreṇāśvibhyāṃ juṣṭaṃ gṛhṇāmīty āśvinaṃ graham adhvaryur gṛhṇāti
11.3.11	upayāmagṛhīto 'sy acchidrāṃ tvācchidreṇa sarasvatyai juṣṭaṃ gṛhṇāmīti pratiprasthātā sārasvatam
11.3.12	upayāmagṛhīto 'sy acchidrāṃ tvācchidreṇendrāya sutrāmṇe juṣṭaṃ gṛhṇāmīti yajamāno brahmā vaindram
11.4.1	kvalasaktūn siṃhalomāni cāśvine śrīṇāti badarasaktūṃchārdūlalomāni ca sārasvate karkandhusaktūn vṛkalomāni caindre
11.4.2	api vā siṃhāv adhvaryur manasā dhyāyecchārdūlau pratiprasthātā vṛkau yajamānaḥ
11.4.3	śyenapattreṇa grahān parimṛjyaiṣa te yonir aśvibhyāṃ tvety adhvaryur yathāyatanaṃ sādayaty eṣa te yoniḥ sarasvatyai tveti pratiprasthātaiṣa te yonir indrāya sutrāmṇe tveti yajamānaḥ
11.4.4	api vā payograhān gṛhṇāti na surāgrahān ity ekeṣām
11.4.5	puroḍāśān nirupyaindram ekādaśakapālaṃ sāvitraṃ dvādaśakapālaṃ vāruṇaṃ daśakapālaṃ ca nirvapati
11.4.6	tān āsādya tattadgrahais te pracaranti
11.4.7	aśvibhyāṃ sarasvatyā indrāya sutrāmṇe somānāṃ surāmṇām anubrūhīty adhvaryuḥ saṃpreṣyati
11.4.8	āśrāvya pratyāśrāvite 'śvibhyāṃ sarasvatyā indrāya sutrāmṇe somān surāmṇaḥ prasthitān preṣyeti saṃpreṣyati maitrāvaruṇo hotāraṃ preṣyati
11.4.9	vaṣaṭkṛte juhvati
11.4.10	somasyāgne vīhīty anuyajati
11.4.11	ahāvy agne havir āsye te yasminn aśvāsa iti dvābhyāṃ yajamāno hutam anumantrayate
11.5.1	brāhmaṇasya yajamānasya brāhmaṇaṃ parikrīṇīyād uccheṣaṇasya pātāram
11.5.2	yadi brāhmaṇaṃ na vinded valmīkavapāyām avanayed iti brāhmaṇam
11.5.3	nānā hi vāṃ devahitaṃ sado mitaṃ yad atra śiṣṭaṃ rasina iti dvābhyām uccheṣaṇaṃ pibet
11.5.4	dve srutī aśṛṇavaṃ pitṝṇām iti vā sarvahutaṃ juhuyāt
11.5.5	dakṣiṇe 'gnau śikyena dhṛtāyāṃ sthālyāṃ śatātṛṇṇāyāṃ pavitram udīcīnadaśaṃ vitatya yan me manaḥ parāgatam iti rukmaṃ kuṇḍalaṃ niṣkatrayaṃ dvayaṃ vā śatamānam anūnaṃ dhārayan somapratīkāḥ pitaras tṛpṇuteti suroccheṣaṃ samavanayati
11.5.6	tvaṃ so pracikita ity etābhiḥ pitṛmatībhiḥ saumībhis tisṛbhir yājyānuvākyābhiḥ sravantīṃ purastād adhvaryur upatiṣṭhata uttarābhis tisṛbhir dakṣiṇato brahmottarābhis tribhiḥ paścāddhotā
11.5.7	yad agne kavyavāhaneti kāvyavāhanībhir āgnīdhraḥ śatātṛṇṇāṃ dakṣiṇe 'gnau nidadhāti
11.5.8	rājanyavaiśyau tu suroccheṣaṃ svayam eva pibetām
11.6.1	puroḍāśaiḥ pracarya paśubhiḥ pracarati
11.6.2	aindrasāvitravāruṇaiḥ puroḍāśaiḥ pracarati
11.6.3	paśūnāṃ puroḍāśānāṃ ca samānaṃ sviṣṭakṛdiḍam
11.6.4	saṃsthāpya hṛdayaśūlair māsareṇa pātraiś cāvabhṛthaṃ yanti
11.6.5	māsaram ṛjīṣakalpena pratipādayati
11.6.6	yas te deva varuṇa gāyatracchandā ity āśvinaṃ pātram avabhṛthe saṃpravidhyati yas te varuṇa triṣṭupchandā iti sārasvataṃ pātraṃ yas te deva varuṇa jagatīcchandā ity aindraṃ pātraṃ yas te deva varuṇānuṣṭupchandā iti śatātṛṇṇāṃ sthālīṃ yas te deva varuṇa paṅkticchandā iti hṛdayaśūlam
11.6.7	tūṣṇīṃ pratyāyanti
11.6.8	saṃtiṣṭhate sautrāmaṇī
11.7.1	juhvādīnāṃ srucāṃ catasṛṇām āyāmaṃ caturviṃśatyaṅgulaṃ bāhumātraṃ vā
11.7.2	mūlena mūlam agreṇāgraṃ tvakpārśvordhvabilaṃ ca kartavyaṃ daṇḍasyāyāmaṃ dvādaśāṅgulaṃ mūlenāham aṣṭāṅgulam agranāhaṃ ṣaḍaṅgulaṃ tadūrdhve dvādaśāṅgulaṃ tasmiṃs tryaṅgulaṃ ghanaṃ ṣaḍaṅgulivistāram agraṃ gajasyoṣṭhavad vā bilaṃ nimnam agrāntaṃ ghṛtadhārāpātanārthaṃ kulyāṃ ca kārayet
11.7.3	dhruvāyā daṇḍasyordhvaṃ caturaṅgulaṃ ghanaṃ madhye dvyaṅgulanimnaṃ ceti viśeṣaḥ
11.7.4	juhūvadāyāmau darśapūrṇamāsāgnihotrārthau sruvau dvayoś ca daṇḍāyatam ekaviṃśatyaṅgulaṃ tanmūlam agraṃ ca pūrvavad daṇḍordhvaṃ tryaṅgulaṃ samavṛttaṃ dvyaṅgulaṃ ghanaṃ nāsikavad dvipuṭaṃ bilam
11.7.5	tatpuṭayor vistāraghananimnaṃ caikāṅgulam eteṣāṃ
11.7.6	bāhumātrāyāme 'py aviśeṣa ūrdhve sāgraṃ bilam ekam eveti vijñāyate
11.7.7	śiṣṭaṃ daṇḍāyāmaṃ kurvīta
11.7.8	sphyayasyāyāmo dviprādeśaḥ
11.7.9	tasya vistāraghanaṃ ca dvyaṅgulaṃ haṃsasya mukhavan mūlaṃ khananārtham agraṃ kuśatīkṣṇaṃ ca
11.8.1	śamyā juhūvadāyāmā tathaiva daṇḍasya mūlam agraṃ ca
11.8.2	daṇḍaṃ viṃśatyaṅgulam ūrdhve 'gre caturaṅgulaṃ padmasya mukulopamaṃ kumbam etasya bāhupramāṇe ca
11.8.3	evaṃ kumbaśeṣaṃ daṇḍāyataṃ kuryāt
11.8.4	aṣṭāṅgulivistārāyatā praṇītā caturaṅgulonnatā madhye ṣaḍaṅgulivistārāyatā tryaṅgulinimnā caturaśrā prasthārdhodakapūrṇā vṛttā vā tathā karoti dohanī ca prasthapayaḥpūrṇā
11.8.5	mekṣaṇaṃ sphyāyāmavistāraṃ ghanam ekāṅgulaṃ dvyaṅgulaṃ vā
11.8.6	caturaṅgulivistārāyatam agraṃ prāśitrapātraṃ dvādaśāṅgulāyāmam
11.8.7	tasya mūlaṃ tryaṅgulam unnataṃ caturaṅgulaṃ tadūrdhve navāṅgulāyataṃ ṣaḍaṅgulivistāraṃ ca
11.8.8	madhye dvādaśāṅgulāyataṃ caturaṅgulavistāraṃ tryaṅgulanimnaṃ tatpramāṇākarau gokarṇavad vā bhavetām
11.8.9	iḍāpātraṃ caturviṃśatyaṅgulāyataṃ tadūrdhvavistāram unnataṃ ca prādeśamūlavistṛtaṃ prādeśārdhaṃ bhittiḥ paritaś caikāṅgulā madhyataḥ śeṣavistārāyataṃ daśāṅgulaṃ nimnaṃ camasaṃ prasthapūrṇaṃ suvṛttaṃ caturaśraṃ vā bhavet
11.8.10	ulūkhalaṃ hastonnataṃ tasya nāhaṃ dviguṇaṃ paritobhitti dvyaṅgulāyatam aṣṭakaśeṣavistārāyataṃ bilam
11.8.11	tasya nimnaṃ ṣoḍaśāṅgulam
11.9.1	musalaṃ caturhastaṃ yajamānāyataṃ vā yuktanāhaṃ mūle 'yasā nibaddham
11.9.2	etau yāvatā havirdravyasyāvaghātayogyau tāvatpramāṇau vā
11.9.3	veṇuvetrakarīṣakeṣv ekenāratnimātrāyataṃ vṛttamūlaṃ viṃśatyaṅgulivistāram aṣṭādaśāṅgulivistāraṃ vā kramān nyūnaṃ dvyaṅgulāgraṃ śūrpam
11.9.4	yājñikaṃ yat kiṃcit kāṣṭhaṃ dvitāladīrghaṃ dhṛṣṭiḥ
11.9.5	adharā dṛṣad ūrdhvopalā ca dve peṣaṇyau saṃpeṣaṇaśakte
11.9.6	tathā grāvāṇau dvau yathoktayogyau
11.9.7	mṛnmayī prasthapūrṇājyasthālī
11.9.8	kāṃsyādilohamayīty eke
11.9.9	viṃśatyaṅgulivistārāyatā piṣṭasaṃyavanī pātrī suvṛttā catuḥprasthodakapūrṇā madantipayodohas tāvatpayaḥpūrṇā sāṃnāyyadadhikumbhyau ca saṃyukteṣu puroḍāśanidhānāya yāvattālaṃ taduktasaṃkhyāpramāṇāni kapālāni dvyaṅgulāyatavistārāṇi vā sarveṣāṃ mānam ardhāṅgulam
11.9.10	prasthataṇḍulapākā carusthālī haviḥśeṣadānokte dviprasthataṇḍulapākā vā prasthārdhataṇḍulapākā prasthacaturbhāgataṇḍulapākā vā
11.9.11	saṃsrāvasrotoyuktau
11.9.12	vṛttordhvakapālāgnihotrasthālī
11.9.13	droṇārdhataṇḍulapākānvāhāryasthālī
11.9.14	prasthapūrṇas tadardhapūrṇo vā śarāvaḥ syāt
11.10.1	karmaṇy adhike ca tathaivādhikāni pātrāṇi prakṣepaṇīyāni laukikāni bhāṇḍāni tattatkarmārhāṇi syuḥ
11.10.2	dviprādeśaiḥ kuśair yugmaiḥ prādeśavistṛtaṃ dvikānubaddham agre grathitaṃ copāharaṇīyaṃ kūrcaṃ tathaivopasādanīyaṃ camasam ādadāti
11.10.3	prādeśo vitastis tālam iti dvādaśāṅgulasya hasto 'ratnir iti caturviṃśatyaṅgulasya saṃjñā bhavet
11.10.4	si̍katāsūktāsu śuṣkāḥ sikatā grāhyāḥ
11.10.5	tāsv ārdratṛṇam utkāṣṭhāśmaloṣṭalomādīn visṛjet
11.10.6	paristaraṇakūrcapavitrādīnāṃ barhiruktau kuśān kāśān aśvavālān vā
11.10.7	tadalābhe sugandhitejanamuñjolapaśyāmākanīvārasasyadūrvātṛṇāny anyāni palālāni vā gṛhṇāti
11.10.8	śuṇṭhaśaraśūkaviśīrṇatṛṇanaḍadamūtavabalbajāni varjayet
11.10.9	paridhīdhmoktau palāśakhadirabilvāśvatthaśamīnāṃ śākhāḥ samidhaḥ paridhayaś ca mukhyāḥ
11.10.10	vikaṅkatodumbaranyagrodhaplakṣakārṣmaryapautudravarohītakādīnāṃ yajñoktavṛkṣāṇāṃ madhyamāḥ
11.10.11	tadanyavanaspatīnāṃ gauṇāḥ
11.10.12	svayaṃśuṣkā na grāhyāḥ
11.11.1	triparṇāḥ sarve palāśopamāḥ
11.11.2	sarvatra vihitadravyālābhe pratinidhiṃ gṛhṇīyāt
11.11.3	anāmikāṅgulināhā mukhyāḥ kaniṣṭhāṅgulināhā madhyamā nyūnanāhā gauṇāḥ
11.11.4	śamyodumbarāḥ paridhaya ity eke
11.11.5	mūlāgre vijñāya prāgagrāḥ samidho hotavyāḥ
11.11.6	nimbaśleṣmātakanīpatilvarājavṛkṣavibhītakaśalmalikovidārakarañjabādhakanirguṇḍipalāṇḍujapānāṃ samidhaḥ paridhīṃś ca varjayet
11.11.7	haviruktau yavanīvāraveṇuśyāmākavrīhijātipriyaṅgavo dhānyāni haviṣyāṇām
11.11.8	teṣām alābhe mūlakandaphalāni vā grāhyāṇi
11.11.9	sarveṣu dhānyeṣu varakakodārakodravāṇi varjanīyāni
11.11.10	ājyoktau gavyaṃ ghṛtaṃ śreṣṭham
11.11.11	tadabhāve ghṛtam ājaṃ māhiṣaṃ vā
11.11.12	tadabhāve payas tailaṃ sārṣapaṃ pratinidhiḥ
11.11.13	kusumbhātasīnārikelavṛkṣāṇāṃ sneham anyac ca yad rasavad bhojyaṃ tad vāpi piṣṭamiśrodakaṃ ca homyaṃ bhavati
11.11.14	abhojyaṃ gandharasaduṣṭaṃ ca varjanīyam
11.11.15	sarveṣāṃ pūrvaṃ pūrvaṃ śreṣṭhatamam
11.11.16	pūrveṣām alābhe 'paraṃ gṛhṇāty aparaṃ gṛhṇāti
12.1.1	athāgniṣṭomaṃ vyākhyāsyāmaḥ
12.1.2	yakṣyamāṇaḥ śraddhāvān prajñāvān śucir vidhyupārjitopakaraṇo yathottaropayogaṃ buddhvā saṃbhārān yatnena saṃbharati
12.1.3	brāhmaṇān ārṣeyān anivṛttavidyān annaśuddhyupetān lakṣaṇasaṃpannān ṛtvijaḥ ṣoḍaśa brahmaprathamān hotṛprathamān adhvaryuprathamān udgātṛprathamān vā vṛṇīte
12.1.4	prathamān mahartvijaś caturo vā
12.1.5	tān anyaḥ karmajño yajamānānujñāto 'bhivadaty amuṣya somo bhaviṣyatīti
12.1.6	ka ṛtvijaḥ ke yājayanti kaccin nāhīnaḥ kaccinna nyastam ārtvijyaṃ kaccit kalyāṇyo dakṣiṇā iti vijñāyata evaṃ tam ṛtvijaḥ pṛcchanti
12.1.7	athaita ṛtvija ete yājayanti nāhīno 'gniṣṭomo na nyastam ārtvijyaṃ kalyāṇyo dakṣiṇā iti sa tān pratyāha
12.1.8	bhūr bhuvaḥ suvar āyur me prāvoca iti yājayiṣyan japati
12.1.9	ayājayiṣyan namaḥ somāya rājña iti somaṃ rājānam upasthāya pratyācakṣīta
12.1.10	devo devam etv ity abhipravrajati
12.1.11	padvā nāmāsīti panthānam āsthāya pitaro bhūr iti triḥ pitṝn abhimantrayate
12.1.12	brāhmaṇācchaṃsī potā cāvaśiṣṭau brahmāṇau
12.1.13	acchāvāko grāvastuc ca hotārau
12.1.14	neṣṭonnetā cādhvaryū
12.1.15	udgātā prastotā pratihartā subrahmaṇyaś codgātāraḥ
12.1.16	abhigaro dhruvagopaḥ saṃsrāva sadasya iti sadasyāś catvāraś cety eke
12.1.17	vāsiṣṭhabhārgavāṅgirasāyāsyā mahartvijaḥ kramaśo bhavanti
12.1.18	śeṣāḥ kāśyapā bhāradvājā bhārgavā aṅgiraso vā
12.1.19	vaiśvāmitro hotety eke
12.1.20	api vā sarveṣāṃ yonir vṛttaṃ vidyā ca pramāṇam
12.1.21	daśaikādaśa vā camasādhvaryavaḥ
12.1.22	tān ekaikaśo vṛṇīte
12.2.1	candramā devo daivyo brahmety etair yathāliṅgam ṛtvija upāṃśu devān vṛtvāsau mānuṣa ity uccair mānuṣān āpo devīr daivyā hotrāśaṃsinya iti maitrāvaruṇaṃ brāhmaṇācchaṃsinaṃ hotāraṃ neṣṭāram acchāvākam āgnīdhram ity etān hotrakān raśmayo devā daivyā iti camasādhvaryūṃś ca tān yathopapādam alaṃkṛtya madhuparkaṃ dattvāmāvāsyāyāṃ paurṇamāsyāṃ vā dīkṣate
12.2.2	saṃvatsarād arvāg aparimitā dīkṣākalpā bhavanti
12.2.3	darśapūrṇamāsābhyām iṣṭvāgniṣṭomam āharet
12.2.4	eṣa prathamaḥ somānām atirātra ity eke
12.2.5	sarvebhyaḥ kāmebhyo 'gniṣṭomaḥ
12.2.6	tān yugapat kāmayeta
12.2.7	api vā pṛthakkāmaḥ pṛthagāharet
12.3.1	vasante vasante somena yajeta
12.3.2	tadā tisro dakṣiṇā iti vijñāyate
12.3.3	rathantarasāmā somo bṛhatsāmā vā
12.3.4	prathamaṃ rathantarasāmānam āharet paścād yathākāmam
12.3.5	paurṇamāsyām amāvāsyāyāṃ vā sutyam ahar bhavati dīkṣate vā
12.3.6	ekā dīkṣā tisro vā
12.3.7	tadā pañcamīṃ saptamīṃ vā prasutaḥ
12.3.8	deva varuṇeti rājānaṃ devayajanaṃ yācet
12.3.9	sa cen na dadyād anyaṃ rājānaṃ yācet
12.3.10	yadi dadyād devayajanavān bhūyā ity enam abhinandet
12.3.11	sa yadi na dadyād yad ahaṃ devayajanaṃ veda tasmiṃs tvā devayajana āchinadmīty etair yathāliṅgaṃ yajamāna ṛtvijaś cainam abhivyāharanti
12.3.12	yadi rājā yajamāno 'gnir hotā sa me hotety etair yathāliṅgam ṛtvijo devayajanaṃ yācet
12.3.13	api vā sarve na yācayeyuḥ sakṣedaṃ paśyeti devatā evopatiṣṭheta
12.4.1	yad dṛḍhasthaṇḍilaṃ śuddham uccatamam acchidram avalmīkam aniriṇam apāṣāṇaṃ samaṃ pratiṣṭhitaṃ prākpravaṇam udakpravaṇaṃ vā śuddhauṣadhi śuddhadravyaṃ pradakṣiṇodakaṃ śvetamṛttikaṃ pītamṛttikaṃ vā devabrāhmaṇajuṣṭam anāsuraṃ sunimitropalakṣitam
12.4.2	purastād devayajanād devayajanamātrā na śiṣṭā devayajanam ity ācakṣate
12.4.3	kalyāṇyo vā dakṣiṇā devayajane pramāṇam
12.4.4	edam aganma devayajanaṃ pṛthivyā iti yakṣyamāṇo devayajanam adhyavasyati
12.4.5	purohaviṣi devayajane yājayed iti brāhmaṇoktāni kāmyāni devayajanāni yathākāmam
12.4.6	atra sarvataḥ pariśritāṃ purastādunnatāṃ pratidigdvārāṃ prācīnavaṃśāṃ śālāṃ kurvanty uttarataḥpurastāt pañcamaṃ dvāram
12.4.7	avāntaradikṣu sraktayaḥ
12.4.8	sraktiṣv ārokāḥ
12.4.9	paścāt patnīśālā prāgdvārā
12.4.10	atha prāg dīkṣaṇīyāyā agnir yajurbhir iti saṃbhārayajūṃṣy āhavanīye hutvā vāgghoteti manasānudrutyānuvākena juhoti
12.4.11	dīkṣitānnaṃ na bhuñjate prāg agnīṣomīyād vibhakte yajñārthe śeṣād bhuñjīran krīte vā rājani
12.4.12	somāya rājñe śālāyāṃ pāyasamannaṃ lājāṃś cā krayād upāharanti
12.5.1	aparāhne dīkṣate yajamānaḥ pūrvāhṇe vā
12.5.2	athādhvaryur dīkṣaṇīyām iṣṭiṃ nirvapaty āgnāvaiṣṇavam ekādaśakapālaṃ ghṛte caruṃ vā
12.5.3	saptadaśa sāmidhenyaḥ
12.5.4	na yajamānabhāgaṃ karoti
12.5.5	na barhiṣadaṃ puroḍāśaṃ karoti
12.5.6	na dakṣiṇā
12.5.7	patnīsaṃyājāntaiṣā
12.5.8	ājyeḍāṃ bhakṣayitvā viramanti
12.5.9	dhruvāyāḥ śeṣaṃ karoti
12.5.10	āhavanīyaṃ cāvasthāpayati
12.5.11	atra prācīnavaṃśāṃ śālām eke samāmananti
12.5.12	yat prāg agnīṣomīyāt tad upāṃśu
12.5.13	mandreṇa dīkṣaṇīyāyāṃ vāgantenety eke
12.5.14	tato nīcaistarāṃ nīcaistarām
12.5.15	mandratareṇa mandratareṇety eke
12.5.16	upāṃśūpasatsu
12.5.17	uccair agnīṣomīye
12.5.18	atha nirgatya pūrveṇa dvāreṇottareṇa śālāṃ pariśrite yajamānasya keśaśmaśru vapate
12.5.19	āpa undantu jīvasa iti dakṣiṇaṃ godānaṃ vidāryonatti
12.5.20	oṣadhe trāyasvainam iti prāgagraṃ darbham antardhāya svadhite mainaṃ hiṃsīr iti kṣuraṃ tiryañcaṃ nidadhāti
12.6.1	devaśrūr etāni pravapa iti propya keśān sānaḍuhaśakṛdy udapātre prakṣipati
12.6.2	evam uttaraṃ godānam uptvā yajamāna oṣadhe trāyasvainam iti darbhe 'ntardhīyamāne japati svadhite mā mā hiṃsīr iti kṣure nidhīyamāne svasty uttarāṇy aśīyeti keśeṣūpyamāneṣu
12.6.3	nāpitāya kṣuraṃ prayacchati
12.6.4	śmaśrūṇy agre vapate 'thopapakṣāv atha keśān
12.6.5	abhyantaraṃ nakhāni nikṛntate prathamaṃ dakṣiṇahastasyāṅguṣṭhaprabhṛti tathā savyasya tathā padyāni
12.6.6	idam aham amuṣyāmuṣyāyaṇasyeti sakeśam udapātram udumbaramūle gūhayed darbhamūle vā
12.6.7	annādyāya vyūhadhvam ity audumbareṇa kāṣṭhena dato dhāvate
12.6.8	tīrthe lomaśe 'vakāvile sthāvarāsu hiraṇyam avadhāya snāti
12.6.9	yadi dūre tīrtham udapātre hiraṇyaṃ nidhāya snāti
12.6.10	mahāvyāhṛtyā jalam abhimantryedam āpaḥ śivā iti vigāhate
12.6.11	hiraṇyavarṇāḥ śucayaḥ pāvakā iti catasra āpo asmān mātaraḥ śundhantv iti ca japitvā snāti
12.6.12	ud ābhyaḥ śucir ā pūta emīty uttīrya payasvatīr oṣadhaya ity apo 'śnāti
12.6.13	somasya tanūr asīti kṣaumam ahataṃ vāsaḥ pradakṣiṇaṃ paridhāya sūryasya vāso 'sīti nīvīm anukalpayate
12.7.1	ūrje tveti manasaḥ pratipriyam annam aśnāti sarpirmiśraṃ dadhyupasekam
12.7.2	ata ūrdhvaṃ kanīyaḥ kanīyo vratayati
12.7.3	āśitasya keśān vapatīty eke
12.7.4	gavyaṃ navanītam udapātre sadarbhe nidadhāti
12.7.5	athainan mahīnāṃ payo 'sīti pāṇibhyāṃ pramlāya varcodhā asi varco mayi dhehīti mukham ārabhyānulomam ā pādābhyāṃ triḥ parācīnam aṅgāni sarvāṇy abhyaṅkte
12.7.6	pṛṣṭham anyo 'syābhyanakti
12.7.7	vṛtrasya kanīnikāsīti traikakudenāñjanapiṣṭenānyena vāñjīta satūlayā śareṣīkayā darbhapuñjīlena vānidhāvamānas triḥ pūrvadakṣiṇam akṣi dviḥ savyam
12.7.8	api vā dve pañcakṛtvaḥ
12.7.9	bahiḥ śālāyā uttareṇa prāgvaṃśam ekaviṃśatidarbhakūrcais tridhā vibhaktaiś citpatis tvā punātv ity etaiḥ pratimantraṃ dvir upariṇābhy unmṛjya pradakṣiṇaṃ sakṛd avāṅ mārṣṭi
12.7.10	acchidreṇa pavitreṇeti sarvatrānuṣajati
12.7.11	rājasūya ekaśatena kūrcaiḥ
12.7.12	citpatir mā punātu pavamānaḥ suvarjana ity etam anuvākam unmṛjyamāno yajamāno japati yad devā devaheḍanam iti tasya te pavitrapate pavitreṇeti ca
12.7.13	athaitāni karmāṇi pratiprasthātāparasmin pariśrite tūṣṇīṃ patnyāḥ karoti
12.7.14	undanādivapanāntaṃ na karotīty eke
12.7.15	ā vo devāsa īmaha iti yajamānaḥ pūrveṇa dvāreṇa śālāṃ praviśya vidyud asīty apa upaspṛśyendrāgnī dyāvāpṛthivī ity apareṇāhavanīyam atikramya dakṣiṇatas tiṣṭhaṃs tvaṃ dīkṣāṇām adhipatir asīty āhavanīyam upatiṣṭhate
12.7.16	tasyaiṣa saṃcaro yāvatsutyam
12.8.1	ākūtyai prayuje 'gnaye svāhety etair adhvaryur dhruvaśeṣād audgrahaṇāni pañca juhoty ādyāni catvāri sruveṇa srucā pañcamīm
12.8.2	etā dīkṣāhutayaḥ
12.8.3	vācā me vāg dīkṣatāṃ svāhety etair etāsu hūyamānāsu yajamāno 'dhvaryum anvārabhya japati
12.8.4	adhvaryur dvādaśagṛhītena srucaṃ pūrayitvā viśve devasya netur iti pūrṇāhutiṃ ṣaṣṭhīṃ juhoti
12.8.5	vātaṃ prāṇam iti yajamānas tām anumantrayate
12.8.6	atha kṛṣṇājinena dīkṣate
12.8.7	dakṣiṇaṃ pūrvapādaṃ bahirlomam antarmāṃsaṃ syūtaṃ karoti
12.8.8	indra śākvara gāyatrīm iti dakṣiṇenāhavanīyaṃ tat prācīnagrīvam uttaralomāstṛṇāti
12.8.9	ṛksāmayoḥ śilpe stha iti śuklakṛṣṇe sandhī saṃmṛśate śuklam aṅguṣṭhena kṛṣṇām aṅgulyā
12.8.10	imāṃ dhiyam iti dakṣiṇaṃ jānv ācya bhasanta ārohatīmāṃ su nāvam āruham iti
12.8.11	āhaṃ dīkṣām iti cāruhya japati
12.8.12	atha mekhalayā dīkṣate
12.8.13	sā śaramuñjamiśrā veṇī trivṛd ekataḥpāśā
12.8.14	tayor gasyāṅgirasīti yajamānam antarā vāsasaḥ pradakṣiṇaṃ parivyayati
12.8.15	pūṣā te granthiṃ grathnātv ity uttareṇa nābhiṃ niṣṭarkyaṃ granthiṃ grathnāti
12.8.16	sa te māsthād iti nābher dakṣiṇataḥ paryūhya sthāpayati
12.9.1	patnīṃ yoktreṇa dīkṣayati
12.9.2	tāṃ pratiprasthātā saṃ tvā nahyāmīti pūrvavat saṃnahyati
12.9.3	tato 'syāḥ śirasi jālaṃ pratimuñcati
12.9.4	viṣṇoḥ śarmāsīti yajamāno 'hatena vāsasā sadakṣiṇāṃsaṃ śiraḥ prorṇute
12.9.5	indrasya yonir asīti trivaliṃ pañcavaliṃ vā śāṇyā mauñjyā vā rajjvā paritṛṇṇāṃ kṛṣṇaviṣāṇāṃ yajamānasya vāsodaśāyāṃ badhnāti
12.9.6	kṛṣyai tvā susasyāyā iti vedyā loṣṭam uddhanti
12.9.7	supippalābhyas tvauṣadhībhya iti kaṇḍūtyāṃ śiraḥ kaṇḍūyate
12.9.8	viṣāṇe viṣyaitam ity anyeṣv aṅgeṣu
12.9.9	patnyāś ca pratiprasthātā ṣaḍaṅgulamātraṃ pṛthvagraṃ kaṇḍūyamānaṃ śaṅkuṃ badhnāti
12.9.10	sa bailvo pālāśo vā yo vānyasya yajñiyavṛkṣasya
12.9.11	atha mukhasaṃmitam audumbaraṃ dīkṣitadaṇḍaṃ muṣṭināham ūrdhvasadasīty ūrdhvāgraṃ yajamānāya prayacchati
12.9.12	sūpasthā devo vanaspatir iti pratigṛhya taṃ dakṣiṇata upadhatte
12.10.1	yajamānaḥ svāhā yajñaṃ manaseti prathamena yajñānvārabheṇa dve kaniṣṭhike aṅgulau nyañcati svāhā dyāvāpṛthivībhyām iti dvitīyenānāmike svāhoror antarikṣād iti tṛtīyena madhyame svāhā yajñaṃ vātād ārabha iti caturthena muṣṭī karoti
12.10.2	saṃbhārayajūṃṣi cainam adhvaryur vācayati
12.10.3	atha yajamāno vācaṃ yacchati
12.10.4	nārāyaṇaparāyaṇas tūṣṇīm āste prāg udayān nakṣatrāṇām
12.10.5	yadi pramatto vācaṃ visṛjed vaiṣṇavīṃ vyāhṛtīś cānūcya punar vācaṃ yacchet
12.10.6	yadi muṣṭī visṛjet tvam agne vratapā asīti brūyāt
12.10.7	adīkṣiṣṭāyaṃ brāhmaṇo 'sāv amuṣya putro 'muṣya pautro 'muṣya naptāmuṣyāḥ putro 'muṣyāḥ pautro 'muṣyā napteti taṃ gotrapūrvaṃ trir upāṃśu devebhya āvedayati trir uccair manuṣyebhyaḥ
12.10.8	kṣatriyavaiśyāv apy adīkṣiṣṭāyaṃ brāhmaṇa ity eva yathāvarṇaṃ vā
12.10.9	asyaitāni vratāni bhavanti
12.10.10	na striyam upeyāt
12.10.11	nānṛtaṃ vadet
12.10.12	na māṃsam aśnāti
12.10.13	na dato dhāvate
12.10.14	na darśayati
12.10.15	na smayate
12.10.16	apigṛhya vā smayate
12.10.17	na niṣṭhīvati
12.10.18	nopary āste
12.10.19	na śayīta
12.11.1	yadi śayītādhaḥ prāgdakṣiṇato 'gnim uttāno 'bhimukho vā śayīta
12.11.2	anyaṃ na krudhyet
12.11.3	dīkṣitavādaṃ vadati laukikīṃ vācaṃ canasitavatīṃ vicakṣaṇavatīṃ ca
12.11.4	canasitāntaṃ brāhmaṇam āha vicakṣaṇāntaṃ rājanyavaiśyau
12.11.5	yady anyathā vadati tvam agne vratapā asīti japati
12.11.6	svapsyann āhavanīyam anenābhimantrayate
12.11.7	suptvā prabudhya tvam agne vratapā asīti pratipadya viśve devā abhi mām āvavṛtrann ityantaṃ japati
12.11.8	agne tvaṃ su jāgṛhīti vā svapsyan
12.11.9	undatīr balaṃ dhattety abhivṛṣyamāṇo 'baddhaṃ mana ity amedhyaṃ dṛṣṭvā
12.11.10	rātrāv agnir jyotiṣā śreṣṭha iti mantraṃ saṃnamati
12.11.11	dīkṣitavimitād anyatrainaṃ sūryo 'bhinimroced abhyudiyād vā yady abhinimrukto vāruṇīṃ japati yadi vābhyuditaḥ saurīm
12.11.12	kṛṣṇājinaṃ daṇḍaṃ ca nidhāya niśāyāṃ mūtrapurīṣe kuryād divā chāyāyām
12.11.13	mekṣyan vedimadhyāt kṛṣṇaviṣāṇayeyaṃ te yajñiyā tanūr iti loṣṭaṃ tṛṇam anyad vā kiṃcid apādāyāpo muñcāmīti mehati
12.11.14	tato 'pa ācāmati
12.11.15	pṛthivyā saṃbhavety apāttaṃ pratinidadhāti
12.12.1	brāhmaṇakṣatriyavaiśyā evaṃ tu prapadyeran tair eva saṃbhāṣeta
12.12.2	yady enaṃ śūdreṇa saha saṃvāda upapadyetaiteṣām anyatamam ittham ācakṣvetyāha
12.12.3	na striyā saṃbhāṣeta
12.12.4	kṛṣṇājinānna vyavacchidyeta daṇḍād vā
12.12.5	anyatra kṛṣṇājinānnāsīta śayīta vā
12.12.6	yady anyatrāsīta devāñ janam agan yajña ity enad abhimantrayate
12.12.7	na purā somasya krayād aporṇvīta
12.12.8	dīkṣitāgāre viharati
12.12.9	yena kenacit sahāste 'tho vā na kaṃcanābhivādayate pratyuttiṣṭhati vā
12.12.10	sarva enam abhivādayanti
12.12.11	na juhoty anyatra somāṅgebhyaḥ
12.12.12	na dadāti
12.12.13	na pacati
12.12.14	karśayaty ātmānam
12.12.15	yadāsya kṛṣṇaṃ cakṣuṣor naśyaty antaś ca naiṣpurīṣyaṃ yad aṅgam asya mīyate taj juhotīty āhuḥ
12.12.16	yadi parāvartate viśve devā abhi mām āvavṛtrann ity abhyāvartate
12.12.17	na pratīcyena dvāreṇa nirgacchati
12.12.18	nainaṃ spṛśati
12.12.19	nāsya nāma gṛhṇāti
12.12.20	nāsya pāpaṃ kīrtayati
12.12.21	athaitāni patnyāś ca mantravarjam
12.12.22	sā svāyatane saṃviśati
12.12.23	atha nityavṛttau
12.12.24	adhivṛkṣasūrye purā vā nakṣatrāṇām udayād vrataprado 'gnīñ jyotiṣmataḥ kuruta dīkṣita vācaṃ yaccha patni vācaṃ yacchety uttareṇāhavanīyaṃ tiṣṭhan saṃpreṣyati
12.12.25	atha pūrveṇa dvāreṇa nirgatya vatsārthe stanam ekam avaśiṣyetarān vrataṃ dohayati
12.12.26	gārhapatye 'gnihotravidhinā vrataṃ śrapayitvā surakṣitaṃ nidadhāti
12.12.27	uditeṣu nakṣatreṣu yāḥ paśūnām iti japitvā bhūr bhuvaḥ suvar iti ca vrataṃ kṛṇuteti trir vācaṃ visṛjate
12.12.28	eṣṭrīḥ stheti catasro 'ṅgulīr utsṛjati kaniṣṭhike anāmike ca
12.12.29	tābhir yatheṣṭaṃ ceṣṭate
12.12.30	madhyarātre vratayati
12.12.31	apararātra ity eke
12.13.1	apareṇāhavanīyaṃ vratam abhyāhṛtya vratapradāne niḥṣicya vratya vrataya vratam upehīti dīkṣitāya prayacchati
12.13.2	daivīṃ dhiyaṃ manāmaha ity apa ācamya ye devā manojātā manoyuja iti svāyatane pūrvato vratayati
12.13.3	nādīkṣitā dīkṣitaṃ vratayantaṃ paśyanti
12.13.4	śivāḥ pītā bhavatheti vratayitvāpa ācāmati
12.13.5	evaṃ purā nakṣatrāṇam astamayād vācaṃ yamayati vrataṃ dohayaty astamiteṣu nakṣatreṣu vācaṃ visṛjate
12.13.6	madhyāhne vratayati
12.13.7	api vā purodayād ādityasya vācaṃ yamayati vrataṃ dohayaty udita āditye vācaṃ visṛjate
12.13.8	aparāhṇe vā vratayati
12.13.9	yāgnihotrasya skannasya prāyaścittiḥ sā vratasya
12.13.10	yavāgū rājanyasya vratam āmikṣā vaiśyasya payo brāhmaṇasya
12.13.11	dīkṣāsv etāni sarveṣām upasatsu stanavibhāgaḥ
12.13.12	yadi payo na syād rājanyavratena vratayet
12.13.13	yadi manyetopadasyāmīty odanaṃ dhānāḥ saktūn ghṛtam ity anuvratayed ity āha
12.13.14	nāvrato bhavaty agnihotrasyāvicchittyai
12.13.15	patnyāś ca vāgyatāyāḥ pratiprasthātā dakṣiṇena dvāreṇa nirgatya vrataṃ dohayitvā vrataśrapaṇāgāre śrapayitvā surakṣitaṃ nidadhāti
12.13.16	atha patnyai svāyatane prayacchati
12.13.17	sāpy atraiva vrataṃ tūṣṇīṃ vratayati
12.13.18	yad ahar dīkṣayati tasya rātriṃ jāgarti
12.13.19	dīkṣitasya yūpaṃ chinatti krīte vā rājani
12.13.20	tad vyākhyātam
12.13.21	samāno yūpa āhavanīyaḥ svarur agnīṣomīyasavanīyayor anūbandhyāyāś ca
12.14.1	dvādaśarātraṃ bhṛtiṃ vanvānaḥ pūṣā sanyeti sanīhārān prahiṇoti
12.14.2	candramasītyādyair yathārūpaṃ hiraṇyādi pratigṛhṇīyāt
12.14.3	devaḥ savitā vasor vasudāvetītarāṇy aparimitā gāva ekaikaṃ vā
12.14.4	tāsāṃ naṣṭāṃ ca vāyave tvety anudiśati
12.14.5	apsu mṛtāṃ varuṇāya tveti
12.14.6	saṃśīrṇāṃ nirṛtyai tvety api vāvasannām
12.14.7	vidyuddhatāṃ marudbhyas tveti
12.14.8	jvarahatāṃ rudrāya tveti
12.14.9	senābhigṛhītām indrāya tvā prasahvana iti
12.14.10	avijñātavyādhimṛtāṃ yamāya tveti
12.14.11	yānudiṣṭāsv adhigatā tām anudiṣṭāyai devatāyā ālabheta dakṣiṇābhir vā saha dadyāt
12.14.12	yadi tvarayā svayaṃ prayāty araṇīṣv agnīn pṛthag āropya saha prayāti
12.14.13	bhadrād abhi śreya iti taṃ prayāntam adhvaryur anumantrayate
12.14.14	yajamāno 'raṇīṃ dakṣiṇena pariśritya vratayati
12.14.15	āpaḥ santi ced devīr āpa ity avagāhyācchinnaṃ tantuṃ pṛthivyā anugeṣam iti loṣṭaṃ hastena vimṛjyā kūlāt setuṃ kurvann ivātyeti
12.14.16	pṛthivyā saṃbhavety atiśiṣṭaṃ nidadhāti
12.14.17	athemam avasya vara ā pṛthivyā iti prayāsyan devayajanam adhyavasyati
12.14.18	āre śatrūn kṛṇuhi sarvavīra ity udyantam ādityam upatiṣṭhate
12.15.1	dīkṣānte somakrayārtham uparavadeśe pratiprasthātā rājānaṃ nītvā rohite carmaṇy ānaḍuhe nyupya somavikrayin somaṃ śodhayeti saṃpreṣyati
12.15.2	kautsaḥ śūdro vā vikrayī taṃ saṃśodhyopāste
12.15.3	atha prāyaṇīyam adityai payasi caruṃ nirvapati
12.15.4	prāyaṇīyādy odavasānīyāyā iṣṭipaśubandheṣv anvādhānavratopāyanajāgaraṇāraṇyāśanapatnīsaṃnahanabrahmavaraṇāni na vidyante
12.15.5	kapālānāṃ sthāne sthālī bhavati
12.15.6	ananūyājaḥ prāyaṇīyo bhavaty aprayāja udayanīyaḥ
12.15.7	ājyagrahaṇakāle juhvāṃ catur gṛhṇāti catur upabhṛti samānayanārtham
12.15.8	udayanīye na juhvāṃ gṛhṇāty upabhṛti catur anūyājārtham
12.15.9	ṣaḍḍhotrā prāyaṇīyaṃ carum āsādayati
12.15.10	vyākhyātāv ājyabhāgau
12.15.11	ājyena devatāś catasro yajati
12.16.1	pūrvārdhe pathyāṃ svastim agniṃ dakṣiṇārdhe 'parārdhe somam uttarārdhe savitāraṃ madhye 'ditiṃ yajet
12.16.2	aditim iṣṭvā maruto yaddha vo diva iti mārutīm ṛcam anvāha
12.16.3	śamyvantaḥ prāyaṇīyaḥ saṃtiṣṭhate
12.16.4	sthālīṃ sakṣāmakāṣām etan mekṣaṇam etad barhir etaṃ vedam udayanīyāya surakṣitaṃ nidadhāti
12.16.5	dhrauvam ājyaṃ dhārayati
12.16.6	tasmāj juhvām aṣṭau caturo vā gṛhītvā darbhanāḍyā hiraṇyaṃ niṣṭarkyaṃ pragrathya juhvām avadadhātīyaṃ te śukra tanūr iti
12.16.7	tad ājyaṃ jūr asi dhṛtā manasety āhavanīye 'nvārabdhe yajamāne nirūḍhapaśubandhalakṣaṇāṃ piṅgākṣīm ekahāyanīṃ somakrayaṇīm īkṣamāṇo juhoti
12.16.8	aparaṃ caturgṛhītaṃ gṛhītvā śukram asīti hiraṇyaṃ ghṛtād uddhṛtya surakṣitaṃ nidadhāti caturgṛhītaṃ ca
12.16.9	vaiśvadevaṃ havir ity ājyam abhimantrya sūryasya cakṣur aruham iti sahiraṇyena pāṇinādityam upatiṣṭhate
12.16.10	agreṇa śālāṃ pratyaṅmukhīm avasthāpya somakrayaṇīṃ cid asi manāsīti saṃśāsti
12.16.11	mitras tvā padi badhnātv iti dakṣiṇe pūrvapāde baddhvā pūṣādhvana iti yatra somas tatra gamayati
12.16.12	dakṣiṇena padā vasvy asi rudrāsītyādyair dakṣiṇāni ṣaṭ padāny anunikrāmati
12.16.13	ekam iṣe viṣṇus tvānvetv ity etair nikramyamāṇeṣu yajamāno 'nuvartayati
12.16.14	sakhāya iti saptamaṃ padam abhimantrayate
12.16.15	adhvaryur bṛhaspatis tvā sumne raṇvatv iti saptamaṃ padam abhigṛhṇāti
12.16.16	taddhiraṇyaṃ tasmin nidhāya paristīrya pṛthivyās tvā mūrdhann ājigharmīti tac caturgṛhītam abhijuhoti
12.17.1	hiraṇyam apoddhṛtya parilikhitaṃ rakṣaḥ parilikhitā arātaya iti sphyena dakṣiṇaṃ padaṃ triḥ parilikhati yāvad ghṛtānvaktam
12.17.2	atha sphyenopasaṃgrāhaṃ padaṃ sthālyām asme rāya iti samopya tve rāya iti yajamānāya prayacchati
12.17.3	tote rāya iti yajamānaḥ patnyai
12.17.4	saṃ devi devyorvaśyā paśyasveti patnīṃ somakrayaṇyā samīkṣayati
12.17.5	tvaṣṭīmatī te sapeyeti yajamānaṃ patnyā
12.17.6	māhaṃ rāyaspoṣeṇa viyoṣam iti somakrayaṇīṃ yajamāno 'bhimantrayate
12.17.7	taddhiraṇyaṃ prakṣālyānāmikāyāṃ badhnāty āpyāyanābhiṣavāṃśvadābhyārthaṃ ca
12.17.8	yataḥ padagartaṃ tad unnambhaya pṛthivīm ity adbhir upaninīya somakrayaṇīm utsṛjati
12.17.9	patnī padaṃ surakṣitaṃ nidadhāti
12.17.10	atha sūryasya cakṣur aruham ity ādityam upatiṣṭhate
12.17.11	somavikrayiṇaṃ śuddhas te soma iti pṛcchati
12.17.12	śuddha itītaraḥ pratyāha
12.17.13	eṣa te gāyatro bhāga ity etair vicitaṃ rājānam upatiṣṭhate
12.17.14	tac carmaṇa uttarārdhe kṣaumaṃ vāso dviguṇaṃ prācīnadaśam āstīryāṃśunā te aṃśuḥ pṛcyatām iti rājānaṃ sahiraṇyena pāṇinābhimṛśyābhi tyaṃ devaṃ savitāram ity aticchandasarcā stīrṇe kṣaume mimīte kaniṣṭhādyekaikāṅgulyā sāṅguṣṭhayā prasāritayāṃśūn samupagṛhya mimīte
12.17.15	na kaniṣṭhayā pañcamam
12.17.16	kaniṣṭhayaiva daśamam
12.17.17	pañcakṛtvo yajuṣā mimīte pañcakṛtvas tūṣṇīm
12.17.18	evaṃ dvis trir aparimitakṛtvo vā
12.18.1	avaśiṣṭaṃ rājānaṃ prajābhyas tvety upasamūhya vāsaso 'ntān samuccitya dviguṇenoṣṇīṣeṇa prāṇāya tveti pradakṣiṇam upanahyati
12.18.2	vyānāya tvety anuśṛnthati
12.18.3	prajās tvam anu prāṇihi prajās tvāmanu prāṇantv iti rājānaṃ yajamānam avekṣayati
12.18.4	enaṃ carmaṇi nidadhāti
12.18.5	deva sūrya somaṃ kreṣyāma ity ādityam upatiṣṭhate somavikrayī ca rājānaṃ carmaṇa ādatte
12.18.6	somavikrayin krayyas te somo rājeti somavikrayiṇaṃ pṛcchati
12.18.7	krayya itītaraḥ pratyāha
12.18.8	somaṃ te krīṇāmīty uktvā gor mahimā mahān iti manvānaḥ kalayā te krīṇāni kuṣṭhayā te krīṇāni śaphena te krīṇāni padā te krīṇānīti pratyekaṃ tisraḥ paṇate
12.18.9	svayaṃ gos trīn pādān paṇitān pratiṣidhya gavā te krīṇānīti gām eva paṇate
12.18.10	bhūyo vā ataḥ somo rājārhatīty ā saṃkhyāsaṃpadaḥ somavikrayī pratyāha
12.18.11	bhūya evātaḥ somo rājārhatīty adhvaryuḥ pratinandya śukraṃ te śukreṇa krīṇāmīti hiraṇyaṃ paṇate
12.18.12	vikrayy etad ādatte
12.18.13	tapasas tanūr asīty ajām
12.18.14	vāsasā te krīṇānīti vāsaḥ
12.18.15	caturbhiḥ saṃkhyāṃ saṃpādayati
12.19.1	dvādaśaśatadakṣiṇasya krator daśabhir vā
12.19.2	tadā sapta gāvo hiraṇyaṃ vāso 'jā ca daśa bhavanti
12.19.3	bhūyasā vā
12.19.4	ekayaikaviṃśatidakṣiṇasya tisṛbhiḥ ṣaṣṭidakṣiṇasya
12.19.5	uktasaṃkhyāṃ saṃpādya saṃ yat te gor asme candrāṇīti somavikrayiṇo hiraṇyaṃ pratyādāya yajamānāya prayacchaty asme ta bandhur iti śuklām ūrṇāstukāṃ ca
12.19.6	tayā yajamāno daśāpavitrasya nābhiṃ karoti
12.19.7	idam ahaṃ sarpāṇāṃ dandaśūkānāṃ grīvā upagrathnāmīti kṛṣṇām ūrṇastukām upagrathnāti
12.19.8	somavikrayiṇi tama iti tayā jalena somavikrayiṇaṃ lalāṭe vidhyati
12.19.9	svāna bhrājāṅghāra ityāntād anuvākasya somakrayaṇān anudiśati
12.19.10	mitro na ehi sumitradhā iti rājānaṃ somavikrayiṇo 'pādatta indrasyorum āviśeti yajamānasya dakṣiṇa ūrāv āsādayaty ainaṃ yajamānaḥ pratyaporṇute vayaḥ suparṇā iti
12.19.11	abhyukṣitam uṣṇīṣaṃ parikarmiṇe prayacchati
12.19.12	mitrāvaruṇayos tvā praśāstroḥ praśiṣā prayacchāmy avakro 'vidhuro bhūyāsam iti maitrāvaruṇāya dīkṣitadaṇḍaṃ prayacchati
12.19.13	rudras tvāvartayatv iti somakrayaṇīṃ pradakṣiṇam āvartyānyayā gavā niṣkrīya goṣṭhe yajamānasyotsṛjati
12.19.14	atha yajamāno rājānaṃ hastābhyām upādāya śīrṣṇi kṛtvodāyuṣety uttiṣṭhati
12.19.15	prāgīṣaṃ somavāhanam ano dakṣiṇata upasthitaṃ bhavati
12.19.16	urv antarikṣam anvihīty abhipravrajati
12.19.17	tasya nīḍe 'dhvaryur adityāḥ sado 'sīti prācīnagrīvaṃ kṛṣṇājinam uttaralomopastṛṇāty adityāḥ sada āsīdeti kṛṣṇājine rājānam āsādayati
12.19.18	astabhnād dyām ṛṣabha ity enam upatiṣṭhate
12.19.19	vaneṣu vy antarikṣaṃ tatāneti vāsasā paritanoti
12.19.20	sauryarcā purastāt kṛṣṇājinaṃ pratyānayaty ud u tyaṃ jātavedasam ity ūrdhvagrīvaṃ bahirviśasanam
12.19.21	dhūr asīti dhurāv abhimṛśya vāruṇam asīti śakaṭam ākhidya varuṇas tvottabhnātv ity upastabhya varuṇasya skambhanam asīti śamyāṃ pratimucyosrāv etaṃ dhūrṣāhāv ity unnīyamānau somavāhanāv anvīkṣate
12.20.1	varuṇasya skambhanam asīti tayor dakṣiṇaṃ prathamaṃ yunakti
12.20.2	varuṇasya skambhasarjanam asīti śamyām avagṛhya pratyasto varuṇasya pāśa iti yoktrapāśaṃ pratyasyati
12.20.3	etayaivāvṛtottaram anaḍvāhaṃ yunakti
12.20.4	palāśaśākhe bibhrad antareṇeṣe subrahmaṇya upasarpati
12.20.5	adhvaryur īṣāṃ dakṣiṇām anvārabhya somāya krītāya prohyamāṇāyānubrūhi brahman vācaṃ yaccha subrahmaṇya subrahmaṇyām āhvayeti saṃpreṣyati
12.20.6	oṃ bhūḥ sāsi subrahmaṇye tasyās te pṛthivī pāda iti subrahmaṇyāsu sarvāsu yajamānaḥ subrahmaṇyam anvārabhyāhūtām āhūtāṃ japati
12.20.7	adhvaryuyajamānau prathamāyāṃ trir uktāyāṃ pracyavasva bhuvaspata iti rājānaṃ pracyāvayataḥ
12.20.8	sarve prāñco 'bhibhūyātha pradakṣiṇaṃ paricaranti
12.20.9	śyeno bhūtvā parāpateti rājānam adhvaryur abhimantrayate
12.20.10	yajamānasya svastyayany asīti dakṣiṇenottareṇa vādhvaryur yajamānaś cāñjasā rājānam upasaṃkrāmataḥ
12.20.11	agreṇa śālāṃ tiṣṭhan rājñe prohyamāṇāyopadāṃ manvāno 'jenāgnīṣomīyeṇa karṇagṛhītena namo mitrasyeti rājānaṃ yajamānaḥ pratīkṣate
12.20.12	sa kṛṣṇasāraṅgo lohitasāraṅgo vā nirūḍhapaśubandhalakṣaṇaḥ śmaśrulaḥ sthūlaḥ pīvā
12.21.1	ohyamāne rājany agreṇa śālām āsandīm adhvaryava udgṛhṇanti
12.21.2	audumbarī nābhidaghnapādāratnimātraśīrṣaṇyānūcyā mauñjavivānā bhavati
12.21.3	athāgnīn prajvalayanti
12.21.4	tad anaḥ somavāhanam agreṇa prāgvaṃśam udagīṣam avasthāpya vāruṇam asīty utkhidati
12.21.5	varuṇas tvottabhnātv ity upastabhnāti
12.21.6	dakṣiṇam anaḍvāhaṃ vimuñcati
12.21.7	vāruṇam asīti yoktraṃ parikarṣati
12.21.8	varuṇasya skambhasarjanam asīti śamyāṃ pravṛhati
12.21.9	unmukto varuṇasya pāśa iti yoktrapāśaṃ vimuñcati
12.21.10	evam uttaram anaḍvāhaṃ vimuñcaty avimukto vā sa bhavati
12.21.11	athātithyāyāṃ saptadaśa sāmidhenyaḥ
12.21.12	ikṣuśalāke vidhṛtī
12.21.13	kārṣmaryamayān paridhīn idhma upasaṃnahyaty āśvavālaṃ prastaraṃ barhiṣi
12.21.14	devasya tvā savituḥ prasava iti pratipadyāgner ātithyam asīty etaiḥ pratimantraṃ juṣṭaṃ nirvapāmīty etaiḥ pañcakṛtvaḥ
12.21.15	vaiṣṇavaṃ navakapālam ātithyaṃ patnyānvārabdho nirvapati
12.21.16	haviṣkṛtā vācaṃ visṛjyottaram anaḍvāhaṃ vimuñcati
12.21.17	vāruṇam asīti yajamāno vāso 'pādāya yā te dhāmāni haviṣā yajanti tā te viśvā paribhūr astu yajñam iti nīḍād rājānam ādatte
12.21.18	urv antarikṣam anvihīti pravrajati
12.21.19	pratiprasthātāsandīm ādāya pūrveṇa dvāreṇa śālāṃ praviśyāgreṇāhavanīyaṃ paryāhṛtya varuṇasyartasadany asīti dakṣiṇenāhavanīyam āsandīṃ nidadhāti
12.22.1	tasyāṃ kṛṣṇājinam adityāḥ sado 'sīti tathāstṛṇāti
12.22.2	adityāḥ sada āsīdeti kṛṣṇājine rājānam āsādayati
12.22.3	varuṇo 'si dhṛtavrato vāruṇam asīti rājānam upatiṣṭhate
12.22.4	vāruṇam asīti vāsasā paryānahyati
12.22.5	tat tvā yāmi brahmaṇā vandamāna iti vāruṇyarcā sarvatra rājānaṃ paricarati
12.22.6	agniṃ rājānaṃ cāntareṇa mā saṃcāriṣṭeti saṃpreṣyati
12.22.7	atrāpyasmai pāyasam annam arghyaṃ lājān apūpāṃś copaharanti
12.22.8	athāvahananādi karma pratipadyate
12.22.9	śrapaṇakāle saha puroḍāśena madantīr adhiśrayati
12.22.10	caturgṛhītāny ājyāni gṛhṇāti
12.22.11	caturhotrātithyam āsādayati
12.22.12	atra saṃbhārayajūṃṣi vyācaṣṭe
12.22.13	paśuvan nirmanthyena carati
12.22.14	vedaṃ nidhāya sāmidhenībhyaḥ saṃpreṣyati
12.22.15	pañca prayājān yajati
12.22.16	sarvam aupabhṛtaṃ caturthe juhvāṃ samānayati
12.22.17	upāṃśu carati
12.22.18	viṣṇave 'nubrūhīti viṣṇuṃ yajetīḍāntātithyā
12.22.19	dhrauvājyam āpyāyyāntarvedi camasaṃ nidhāya tasmiṃs tānūnaptram āpataye tvā gṛhṇāmīti pañcabhiḥ pratimantraṃ pañcāvattam abhigṛhṇāti
12.22.20	tad dakṣiṇaśroṇyāṃ nidhāyānādhṛṣṭam asīti sarva ṛtvijo yajamānaś ca samavamṛśanti
12.22.21	anu me dīkṣām iti yajamānaṃ vācayati
12.23.1	yāvanta ṛtvijas teṣūpahavam iṣṭvā tair upahūtaḥ prajāpatau tvā manasi juhomīti yajamāna eva samavamṛṣṭaṃ trir avajighrati
12.23.2	tasminn apo ninīyottarataḥ siñcati
12.23.3	athāgnīn madanty āpā3 ity adhvaryuḥ pṛcchati
12.23.4	idaṃ madanti devīr amṛtā ṛtāvṛdha ity āgnīdhraḥ pratyāha
12.23.5	tābhir ādraveti saṃpreṣyati
12.23.6	tenāhṛtābhir madantībhiḥ pāṇīn prakṣālya tānūnaptriṇo hiraṇyapāṇayo rājānaṃ visrasyāṁśur aṃśus te deva somāpyāyatām ity āpyāyayanti
12.23.7	āpyāyaya sakhīn ity adhvaryur yajamānam api vācayati
12.23.8	dakṣiṇārdhe vedyāḥ prastaraṃ nidhāyottānān dakṣiṇān pāṇīn kṛtvā savyān nīca eṣṭā rāyaḥ preṣe bhagāyeti nihnuvate
12.23.9	yajamānam avāntaradīkṣām upanayati
12.23.10	agne vratapate tvam ity āhavanīyam upasthāpayati
12.24.1	yajamāno gāḍhataraṃ mekhalāṃ samāyacchate gāḍhataraṃ muṣṭī kurute
12.24.2	patnī tu yoktram
12.24.3	taptavrato bhavati
12.24.4	madantībhir mārjayate
12.24.5	pūrvavratam utsṛjati
12.24.6	yā te agne rudriyā tanūr ity etenāto 'dhi vratayati
12.24.7	daikṣam etad ahar vrataparimāṇaṃ bhavati
12.24.8	aupasado 'ta ūrdhvaṃ vratasaṃkalpaḥ
12.24.9	tisra upasado bhavanti ṣaḍ dvādaśa caturviṃśatir vā
12.24.10	catuḥstanam etāṃ rātriṃ vrataṃ bhavati tristanaṃ madhyame 'hani dvistanaṃ rātrāv ekastanam uttame 'horātre
12.24.11	ārāgrām avāntaradīkṣām upeyād iti brāhmaṇoktāni kāmyāni vrataparimāṇāni
12.24.12	teṣāṃ yathākāmam atha pravargyeṇa caranti caranti
13.1.1	pravargyeṇa cariṣyann amāvāsyāyāṃ paurṇamāsyāṃ śuklapakṣe puṇye 'hani vā saṃbhārāhartur namo vāca ity anuvākena śāntiṃ kṛtvā vaikaṅkatīṃ khādirīṃ vaiṇavīṃ vā samidham ādhāya yuñjate mana iti caturgṛhītaṃ juhoti
13.1.2	na dīkṣitasya juhuyāt
13.1.3	kāṇṭakīm evaitayā samidham ādadhyād etāṃ vā japet
13.1.4	devasya tveti khādirīm audumbarīṃ vaikaṅkatīṃ vaiṇavīṃ vā vyāyāmamātrīm aratnimātrīṃ vā kalmāṣīm ubhayataḥkṣṇūm abhrim ādāyāvir asi nārir asīty abhimantryotthāyottiṣṭha brahmaṇaspata iti brahmāṇam āmantrayate
13.1.5	brahmopottiṣṭhati
13.1.6	ubhāv upaprayantv ity uttaram ardharcaṃ japataḥ
13.1.7	ādadate kṛṣṇājinam
13.1.8	yataḥ kutaścin mṛdaṃ khanitvāharanti tatra praitu brahmaṇaspatir ity aśvaprathamāḥ prāñco yanty api vā saṃbhārāḥ pariśrite bhavanti
13.1.9	purastād āhavanīyān mṛtkhanaḥ pūrvaḥ pūrva uttarottaro bhavati
13.1.10	uttareṇa mṛtkhanaṃ prācīnāgreṣu darbheṣu kṛṣṇājinaṃ prācīnagrīvam uttaralomopastṛṇāti
13.1.11	devī dyāvāpṛthivī iti dyāvāpṛthivī upasthāya ṛdhyāsam adyety abhriyā mṛtkhane prahṛtya makhasya śira ity apādāya makhāya tveti hṛtvā makhasya tvā śīrṣṇa iti kṛṣṇājine nivapati
13.1.12	evaṃ dvitīyaṃ tṛtīyaṃ ca hṛtvā nivapati
13.1.13	tūṣṇīṃ caturtham aparimitaṃ vā yāvatyo mṛdaḥ pravargyapātrebhya āptāḥ syuḥ
13.1.14	prāyaścittāya pariśinaṣṭi śeṣam
13.1.15	evam itareṣāṃ saṃbhārāṇām
13.2.1	iyaty agra āsīr iti varāhavihatam upatiṣṭhate
13.2.2	devīr vamrīr iti valmīkavapām
13.2.3	i̍ndrasyaujo 'sīti pūtikān
13.2.4	agnijā asi prajāpate reta ity ajalomasaṃsṛṣṭāni kṛṣṇājinalomāni pṛthag upasthāya prahṛtyopagṛhya kṛṣṇājine nivapati
13.2.5	pañca saṃbhārān āyur dhehi prāṇaṃ dhehīty aśvenāvaghrāpya madhuṃ tvā madhulā karotv iti nyupteṣu saṃbhāreṣv ekām ajāṃ puṃvatsām abhito dogdhi
13.2.6	ṛtvijaḥ sarve pravargyam ādadata uttareṇa vihāraṃ pariśrita uddhṛtyāvokṣya sikatā nyupya tān nidadhati
13.2.7	gārhapatye madantīḥ pūrvam adhiśritya madhu tvā madhulā karotv iti tābhir enam upasṛjati
13.3.1	yāny apy anyāny ukhāsaṃsarjanāny armakalālāni śarkarāvāñjanapiṣṭādīni dṛḍhārthaṃ taiś copasṛjati
13.3.2	asmin pravargyaṃ yat kiṃcodakakṛtyaṃ tathādhiśritya madantībhiḥ kriyate
13.3.3	nainaṃ strī prekṣate na śūdraḥ
13.3.4	na pātrāṇi kurvann abhiprāṇyāt
13.3.5	apahāya mukham anabhiprāṇan veṇunā karoti
13.3.6	na pravargyaṃ cādityaṃ cāntarā vyaveyāt
13.3.7	yatra kva ca pravargye prakrānta ādityo 'stamiyāt tad viramya tacchiṣṭaṃ śvo bhūte samāpayati
13.3.8	tā mṛdaḥ saṃprakṣudya makhasya śiro 'sīti piṇḍaṃ kṛtvāṅguṣṭhābhyāṃ yathārthābhyām aṅgulībhyāṃ ca yajñasya pade stha iti nigṛhya tat tridhāvacchidya trīn piṇḍān kṛtvā gāyatro 'sīti prathamaṃ kartre prayacchati traiṣṭubho 'sīti dvitīyaṃ jāgato 'sīti tṛtīyaṃ ca
13.3.9	gāyatreṇa tvā chandasā karomīti tribhiś chandobhis trīn mahāvīrān vāyavyaprakārāṃs tryuddhīn pañcoddhīn aparimitoddhīn vā prādeśamātrān ūrdhvasānūn āsecanavaduparibhāgān madhye saṃnatān karoti
13.3.10	makhasya rāsnāsīty upabilaṃ rāsnāṃ kṛtvāditis te bilaṃ gṛhṇātv iti veṇuparvaṇā bilaṃ karoti
13.4.1	yāvatā bilena daivatāya sauviṣṭakṛtāyāgnihotrāya bhakṣebhyo 'laṃ manyate
13.4.2	tān uttarataḥ sikatāsu pratiṣṭhāpya svaryasya harasā śrāyety ātapena pratyekam abhitapati
13.4.3	makho 'sīty anuvīkṣate
13.4.4	tūṣṇīm itarāṇy āsecanavanti
13.4.5	hastyoṣṭhyāsye dve dogdhre mṛdaitayā karoti yathā srugadaṇḍaivaṃ varṣīya ādhvaryavaṃ dogdhraṃ pratiprasthānād ājyasthālīṃ dadhisthālīṃ dve parimaṇḍale rauhiṇakapāle
13.4.6	yadi kratuḥ sāgnicityo gharmeṣṭakāṃ kulāyinīṃ ca
13.4.7	śiṣṭayā mṛdā pralipya tāny apavātayati
13.4.8	upavāteṣu ślakṣṇīkaraṇaiḥ ślakṣṇīkurvanti
13.4.9	gārhapatye vṛṣāśvaśakṛdādīn pradīpya vṛṣṇo aśvasya niṣpad asīti prathamaṃ mahāvīraṃ śaphābhyāṃ gṛhītvāntar bahir dhūpayati
13.4.10	evam itarau
13.4.11	tūṣṇīm itarāṇi
13.4.12	ataḥ prabhṛti śaphābhyām eva mahāvīrān ādadyāt
13.5.1	gārhapatyasya purastād avaṭaṃ khanati
13.5.2	tasmin lohitapacanāt saṃbhārān avakīrya deva puraścara saghyāsaṃ tveti mahāvīrān krameṇa prāco vodīco vopāvaharati
13.5.3	purastād dogdhre 'parastād rauhiṇakapāle cājyadadhisthālyā upariṣṭān nidhāya taiḥ pacanaiḥ saṃpracchādya mṛdāvalimpati
13.5.4	pratidiśam upoṣaṇāya caturaṅgulaṃ viśinaṣṭi
13.5.5	gārhapatye muñjapralavān ādīpyārciṣe tvetyādyaiḥ pratimantraṃ pratidiśam upoṣati
13.5.6	api vā sarvaiḥ sarvataḥ
13.5.7	tāny ahani rātrau vā pacyante
13.5.8	yadi sāyam upoṣati prātar upaiti yadi prātaḥ sāyam
13.5.9	abhīmaṃ mahineti maitrībhyāṃ pacyamānāny upacarati
13.5.10	pakveṣu siddhyai tveti dhṛṣṭī ādāya tābhyām aṅgārān apohati
13.5.11	devas tvā savitodvapatv iti prathamaṃ mahāvīraṃ śaphābhyām udvāsayati
13.5.12	apadyamānaḥ pṛthivyām āśā diśa āpṛṇety uttarataḥ sikatāsu pratiṣṭhāpayati
13.5.13	evam itarau
13.5.14	tūṣṇīm itarāṇi
13.5.15	sūryasya tvā cakṣuṣānvīkṣa ity anuvīkṣate
13.6.1	brāhmaṇasyaitānīdam aham amum āmuṣyāyaṇaṃ brahmavarcasena paryūhāmīti sikatābhiḥ pradakṣiṇaṃ paryūhati
13.6.2	viśā paryūhāmīti saṃnamati rājanyasya
13.6.3	paśubhir iti vaiśyasya
13.6.4	ekaikaṃ mahāvīraṃ śaphābhyāṃ gṛhītvā sate 'vadhāya gāyatreṇa tvā chandasācchṛṇadmīty etais tribhiḥ pratimantraṃ prabhūtenājāpayasācchṛṇatty antarato bāhyataś ca
13.6.5	svācchṛṇṇaṃ gopayasābhiviṣyandayati
13.6.6	tūṣṇīṃ dogdhre rauhiṇakapāle cājyadadhisthālyau ca
13.6.7	yadi vidhuḥ pradaro vā jāyate śiṣṭebhyaḥ kiṃcid ādāya cūrṇayitvājāpayasi prakīrya tenātra pralipya vidhuṃ dadrāṇaṃ yad ṛte cid abhiśriṣa iti dvābhyām upoṣayati
13.6.8	yady u vai sarvaśa eva bhidyate tāni kapālāni piṣṭvā śiṣṭayā mṛdā saṃsṛjya tathā kṛtvopoṣati
13.6.9	pravargyapātrāṇi kṛṣṇājinenopanahyottareṇa śālāṃ deva puraścara saghyāsaṃ tveti śikya āsajya tad yathā patnī na paśyaty ā prayogāt tathā nidadhāti
13.6.10	śaṃ no vāta ity uttarāṃ śāntim upayanti
13.7.1	pracaraṇakāle pravargyeṇa pracaryopasadā pracaranty upasadā vā pracarya pravargyeṇa
13.7.2	tena cariṣyantaḥ saṃvṛṇvanti dvārāṇi striyo yathā na paśyanti pariśrayanti patnīsaṃcārān
13.7.3	purastād adhvaryuḥ paścāddhotopaviśati dakṣiṇataḥ paścāt prastotā dakṣiṇato brahmā yajamānaś cottarataḥ pratiprasthātāgnīdhraś ca
13.7.4	apa upaspṛśya madantīr namo vāca iti śāntiṃ japitvā purastād gārhapatyasya muñjapralavān saṃstīrya teṣu deva puraścara saghyāsaṃ tveti prathamaṃ mahāvīram upāvaharaty evam itarau tūṣṇīm itarāṇi
13.7.5	atraiva pravargyārthān saṃbhārān saṃsādayati
13.7.6	somāsandīprakārā varṣīyasī samrāḍāsandī hrasīyasī vā
13.7.7	catasraḥ srucas tāsu dve rauhiṇahavanyāv animne
13.7.8	itare dve sanimne
13.7.9	tayor varṣīyasy upayamanī prokṣaṇīdhānī hrasīyasī
13.7.10	dvau sruvau dve dhṛṣṭī ca
13.7.11	mahāvīrasaṃmitau pārśvataś chinnāv anyatarataḥ saṃtṛṇṇau saṃdaṃśau śaphāv ity ācakṣate
13.7.12	sthūlaśaṅkur gharmadughārthas trayo 'sthūlaśaṅkavo vatsādyarthā amī avatsaśaṅkur iti padaṃdināṃ ṣaṭchakalāś caitāny audumbarāṇi
13.7.13	vaikaṅkatī samitparidhayo vaikaṅkatās trayodaśendhanāni pālāśāni vaiṇavāni vaikaṅkatāni khādirāṇy ārkāṇy audumbarāṇi śamīmayāni vā
13.7.14	śuklakṛṣṇaromāṇi kārṣṇājināni dhavitrāṇi trīṇi bāhupramāṇadaṇḍāni
13.7.15	vaiṇavā audumbarā vā daṇḍāḥ
13.7.16	śatamānaṃ rajataṃ suvarṇaṃ ca
13.7.17	sāgraś chinnāgraś ca dvau vedāv abhidhānī dve nidāne trīṇi viśākhadāmāni
13.7.18	etāni mauñjāni
13.7.19	aphalīkṛtāni rauhiṇyoḥ piṣṭāni
13.7.20	prabhūtā muñjapralavāḥ
13.7.21	kharebhyaḥ sikatā
13.7.22	mauñje pavitre darbhamaye vā
13.7.23	uttareṇa gārhapatyaṃ sphyenoddhatyāvokṣya sikatā nyupya prādeśamātraṃ parimaṇḍalaṃ pravṛñjanīyam uttareṇāhavanīyaṃ tathodvāsanīyam uttareṇa śālāṃ caturaśraṃ niṣyandavantam ucchiṣṭakharam evaṃ trīn kharān kṛtvā śiṣṭāḥ sikatā uttarārdhe nidheyāḥ syuḥ
13.7.24	atha prokṣaṇīḥ saṃskṛtya brahman pravargyeṇa pracariṣyāmo hotar gharmam abhiṣṭuhy agnīd rauhiṇau puroḍāśāv adhiśraya pratiprasthātaḥ pravargyaṃ vihara prastotaḥ sāmāni gāyeti brahmādīn saṃpreṣyati
13.8.1	atha brahmā yajur yuktam ity upāṃśv anudrutyom indravantaḥ pracaratety uccaiḥ prasauti
13.8.2	adhvaryuḥ prasūto madantībhir yamāya tvā makhāya tveti sarvān pravargyasaṃbhārāṃs tris triḥ prokṣati yathā parān saṃbhārān abhiprāpnuyāt
13.8.3	prokṣitāni vyāyātayati
13.8.4	preṣito hotā brahma jajñānam iti pratipadyābhiṣṭuyāt
13.8.5	ṛgāvānaṃ praṇutya vyavasyet
13.8.6	āgnīdhro rauhiṇau puroḍāśāv adhiśrayati
13.8.7	pratiprasthātā darvihomavad ājyaṃ saṃskṛtya dadhy adhiśrayati
13.8.8	agreṇāhavanīyaṃ samrāḍāsandīṃ paryāhṛtya rājāsandyāḥ purastād uttarato vā nidadhāti
13.8.9	tasyāṃ prāggrīvaṃ kṛṣṇājinam ūrdhvalomāstṛṇāti
13.8.10	tasmiṃs tathottarau mahāvīrāv upaśayau nidadhāti
13.8.11	tāv apracaraṇīyau
13.8.12	sthūlaśaṅkūn vatsaśaṅkūn viśākhadāmānīty ādāyāgreṇa hotāraṃ dakṣiṇātikramya dakṣiṇayā dvāropahṛtya dakṣiṇena dakṣiṇaṃ dvāraṃ hotuḥ samīkṣāyāṃ mātuḥ śaṅkuṃ nihanti
13.8.13	pūrvasyā eva dvāryāyā dakṣiṇato gharmaduho vatsasyāparasyā eva dakṣiṇato 'jāyā abhyantaram uttarato barkarasya śaṅkuṃ nihatya tatra viśākhadāmāni vyāyātayaty odvāsanāt
13.8.14	atra kāle baddhvā duhanti
13.8.15	kharāṃs trīn nyupyottareṇāhavanīyaṃ taṃ dadhi śakalān upasādayati vaikaṅkatīṃ ca samidham
13.9.1	athādhvaryur deva puraścara saghyāsaṃ tveti pracaraṇīyaṃ mahāvīraṃ saṃdaṃśābhyāṃ parigṛhya savye pāṇau kṛtvā tam upariṣṭāt sāgreṇa parimārṣṭi
13.9.2	ājyasthālyāḥ sruveṇa sakṛd upahatenājyena gārhapatye 'navānaṃ saṃtataṃ prāṇāya svāheti sapta prāṇāhutīr juhoty ekādaśa vā
13.9.3	athainaṃ mahāvīraṃ devas tvā savitā madhvānaktv ity uttamasya śeṣeṇājyena sruveṇānakti
13.9.4	pṛthivīṃ tapasas trāyasvety etasmin kāle pratiprasthātā rājataṃ śatamānaṃ pravṛñjanīye khara upagūhati
13.9.5	muñjapralavān ādāyārcir asīti dakṣiṇeṣām agrāṇi gārhapatya ādīpayati śocir asīti teṣām agrair uttareṣāṃ mūlāni jyotir asīti teṣāṃ mūlair dakṣiṇeṣāṃ mūlāni tapo 'sīti teṣāṃ mūlair uttareṣām agrāṇi
13.9.6	tān vyatiṣaktān upari śatamāne nidhāya teṣu saṃsīdasveti mahāvīraṃ sādayati
13.9.7	añjanti yam ity enam ājyenābhipūrayati
13.9.8	anādhṛṣyā purastād ity etair yathāliṅgaṃ mahāvīram asaṃspṛśan yajamānaḥ prādeśena diśo vyavasthāpayati
13.9.9	manor aśvāsi bhūriputrety uttarataḥ pṛthivīm abhimṛśati
13.9.10	siddhyai tveti dhṛṣṭī ādāyādhvaryuḥ pratiprasthātā ca tapo ṣv agna iti gārhapatyād udīco 'ṅgārān nirūhya citaḥ stha paricita ity enaṃ pradakṣiṇaṃ nyupya trayodaśa paridhīn paridhattaḥ
13.10.1	mā asīti prāñcāv adhvaryuḥ paridadhāti
13.10.2	pramā asīty udañcau pratiprasthātā
13.10.3	evaṃ dvau dvau pūrveṇa pūrveṇa mantreṇādhvaryuruttareṇottareṇa pratiprasthātā
13.10.4	antarikṣasyāntardhir asīty adhvaryur eva trayodaśaṃ dakṣiṇataḥ paridadhāti
13.10.5	divaṃ tapasas trāyasvety upariṣṭāt sauvarṇena rukmenāpidhāyābhir gīrbhir iti tisṛbhir upatiṣṭhate
13.10.6	gāyatram asīty etair ekaikaṃ dhavitrāṇy ādatte
13.10.7	paścāt prāṅ jānv ācya tair enaṃ madhu madhv iti trir ūrdhvam abhidhūnoti
13.10.8	teṣāṃ prathamaṃ svayaṃ gṛhītvā madhyamaṃ pratiprasthātre prayacchatītarad āgnīdhrāya
13.10.9	madhu madhv ity āgnīdhrāgrā ūrdhvaṃ dhūnvantas triḥ pradakṣiṇaṃ mahāvīraṃ pariyanti
13.10.10	praṇavena saṃrādhayanti yathāvakāśam upaviśya mahāvīraṃ samañjanto vāgyatā indhānā āsate
13.10.11	prajvalite suvarṇaṃ śatamānam apādatte
13.10.12	yābhir vartikāṃ grasitām amuñcatam iti hotur abhijñāya daśa prācīr daśa bhāsi dakṣiṇety anuvākenādhvaryur mahāvīram abhimantrayate
13.10.13	apnasvatīm aśvinā vācam asme ity abhijñāya dhavitrāṇy upodyacchante
13.10.14	arūrucad uṣasaḥ pṛśnir agriya ity abhijñāya rucito gharma ity uktvā yathetaṃ triḥ punaḥ pratipariyanti
13.10.15	dhavitrāṇi pratyādāyādhvaryur agreṇāhavanīyaṃ paryāhṛtya svāhā tvā sūryasya raśmibhya iti prātaḥ samrāḍāsandyāṃ sādayati svāhā tvā nakṣatrebhya iti sāyam
13.10.16	yathāsthānam avasthāyāpaśyaṃ gopām iti sarva ṛtvijo yajamānaś cādhīyanto mahāvīram avekṣante
13.10.17	tvam agne gṛhapatir ity adhvaryur gārhapatyam upatiṣṭhate
13.10.18	antarhite pratiprasthātā tvaṣṭīmatī te sapeyeti patnī vācayati
13.10.19	agnīd rauhiṇau puroḍāśāv āsādayeti saṃpreṣyati
13.11.1	animnayor āgnīdhra upastīrṇābhighāritau rauhiṇau puroḍāśau pūrvāhṇe prācyau srucau dakṣiṇottaraparidhisaṃdhī anvāsādayati pratīcyāv aparāhṇa ity eke
13.11.2	devasya tveti raśanām ādāyādityai rāsnāsīti raśanām abhimantrya pūrvadvāropaniṣkramyādhvaryur iḍa ehy adita ehi sarasvaty ehīti gharmadugham āhvayati trir upāṃśv asāv ehy asāv ehīti trir uccair yathāsāma
13.11.3	pratyetyābhidhānīṃ nidāne dogdhre cādāyādhvaryur āgnīdhraḥ pratiprasthātā ca dakṣiṇayā dvāropanirhṛtyādityā uṣṇīṣam asīti gharmadugham adhvaryur abhidhānyā kaṇṭhe badhnāti vāyur asy aiḍa iti vatsam
13.11.4	pūṣā tvopāvasṛjatv iti vatsam upāvasṛjati
13.11.5	yas te stanaḥ śaśaya ity adhvaryur gharmadugham abhimantryosra gharmaṃ śiṃṣeti vatsam ādāya niyujya bṛhaspatis tvopasīdatv ity upasīdati
13.11.6	dānavaḥ stha perava iti stanān saṃmṛśati
13.11.7	ā daśabhir vivasvata ity abhijñāya stanān aśvibhyāṃ pinvasvety etair varṣīyasi dogdhre pinvayati
13.11.8	etasmin kāle pratiprasthātā tūṣṇīm ajāṃ hrasīyasy agnīdhe payasī pradāya yathetaṃ pratyetya gāyatro 'si traiṣṭubho 'sīti śaphāv adhvaryur ādatte jāgatam asīti pratiprasthātopayamanam
13.11.9	upadrava payasā godhug ity abhijñāyāgnīdhraḥ pratipadyate
13.11.10	sahorjo bhāgenopa mehīty āhriyamāṇaṃ payo 'dhvaryuḥ pratīkṣate
13.12.1	indrāśvineti mahāvīre gopaya ānayati
13.12.2	svāhā tvā sūryasya raśmaya ity udyantam ūṣmāṇam upatiṣṭhate
13.12.3	madhu havir asīty ajāpayaḥ pratiprasthātā
13.12.4	sūryasya tapas tapety udyantam ūṣmāṇam upatiṣṭhate
13.12.5	dyāvāpṛthivībhyāṃ tvā parigṛhṇāmīty adhvaryuḥ saṃdaṃśanena mahāvīraṃ parigṛhṇāti
13.12.6	vedena pramṛjyāntarikṣeṇa tvopayacchāmīty upayamanena pratiprasthātopayacchati
13.12.7	devānāṃ tvety ādāyottiṣṭhati
13.12.8	tejo 'si tejo 'nuprehīti prāg āharati
13.12.9	agnir mā pṛthivyāḥ pātu vāyur antarikṣāt sūryo diva iti divispṛṅ mā mā hiṃsīr iti japitvā samudrāya tvā vātāya svāheti pañca vātanāmāni gacchann evānavānaṃ vyācaṣṭe sapta vā
13.12.10	apānyāgnaye tvā vasumate svāheti pañcottarāṇy avaśiṣṭāni
13.12.11	śiṣṭā vikalpārtham
13.12.12	etasmin kāle pratiprasthātā dakṣiṇam ahar jyotiḥ ketuneti prātar juhoti rātrir iti sāyam apareṇāhavanīyaṃ dakṣiṇātikramya viśvā āśā dakṣiṇasad iti brahmāṇam abhisamīkṣya viśvān devān ayāḍ iheti paścād āsīnaṃ hotāraṃ svāhākṛtasya gharmasyeti gharmam abhisamīkṣyāśrāvya pratyāśrāvite gharmasya yajeti saṃpreṣyati
13.12.13	uttamayā vācā pracarati
13.12.14	aśvinā gharmaṃ pātam iti vaṣaṭkṛte juhoti svāhendrāvaḍ ity anuvaṣaṭkṛte
13.12.15	gharmam apātam aśvineti hutaṃ gharmam upatiṣṭhate
13.12.16	namo dive namaḥ pṛthivyā ity anuvākaśeṣeṇopary āhavanīye dhāryamāṇaṃ mahāvīraṃ yajamāna upatiṣṭhate
13.12.17	taṃ pratiprasthātā śṛtadadhnābhipūrayati
13.13.1	iṣe pīpihīhi vikṣarantaṃ yajamāno 'numantrayate mahyam ity upāṃśu vā
13.13.2	athainaṃ diśo 'nu prahāvayati tviṣyai tveti pūrvasyāṃ dyumnāya tveti dakṣiṇasyām indriyāya tveti pratīcyāṃ bhūtyai tvety udīcyām
13.13.3	pratyākramyopayamane mahāvīrapayaḥśeṣam ānīyodvāsanīye khare rājataṃ śatamānaṃ nidhāya dharmāsīti tasmin mahāvīraṃ nidadhāti net tvā vāta skandayād ity abhicarato 'pa upaspṛśyodumbaraśakalān ṣaḍ ādāya teṣām ekaikenopayamanadravyasyopaghātena pūṣṇe śarase svāheti pūrvārdha āhavanīyasya tat praścotyainam antarāñjanaṃ madhyame paridhau saṃspṛṣṭaṃ sādayati
13.13.4	evaṃ dvitīyaśakalena grāvabhyaḥ svāheti praścotayati
13.13.5	enaṃ pūrvavat sādayati
13.13.6	tathā tṛtīyena madhyataḥ pratirebhyaḥ svāheti caturthena dyāvāpṛthivībhyāṃ svāhety aparataḥ
13.13.7	athainam ūrdhvāñjanaṃ bhasmānta upagūhati
13.13.8	evaṃ pañcamena dakṣiṇārdhe pitṛbhyo gharmapebhyaḥ svāheti
13.13.9	enaṃ bahirañjanaṃ dakṣiṇe paridhau saṃspṛṣṭaṃ sādayati
13.13.10	atha ṣaṣṭhaṃ sarveṣu lepeṣu samajyopayamanād antata upahatyottarārdhe rudrāya rudrahotre svāheti
13.13.11	athainam uttareṇa śālāyā atīkāśenānanvīkṣamāṇo 'munā saha nirarthaṃ gaccheti nirasyāpa upaspṛśyātiśiṣṭāñ chakalān adbhiḥ saṃspṛśyāhavanīye 'nupraharati
13.13.12	pratiprasthātā pūrvavad uttaraṃ rauhiṇaṃ juhoti
13.13.13	apīparo mā rātryā ahno mā pāhīty adhvaryur vaikaṅkatīṃ samidhaṃ prātar ādadhyād apīparo māhno rātryai mā pāhīti sāyam
13.14.1	śeṣād upayamanenāgnihotraṃ juhoty agnir jyotir jyotir agniḥ svāheti sāyaṃ sūryo jyotir jyotiḥ sūryaḥ svāheti prātar vyāhṛtyā vobhayatra tūṣṇīṃ vā
13.14.2	śeṣaṃ samupahūya hutaṃ havir madhu havir iti yajamāna eva pratyakṣaṃ bhakṣayati hotrādayo 'vaghreṇa
13.14.3	agnīdhra upayamanam ucchiṣṭakhare mārjayitvāntarvedi prācīnabilaṃ sādayati
13.14.4	tasmin suvarṇarajatau śatamānau prāsya madantīr ninīya hiraṇyavatībhis tābhir yajamānaṣaṣṭhā hiraṇyavarṇāḥ śucaya iti catasṛbhir mārjayante
13.14.5	sruveṇājyam ādāya prāṇāya svāhā pūṣṇe svāhety etābhyām anuvākābhyāṃ pravargyaprāyaścittāni hutvopayamanād apo niḥsārya tasmin gharmapātraṃ samavadhāya tat samavamṛśan gharmāya saṃprasādyamānāyānubrūhīti saṃpreṣyati
13.14.6	ā yasmin sapta vāsavā ity abhijñāya tad etad upayamanam agreṇāhavanīyaṃ paryāhṛtya dakṣiṇataḥ samrāḍāsandyāṃ kṛṣṇājine prācīnabilaṃ svāhā tvā sūryasya raśmibhya iti prātaḥ saṃsādayati svāhā tvā nakṣatrebhya iti sāyaṃ pratīcīnabilam
13.14.7	addhi tṛṇam aghnye viśvadānīm ity abhijñāya gharmadugham utsṛjyaitasmin kāle śaṃ no vātaḥ pavatām ity uttamenānuvākena śāntim upayanti
13.14.8	evaṃ trirātraṃ ṣaḍrātraṃ dvādaśarātraṃ vā sāyaṃprātaḥ pravargyopasadbhyāṃ pracaranti
13.15.1	pravargyaṃ bhakṣayitvā na māṃsam aśnīyāt saṃvatsaraṃ caturo vā māsān na rāmam upeyān na mṛnmayena piben nāsya rāma ucchiṣṭaṃ pibet
13.15.2	teja eva tat saṃśyatīti brāhmaṇam
13.15.3	agniṣṭome pravṛṇakti nokthye pravṛñjyād viśvajiti sarvapṛṣṭhe pravṛṇakti na prathamayajñe pravṛñjyāt pravṛñjyād vā
13.15.4	śrotriyānūcānasya pravṛñjyād durbrāhmaṇasya ca brahmavarcasakāmasya ca pravṛñjyāt
13.15.5	pravargyam udvāsayiṣyann ajām agnīdhe dadāti paṣṭhauhīṃ brahmaṇe gharmadughaṃ hotre śatamānāv adhvaryave
13.15.6	atha pūrvaśāntim upetya tṛṇāni saṃstīryāgreṇāhavanīyaṃ sarvaṃ parigharmyaṃ samrāḍāsandyāṃ sādayati
13.15.7	athāgnīdhraḥ pravṛñjanīyodvāsanīyau kharau sate samopyottarataḥ samrāḍāsandyāṃ sādayaty ucchiṣṭakharam anyasmin sate samopya dakṣiṇayā dvāropanirhṛtya mārjālīyadeśe nidadhāti
13.15.8	yathetam etyodagdaśena vāsasā patnyāś cakṣuḥ prorṇoti
13.15.9	pratiprasthātā gārhapatya ājyaṃ vilāpyotpūyaudumbaryāṃ sruci caturgṛhītaṃ gṛhītvā trīn saṃnakhāñ chalākāmuṣṭīn ādāya teṣām ekam āhavanīya ādīpyāsyadaghne dhārayati
13.15.10	tasminn adhvaryur gharma yā te divi śug iti prathamām āhutiṃ juhoti
13.15.11	tasminn aparam ādīpyāhavanīye pūrvaṃ prahṛtya gharma yā te 'ntarikṣa iti nābhidaghne dvitīyām āhutiṃ tathāparam ādīpya jānudaghne gharma yā te pṛthivyām iti tṛtīyām
13.15.12	api vā muṣṭīn vihāya yathāpradeśam āhavanīye tisra āhutīr juhoti
13.15.13	saṃvṛtya dvārāṇi pravargyam ādāyānu no 'dyānumatir anv id anumate tvam iti dvābhyāṃ pūrvayā dvārā niṣkrāmanti
13.15.14	pratiprasthātā vāsasā patnīṃ nayati
13.15.15	mahāvedim ākramya prastotaḥ sāma gāyeti saṃpreṣyati
13.16.1	saha patnyā yajamānaḥ sarvartvijas triḥ sāmno nidhanam upayanti
13.16.2	puruṣaḥ puruṣaḥ nidhanam upaitīti vijñāyate
13.16.3	divas tvā paraspāyā iti prathamaṃ prāpya madhyadeśe dvitīyaṃ nidhanam
13.16.4	prāñco 'tikrāmanti
13.16.5	brahmaṇas tvā paraspāyā iti dvitīyam abhikrāmanty uparavadeśaṃ prāpya tṛtīyaṃ nidhanam upayanti prāṇasya tvā paraspāyā iti tṛtīyam abhikrāmanti
13.16.6	udvāsanadeśam uttareṇottaravediṃ prāpya samrāḍāsandīṃ pratiṣṭhāpya prastotar vārṣāharaṃ sāma gāyeṣṭāhotrīyaṃ sāma gāyeti saṃpreṣyati
13.16.7	iṣṭāhotrīyasya pūrvavan nidhanam upayanti na vārṣāharasya
13.16.8	udakumbham ādāyānena saṃtatadhārayā valgur asīti sarvaṃ parigharmyam uttaravediṃ pariṣiñcan paryeti
13.16.9	nidhāya kumbhaṃ śaṃ ca vakṣīti trir apariṣiñcan pratiparyeti
13.16.10	catusraktir nābhir ṛtasyety uttaranābhim abhimṛśati
13.16.11	sado viśvāyur ity uttareṇa nābhiṃ kharāv upanivapati
13.16.12	apa dveṣo apa hvara iti mārjālīya ucchiṣṭakharaṃ pāṇī prakṣālyottaravedyāṃ kṛṣṇājinam āstīrya tasmin hiraṇyaṃ nidhāya rauhiṇapiṣṭān muñjapralavān sikatāś cānuprakīrya deva puraścara saghyāsaṃ tveti pracaraṇīyaṃ mahāvīram upāvaharati
13.16.13	enaṃ mahīnāṃ payo 'sīti dadhnā madhumiśreṇa pūrayati
13.16.14	evam itarau pūrvāparau dakṣiṇottarau vā
13.16.15	tūṣṇīm itarāṇi
13.16.16	ādityasyeva maṇḍalaṃ bhavati
13.16.17	api vā mahīnāṃ payo 'sīti pracaraṇīya ājyaṃ jyotirbhā asi vanaspatīnām oṣadhīnāṃ rasa iti madhu vājinaṃ tvā vājino 'vanayāma iti dadhy evam itarayoḥ
13.16.18	api vājyam eva prathame madhu dvitīye dadhi tṛtīye
13.16.19	gharmaitat te 'nnam etat purīṣam iti yāny āsecanavanti tāni dadhnā madhumiśreṇa pūrayati
13.16.20	ariktatāyā iti vijñāyate
13.17.1	api vā puruṣākṛtiṃ kuryāt
13.17.2	tāṃ cikīrṣan samānam ā pracaraṇīyopāvaharaṇāt
13.17.3	tacchiro bhavati
13.17.4	upariṣṭāt sāgraṃ vedaṃ prāñcaṃ nidadhāti
13.17.5	sā śikhā
13.17.6	śiro 'bhito dogdhre karṇau
13.17.7	prokṣaṇīdhānau mukham
13.17.8	sruvau nāsike
13.17.9	abhitaḥ sruvau hiraṇyaśakalāv akṣiṇī
13.17.10	ājyasthālī grīvā
13.17.11	dhṛṣṭī jatrūṇi
13.17.12	abhitaḥ śaphāv aṃsau
13.17.13	rauhiṇahavanyau bāhū
13.17.14	prācī methī pṛṣṭayaḥ
13.17.15	abhito dve dhavitre pārśve
13.17.16	tṛtīyadhavitram uraḥ
13.17.17	madhya upayamanam udaraḥ
13.17.18	abhito 'bhriḥ śroṇī
13.17.19	abhitaḥ śaṅkū sakthinī
13.17.20	madhye tṛtīyaṃ meḍhram
13.17.21	abhito rauhiṇakapāle pārṣṇī
13.17.22	tasmin sarvaṃ rajjumayaṃ dadhāti tāny antrāṇi
13.17.23	rauhiṇapiṣṭāni sarvataḥ pradhvaṃsayati tāni majjā
13.17.24	vedaṃ visṛjyānuprakirati sa snāyavaḥ
13.17.25	avakābhis tṛṇaiḥ pracchādayati sirāḥ
13.17.26	gharmaitat te 'nnam etat purīṣam ity atiśiṣṭaṃ dadhnā madhumiśreṇa saṃmṛjyāntareṇa sakthinī nivapati tanmāṃsam
13.17.27	dadhnā madhumiśreṇa sarvato 'vokṣati tal lohitam
13.17.28	prācīnagrīveṇottaralomnā kṛṣṇājinena prorṇute tvaglomāni ca
13.17.29	samrāḍāsandīṃ visrasyopariṣṭān nidadhāti
13.17.30	sāmrājyaṃ bhavati
13.18.1	uttaravedyāṃ nityaṃ kalpaṃ bruvate
13.18.2	uttaravedyām udvāsayet tejaskāmasyeti brāhmaṇoktāni yathākāmam
13.18.3	nainam udvāsitaṃ vayāṃsi paryāsīran nāgnipraṇayanāt
13.18.4	atrodakumbhapariṣecanam eke samāmananti
13.18.5	rantir nāmāsi divyo gandharva ity enam upatiṣṭhate
13.18.6	acikradad vṛṣā harir iti yajamānaḥ
13.18.7	adhvaryur etat tvaṃ deva gharmety abhimantryedam ahaṃ manuṣyo manuṣyān iti pradakṣiṇam āvṛtyocchiṣṭakhare mārjayitvānavekṣamāṇaḥ pratyetyod ayaṃ tamasa ity ādityam upasthāyod u tyaṃ citram iti dvābhyāṃ gārhapatye juhoti
13.18.8	upatiṣṭhata ity eke
13.18.9	imam ū ṣu tyam ity āhavanīyam upatiṣṭhate gārhapatyaṃ vā
13.18.10	śaṃ no vātaḥ pavatām ity uttarāṃ śāntim upayanty upayanti
14.1.1	athopasatkalpaḥ
14.1.2	upāṃśuyājavat
14.1.3	yad ātithyāyā barhiḥ paridhayaḥ prastaraś copasadām agnīṣomīyasya ca bhavanti
14.1.4	upasatsu tad barhiḥ stīrṇaṃ prastaraś ca parihitāḥ paridhayaḥ
14.1.5	ṣoḍaśadārum imaṃ saṃnahya sphyam agnihotrahavaṇīṃ sruvaṃ juhūm upabhṛtaṃ dhruvāṃ vedam ājyasthālīm iti dvandvaṃ prayujya yajamānaṃ vācaṃ yaccheti saṃpreṣya praṇītāḥ kṛtvā vācaṃyamaḥ pātrāṇi saṃmṛśya madantīḥ saṃskṛtya brahmāṇam āmantrya pātrāṇi prokṣya vācaṃ visṛjyājyaṃ nirupyādhiśritya sphyam ādāya vedeḥ stīrṇāyā upari stambayajur harati
14.1.6	uttaraṃ parigrāhaṃ parigṛhya madantīr āsādayedhmam upasādaya sruvaṃ ca srucaś ca saṃmṛḍḍhy ājyenodehīti saṃpreṣyati
14.2.1	niruptam ājyaṃ dhruvāyām eva gṛhītvā madantīr abhimantrya brahmāṇam idhmaṃ vediṃ ca prokṣya madantyavaśeṣaṃ ninīya prastare pavitre apisṛjya sūryas tvety agnim abhimantrya pūrvāghārasamidham ādhāya vidhṛtyor āśvavālaṃ prastaraṃ nidhāya tasmin barhiṣi vā dhruvāṃ sruvaṃ ca sādayati
14.2.2	etāv asadatām iti mantraṃ saṃnamya viṣṇav asi vaiṣṇavaṃ dhāmāsi prājāpatyam ity ājyam abhimantrya sāmidhenīṣu navadhedhmaṃ prativibhajya sarvam ādadhāti
14.2.3	vyūḍhāsu devatāsv agnim upavājya nānyām āhutiṃ purastāj juhuyāt
14.2.4	sruveṇāghāram āghārayati
14.2.5	saṃmṛṣṭeṣu mahāpitṛyajñavat pravaraṃ pravṛṇīte
14.2.6	dhruvāyā aṣṭagṛhītaṃ juhvāṃ kṛtvā caturgṛhītam upabhṛti kuryāt
14.2.7	ājyasthālyā ityeke
14.3.1	ghṛtavatīm iti hotur abhijñāya juhūpabhṛtāv ādāya dakṣiṇā sakṛd atikrānta upāṃśuyājavat tisro devatā yajati
14.3.2	uttarataḥ prathamāyāḥ puronuvākyāṃ saṃpreṣyati dakṣiṇata itarayoḥ
14.3.3	yaj juhvām ājyaṃ tasyārdhenāgniṃ pūrvārdhe yajaty ardhena madhye somaṃ yad upabhṛti taj juhvāmānīya tena paścārdhe viṣṇuṃ yajati
14.3.4	udaṅṅ āvṛtya yathāyatanaṃ srucau sādayitvā prastaram aktvā savye pāṇau kṛtvājyasthālyāḥ sruveṇopahatya yā te agne 'yāśayā tanūr iti prathamam aupasadam āhavanīye juhuyād yā te agne rajāśayeti dvitīyaṃ yā te agne harāśayeti tṛtīyam
14.3.5	ye yudhyeyur ayajñasaṃyuktān etān homān juhuyād ayo 'vadhāya prathamaṃ rajatam avadhāya dvitīyaṃ haritam avadhāya tṛtīyam
14.3.6	agnīn madaty āpā3 ity etadādi nihnavāntaṃ vyākhyātam
14.3.7	dakṣiṇottānaiḥ pūrvāhṇe savyottānair aparāhṇe nihnuvate
14.3.8	agnīd devapatnīr vyācakṣva subrahmaṇya subrahmaṇyām āhvayeti saṃpreṣyati
14.3.9	apareṇa gārhapatyam āgnīdhra upaviśya senendrasyeti devapatnīr vyācaṣṭe
14.3.10	subrahmaṇyaḥ subrahmaṇyām āhvayati
14.3.11	sāsi subrahmaṇya iti tāṃ yajamāno 'numantrayate yathā purastāt
14.3.12	anūpasadam etāni kriyante
14.3.13	evaṃ sāyaṃ prātas trirātraṃ pravargyopasadau kārye
14.3.14	yāḥ prātaryājyāḥ syus tāḥ sāyaṃ puronuvākyāḥ kuryād yāḥ prātaranuvākyās tā yājyāḥ
14.3.15	tisra eva sāhnasyopasado dvādaśāhīnasyety uktam
14.3.16	madhyame 'hani paurvāhṇikābhyāṃ pracaryāgreṇa prāgvaṃśaṃ triṣu prakrameṣu śaṅkuṃ nihatya darśavat saṃnamanavarjaṃ sphyena paraśunā vā vediṃ vimimīte
14.4.1	sa pāścātyo veder madhyamaḥ śaṅkus tasmāt purastāt prakrameṣu ṣaṭtriṃśati śaṅkuḥ paurastyaḥ
14.4.2	pāścātyād dakṣiṇottarau pañcadaśasu pañcadaśasu śaṅkū tau śroṇyau paurastyād dvādaśasu dvādaśasu śaṅkū tāv aṃsau
14.4.3	akṣṇayāmānaṃ vidhāya sarvaṃ spandyayā śaktiviṣaye dakṣiṇāvṛttayā pradakṣiṇaṃ vimime tvā payasvatīm iti vediṃ parimimīte
14.4.4	madhye prāgagrāṃ pṛṣṭhyāṃ karoti
14.4.5	idaṃ tasmai vedena vedim ity abhimarśanasaṃmārgau
14.4.6	paurastyāt paścātprakrama uttaravedeḥ paurastyāt paścād daśame pade śaṅkur uttaravedeḥ pāścātyaḥ
14.4.7	tataḥ ṣaṣṭhāt padād dakṣiṇataḥ saptama uparavadeśaḥ
14.4.8	tasmāt stambayajur harati
14.4.9	uttarād aṃsāt paścime dvādaśād uttarataḥ prakrama utkaradeśe namo diva ity āgnīdhro 'ñjaliṃ kṛtvopaviśati
14.4.10	tadañjalau stambayajur vyākhyātam
14.4.11	sa utkaraḥ
14.4.12	tadaṃsasyottareṇa prakrame cātvālaḥ
14.4.13	imāṃ narāḥ kṛṇuta vedim ety eti saṃpreṣyati
14.4.14	vyākhyātaṃ khananam
14.4.15	catuḥśikhaṇḍā yuvatiḥ supeśā ghṛtapratīkā bhuvanasya madhye
14.4.16	tasyāṃ suparṇāv adhi yau niviṣṭau tayor devānām adhi bhāgadheyam iti vedim abhimantryottaravedyāvṛtā daśapadām uttaravediṃ purastād aṃhīyasīṃ karoti
14.4.17	udumbaraśākhābhiḥ śataśākhābhir vā pracchannāṃ kṛtvāparāhṇikyau śvobhūte carame pūrvāhṇikyau
14.4.18	vratārdhaṃ prayacchati sarvaṃ vā
14.4.19	tathaivāparāhṇikyau samasya pravargyam udvāsyopasadaṃ kuryād yadi pūrvaḥ pravargyaḥ
14.4.20	paśubandhe 'gnipraṇayanaṃ vyākhyātam
14.5.1	eṣa eva saumika āhavanīyaḥ
14.5.2	agnimatyām uttaravedyām uttaraṃ parigrāhaṃ parigṛhyāprokṣitāyāṃ na vicaranty ā staraṇāt
14.5.3	pratiprasthātā payasyāyai maitrāvaruṇyai sāyaṃdohāya vatsān apākaroti gharmadughaś ca vatsaṃ dadhigharmāya
14.5.4	sautyaṃ kāṣṭhaṃ vedyarthaṃ barhiś ca saṃbhriyate
14.5.5	kāṣṭhaṃ vediṃ barhiś ca tris triḥ prokṣyā ghā ye agnim indhata iti bahulaṃ vediṃ prācīnaṃ barhiḥ stṛṇāti
14.5.6	pūrvaṃ prayukte prakṣālite anasī yugmakṛte śālām agreṇābhitaḥ pṛṣṭhyāṃ pariśrite sacchadiṣī prācī sthāpayato dakṣiṇam adhvaryur uttaraṃ pratiprasthātā
14.5.7	evaṃ kurutaḥ karmāṇy uttaratra
14.5.8	tayor dakṣiṇaṃ varṣīya uddhṛtaphalakaṃ tathottaram
14.5.9	tayor akṣabandhān prasaktān visrasya punas tān surakṣitān badhnāti
14.5.10	vaiṣṇavī viṣṇave śundhethām iti havirdhāne prokṣati
14.5.11	śālāmukhīya ājyaṃ vilāpyotpūya sruci caturgṛhītaṃ gṛhītvā yuñjate mana iti sāvitreṇauttaravedike juhoti
14.5.12	devaśrutāv iti patnī padatṛtīyasyaikadeśam ādāya sājyena tena dakṣiṇasya havirdhānasya dakṣiṇām akṣadhuraṃ dakṣiṇena hastenottānena triḥ pradakṣiṇam upānakti
14.5.13	evam uttarasya
14.5.14	padanāśa ājyenopānakti
14.5.15	adhvaryur havirdhānābhyāṃ pravartyamānābhyām anubrūhīti saṃpreṣyati
14.5.16	yuje vāṃ brahma pūrvyam ity etāṃ trir uktām abhijñāya prācī pretam iti havirdhāne prācī pravartayeyuḥ
14.5.17	yady akṣaghoṣaḥ suvāg iti japati
14.5.18	yadā havirdhāne vedim avakrāmatas tadā dakṣiṇasya havirdhānasyottarasyāṃ vartanyām antarvedi hiraṇyaṃ nidhāya paristīryedaṃ viṣṇur vicakrama iti juhoti
14.5.19	evam uttarasya pratiprasthāterāvatī dhenumatī iti
14.5.20	apa janyaṃ bhayaṃ nudeti vedeḥ paścārdhe vitṛtīyadeśe manasāpa janyaṃ bhayaṃ nudeti brahmā hotādhvaryur vā pādena pāṃsūn loṣṭaṃ vā bahirvedi nirasyati
14.6.1	apareṇāhavanīyaṃ triṣu prakrameṣv atra ramethām iti nabhyasthe havirdhāne sthāpayitvābhimantrayataḥ
14.6.2	yāvadartham etayor antarālam
14.6.3	vaiṣṇavam asi viṣṇus tvottabhnātv iti tayoś cubuke uttambhayataḥ
14.6.4	divo vā viṣṇav ity āśīrpadayarcā dakṣiṇasya havirdhānasya methīṃ nihanti dakṣiṇaṃ tūṣṇīm uttaraṃ ca
14.6.5	viṣṇor nu kam iti tathottarasya
14.6.6	viṣṇor dhruvam asīti spandyayā methiṣv ete nibadhnīto viṣṇor dhruvo 'sīti granthiṃ kurutaḥ
14.6.7	tau surakṣitau baddhvordhvāḥ śamyāḥ samutkṛṣyopari dhārayataḥ
14.6.8	dakṣiṇasya havirdhānasya prāñcam aratniṃ mītvā maho vā viṣṇav iti prācīnakarṇās tisra udagapavargāḥ sthūṇāḥ sthāpayati
14.6.9	evam uttarasya pratiprasthātā
14.6.10	evam aparāḥ ṣaṭ sthūṇāḥ sthāpayataḥ
14.6.11	tāsūdañcau vaṃśau prohataḥ prācaś ca
14.6.12	viṣṇo rarāṭam asīti purastād rarāṭaṃ vaṃśe badhnītaḥ
14.6.13	tathā paritaḥ
14.6.14	viṣṇoḥ pṛṣṭham asīti tryaratnivistāraṃ navāyāmaṃ madhyamaṃ chadiḥ prāñcam udañcaṃ vā nidhāya viṣṇo śnaptre stha iti tad abhitaś chadiṣī ca
14.6.15	pari tvā girvaṇa iti sarvataḥ pariśrayati
14.6.16	pṛṣṭhyām abhitaḥ pūrvam aparaṃ ca dvāre kurutaḥ
14.6.17	viṣṇoḥ syūr asīti darbhair dvārasthūṇe veṣṭayataḥ
14.6.18	viṣṇor dhruvo 'sīti granthī kurutaḥ
14.6.19	tau surakṣitau
14.6.20	evam apare dvārasthūṇe
14.6.21	prāgunnataṃ paścādavanatam etad vaiṣṇavam asi viṣṇave tvety abhimṛśataḥ
14.7.1	pra tad viṣṇur iti pūrveṇa dvāreṇa niṣkrāmataḥ
14.7.2	ūrdhvam anyayā vaiṣṇavyā vā
14.7.3	dakṣiṇasya puro'kṣam uktam uparavakarma
14.7.4	devasya tvety abhrim ādāyāvir asīty abhimantrya vyāghāravad akṣṇayā caturaḥ prādeśamukhān prādeśamadhyān uparavān parilikhitam iti triḥ parilikhya rakṣohaṇo valagahana iti bāhumātram uparavān adhastāt saṃtṛṇṇān uparyasaṃbhinnān khātvā bṛhann asīty abhriṃ nidadhāti
14.7.5	eṣāṃ purīṣam udupya dakṣiṇasyānasaḥ pūrveṇopastambhanaṃ tena kharaṃ caturaśraṃ karoti yāvad alaṃ somapātrebhyaḥ
14.7.6	purastāt saṃcaraṃ śinaṣṭi
14.7.7	rakṣohaṇo valagahano vaiṣṇavān khanāmīti punar abhriyā khātvā virāḍ asi sapatnaheti pūrvayor dakṣiṇasminn uparave bāhum upāvahṛtyedam ahaṃ taṃ valagam udvapāmīti pāṃsūn ādāyedam enam adharaṃ karomi yo naḥ samāno yo 'samāno 'rātīyatīti tadbile 'vabādhya nirasto valaga iti hṛtvā gāyatreṇa chandasāvabāḍho valaga iti yajamānasyādhaspadaṃ tān pāṃsūn nivapati
14.7.8	samrāḍ asi bhrātṛvyahety aparayor uttarasmin bāhum upāvahṛtya pūrvavad ādānabādhanaharaṇāni
14.7.9	traiṣṭubhena chandasāvabāḍho valaga iti tathā nivapati
14.7.10	aparayor dakṣiṇasmin svarāḍ asy abhimātiheti bāhum upāvahṛtya tathādānāvabādhanaharaṇāni
14.7.11	jāgatena chandasāvabāḍho valaga iti tathā nivapati
14.8.1	viśvārāḍ asi viśvāsāṃ nāṣṭrāṇāṃ hanteti pūrvayor uttarasmin bāhum upāvahṛtya tathādānāvabādhanaharaṇāni
14.8.2	ānuṣṭubhena chandasāvabāḍho valaga iti tathā nivapati
14.8.3	tāṃś ca padapāṃsūn yaṃ dveṣṭi tasya saṃcare parāvapati
14.8.4	apa upaspṛśati
14.8.5	pūrvadakṣiṇasmin yajamāno 'parottarasminn adhvaryus tat tad yajuṣāvamṛśya saṃmṛśa imān āyuṣa ity adhastād bāhubhyāṃ saṃmṛśete
14.8.6	kim atrety adhvaryur yajamānaṃ pṛcchati
14.8.7	bhadram iti sa pratyāha
14.8.8	tan nau sahety āhādhvaryuḥ
14.8.9	yajamāno 'paradakṣiṇasmin pūrvottarasminn adhvaryus tathāvamṛśya saṃmṛśete
14.8.10	kim atreti yajamāno 'dhvaryuṃ pṛcchati
14.8.11	bhadramiti sa pratyāha
14.8.12	tan ma ity āha yajamānaḥ
14.8.13	adhvaryur uparavān yathākhātaṃ rakṣohaṇo valagahanaḥ prokṣāmi vaiṣṇavān iti yavamatībhir adbhis triḥ prokṣati
14.8.14	uttarair yajurbhir yathāliṅgaṃ prokṣaṇyavanayanayavaprāsanabarhiravastaraṇasruvābhihomān hiraṇyam antardhāya juhuyāt
14.9.1	adhiṣavaṇaphalake asaṃtṛṇṇe audumbare pālāśe kārṣmaryamaye vā dīrghasome saṃtṛdye tūṣṇīṃ prokṣya rakṣohaṇau valagahanāv upadadhāmi vaiṣṇavī iti tābhyām uparavān apidadhāti
14.9.2	dvau dakṣiṇena dvāv antareṇa
14.9.3	abhito mayūkhān nihanti
14.9.4	rakṣohaṇau valagahanau paryūhāmi vaiṣṇavī iti pradakṣiṇaṃ purīṣeṇa paryūhati
14.9.5	rakṣohaṇau valagahanau paristṛṇāmi vaiṣṇavī iti barhiṣā paristṛṇāti
14.9.6	rakṣohaṇau valagahanau vaiṣṇavī ity anenābhimṛśaty abhimantrayate vā
14.9.7	lohitam ānaḍuham adhiṣavaṇacarmopariṣṭād yathāsecanavad abhiṣavāyālaṃ tūṣṇīṃ prokṣya phalakayor yajña pratitiṣṭheti prācīnagrīvam uttaralomopastṛṇāti
14.9.8	pañca grāvṇas tasmin pratidiśaṃ madhye ca bṛhann asīti pratyekaṃ saṃmukhān sādayati
14.9.9	prathiṣṭhaṃ madhyamam
14.9.10	rakṣaghno vo valaghnaḥ prokṣāmi vaiṣṇavān iti tān prokṣati
14.10.1	apareṇotkaraṃ ṣaṭ prakramān apareṇārdhaṃ bahirvedy ardham antarvedi catusthūṇaṃ sarvataḥ ṣaṭprakramaṃ dakṣiṇadvāraṃ prācīnavaṃśaṃ pariśritam āgnīdhraṃ minoti
14.10.2	vaiśvadevam asi viśvebhyo devebhyas tveti saṃmitam abhimṛśati
14.10.3	pūrveṇāparavedyantaṃ trīn prakramān pūrveṇāparimitān vā prāk pratyaṅ navāratnyaṣṭādaśodagāyatam udagvaṃśaṃ dakṣiṇena pṛṣṭhyāṃ pratikṛṣṭataraṃ yathartvigbhyaḥ prasarpakebhyo dhiṣṇiyebhyaś cālaṃ bhavati tathā sado minuyāt
14.10.4	tanmadhye dakṣiṇena pṛṣṭhyāṃ prakrama uparātparaṃ yajamānasaṃmitāṃ sunāhāṃ yathā yūpasya prakṣālitām audumbarīṃ prācīnāgrām avaṭe saṃdhāya dive tveti pratimantraṃ parastād arvācīṃ prokṣati
14.10.5	śundhantāṃ loko yavo 'si pitṝṇāṁ sadanam asīty avaṭe 'pām ānayanādīny uktāni
14.10.6	ud divaṃ stabhāneti prācīnakarṇām audumbarīṃ sthūṇām udgātrā sahocchrayati dyutānas tvā māruto minotv iti
14.10.7	yathā prāgvaṃśasya sadohavirdhānayoś ca samānaḥ saṃkāśas tathāvaṭe minoti
14.11.1	brahmavaniṃ tvā brahma dṛṃhonnambhaya pṛthivīm ity etair audumbaryāḥ paryūhaṇādīny uktāni
14.11.2	tasyā viśākhe hiraṇyaṃ nidhāya ghṛtena dyāvāpṛthivau āpṛṇethām iti sruveṇābhijuhoti
14.11.3	āntam anvavasrāvayati
14.11.4	yadā bhūmiṃ prāpnuyāt tadā svāheti brūyāt
14.11.5	tāṃ sarvataḥ parimṛjyaudumbarīm anvagrāḥ sadasaḥ sthūṇā havirdhānavad avaṭe 'vadhāya tāsūdagvaṃśān prohya prāgvaṃśān adhyasyaindram asīti trīṇy udakchadīṃṣi madhyamāni prohyendrasya sado 'sīti trīṇi dakṣiṇāni viśvajanasya chāyeti trīṇy uttarāṇy audumbarīm abhyagrāṇi
14.11.6	dakṣiṇāny uttaraṇi karoti
14.11.7	ekādaśacchadiḥ prabhṛtīni brāhmaṇoktāni kāmyāni yathākāmam
14.11.8	havirdhānavat pariśritya dvāre kṛtvendrasya syūr asīti pariśrityendrasya dhruvo 'sīti granthī surakṣitau kurute
14.11.9	aindram asīndrāya tveti saṃmitam abhimṛśataḥ
14.11.10	somasya purā saṃsthānād adhvaryuḥ pūrveṇa dvāreṇa havirdhāne praviśya pratyaṅ nātīyāt
14.11.11	yady atīyād idaṃ viṣṇur vicakrama iti japet
14.11.12	apareṇa sadaḥ praviśya prāṅ nātīyāt
14.12.1	yady atīyād uttiṣṭhann ojasā saheti japet
14.12.2	sadohavirdhānayor viparītaṃ ca nātīyāt
14.12.3	dhiṣṇyān hotāraṃ ca pratyaṅ nātisarpet
14.12.4	yadi sarped aindrīṃ japet
14.12.5	nādhvaryur upagāyed ity uktam
14.12.6	atra voparavakarma
14.12.7	cātvālāt sphyenoddhatya purīṣam āhṛtya caturaśrān parimaṇḍalān vā dhiṣṇiyān upavapati
14.12.8	āgnīdhrāgāre vibhūr asi pravāhaṇo raudreṇānīkena pāhi māgne pipṛhi mā mā mā hiṃsīr ity āgnīdhrīyam upavapati yathottareṇāntarvedi saṃcaraḥ syāt
14.12.9	sadasi ṣaḍ dhiṣṇiyān pratyaṅmukhaḥ sadodvāram apareṇa pṛṣṭhyāyāṃ prakrame vahnir asi havyavāhano raudreṇānaukeneti hotuḥ
14.12.10	śvātro 'si pracetā raudreṇeti dakṣiṇena hotrīyaṃ pūrveṇaudumbarīṃ maitrāvaruṇasya
14.12.11	uttareṇa hotrīyaṃ caturo dhiṣṇiyān samāntarālān udagantān tutho 'si viśvavedā raudreṇośig asi kavī raudreṇāṅghārir asi bambhārī raudreṇāvasyur asi duvasvān raudreṇety etair brāhmaṇācchaṃsipotṛneṣṭracchāvākānaṃ pratimantram upavapati
14.12.12	śundhayar asi mārjālīyo raudreṇeti sadaso bahir dakṣiṇe vedyante samam āgnīdhrīyeṇa mārjālīyaṃ dakṣiṇāmukha upavapati yathā dakṣiṇenāntarvedi saṃcaraḥ syāt
14.13.1	yathopadiṣṭaṃ yajamāno yajurbhis tais tair eva dhiṣṇiyān upatiṣṭhate
14.13.2	adhvanām adhvapate namas te astu mā mā hiṃsīr iti taṃ tam abhikramya japati
14.13.3	samrāḍ asi kṛśānū raudreṇety āhavanīyam
14.13.4	pariṣadyo 'si pavamāno raudreṇeti bahiṣpavamānadeśam
14.13.5	pratakvāsi nabhasvān raudreṇeti cātvālam
14.13.6	asaṃsṛṣṭo 'si havyasūdo raudreṇeti śāmitram
14.13.7	samūhyo 'si viśvabharā raudreṇety utkaram
14.13.8	ṛtadhāmāsi suvarjyotī raudreṇety odumbarīm
14.13.9	brahmajyotir asi suvardhāmā raudreṇeti brahmasadanam
14.13.10	sadasyo 'si malimluco raudreṇeti sadasyam
14.13.11	ajo 'sy ekapād raudreṇeti śālāmukhīyam
14.13.12	ahir asi budhnyo raudreṇeti prājahitam
14.13.13	kavyo 'si kavyavāhano raudreṇety anvāhāryapacanam
14.13.14	atra vā vediṃ stṛṇāti
14.13.15	dhiṣṇiyān uparavān kharam uttaravediṃ ca na stṛṇāti
14.14.1	dīkṣitasyāgnīṣomīyaḥ paśur ālabhyaḥ
14.14.2	tasya nirūḍhapaśubandhavat kalpaḥ
14.14.3	na ṣaḍḍhoteṣṭiś cāṅgabhūteṣu vidyate
14.14.4	tūṣṇīm ātithyābarhiḥ saṃnahya tān paridhīn idhme saṃnahyati
14.14.5	vedikaraṇaparistaraṇapāṇiprakṣālanāstaraṇāni kṛtvā pāśukāni pātrāṇi srugādīni pracaraṇīm adhikāṃ prayujya yāvad ājyagrahaṇaṃ kṛtvā gārhapatye pracaraṇyām ājyaṃ caturgṛhītvātraiva pāśukān yājyāni gṛhṇāti maitu brahmaṇaspatnīti neṣṭā patnīm udānayati
14.14.6	athāham anukāminīti patnī japitvāpareṇa śālāmukhīyam upaviśya suprajasas tvā vayam ityādi japati
14.14.7	evā vandasvety upasthe brahmā rājānaṃ pratipādayati
14.14.8	samapivratān hvayadhvam iti saṃpreṣyati
14.14.9	yajamānasyāmātyān saṃhvayante
14.14.10	yajamāno 'dhvaryum anvārabhate yajamānaṃ patnī tām amātyāḥ
14.14.11	vāsasāhatenaitān saṃpracchādya tasya daśāsu hiraṇyaṃ baddhvājye 'vadhāya pracaraṇīdaṇḍe daśāntaṃ nibadhya tvaṃ soma tanukṛdbhyo juṣāṇo aptur iti dvābhyāṃ pracaraṇyā vaisarjane śālāmukhīye juhoti
14.14.12	ājyārdhaṃ viśinaṣṭi
14.15.1	somaṃ grāvṇo vāyavyāni prāśitrākṛti bṛhad droṇakalaśaṃ camasānidhmābarhir gṛhītvājyāny ādadate yāni cātra śastāni
14.15.2	agnīṣomīyapaśuṃ cānayanti
14.15.3	śālāmukhīye 'gnipraṇayanīyān ādīpyopayamanībhiḥ sikatābhir agnipraṇayanīyaṃ satam upayamya tasmin agnim udyamya nidhāya dhāryamāṇe 'nīṣomābhyāṃ praṇīyamānābhyām anubrūhīti saṃpreṣyati
14.15.4	sāvīr hi deva prasavāya pitra ity asyāṃ trir anūktāyām ayaṃ no agnir ity agniprathamāḥ prāñco gacchanti tūṣṇīṃ somaprathamā vā
14.15.5	yathoktāni tathānuharanti
14.15.6	anv anāṃsi pravartayanty anunayanty agnīṣomīyam anugacchanty amātyāḥ
14.15.7	agnīdhrīye 'gniṃ pratiṣṭhāpyāgne nayeti nayavatyarcā tasminn ājyaśeṣaṃ hutvā punar ājyaśeṣaṃ śinaṣṭi
14.15.8	grāvṇo vāyavyāni droṇakalaśam āgnīdhra upavāsayati camasāṃś ca
14.15.9	uttareṇāgnīdhrīyaṃ dhiṣṇiyaṃ parītya pāśukair idhmābarhirājyaprabhṛtīni nayanti
14.15.10	uttaravediṃ prāpyoru viṣṇo vikramasveti sarvam ājyaśeṣam auttaravedike juhoti
14.16.1	hute 'mātyāḥ pradakṣiṇam āvṛtya yathetaṃ pratigacchanti
14.16.2	somo jigāti gātuvid iti saumyarcā brahmāparadvāreṇa praviśya havirdhānaṃ rājānaṃ prapādayati
14.16.3	gataśriyaḥ pūrveṇa dvāreṇa
14.16.4	urv antarikṣam ity adhvaryur yajamānaś ca pūrveṇa praviśataḥ
14.16.5	dakṣiṇasya havirdhānasya nīḍe kṛṣṇājināstaraṇaṃ tasmin pravṛttasya rājñaś cāsādanaṃ coktam
14.16.6	eṣa vo deva savitaḥ soma iti yajamāno rājānaṃ devatābhyaḥ saṃprayacchati
14.16.7	etat tvaṁ somety abhimantryedam ahaṃ manuṣyo manuṣyān iti pradakṣiṇaṃ parītya namo devebhya iti prācīnam añjaliṃ karoti
14.16.8	svadhā pitṛbhya iti dakṣiṇā
14.16.9	idam ahaṃ nir varuṇasya pāśād iti pūrvayā dvāropaniṣkramya suvar abhivikhyeṣam iti sarvaṃ yajñam anuvīkṣate vaiśvānaraṃ jyotir ity āhavanīyam
14.16.10	atrāvāntaradīkṣāṃ visṛjate
14.16.11	agne vratapate tvaṃ vratānām ity āhavanīyam upasthāya tenaiva samidham ādhāya vitarāṃ mekhalāṃ visṛjate vitarāṃ muṣṭī kurute
14.17.1	svāhā yajñaṃ manasā vācā dyāvāpṛthivībhyāṃ svāhoror antarikṣāt svāhā yajñaṃ vātād ārabha iti visṛjya svāhā vāci vāte visṛja iti vācaṃ visṛjate
14.17.2	payovrataṃ nivartya haviḥśeṣān eva sutye vratayati
14.17.3	adhvaryur uttareṇāhavanīyaṃ pāśukāni pūrvavad upasādya darśavat prokṣaṇyabhimantraṇādyājyasādanaṃ paśuvad yūpasaṃmānādi cā pravarāyākhyātam agnīṣomābhyāṃ tvā juṣṭam upākaromīti mantraṃ saṃnamati
14.17.4	pravaraṃ pravṛtyāśrāvya pratyāśrāvita indraṃ hotrāt sajūr diva ā pṛthivyā ity ṛtupreṣādibhir yathāliṅgaṃ hotāram āgnīdhram adhvaryuṃ pratiprasthātāraṃ maitrāvaruṇaṃ brāhmaṇācchaṃsinaṃ potāraṃ neṣṭāraṃ yajamānaṃ caitān saumikān adhvaryur vṛṇīte vedyāṃ tṛṇam apisṛjyāsphya āgnīdhrādīṃs tu tannāmagrahaṇam upāṃśu mānuṣa ity uccaiḥ
14.17.5	juṣṭo vāco bhūyāsam ṛcā stomam iti dvābhyāṃ vṛto vṛto juhoti
14.17.6	prayājādivapānte pracarite mārjayitvā subrahmaṇya pitāputrīyāṁ subrahmaṇyām āhvayeti saṃpreṣyati
14.17.7	pitāputrīyāta ūrdhvaṃ subrahmaṇyā
14.17.8	yaddevatyaḥ paśus taddevatyaḥ paśupuroḍāśaḥ
14.18.1	aparāhṇe navakumbhaṃ kumbhīṃ vādāya cātvālotkarayor antarā tīrthena niṣkramya yatra vahantya āpas tad gatvā haviṣmatīr imā āpa iti pratīpaṃ tiṣṭhan vasatīvarīr gṛhṇāti
14.18.2	nāntamā vahantīr atīyād ity uktam
14.18.3	yasyāgṛhītā abhinimroced yo brāhmaṇo bahuyājī tasya gṛhād gṛhṇīyāt
14.18.4	yadi na vidyate bahuyājyagnim upari dhārayan hiraṇyaṃ vā vahantīṣv avadhāya vare datte saśukrāṇāṃ gṛhṇāti
14.18.5	yathetam etya savye 'ṃse kṛtvāpareṇa śālāmukhīyaṃ vedyāṃ sādayati sumnāya sumninīḥ sumne mā dhatteti vasatīvarīṇāṃ sādaneṣu yajamāno japati
14.18.6	prāgvatprabhṛtyeḍāntaḥ paśupuroḍāśo 'stamite saṃvādādinā pracarati
14.18.7	patnīsaṃyājāntaḥ paśur agnīṣomīyaḥ
14.19.1	niśāyāṃ vasatīvarīḥ pariharann adhvaryur na purastād vyutkrāmata mā vo parihārṣam ity uktvā nādīcitam abhipariharati
14.19.2	antarvedi yajamānaḥ patnī cāsāte
14.19.3	ādāya kumbhaṃ savye 'ṃse saṃnidhāyāpareṇa prājahitaṃ parītya dakṣiṇadvāropaniṣkramya dakṣiṇena sado mārjālīyaṃ ca parītyendrāgniyor bhāgadheyī stheti dakṣiṇasyām uttaravediśroṇyāṃ sādayati
14.19.4	uktaṃ yajamānam
14.19.5	ādāya kumbhaṃ dakṣiṇe 'ṃse nidhāya yathetaṃ pratyetyottarayā dvāropaniṣkramyottareṇa vediṃ gatvottareṇāgnīdhrīyaṃ parītya mitrāvaruṇyor bhāgadheyī sthety uttarasyām uttaravediśroṇyāṃ sādayati
14.20.1	ādāya kumbhaṃ savye 'ṃse nidhāya yathetaṃ pratyetya viśveṣāṃ devānāṃ bhāgadheyī sthety apareṇāgnīdhrīyaṃ sādayati
14.20.2	yajñe jāgṛteti vasatīvarīḥ sannā abhimantrayate
14.20.3	subrahmaṇya subrahmaṇyām āhvayeti saṃpreṣyati
14.20.4	pitāputrīyā subrahmaṇyāṃ pratiprasthātāmikṣāyai sāyaṃdohaṃ dohayati
14.20.5	yā yajamānasya vratadhuk tām āśire duhata yā patnyās tāṃ dadhigrahāya yā gharmadhuk tāṃ dadhigharmāya taptam anātakaṃ payo maitrāvaruṇāya śṛtātaṇkyaṃ dadhyād ity agrahāya kurutety adhvaryuḥ saṃpreṣyati
14.20.6	āgnīdhra etāṃ rātrim ṛtvijo 'laṃkṛtya vasanti
14.20.7	prāgvaṃśe patnī jāgarti havirdhāne yajamāno rājānaṃ gopāyan jāgarti
14.20.8	mahārātre budhyeran yathā purā śakunipravādāt prātaranuvāko bhavati bhavati
