#Text:Āpastambaśrautasūtra
#Data entry:M. Fushimi



1.1.1	athāto darśapūrṇamāsau vyākhyāsyāmaḥ
1.1.2	prātar agnihotraṃ hutvānyam āhavanīyaṃ praṇīyāgnīn anvādadhāti
1.1.3	na gataśriyo 'nyam agniṃ praṇayati
1.1.4	devā gātuvido gātuṃ yajñāya vindata / manasaspatinā devena vātād yajñaḥ prayujyatām iti japitvā mamāgne varco vihaveṣv astv ity āhavanīyam upasaminddhe / uttarayā gārhapatyam uttarayānvāhāryapacanam
1.1.5	tisṛbhistisṛbhir vā
1.1.6	uttamāṃ tu japed āhavanīye vādadhyāt
1.1.7	vyāhṛtībhir anvādhānam eke samāmananti
1.1.8	saṃnayataḥ palāśaśākhāṃ śamīśākhāṃ vāharati bahuparṇāṃ bahuśākhām apratiśuṣkāgrām asuṣirām
1.1.9	yaṃ kāmayetāpaśuḥ syād ity aparṇāṃ tasmai śuṣkāgrām āhared apaśur eva bhavati / yaṃ kāmayeta paśumān syād iti bahuparṇāṃ tasmai bahuśākhām āharet paśumantam evainaṃ karotīti vijñāyate
1.1.10	sā yā prācy udīcī prāgudīcī vā bhavatīṣe tvorje tveti tām ācchinatti
1.1.11	api veṣe tvety ācchinatty ūrje tveti saṃnamayaty anumārṣṭi vā
1.2.1	imāṃ prācīm udīcīm iṣam ūrjam abhisaṃskṛtāṃ bahuparṇām aśuṣkāgrāṃ harāmi paśupām aham ity āharati
1.2.2	vāyava sthopāyava stheti tayā ṣaḍavarārdhyān vatsān apākaroti
1.2.3	darbhair darbhapuñjīlair vā
1.2.4	devo vaḥ savitā prārpayatv iti śākhayā gocarāya gāḥ prasthāpayati
1.2.5	prasthitānām ekāṃ śākhayopaspṛśati darbhair darbhapuñjīlair vā
1.2.6	āpyāyadhvam aghniyā indrāya devabhāgam ity eke samāmananti / mahendrāyety eke
1.2.7	indraṃ nigameṣūpalakṣayed indrayājino mahendraṃ mahendrayājinaḥ
1.2.8	śuddhā apaḥ suprapāṇe pibantīḥ śatam indrāya śarado duhānāḥ / rudrasya hetiḥ pari vo vṛṇaktv iti prasthitā anumantrayate
1.2.9	dhruvā asmin gopatau syāta bahvīr iti yajamānasya gṛhān abhiparyāvartate
1.2.10	yajamānasya paśūn pāhīty agniṣṭhe 'nasy agnyagāre vā purastātpratīcīṃ śākhām upagūhati paścātprācīṃ vā
1.2.11	yo vā adhvaryor gṛhān veda gṛhavān bhavati / ā caturthāt karmaṇo 'bhisamīkṣetedaṃ kariṣyāmīdaṃ kariṣyāmīty ete vā adhvaryor gṛhāḥ / ya evaṃ veda gṛhavān bhavatīti vijñāyate
1.3.1	uttareṇa gārhapatyam asido 'śvaparśur anaḍutparśur vā nihitā
1.3.2	devasya tvā savituḥ prasava ity asidam aśvaparśuṃ vādatte tūṣṇīm anaḍutparśum
1.3.3	yajñasya ghoṣad asīti gārhapatyam abhimantrya pratyuṣṭaṃ rakṣaḥ pratyuṣṭā arātaya ity āhavanīye gārhapatye vāsidaṃ pratitapati
1.3.4	na parśum
1.3.5	preyam agād ity uktvorv antarikṣam anvihīti prācīm udīcīṃ vā diśam abhipravrajya yataḥ kutaścid darbhamayaṃ barhir āharati
1.3.6	devānāṃ pariṣūtam asīti darbhān pariṣauti
1.3.7	viṣṇo stūpo 'sīty abhipretānām ekaṃ stambam utsṛjati
1.3.8	ekaṃ vā stambaṃ pariṣūya taṃ sarvaṃ dāti
1.3.9	atisṛṣṭo gavāṃ bhāga iti vaikāṃ dve tisro vā nāḍīr utsṛjati
1.3.10	idaṃ devānām iti pariṣūtān abhimṛśati / idaṃ paśūnām ity atisṛṣṭān
1.3.11	devasya tvā savituḥ prasave 'śvinor bāhubhyāṃ pūṣṇo hastābhyāṃ barhir devasadanam ārabha iti viśākheṣu darbhān ārabhate
1.3.12	devabarhir mā tvānvaṅ mā tiryag iti saṃyacchati
1.3.13	parva te rādhyāsam ity asidam adhinidadhāti
1.3.14	ācchettā te mā riṣam ity ācchinatti
1.3.15	saṃnakhaṃ muṣṭiṃ lunoti
1.3.16	sa prastaraḥ
1.3.17	kulmimātro 'ratniḥ prādeśa ūrvasthi jānvasthi srugdaṇḍa iti vā tiryakpramāṇāni
1.4.1	pṛthivyāḥ saṃpṛcaḥ pāhīty anadho nidadhāti
1.4.2	ayujo muṣṭīṃl lunoti
1.4.3	tathā nidhanāni
1.4.4	teṣāṃ prastaro 'yugartha ity eke
1.4.5	prastare yāthākāmī
1.4.6	yad anyat pariṣavaṇād utsarjanāc ca tat sarvatrāvartate
1.4.7	prastaram eva mantreṇa dāti tūṣṇīm itarad iti vājasaneyakam
1.4.8	sarvaṃ lutvā devabarhiḥ śatavalśaṃ virohety ālavān abhimṛśati
1.4.9	sahasravalśā vi vayaṃ ruhemety ātmānam
1.4.10	adityai rāsnāsīti tridhātu pañcadhātu vā śulbaṃ karoti
1.4.11	ayupitā yonir iti pratidadhāti
1.4.12	adityai rāsnāsīty udagagraṃ vitatya susaṃbhṛtā tvā saṃbharāmīti tasmin nidhanāni saṃbhṛtyālubhitā yonir ity uttame nidhane prastaram atyādhāyendrāṇyai saṃnahanam iti saṃnahyati
1.4.13	pūṣā te granthiṃ grathnātv iti granthiṃ karoti
1.4.14	sa te māsthād iti purastātpratyañcaṃ granthim upagūhati paścāt prāñcaṃ vā
1.4.15	āpas tvām aśvinau tvām ṛṣayaḥ sapta māmṛjuḥ / barhiḥ sūryasya raśmibhir uṣasāṃ ketum ārabha iti barhir ārabhate / indrasya tvā bāhubhyām udyaccha ity udyacchate / bṛhaspater mūrdhnā harāmīti śīrṣann adhinidhatte
1.5.1	preyam agād urv antarikṣam anvihīti yau gamanau tau pratyāyanau
1.5.2	adityās tvopasthe sādayāmīty antarvedi paridhideśe 'nadhaḥ sādayati
1.5.3	barhir asi devaṃgamam ity āsannam abhimantrayate
1.5.4	devaṃgamam asīty anadho nidadhāti yathā prāg upasādayet
1.5.5	yā jātā oṣadhayo devebhyas triyugaṃ purā / tāsāṃ parva rādhyāsaṃ paristaram āharan // apāṃ medhyaṃ yajñiyaṃ sadevaṃ śivam astu me / ācchettā vo mā riṣaṃ jivāni śaradaḥ śatam // aparimitānāṃ parimitāḥ saṃnahye sukṛtāya kam / eno mā nigāṃ katamaccanāhaṃ punar utthāya bahulā bhavantv iti paristaraṇānām adhinidhāny ācchedanī saṃnahanīti yathāliṅgam
1.5.6	khādiraṃ pālāśaṃ vaikaviṃśatidārum idhmaṃ karoti
1.5.7	trayaḥ paridhayaḥ
1.5.8	palāśakārṣmaryakhadirodumbarabilvarohītakavikaṅkatānāṃ ye vā yajñiyā vṛkṣāḥ
1.5.9	ārdrāḥ śuṣkā vā satvakkāḥ
1.5.10	sthaviṣṭho madhyamo 'ṇīyān drāghīyān dakṣiṇārdhyo 'ṇiṣṭho hrasiṣṭha uttarārdhyaḥ
1.5.11	dve āghārasamidhāv anūyājasamid ekaviṃśīti
1.5.12	samūlānām ṛtemūlānāṃ vā darbhāṇāṃ pūrvavac chulbaṃ kṛtvodagagraṃ vitatya
1.6.1	yat kṛṣṇo rūpaṃ kṛtvā prāviśas tvaṃ vanaspatīn / tatas tvām ekaviṃśatidhā saṃbharāmi susaṃbhṛtā // trīn paridhīṃs tisraḥ samidho yajñāyur anusaṃcarān / upaveṣaṃ mekṣaṇaṃ dhṛṣṭiṃ saṃbharāmi susaṃbhṛteti śulba idhmaṃ saṃbharati
1.6.2	kṛṣṇo 'sy ākhareṣṭho deva puraścara saghyāsaṃ tveti saṃnahyati / purastātpratyañcaṃ granthim upagūhati paścātprāñcaṃ vā / anadho nidadhāti
1.6.3	idhmapravraścanāni nidadhāti
1.6.4	tvayā vediṃ vividuḥ pṛthivīṃ tvayā yajño jāyate viśvadāniḥ / acchidraṃ yajñam anveṣi vidvāṃs tvayā hotā saṃtanoty ardhamāsān iti darbhāṇāṃ vedaṃ karoti
1.6.5	vatsajñuṃ paśukāmasya mūtakāryam annādyakāmasya trivṛcchirasaṃ brahmavarcasakāmasya
1.6.6	śulbāt prādeśe parivāsya vedaparivāsanāni nidadhāti
1.6.7	antarvedi śākhāyāḥ palāśāny asarvāṇi praśātya mūlataḥ śākhāṃ parivāsyopaveṣaṃ karoty upaveṣo 'si yajñāya tvāṃ pariveṣam adhārayan / indrāya haviḥ kṛṇvantaḥ śivaḥ śagmo bhavāsi na iti
1.6.8	tṛtīyasyai divo gāyatriyā soma ābhṛtaḥ / somapīthāya saṃnayituṃ vakalam antaram ādada iti parivāsanaśakalam ādāya prajñātaṃ nidadhāti
1.6.9	trivṛddarbhamayaṃ pavitraṃ kṛtvā vasūnām pavitram asīti śākhāyāṃ śithilam avasajati mūle mūlāny agre 'grāṇi / na granthiṃ karoti
1.6.10	trivṛtpalāśe darbha iyān prādeśasaṃmitaḥ / yajñe pavitraṃ potṛtamaṃ payo havyaṃ karotu me // imau prāṇāpānau yajñasyāṅgāni sarvaśaḥ / āpyāyayantau saṃcaratāṃ pavitre havyaśodhane iti kriyamāṇe yajamāno 'numantrayate
1.6.11	samūhanty agnyagāram upalimpanty āyatanāni
1.6.12	alaṃkurvāte yajamānaḥ patnī ca
1.6.13	nave sāṃnāyyakumbhyau yāvaccharkaraṃ gomayenālipte bhavataḥ
1.7.1	amāvāsyāyāṃ yad ahaś candramasaṃ na paśyanti tad ahaḥ piṇḍapitṛyajñaṃ kurute
1.7.2	aparāhṇe 'dhivṛkṣasūrye vā piṇḍapitṛyajñena caranti
1.7.3	apāṃ medhyaṃ yajñiyam iti samūlaṃ sakṛdācchinnaṃ barhir āharati
1.7.4	sakṛdācchinnāni vā tṛṇāny upamūlaṃ dināni
1.7.5	dakṣiṇāprāgagrair darbhair dakṣiṇam agniṃ paristīrya dakṣiṇataḥ paścād vā darbhān saṃstīrya dakṣiṇāprāñcy ekaikaśaḥ piṇḍapitṛyajñapātrāṇi prayunakti sphyaṃ mekṣaṇaṃ kṛṣṇājinam ulūkhalaṃ musalaṃ śūrpam ājyasthālīṃ carusthālīṃ yena cānyenārthī bhavati
1.7.6	dakṣiṇataḥ prāgīṣaṃ vrīhimac chakaṭam avasthitaṃ bhavati
1.7.7	adhvaryur upavītī sthālīm ekapavitreṇāntardhāya tayā dakṣiṇataḥ śakaṭād adhi nirvapaty uttarato vā
1.7.8	tāṃ pūrayitvā nimārṣṭi
1.7.9	mṛnmaye nirvapati pitṛbhyo vo juṣṭaṃ nirvapāmīti tūṣṇīṃ vā
1.7.10	apareṇānvāhāryapacanaṃ pratyagudaggrīve kṛṣṇājina ulūkhale pratiṣṭhite dakṣiṇāprācī tiṣṭhantī patny avahanti parāpāvam avivekam
1.7.11	sakṛt phalīkaroti
1.7.12	dakṣiṇāgnau jīvataṇḍulaṃ śrapayati
1.7.13	apahatā asurā rakṣāṃsi piśācā vediṣada ity antarā gārhapatyānvāhāryapacanau dakṣiṇāpūrveṇa vānvāhāryapacanaṃ dakṣiṇāprācīm ekasphyāṃ parācīṃ vedim uddhatya śundhantāṃ pitara ity adbhir avokṣyāyantu pitaro manojavasa ity abhimantrya sakṛdācchinnaṃ barhir ūrṇāmṛdu syonaṃ pitṛbhyas tvā bharāmy aham / asmin sīdantu me pitaraḥ somyāḥ pitāmahāḥ prapitāmahāś cānugaiḥ saheti sakṛdācchinnena barhiṣā vediṃ stṛṇāti
1.8.1	utpūtena navanītenānutpūtena vā sarpiṣā sthālīpākam abhighāryaikasphyāyāṃ mekṣaṇam āsādya sthālīpākam āsādayati
1.8.2	dakṣiṇataḥ kaśipūpabarhaṇam āñjanam abhyañjanam udakumbham ity ekaikaśa āsādayati
1.8.3	adhvaryur upavīto dakṣiṇaṃ jānv ācya mekṣaṇa upastīrya tenāvadāyābhighārya somāya pitṛpītāya svadhā nama iti dakṣiṇāgnau juhoti
1.8.4	yamāyāṅgirasvate pitṛmate svadhā nama iti dvitīyām / agnaye kavyavāhanāya svadhā nama iti tṛtīyām
1.8.5	ye mekṣaṇe taṇḍulās tān hutvā tūṣṇīṃ mekṣaṇam ādadhāti
1.8.6	na yamāya juhotīty eke
1.8.7	apayantv asurāḥ pitṛrūpā ye rūpāṇi pratimucyācaranti / parāpuro nipuro ye bharanty agniṣ ṭāṃl lokāt praṇudāty asmāt // ye devāḥ pitaro ye ca mānuṣā ye garbhe mamrur uta ye parāstāḥ / ya uddhatā uta ye nikhātās te samyañca iha mādayantām // ye rūpāṇi pratimuñcamānā asurāḥ santaḥ svadhayā caranti / parāpuro nipuro ye bharanty agniṣ ṭāṃl lokāt praṇudāty asmāt // ye jñātīnāṃ pratirūpāḥ pitṝn māyayāsurāḥ praviṣṭāḥ / parāpuro nipuro ye bharanty agne tān asmāt praṇudasva lokād iti dakṣiṇāgner ekolmukaṃ dhūpāyad dharati
1.8.8	dakṣiṇāpūrvam avāntaradeśaṃ sakṛt sphyenollikhyodīratām avara ity adbhir avokṣyollikhitānte nidadhāti
1.8.9	yajamāno 'ta ūrdhvaṃ prācīnāvītī karmāṇi karoti
1.8.10	mārjayantāṃ mama pitaro mārjayantāṃ mama pitāmahā mārjayantāṃ mama prapitāmahā ity ekasphyāyāṃ trīn udakāñjalīn ninayati
1.8.11	prasavyaṃ vā triḥ pariṣiñcati
1.8.12	trīn udapātrān vājasaneyinaḥ samāmananti
1.9.1	savyaṃ jānv ācyāvācīnapāṇiḥ sakṛdācchinne barhiṣi dakṣiṇāpavargān piṇḍān dadāty etat te tatāsau ye ca tvām anv ity etaiḥ pratimantram
1.9.2	tūṣṇīṃ caturtham
1.9.3	sa kṛtākṛtaḥ
1.9.4	prapitāmahaprabhṛtīn vā
1.9.5	nānāmagṛhītaṃ gacchati
1.9.6	yadi bandhū na vidyāt svadhā pitṛbhyaḥ pṛthiviṣadbhya iti prathamaṃ piṇḍaṃ dadyāt / svadhā pitṛbhyo 'ntarikṣasadbhya iti dvitīyam / svadhā pitṛbhyo diviṣadbhya iti tṛtīyam
1.9.7	yadi dvipitā syād ekaikasmin piṇḍe dvaudvāv upalakṣayet
1.9.8	yadi jīvapitā na dadyād ā homāt kṛtvā viramet
1.9.9	yan me mātā pramamāda yac cacārānanuvratam / tan me retaḥ pitā vṛṅktām ābhur anyopapadyatāṃ pitṛbhyaḥ svadhāvibhyaḥ svadhā namaḥ pitāmahebhyaḥ svadhāvibhyaḥ svadhā namaḥ prapitāmahebhyaḥ svadhāvibhyaḥ svadhā nama ity upasthāyātra pitaro yathābhāgaṃ mandadhvam ity uktvā parāṅ āvartate
1.9.10	oṣmaṇo vyāvṛta upāste
1.9.11	amīmadanta pitaraḥ somyā iti vyāvṛtta ūṣmaṇy abhiparyāvartate 'vyāvṛtte vā
1.9.12	yaḥ sthālyāṃ śeṣas tam avajighrati ye samānāḥ samanasaḥ pitaro yamarājye / teṣāṃ lokaḥ svadhā namo yajño deveṣu kalpatāṃ vīraṃ dhatta pitara iti
1.9.13	āmayāvinā prāśyo 'nnādyakāmena prāśyo yo 'lam annādyāya san nādyāt tena vā prāśyaḥ
1.9.14	pūrvavad ekasphyāyāṃ trīn udakāñjalīn upaninīyāñjanābhyañjane vāsaś ca trir anupiṇḍaṃ dadāti
1.9.15	āṅkṣva tatāsāv āṅkṣva pitāmahāsāv āṅkṣva prapitāmahāsāv ity āñjanam
1.9.16	evam abhyañjanam abhyaṅkṣveti mantraṃ saṃnamati
1.9.17	yadi nāmāni na vidyād āñjatāṃ mama pitara āñjatāṃ mama pitāmahā āñjatāṃ prapitāmahā ity āñjanam / evam abhyañjanam abhyañjatām iti mantraṃ saṃnamati
1.10.1	etāni vaḥ pitaro vāsāṃsy ato no 'nyat pitaro mā yoṣṭeti vāsaso daśāṃ chittvā nidadhāty ūrṇāstukāṃ vā pūrve vayasi / uttara āyuṣi svaṃ loma
1.10.2	vītoṣmasu piṇḍeṣu namo vaḥ pitaro rasāyeti namaskārāñ japati
1.10.3	gṛhān naḥ pitaro datta sado vaḥ pitaro deṣmeti pitṝn upatiṣṭhate
1.10.4	ūrjaṃ vahantīr amṛtaṃ ghṛtaṃ payaḥ kīlālaṃ parisrutam / svadhā stha tarpayata me pitṝn ity udakaṃ ninayati
1.10.5	mano nv āhuvāmaha iti manasvatībhir upatiṣṭhate
1.10.6	uttiṣṭhata pitaraḥ preta śūrā yamasya panthām anuvetā purāṇam / dhattād asmāsu draviṇaṃ yac ca bhadraṃ pra ṇo brūtād bhāgadhāṃ devatāsv iti pitṝn utthāpayati
1.10.7	pareta pitaraḥ somyā iti pravāhaṇyā pitṝn pravāhayati
1.10.8	prajāpate na tvad etānīti yajñopavītī gārhapatyadeśaṃ gacchati
1.10.9	yad antarikṣam iti paṅktyā gārhapatyam upatiṣṭhate
1.10.10	apāṃ tvauṣadhīnāṃ rasaṃ prāśayāmi bhūtakṛtaṃ garbhaṃ dhatsveti madhyamaṃ piṇḍaṃ patnyai prayacchati
1.10.11	ādhatta pitaro garbhaṃ kumāraṃ puṣkarasrajam / yatheha puruṣo 'sad iti taṃ patnī prāśnāti / pumāṃsaṃ ha jānukā bhavatīti vijñāyate
1.10.12	ye sajātāḥ samanaso jīvājīveṣu māmakāḥ / teṣāṃ śrīr mayi kalpatām asmiṃl loke śataṃ samā ity avaśiṣṭānām ekaṃ yajamānaḥ prāśnāti / na vā
1.10.13	sthālyāṃ piṇḍān samavadhāya ye samānā iti sakṛdācchinnam agnau praharati
1.10.14	abhūn no dūto haviṣo jātavedā avāḍ ḍhavyāni surabhīṇi kṛtvā / prādāḥ pitṛbhyaḥ svadhayā te akṣan prajānann agne punar apyehi devān ity ekolmukaṃ pratyapisṛjya prokṣya pātrāṇi dvandvam abhyudāharati
1.10.15	saṃtiṣṭhate piṇḍapitṛyajñaḥ
1.10.16	apaḥ piṇḍān abhyavahared brāhmaṇaṃ vā prāśayet
1.10.17	so 'yam evaṃvihita evānāhitāgneḥ
1.10.18	aupāsane śrapaṇadharmā homaś ca
1.10.19	atipraṇīte vā juhuyāt
1.10.20	yasmiñ juhuyāt tam upatiṣṭheta
1.10.21	tatra gārhapatyaśabdo lupyeta saṃskārapratiṣedhāt
1.11.1	amāvāsyāyāṃ rātryāṃ svayaṃ yajamāno yavāgvāgnihotraṃ juhoty agnihotroccheṣaṇam ātañcanārthaṃ nidadhāti
1.11.2	nāsyaitāṃ rātriṃ kumārāś cana payaso labhante
1.11.3	hute sāyamagnihotre sāyaṃdohaṃ dohayati
1.11.4	agnīn paristīryāgnim agnī vā sāṃnāyyapātrāṇi prakṣālyottareṇa gārhapatyaṃ darbhān saṃstīrya dvandvaṃ nyañci prayunakti
1.11.5	kumbhīṃ śākhāpavitram abhidhānīṃ nidāne dārupātraṃ dohanam ayaspātraṃ dārupātraṃ vāpidhānārtham agnihotrahavaṇīm upaveṣaṃ ca
1.11.6	samāv apracchinnāgrau darbhau prādeśamātrau pavitre kurute
1.11.7	pavitre stho vaiṣṇavī vāyur vāṃ manasā punātv iti tṛṇaṃ kāṣṭhaṃ vāntardhāya chinatti
1.11.8	na nakhena
1.11.9	viṣṇor manasā pūte stha ity adbhir anumṛjya pavitrāntarhitāyām agnihotrahavaṇyām apa ānīyodagagrābhyāṃ pavitrābhyāṃ prokṣaṇīr utpunāti devo vaḥ savitotpunātv iti prathamam / acchidreṇa pavitreṇeti dvitīyam / vasoḥ sūryasya raśmibhir iti tṛtīyam
1.11.10	āpo devīr agrepuva ity abhimantryottānāni pātrāṇi paryāvartya śundhadhvaṃ daivyāya karmaṇa iti triḥ prokṣya prajñāte pavitre nidadhāti // āpo devīḥ śuddhā sthemā pātrāṇi śundhata / upātaṅkyāya devānāṃ parṇavalkam uta śundhata // devena savitrotpūtā vasoḥ sūryasya raśmibhiḥ / gāṃ dohapavitre rajjuṃ sarvā pātrāṇi śundhateti prokṣyamāṇāny abhimantryaitā ācaranti madhumad duhānāḥ prajāvatīr yaśaso viśvarūpāḥ / bahvīr bhavantīr upajāyamānā iha va indro ramayatu gāva iti gā āyatīḥ pratīkṣate yajamānaḥ
1.12.1	niṣṭaptaṃ rakṣo niṣṭapto 'ghaśaṃsa iti gārhapatye sāṃnāyyapātrāṇi pratitapya dhṛṣṭir asi brahma yacchety upaveṣam ādāya nirūḍhaṃ janyaṃ bhayaṃ nirūḍhāḥ senā abhītvarīr iti gārhapatyād udīco 'ṅgārān nirūhya mātariśvano gharmo 'sīti teṣu kumbhīm adhiśrayati
1.12.2	aprasraṃsāya yajñasyokhe upadadhāmy aham / paśubhiḥ saṃnītaṃ bibhṛtām indrāya śṛtaṃ dadhīti vā
1.12.3	bhṛgūṇām aṅgirasāṃ tapasā tapyasveti pradakṣiṇam aṅgāraiḥ paryūhya vasūnāṃ pavitram asīti tasyāṃ prāgagraṃ śākhāpavitram atyādadhāti
1.12.4	udak prātaḥ
1.12.5	kumbhīm anvārabhya vācaṃ yacchati
1.12.6	pavitraṃ vā dhārayann āste
1.12.7	adityai rāsnāsīty abhidhānīm ādatte
1.12.8	trayastriṃśo 'si tantūnāṃ pavitreṇa sahāgahi / śiveyaṃ rajjur abhidhāny aghniyām upasevatām ity ādīyamānām abhimantrayate yajamānaḥ
1.12.9	pūṣāsīti vatsam abhidadhāti
1.12.10	upasṛṣṭāṃ me prabrūtād iti saṃpreṣyati
1.12.11	upasṛjāmīty āmantrayate / ayakṣmā vaḥ prajayā saṃsṛjāmi rāyaspoṣeṇa bahulā bhavantīr iti vatsam upasṛjati
1.12.12	gāṃ copasṛṣṭāṃ vihāraṃ cāntareṇa mā saṃcāriṣṭeti saṃpreṣyati
1.12.13	yady upasṛṣṭāṃ vyaveyāt sāṃnāyyaṃ mā vilopīti brūyāt
1.12.14	upasīdāmīty āmantrayate / ayakṣmā vaḥ prajayā saṃsṛjāmi rāyaspoṣeṇa bahulā bhavantīḥ / ūrjaṃ payaḥ pinvamānā ghṛtaṃ ca jīvā jīvantīr upa vaḥ sadeyam iti dogdhopasīdati
1.12.15	na śūdro duhyād duhyād vā
1.12.16	dārupātre dogdhi
1.12.17	upasṛṣṭāṃ duhyamānāṃ dhārāghoṣaṃ ca yajamāno 'numantrayate // ayakṣmā vaḥ prajayā saṃsṛjāmīty upasṛṣṭām / dyauś cemaṃ yajñaṃ pṛthivī ca saṃduhātām / dhātā somena saha vātena vāyuḥ / yajamānāya draviṇaṃ dadhātv iti duhyamānām
1.13.1	utsaṃ duhanti kalaśaṃ caturbilam iḍāṃ devīṃ madhumatīṃ suvarvidam / tad indrāgnī jinvataṃ sūnṛtāvat tad yajamānam amṛtatve dadhātv iti dhārāghoṣam
1.13.2	dugdhvā harati
1.13.3	taṃ pṛcchati kām adhukṣaḥ pra ṇo brūhīndrāya havir indriyam iti
1.13.4	amūm iti nirdiśati / yasyāṃ devānāṃ manuṣyāṇāṃ payo hitam iti pratyāha
1.13.5	sā viśvāyur ity anumantrayate
1.13.6	devas tvā savitā punātu vasoḥ pavitreṇa śatadhāreṇa supuveti kumbhyāṃ tiraḥ pavitram āsiñcati
1.13.7	huta stoko huto drapsa iti vipruṣo 'numantrayate
1.13.8	evaṃ dvitīyāṃ tṛtīyāṃ ca dohayati
1.13.9	sā viśvavyacā iti dvitīyām anumantrayate / sā viśvakarmeti tṛtīyām
1.13.10	tisro dohayitvā bahu dugdhīndrāya devebhyo havyam āpyāyatāṃ punaḥ / vatsebhyo manuṣyebhyaḥ punardohāya kalpatām iti trir vācaṃ visṛjyānanvārabhya tūṣṇīm uttarā dohayitvā dohane 'pa ānīya saṃpṛcyadhvam ṛtāvarīr iti kumbhyāṃ saṃkṣālanam ānīyāviṣyandayan suśṛtaṃ karoti
1.13.11	dṛṃha gā dṛṃha gopatiṃ mā vo yajñapatī riṣad iti vartma kurvan prāg udvāsayaty udak prāgudag vā
1.13.12	ekasyā dvayos tisṛṇāṃ vaikāhe dvyahe tryahe vā purastād upavasathād ātañcanārthaṃ dohayitvā saṃtatam abhiduhanty opavasathāt
1.13.13	tena śītabudhnam ātanakti
1.13.14	somena tvātanacmīndrāya dadhīti dadhnā
1.13.15	yajñasya saṃtatir asi yajñasya tvā saṃtatim anusaṃtanomīty agnihotroccheṣaṇam anvavadhāyāyaṃ payaḥ somaṃ kṛtvā svāṃ yonim apigacchatu / parṇavalkaḥ pavitraṃ saumyaḥ somād dhi nirmita iti parivāsanaśakalam anvavadadhāti
1.14.1	oṣadhayaḥ pūtikāḥ kvalās taṇḍulāḥ parṇavalkā ity ātañcanavikalpāḥ
1.14.2	uccheṣaṇābhāve taṇḍulair ātañcyāt taṇḍulābhāva oṣadhībhiḥ
1.14.3	āpo haviḥṣu jāgṛta yathā deveṣu jāgratha / evam asmin yajñe yajamānāya jāgṛtety ayaspātre dārupātre vāpa ānīyādastam asi viṣṇave tvā yajñāyāpidadhāmy aham / adbhir ariktena pātreṇa yāḥ pūtāḥ pariśerata iti tenāpidadhāti // amṛnmayaṃ devapātraṃ yajñasyāyuṣi prayujyatām / tiraḥ pavitram atinītā āpo dhāraya mātigur iti yajamāno japati
1.14.4	yadi mṛnmayenāpidadhyāt tṛṇaṃ kāṣṭhaṃ vāpidhāne 'nupravidhyet
1.14.5	viṣṇo havyaṃ rakṣasvety anadho nidadhāti
1.14.6	imau parṇaṃ ca darbhaṃ ca devānāṃ havyaśodhanau / prātarveṣāya gopāya viṣṇo havyaṃ hi rakṣasīti prajñātaṃ śākhāpavitraṃ nidadhāti
1.14.7	tayaiva śākhayā darbhair vā sāyaṃdohavat prātardohāya vatsān apākaroti
1.14.8	upadhāya kapālāni sāyaṃdohavat prātardohaṃ dohayati / ātañcanāpidhāne nidhānaṃ ca nivartate / nāsomayājī saṃnayet saṃnayed vā
1.14.9	nāgataśrīr mahendraṃ yajeta / trayo vai gataśriya ity uktam
1.14.10	aurvo gautamo bhāradvājas te 'nantaraṃ somejyāyā mahendraṃ yajeran
1.14.11	yo vā kaścit
1.14.12	tataḥ saṃpreṣyati paristṛṇīta paridhattāgniṃ parihito 'gnir yajamānaṃ bhunaktu / apāṃ rasa oṣadhīṇāṃ suvarṇo niṣkā ime yajamānasya santu kāmadughā amutrāmuṣmiṃl loka iti
1.14.13	paristaraṇīm etām eke samāmananti
1.14.14	udagagraiḥ prāgagraiś ca darbhair agnīn paristṛṇāti
1.14.15	udagagrāḥ paścāt purastāc ca
1.14.16	etat kṛtvopavasati
1.14.17	agnyanvādhānaṃ vatsāpākaraṇam idhmābarhir vedo vediḥ / prāguttarāt parigrāhāt kṛtvā śvo bhūta āpyalepaṃ ninīyottaraṃ parigṛhṇīyāt / paristaraṇaṃ ca pūrvedyur amāvāsyāyāṃ paurṇamāsyāṃ tv anvādhānaparistaraṇopavāsāḥ
1.14.18	sadyo vā sadyaskālāyāṃ sarvaṃ kriyate
1.15.1	udita āditye paurṇamāsyās tantraṃ prakramayati prāg udayād amāvāsyāyāḥ
1.15.2	catvāra ṛtvijaḥ
1.15.3	pūrvavad agnīn paristṛṇāti yady aparistīrṇā bhavanti
1.15.4	karmaṇe vāṃ devebhyaḥ śakeyam iti hastāv avanijya yajñasya saṃtatir asi yajñasya tvā saṃtatyai stṛṇāmi saṃtatyai tvā yajñasyeti gārhapatyāt prakramya saṃtatāmulaparājīṃ stṛṇāty āhavanīyāt tūṣṇīṃ dakṣiṇām uttarāṃ ca
1.15.5	dakṣiṇenāhavanīyaṃ brahmayajamānayor āsane prakalpayati pūrvaṃ brahmaṇo 'paraṃ yajamānasya
1.15.6	uttareṇa gārhapatyāhavanīyau darbhān saṃstīrya dvandvaṃ nyañci pātrāṇi prayunakti daśāparāṇi daśa pūrvāṇi
1.15.7	sphyaś ca kapālāni ceti yathāsamāmnātam aparāṇi prayujya sruvaṃ juhūm upabhṛtaṃ dhruvāṃ vedaṃ pātrīm ājyasthālīṃ prāśitraharaṇam iḍāpātraṃ praṇītāpraṇayanam iti pūrvāṇi
1.15.8	tāny uttareṇāvaśiṣṭāni
1.15.9	anvāhāryasthālīm aśmānam upaveṣaṃ prātardohapātrāṇīti
1.15.10	praṇītāpraṇayanaṃ pātrasaṃsādanāt pūrvam eke samāmananti / khādiraḥ sruvaḥ parṇamayī juhūr āśvatthy upabhṛd vaikaṅkatī dhruvā
1.15.11	eteṣāṃ vā vṛkṣāṇām ekasya srucaḥ kārayet
1.15.12	bāhumātryo 'ratnimātryo vāgrāgrās tvaktobilā haṃsamukhyaḥ
1.15.13	sphyaḥ śamyā prāśitraharaṇam iti khādirāṇi
1.15.14	vāraṇāny ahomārthāni bhavanti
1.16.1	atra pūrvavat pavitre karoti yadi na saṃnayati
1.16.2	saṃnayatas tu te vibhavataḥ
1.16.3	vānaspatyo 'si devebhyaḥ śundhasveti praṇītāpraṇayanaṃ camasam adbhiḥ parikṣālayati tūṣṇīṃ kaṃsaṃ mṛnmayaṃ ca / kaṃsena praṇayed brahmavarcasakāmasya mṛnmayena pratiṣṭhākāmasya godohanena paśukāmasya / apareṇa gārhapatyaṃ pavitrāntarhitaṃ camasaṃ nidhāya tasmin ko vo gṛhṇāti sa vo gṛhṇātu kasmai vo gṛhṇāmi tasmai vo gṛhṇāmi poṣāya va ity apa ānayati
1.16.4	apo gṛhṇan grahīṣyaṃś ca pṛthivīṃ manasā dhyāyati
1.16.5	upabilaṃ camasaṃ pūrayitvā prokṣaṇīvad utpūyābhimantrya brahmann apaḥ praṇeṣyāmi yajamāna vācaṃ yaccheti saṃpreṣyati
1.16.6	sarvatra prasava ukte karoti
1.16.7	praṇīyamānāsu vācaṃ yacchato 'dhvaryur yajamānaś cāhaviṣkṛtaḥ
1.16.8	ko vaḥ praṇayati sa vaḥ praṇayatv apo devīḥ praṇayāni yajñaṃ saṃsādayantu naḥ / iraṃmadantīr ghṛtapṛṣṭhā udākuḥ sahasrapoṣaṃ yajamāne nyañcatīr iti samaṃ prāṇair dhārayamāṇaḥ sphyenopasaṃgṛhyāviṣiñcan harati
1.16.9	pṛthivīṃ ca manasā dhyāyati
1.16.10	ko vo yunakti sa vo yunaktv ity uttareṇāhavanīyam asaṃspṛṣṭā darbheṣu sādayati
1.16.11	neṅgayanti nelayanty ā saṃsthātor darbhair abhicchādya
1.16.12	saṃviśantāṃ daivīr viśaḥ pātrāṇi devayajyāyā iti sapavitreṇa pāṇinā pātrāṇi saṃmṛśya
1.17.1	vānaspatyāsi dakṣāya tvety agnihotrahavanīm ādatte / veṣāya tveti śūrpam
1.17.2	pratyuṣṭaṃ rakṣaḥ pratyuṣṭā arātaya ity āhavanīye gārhapatye vā pratitapya yajamāna havir nirvapsyāmīty āmantrayate
1.17.3	pravasaty agne havir nirvapsyāmīti
1.17.4	urv antarikṣam anvihīti śakaṭāyābhipravrajati
1.17.5	apareṇa gārhapatyaṃ prāgīṣam udagīṣaṃ vā naddhayugaṃ śakaṭam avasthitaṃ bhavati vrīhimad yavamad vā
1.17.6	dhūr asīti dakṣiṇāṃ yugadhuram abhimṛśaty uttarāṃ vā
1.17.7	tvaṃ devānām asi sasnitamam ity uttarām īṣām ālabhya japati
1.17.8	viṣṇus tvākraṃsteti savye cakre dakṣiṇaṃ pādam atyādhāyāhrutam asi havirdhānam ity ārohati
1.17.9	uru vātāyeti parīṇāham apacchādya mitrasya tvā cakṣuṣā prekṣā iti puroḍāśīyān prekṣate
1.17.10	nirastaṃ rakṣo nirasto 'ghaśaṃsa iti yad anyat puroḍāśīyebhyas tan nirasyorjāya vaḥ payo mayi dhehīty abhimantrya daśahotāraṃ vyākhyāya śūrpe pavitre nidhāya tasminn agnihotrahavaṇyā havīṃṣi nirvapati tayā vā pavitravatyā
1.17.11	vrīhīn yavān vā
1.17.12	yacchantāṃ pañceti muṣṭiṃ gṛhītvā sruci muṣṭim opya devasya tvety anudrutyāgnaye juṣṭaṃ nirvapāmīti trir yajuṣā tūṣṇīṃ caturtham
1.18.1	evam uttaraṃ yathādevatam agnīṣomābhyām iti paurṇamāsyāṃ / indrāgnibhyām ity amāvāsyāyām
1.18.2	caturo muṣṭīn nirupya nirupteṣv anvopyedaṃ devānām iti niruptān abhimṛśati / idam u naḥ sahety avaśiṣṭān
1.18.3	sphātyai tvā nārātyā iti niruptān evābhimantryedam ahaṃ nir varuṇasya pāśād ity upaniṣkramya svar abhivyakhyam iti prāṅ prekṣate
1.18.4	suvar abhivikhyeṣam iti sarvaṃ vihāram anuvīkṣate / vaiśvānaraṃ jyotir ity āhavanīyaṃ svāhā dyāvāpṛthivībhyām iti skannān abhimantrya dṛṃhantāṃ duryā dyāvāpṛthivyor iti pratyavarohyorv antarikṣam anvihīti harati
1.18.5	adityās tvopasthe sādayāmīty apareṇa gārhapatyaṃ yathādevatam upasādayati
1.18.6	āhavanīyaṃ vā yady āhavanīye śrapayati
1.18.7	yadi pātryā nirvaped dakṣiṇataḥ sphyam upadhāya tasyāṃ sarvāñ chakaṭamantrāñ japet
1.19.1	saśūkāyām agnihotrahavaṇyām apa ānīya pūrvavad utpūyābhimantrya brahman prokṣiṣyāmīti brahmāṇam āmantrya devasya tvety anudrutyāgnaye vo juṣṭaṃ prokṣāmīti yathādevataṃ havis triḥ prokṣan nāgnim abhiprokṣet
1.19.2	yaṃ dviṣyāt tasyābhiprokṣet
1.19.3	uttānāni pātrāṇi paryāvartya śundhadhvaṃ daivyāya karmaṇa iti triḥ prokṣya prokṣaṇīśeṣam agreṇa gārhapatyaṃ nidhāya devasya tvā savituḥ prasava iti kṛṣṇājinam ādāyāvadhūtaṃ rakṣo 'vadhūtā arātaya ity utkare trir avadhūnoty ūrdhvagrīvaṃ bahiṣṭādviśasanam
1.19.4	adityās tvag asīty uttareṇa gārhapatyam utkaradeśe vā pratīcīnagrīvam uttaralomopastṛṇāti
1.19.5	purastāt pratīcīm bhasadam upasamasyati
1.19.6	anutsṛjan kṛṣṇājinam adhiṣavaṇam asīti tasminn ulūkhalam adhivartayati
1.19.7	anutsṛjann ulūkhalam agnes tanūr asīti tasmin havir āvapati trir yajuṣā tūṣṇīm caturtham
1.19.8	adrir asi vānaspatya iti musalam ādāya haviṣkṛd ehīti trir avahanti / anavaghnan vā haviṣkṛtaṃ hvayati
1.19.9	haviṣkṛd ehīti brāhmaṇasya haviṣkṛd āgahīti rājanyasya haviṣkṛd ādraveti vaiśyasya haviṣkṛd ādhāveti śūdrasya
1.19.10	prathamaṃ vā sarveṣām
1.19.11	ava rakṣo divaḥ sapatnaṃ vadhyāsam ity avahanti
1.20.1	uccaiḥ samāhantavā iti saṃpreṣyati
1.20.2	kuṭarur asi madhujihva ity āgnīdhro 'śmānam ādāyeṣam āvadorjam āvadeti dṛṣadupale samāhanti
1.20.3	dvir dṛṣadi sakṛd upalāyāṃ triḥ saṃcārayan navakṛtvaḥ saṃpādayati
1.20.4	sāvitreṇa vā śamyām ādāya tayā samāhanti
1.20.5	varṣavṛddham asīti purastāc chūrpam upohaty uttarato vā
1.20.6	varṣavṛddhā sthety abhimantrya prati tvā varṣavṛddhaṃ vettv ity udvapati
1.20.7	parāpūtaṃ rakṣaḥ parāpūtā arātaya ity utkare parāpunāti
1.20.8	praviddhaṃ rakṣaḥ parādhmātā amitrā iti tuṣān praskandato 'numantrayate
1.20.9	madhyame puroḍāśakapāle tuṣān opya rakṣasāṃ bhāgo 'sīty adhastāt kṛṣṇājinasyopavapaty uttaram aparam avāntaradeśam
1.20.10	hastenopavapatīti bahvṛcabrāhmaṇam
1.20.11	adbhiḥ kapālaṃ saṃsparśya prajñātaṃ nidhāyāpa upaspṛśya vāyur vo vivinaktv iti vivicya devo vaḥ savitā hiraṇyapāṇiḥ pratigṛhṇātv iti pātryāṃ taṇḍulān praskandayitvādabdhena vaś cakṣuṣāvapaśyāmi rāyaspoṣāya varcase suprajāstvāya cakṣuṣo gopīthāyāśiṣam āśāsa ity avekṣya triṣ phalīkartavā iti saṃpreṣyati
1.20.12	yā yajamānasya patnī sābhidrutyāvahanti
1.20.13	yo vā kaścid avidyamānāyām
1.21.1	devebhyaḥ śundhadhvaṃ devebhyaḥ śundhyadhvaṃ devebhyaḥ śumbhadhvam iti suphalīkṛtān karoti / tūṣṇīm vā
1.21.2	prakṣālya tuṇḍulāṃs triṣ phalīkriyamāṇānāṃ yo nyaṅgo avaśiṣyate / rakṣasāṃ bhāgadheyam āpas tat pravahatād ita ity utkare trir ninayati
1.21.3	atra kṛṣṇājinasyādānādi prāgadhivartanāt kṛtvā diva skambhanir asīti kṛṣṇājina udīcīnakumbāṃ śamyāṃ nidhāya dhiṣaṇāsi parvatyeti śamyāyāṃ dṛṣadam atyādhāya dhiṣaṇāsi pārvateyīti dṛṣady upalām atyādadhāti
1.21.4	pūrvavad anutsargaḥ
1.21.5	aṃśava stha madhumanta iti taṇḍulān abhimantrya devasya tvety anudrutyāgnaye juṣṭam adhivapāmīti yathādevataṃ dṛṣadi taṇḍulān adhivapati trir yajuṣā tūṣṇīṃ caturtham
1.21.6	prāṇāya tveti prācīm upalāṃ prohaty apānāya tveti pratīcīṃ vyānāya tveti madhyadeśe vyavadhārayati prāṇāya tvāpānāya tvā vyānāya tveti saṃtataṃ pinaṣṭi
1.21.7	dīrghām anu prasitim āyuṣe dhām iti prācīm antato 'nuprohya devo vaḥ savitā hiraṇyapāṇiḥ pratigṛhṇātv iti kṛṣṇājine piṣṭāni praskandayitvādabdhena vaś cakṣuṣāvekṣa ity avekṣyāsaṃvapantī piṃṣāṇūni kurutād iti saṃpreṣyati
1.21.8	dāsī pinaṣṭi patnī vā
1.21.9	api vā patny avahanti śūdrā pinaṣṭi
1.22.1	āhavanīye gārhapatye vā havīṃṣi śrapayati
1.22.2	dhṛṣṭir asi brahma yacchety upaveṣam ādāya rakṣasaḥ pāṇiṃ dahāhir asi budhniya ity abhimantryāpāgne 'gnim āmādaṃ jahīti gārhapatyāt pratyañcāv aṅgārau nirvartya niṣ kravyādaṃ sedheti tayor anyataram uttaram aparam avāntaradeśaṃ nirasyā devayajaṃ vaheti dakṣiṇam avasthāpya dhruvam asīti tasmin madhyamaṃ puroḍāśakapālam upadadhāti
1.22.3	nirdagdhaṃ rakṣo nirdagdhā arātaya iti kapāle 'ṅgāram atyādhāya dhartram asīti pūrvaṃ dvitīyaṃ saṃspṛṣṭam / dharuṇam asīti pūrvaṃ tṛtīyam / cid asi viśvāsu dikṣu sīdeti madhyamād dakṣiṇam / paricid asi viśvāsu dikṣu sīdeti madhyamād uttaram
1.22.4	yathāyogam itarāṇi
1.23.1	marutāṃ śardho 'sīti ṣaṣṭham / dharmāsīti saptamam / cita sthety aṣṭamam
1.23.2	evam uttaraṃ kapālayogam upadadhāti
1.23.3	api vā madhyamam upadhāya savyasya pāṇer aṅgulyābhinidhāya nirdagdhaṃ rakṣo nirdagdhā arātaya iti kapāle 'ṅgāram atyādhāya dhartram asīti tasmād aparaṃ dharuṇam asīti tasmāt pūrvaṃ yathāyogam itarāṇi
1.23.4	tasyatasyāṅgulyābhinidhānam aṅgārādhivartanaṃ ca vājasaneyinaḥ samāmananti
1.23.5	cita sthordhvācita ity ūrdhvam aṣṭābhya upadadhāti tūṣṇīṃ vā
1.23.6	bhṛgūṇām aṅgirasāṃ tapasā tapyadhvam iti vedena kapāleṣv aṅgārān adhyūhya madantīr adhiśrayati
1.24.1	prakṣālitāyāṃ pātryāṃ niṣṭaptopavātāyāṃ pavitravatyāṃ piṣṭāni saṃvapati devasya tvety anudrutyāgnaye juṣṭaṃ saṃvapāmīti yathādevataṃ trir yajuṣā tūṣṇīṃ caturtham
1.24.2	saṃvapan vācaṃ yacchati tām abhivāsayan visṛjate
1.24.3	prokṣaṇīvat piṣṭāny utpūya praṇītābhiḥ saṃyauti
1.24.4	anyā vā yajuṣotpūya yadi praṇītā nādhigacchet
1.24.5	sruveṇa praṇītābhya ādāya vedenopayamya sam āpo adbhir agmateti piṣṭeṣv ānīyādbhiḥ pari prajātā iti taptābhir anupariplāvya janayatyai tvā saṃyaumīti saṃyutya makhasya śiro 'sīti piṇḍaṃ kṛtvā yathābhāgaṃ vyāvartethām iti vibhajya samau piṇḍau kṛtvā yathādevatam abhimṛśatīdam agner ity āgneyam / idam agnīṣomayor ity agnīṣomīyam
1.24.6	idam ahaṃ senāyā abhītvaryai mukham apohāmīti vedena kapālebhyo 'ṅgārān apohya gharmo 'si viśvāyur ity āgneyaṃ puroḍāśam aṣṭāsu kapāleṣv adhiśrayati
1.24.7	evam uttaram uttareṣu
1.24.8	evam anupūrvāṇy evaiṣv ata ūrdhvaṃ karmāṇi kriyante
1.25.1	samānajātīyena karmaṇaikaikam apavarjayati
1.25.2	yāni vibhavanti sakṛttāni kriyante
1.25.3	uru prathasvoru te yajñapatiḥ prathatām iti puroḍāśaṃ prathayan sarvāṇi kapālāny abhiprathayati
1.25.4	atuṅgam anapūpākṛtiṃ kūrmasyeva pratikṛtim aśvaśaphamātraṃ karoti
1.25.5	yāvantaṃ vā manyate
1.25.6	taṃ na satrā pṛthuṃ karotīty eke
1.25.7	tvacaṃ gṛhṇīṣvety adbhiḥ ślakṣṇīkaroty anatikṣārayan
1.25.8	antaritaṃ rakṣo 'ntaritā arātaya iti sarvāṇi havīṃṣi triḥ paryagnikṛtvā devas tvā savitā śrapayatv ity ulmukaiḥ paritapati
1.25.9	agnis te tanuvaṃ mātidhāg iti darbhair abhijvalayati jvālair vā
1.25.10	avidahantaḥ śrapayateti vācaṃ visṛjate
1.25.11	āgnīdhro havīṃṣi suśṛtāni karoti
1.25.12	saṃ brahmaṇā pṛcyasveti vedena puroḍāśe sāṅgāraṃ bhasmādhyūhati
1.25.13	atra vā vācaṃ visṛjet
1.25.14	aṅguliprakṣālanaṃ pātrīnirṇejanaṃ colmukenābhitapya sphyenāntarvedi tisro lekhā likhati prācīr udīcīr vā
1.25.15	tāsv asaṃsyandayaṃs trir ninayati pratyagapavargam ekatāya svāhety etaiḥ pratimantram
1.25.16	ninīya vābhitaped abhitapet
2.1.1	devasya tvā savituḥ prasava iti sphyam ādāyendrasya bāhur asi dakṣiṇa ity abhimantrya haras te mā pratigām iti darbheṇa saṃmṛjyāpareṇāhavanīyaṃ yajamānamātrīm aparimitāṃ vā prācīṃ vediṃ karoti
2.1.2	yathāsannāni havīṃṣi saṃbhaved evaṃ tiraścīm
2.1.3	vedena vediṃ vividuḥ pṛthivīṃ sā paprathe pṛthivī pārthivāni / garbhaṃ bibharti bhuvaneṣv antas tato yajño jāyate viśvadānir iti purastāt stambayajuṣo vedena vediṃ triḥ saṃmārṣṭy upariṣṭād vā
2.1.4	pūrvārdhād veder vitṛtīyadeśāt stambayajur harati
2.1.5	pṛthivyai varmāsīti tatrodagagraṃ prāgagraṃ vā darbhaṃ nidhāya pṛthivi devayajanīti tasmin sphyena prahṛtyāpahato 'raruḥ pṛthivyā iti sphyena satṛṇān pāṃsūn apādāya vrajaṃ gaccha gosthānam iti harati / varṣatu te dyaur iti vediṃ pratyavekṣate yajamānaṃ vā
2.1.6	badhāna deva savitar ity uttarataḥ purastād vitṛtīyadeśa udagdvipade 'parimite vā veder nivapati
2.1.7	sa utkaraḥ
2.1.8	ararus te divaṃ mā skān iti nyuptam āgnīdhro 'ñjalinābhigṛhṇāti
2.1.9	evaṃ dvitīyaṃ tṛtīyaṃ ca harati
2.1.10	tūṣṇīṃ caturthaṃ haran sarvaṃ darbhaśeṣaṃ harati
2.2.1	apārarum adevayajanaṃ pṛthivyā iti dvitīye praharaṇo 'rarur dyāṃ mā paptad iti tṛtīye / apahato 'raruḥ pṛthivyai devayajanyā iti dvitīye 'pādāno 'pahato 'raruḥ pṛthivyā adevayajana iti tṛtīye
2.2.2	avabāḍhaṃ rakṣa iti dvitīye nivapana āgnīdhro 'bhigṛhṇāty avabāḍho 'ghaśaṃsa iti tṛtīye 'vabāḍhā yātudhānā iti caturthe
2.2.3	drapsas te dyāṃ mā skān iti khaniṃ pratyavekṣya sphyena vediṃ parigṛhṇāti vasavas tvā parigṛhṇantu gāyatreṇa chandaseti dakṣiṇato rudrā iti paścād ādityā ity uttarataḥ
2.2.4	apārarum adevayajanaṃ pṛthivyā adevayajano jahīti sphyenottamāṃ tvacam uddhanti
2.2.5	samuddhatasyāgnīdhra utkare trir nivapati
2.2.6	imāṃ narāḥ kṛṇuta vedim eta devebhyo juṣṭām adityā upasthe / imāṃ devā ajuṣanta viśve rāyaspoṣā yajamānaṃ viśantv iti saṃpreṣyati
2.2.7	devasya savituḥ sava iti khanati dvyaṅgulāṃ tryaṅgulāṃ caturaṅgulāṃ yāvatpārṣṇyāḥ śuklaṃ tāvatīṃ pṛthamātrīṃ rathavartamamātrīṃ sītāmātrīṃ prādeśamātrīṃ vā purīṣavatīm
2.2.8	naitā mātrā atikhanati
2.2.9	dakṣiṇato varṣīyasīṃ prākpravaṇāṃ prāgudakpravaṇāṃ vā
2.3.1	prāñcau vedyaṃsāv unnayati pratīcī śroṇī
2.3.2	purastād aṃhīyasī paścāt prathīyasī madhye saṃnatatarā bhavati
2.3.3	yan mūlam atiśete sphyena tac chinatti na nakhena
2.3.4	yat purīṣam atiśeta utkare tan nivapati
2.3.5	āhāryapurīṣāṃ paśukāmasya kuryāt
2.3.6	yat prāk khananāt tat kṛtvā yad āharet tan mantreṇa khanet
2.3.7	brahmann uttaraṃ parigrāhaṃ parigrahīṣyāmīti brahmāṇam āmantrya sphyena vediṃ parigṛhṇāty ṛtam asīti dakṣiṇataḥ / ṛtasadanam asīti paścāt / ṛtaśrīr asīty uttarataḥ
2.3.8	viparītau parigrāhāv eke samāmananti
2.3.9	dhā asi svadhā asīti pratīcīṃ vediṃ sphyena yoyupyate
2.3.10	udādāya pṛthivīṃ jīradānur iti vedim anuvīkṣate
2.3.11	paścārdhe veder vitṛtīyadeśe sphyaṃ tiryañcaṃ stabdhvā saṃpreṣyati prokṣaṇīr āsādayedhmābarhir upasādaya sruvaṃ ca srucaś ca saṃmṛḍḍhi patnīṃ saṃnahyājyenodehīti
2.3.12	api vā na saṃpraiṣaṃ brūyāt
2.3.13	prokṣaṇīr abhipūryodañcaṃ sphyam apohya dakṣiṇena sphyam asaṃspṛṣṭā upaninīya sphyasya vartman sādayaty ṛtasadha stheti dveṣyaṃ manasā dhyāyan
2.3.14	śatabhṛṣṭir asi vānaspatyo dviṣato vadha iti purastāt pratyañcam utkare sphyam udasyati dveṣyaṃ manasā dhyāyan
2.3.15	nānavanijya hastau pātrāṇi parāhanti
2.3.16	hastāv avanijya sphyaṃ prakṣālayaty agram apratimṛśan
2.3.17	uttareṇāhavanīyaṃ prāgagram idhmābarhir upasādayati dakṣiṇam idhmam uttaraṃ barhiḥ
2.4.1	patnīsaṃnahanam eke pūrvaṃ samāmananti sruksaṃmārjanam eke
2.4.2	ghṛtācīr etāgnir vo hvayati devayajyāyā iti sruca ādāya pratyuṣṭaṃ rakṣaḥ pratyuṣṭā arātaya ity āhavanīye gārhapatye vā pratitapyāniśitā stha sapatnakṣayaṇīr ity abhimantrya vedāgrāṇi prativibhajyāprativibhajya vā taiḥ srucaḥ saṃmārṣṭi prācīr udīcīr vottānā dhārayamāṇaḥ
2.4.3	upabhṛtam evodīcīnam ity eke
2.4.4	goṣṭhaṃ mā nirmṛkṣam iti sruvam agrair antarato 'bhyākāraṃ sarvato bilam abhisamāhāram / mūlair daṇḍam
2.4.5	vācaṃ prāṇam iti juhūm agrair antarato 'bhyākāraṃ prācīṃ madhyair bāhyataḥ pratīcīm / mūlair daṇḍam
2.4.6	cakṣuḥ śrotram ity upabhṛtam udīcīm agrair antarato 'bhyākāraṃ pratīcīṃ madhyair bāhyataḥ prācīm / mūlair daṇḍam
2.4.7	prajāṃ yonim iti yathā sruvam evaṃ dhruvām
2.4.8	rūpaṃ varṇaṃ paśūnāṃ mā nirmṛkṣaṃ vāji tvā sapatnasāhaṃ saṃmārjmīti prāśitraharaṇaṃ tūṣṇīṃ vā
2.4.9	na saṃmṛṣṭāny asaṃmṛṣṭaiḥ saṃsparśayati
2.4.10	agner vas tejiṣṭhena tejasā niṣṭapāmīti punaḥ pratitapya prokṣyāgreṇotkaraṃ darbheṣu sādayati jaghanena vā
2.4.11	sruksaṃmārjanāny adbhiḥ saṃsparśya
2.5.1	divaḥ śilpam avatataṃ pṛthivyāḥ kakubhiḥ śritaṃ tena vayaṃ sahasravalśena sapatnaṃ nāśayāmasi svāhety agnau praharati yasmin pratitapaty utkare vā nyasyati
2.5.2	āśāsānā saumanasam ity apareṇa gārhapatyam ūrdhvajñum āsīnāṃ patnīṃ saṃnahyati tiṣṭhantīṃ vā
2.5.3	vācayatīty eke
2.5.4	mauñjena dāmnānyatarataḥ pāśena yoktreṇa vābhyantaraṃ vāsasaḥ
2.5.5	na vāso 'bhisaṃnahyati / abhisaṃnahyatīty eke
2.5.6	uttareṇa nābhiṃ niṣṭarkyaṃ granthiṃ kṛtvā pradakṣiṇaṃ paryūhya dakṣiṇena nābhim avasthāpyopotthāyāgne gṛhapata upa mā hvayasveti gārhapatyam upatiṣṭhate
2.5.7	devānāṃ patnīr upa mā hvayadhvaṃ patni patny eṣa te loko namas te astu mā mā hiṃsīr iti devapatnīr upatiṣṭhate
2.5.8	tasmād deśād apakramya suprajasas tvā vayam iti dakṣiṇata udīcy upaviśati
2.5.9	indrāṇīvāvidhavā bhūyāsam aditir iva suputrā / asthūri tvā gārhapatyopaniṣade suprajāstvāyeti japati
2.5.10	yuktā me yajñam anvāsātā iti yajamānaḥ saṃpreṣyati
2.5.11	bahvājyābhyāṃ darśapūrṇamāsābhyāṃ yajata iti vijñāyate
2.6.1	pūṣā te bilaṃ viṣyatv iti sarpirdhānasya bilam apāvartya dakṣiṇāgnāv ājyaṃ vilāpyāditir asy acchidrapattrety ājyasthālīm ādāya mahīnāṃ payo 'sy oṣadhīnāṃ rasas tasya te 'kṣīyamāṇasya nirvapāmi devayajyāyā iti tasyāṃ pavitrāntarhitāyām ājyaṃ nirupyedaṃ viṣṇur vicakrama iti dakṣiṇāgnāv adhiśrityeṣe tveti dakṣiṇārdhe gārhapatyasyādhiśrityorje tvety apādāya vedenopayamya patnyā upaharati
2.6.2	tat sā nimīlya vīkṣyānucchūsanty avekṣate mahīnāṃ payo 'sīti
2.6.3	tejo 'sīty uttarārdhe gārhaptyasyādhiśrayati
2.6.4	patnyabhāve tejāadi lupyate gārhapatye 'dhiśrayaṇam
2.6.5	tejase tvety apādāya tejo 'si tejo 'nuprehīti harati / agnis te tejo mā vinaid ity āhavanīye 'dhiśrityāgner jihvāsīti sphyasya vartman sādayati
2.6.6	ājyam asi satyam asīty adhvaryur yajamānaś ca nimīlya vīkṣyānucchūsantāv ājyam avekṣete
2.6.7	athainad udagagrābhyāṃ pavitrābhyāṃ punar āhāram utpunāti
2.7.1	śukram asīti prathamaṃ jyotir asīti dvitīyaṃ tejo 'sīti tṛtīyam
2.7.2	pūrvavad ājyaliptābhyāṃ prokṣaṇīr utpūyāniṣkāsinā sruveṇa vedam upabhṛtaṃ kṛtvāntarvedy ājyāni gṛhṇāti
2.7.3	samaṃbilaṃ dhārayamāṇo juhvāṃ madhyadeśa upabhṛti bhūmau pratiṣṭhitāyāṃ dhruvāyām
2.7.4	catur juhvām aṣṭāv upabhṛti catur dhruvāyām
2.7.5	paśukāmasya vā pañcagṛhītaṃ dhruvāyāṃ yathāprakṛtītarayoḥ
2.7.6	daśagṛhītam upabhṛti pañcagṛhītam itarayor ity eke
2.7.7	bhūyo juhvām alpīya upabhṛti bhūyiṣṭhaṃ dhruvāyām
2.7.8	śukraṃ tvā śukrāyām iti tribhiḥ pañcānāṃ tvā vātānām iti ca dvābhyāṃ juhvāṃ catuḥ pañcakṛtvo vā pratimantram
2.7.9	pañcānāṃ tvā diśāṃ pañcānāṃ tvā pañcajanānāṃ pañcānāṃ tvā salilānāṃ dhartrāya gṛhṇāmi paṇcānāṃ tvā pṛṣṭhānāṃ dhartrāya gṛhṇāmi dhāmāsi priyaṃ devānām anādhṛṣṭaṃ devayajanaṃ devavītaye tvā gṛhṇāmīti caros tvā pañcabilasyeti ca pañcabhir upabhṛty aṣṭakṛtvo daśakṛtvo vā pratimantram
2.7.10	śeṣeṇa dhruvāyāṃ catuḥ pañcakṛtvo vā pratimantram
2.7.11	notkara ājyāni sādayati
2.7.12	nāntarvedi gṛhītasya pratīcīnaṃ haranti
2.8.1	pūrvavat prokṣaṇīr abhimantrya brahmāṇam āmantrya visrasyedhmaṃ kṛṣṇo 'sy ākhareṣṭha iti triḥ prokṣati / vedir asīti trir vediṃ barhir asīti trir barhiḥ / antarvedi purogranthi barhir āsādya dive tvety agraṃ prokṣaty antarikṣāya tveti madhyaṃ pṛthivyai tveti mūlam
2.8.2	srucy agrāṇy upapāyya mūlāny upapāyayati
2.8.3	poṣāya tveti sahasrucā purastāt pratyañcaṃ granthiṃ pratyukṣya prokṣaṇīśeṣaṃ svadhā pitṛbhya iti dakṣiṇāyai śroṇer ottarasyāḥ saṃtataṃ ninīya pūṣā te granthiṃ viṣyatv iti granthiṃ visraṃsayati
2.8.4	pāñcam udgūḍhaṃ pratyañcam āyacchati
2.8.5	viṣṇo stūpo 'sīti karṣann ivāhavanīyaṃ prati prastaram apādatte nodyauti na prayauti na pratiyauti na vikṣipati na pramārṣṭi na pratimārṣṭi nānumārṣṭi
2.8.6	ayaṃ prāṇaś cāpānaś ca yajamānam apigacchatām / yajñe hy abhūtāṃ potārau pavitre havyaśodhane / yajamāne prāṇāpānau dadhāmīti tasmin pavitre apisṛjya prāṇāpānābhyāṃ tvā satanuṃ karomīti yajamānāya prayacchati / yajamāno brahmaṇe
2.8.7	brahmā prastaraṃ dhārayati yajamāno vā
2.9.1	darbhair vedim antardhāya dakṣiṇataḥ saṃnahanaṃ stṛṇāty akṣṇayā vā
2.9.2	ūrṇāmradasaṃ tvā stṝṇāmīti barhiṣā vediṃ stṛṇāti bahulam anatidṛśyaṃ prāgapavargaṃ pratyagapavargaṃ vā tridhātu pañcadhātu vā
2.9.3	agrair mūlāny abhicchādayati
2.9.4	dhātaudhātau mantram āvartayati
2.9.5	prastarapāṇiḥ saṃspṛṣṭān paridhīn paridadhāti gandharvo 'si viśvāvasur ity etaiḥ pratimantram udagagraṃ madhyamaṃ prāgagrāv itarau
2.9.6	āhavanīyam abhyagraṃ dakṣiṇam avāgram uttaram
2.9.7	sūryas tvā purastāt pātv ity āhavanīyam abhimantryopary āhavanīye prastaraṃ dhārayann agniṃ kalpayati
2.9.8	anūyājārthe prācī ulmuke udūhatīti vājasaneyakam
2.9.9	madhyamaṃ paridhim upaspṛśyordhve āghārasamidhāv ādadhāti
2.9.10	vītihotraṃ tvā kava iti dakṣiṇāṃ samid asy āyuṣe tvety uttarām
2.9.11	tūṣṇīṃ vā
2.9.12	samāv anantargarbhau darbhau vidhṛtī kurute
2.9.13	viśo yantre stha ity antarvedy udagagre nidhāya vasūnāṃ rudrāṇām ādityānāṃ sadasi sīdeti tayoḥ prastaram atyādadhāti
2.9.14	abhihṛtatarāṇi prastaramūlāni barhirmūlebhyaḥ
2.9.15	juhūr asi ghṛtācīty etaiḥ pratimantram anūcīr asaṃspṛṣṭāḥ srucaḥ prastare sādayati
2.10.1	api vā juhūm eva prastare
2.10.2	samaṃ mūlair juhvā daṇḍaṃ karoti / uttareṇa juhūm upabhṛtaṃ pratikṛṣṭatarām ivādhastādvidhṛtyoḥ / uttareṇopabhṛtaṃ dhruvāṃ pratikṛṣṭatarām ivopariṣṭādvidhṛtyoḥ
2.10.3	ṛṣabho 'si śakvaro ghṛtācīnāṃ sūnuḥ priyeṇa nāmnā priye sadasi sīdeti dakṣiṇena juhūṃ sruvaṃ sādayaty uttareṇottareṇa vā dhruvām
2.10.4	etā asadann iti sruvo 'bhimantrya viṣṇūni stha vaiṣṇavāni dhāmāni stha prājāpatyānīty ājyāni kapālavat puroḍāśād aṅgārān apohya sūrya jyotir vibhāhi mahata indriyāyety abhimantryāpyāyataṃ ghṛtayonir agnir havyānumanyatām / kham aṅkṣva tvacam aṅkṣva surūpaṃ tvā vasuvidaṃ paśūnāṃ tejasāgnaye juṣṭam abhighārayāmīty āgneyaṃ puroḍāśam abhighārayati tūṣṇīm uttaram
2.10.5	yas ta ātmā paśuṣu praviṣṭo devānāṃ viṣṭhām anu yo vitasthe / ātmanvān soma ghṛtavān hi bhūtvā devān gaccha suvar vinda yajamānāya mahyam iti prātardoham
2.10.6	syonaṃ te sadanaṃ karomi ghṛtasya dhārayā suśevaṃ kalpayāmi ta iti pātryām upastīryārdraḥ prathasnur bhuvanasya gopāḥ śṛta utsnāti janitā matīnām ity aparyāvartayan puroḍāśam udvāsya
2.11.1	vedena bhasma pramṛjya tasmin sīdāmṛte pratitiṣṭha vrīhīṇāṃ medha sumanasyamāna iti pātryāṃ pratiṣṭhāpayati
2.11.2	tūṣṇīṃ yavamayam
2.11.3	irā bhūtiḥ pṛthivyai raso motkramīd iti sruveṇa kapālāni pratyajya devas tvā savitā madhv ānaktv iti sruveṇa puroḍāśam anakti svaktam akūrmapṛṣantam aparivargamaṇikāṣam
2.11.4	upariṣṭād abhyajyādhastād upānakti
2.11.5	caturhotrā paurṇamāsyāṃ havīṃṣy āsādayet pañcahotrāmāvāsyāyām
2.11.6	priyeṇa nāmnā priyaṃ sada āsīdeti yad anyad dhavir dārśapūrṇamāsikebhyas tad etenāsādayed iti vijñāyate
2.11.7	apareṇa srucaḥ puroḍāśāv āsādayati
2.11.8	uttarau dohau
2.11.9	api vā madhye vedyāḥ sāṃnāyyakumbhyau saṃdadhāti pūrvaṃ śṛtam aparaṃ dadhi / athaine vyudūhati dakṣiṇasyāṃ śroṇyāṃ śṛtam āsādayaty uttarasyāṃ dadhi
2.11.10	ayaṃ vedaḥ pṛthivīm anvavindad guhā satīṃ gahane gahvareṣu / sa vindatu yajamānāya lokam acchidraṃ yajñaṃ bhūrikarmā karotv ity agreṇottareṇa vā dhruvāṃ vedaṃ nidhāya vedyantān paristīrya hotṛṣadanaṃ kalpayitvā sāmidhenībhyaḥ pratipadyate
2.12.1	agnaye samidhyamānāyānubrūhīti saṃpreṣyati samidhyamānāyānubrūhīti vā
2.12.2	pañcadaśa sāmidhenīr anvāha
2.12.3	trīṃs tṛcān ity uktam
2.12.4	praṇavepraṇave samidham ādadhāti
2.12.5	sāmidhenīvivṛddhau kāṣṭhāni vivardhante / pratihrasamānāsu prakṛtivat
2.12.6	samiddho agna āhutety abhijñāyaikām anūyājasamidham avaśiṣya sarvam idhmaśeṣam abhyādadhāti paridhānīyāyāṃ vā
2.12.7	vedenāgniṃ trir upavājya sruveṇa dhruvāyā ājyam ādāya vedenopayamyāsīna uttaraṃ paridhisaṃdhim anvavahṛtya prajāpatiṃ manasā dhyāyan dakṣiṇāprāñcam ṛjuṃ saṃtataṃ jyotiṣmatyāghāram āghārayan sarvāṇīdhmakāṣṭhāni saṃsparśayati
2.12.8	āghārayor vadaty ṛjū prāñcau hotavyau tiryañcau vā vyatiṣaktāv avyatiṣaktau vā
2.12.9	sruveṇājyasthālyā ājyam ādāyāpyāyatāṃ dhruvā ghṛtenety avadāyāvadāya dhruvām āpyāyayatīti sārvatrikam
2.12.10	agnīt paridhīṃś cāgniṃ ca tristriḥ saṃmṛḍḍhīti saṃpreṣyati
2.13.1	idhmasaṃnahanaiḥ sahasphyair ṛtesphyair vāgnīdhro 'nuparikrāmaṃ paridhīn yathāparidhitam anvagraṃ tristriḥ saṃmṛjyāgne vājajid vājaṃ tvā sariṣyantaṃ vājaṃ jeṣyantaṃ vājinaṃ vājajitaṃ vājajityāyai saṃmārjmy agnim annādam annādyāyeti trir agniṃ prāñcam
2.13.2	bhuvanam asīty agreṇa dhruvāṃ juhūṃ vāñjaliṃ kṛtvā juhvehīti juhūm ādatta upabhṛd ehīty upabhṛtam
2.13.3	suyame me adya ghṛtācī bhūyās taṃ svāvṛtau sūpāvṛtāv ity upabhṛti juhūm atyādadhāti
2.13.4	mukhato 'bhihṛtya mukhata upāvaharati
2.13.5	sarvatraivam atyādhānopāvaharaṇe bhavataḥ
2.13.6	na ca saṃśiñjayati nābhideśe ca srucau dhārayati
2.13.7	agnāviṣṇū mā vām avakramiṣam ity agreṇa sruco 'pareṇa madhyamaṃ paridhim anavakrāmaṃ prastaraṃ dakṣiṇena padā dakṣiṇātikrāmaty udak savyena
2.13.8	etad vā viparītam
2.13.9	viṣṇo sthānam asīty avatiṣṭhate
2.13.10	antarvedi dakṣiṇaḥ pādo bhavaty avaghraḥ savyaḥ
2.13.11	athordhvas tiṣṭhan dakṣiṇaṃ paridhisaṃdhim anvavahṛtya
2.14.1	samārabhyordhvo adhvara iti prāñcam udañcam ṛjuṃ saṃtataṃ jyotiṣmatyāghāram āghārayan sarvāṇīdhmakāṣṭhāni saṃsparśayati
2.14.2	yaṃ kāmayeta pramāyukaḥ syād iti jihmaṃ tasyety uktam
2.14.3	ūrdhvam āghārya vicchindyād dveṣyasya
2.14.4	vyṛṣaṇvā
2.14.5	nyañcaṃ vṛṣṭikāmasya
2.14.6	dveṣyasyety eke
2.14.7	ūrdhvam āghāraṃ svargakāmasya bhūyiṣṭham āhutīnāṃ juhuyāt
2.14.8	api vā nāghārayet pūrvārdhe madhye paścārdhe vā juhuyāt
2.14.9	hutvābhiprāṇiti
2.14.10	bṛhad bhā iti srucam udgṛhya pāhi māgne duścaritād ā mā sucarite bhajety asaṃsparśayan srucau pratyākrāmati
2.14.11	ete evākramaṇapratyākramaṇe mantravatī bhavataḥ
2.14.12	makhasya śiro 'sīti juhvā dhruvāṃ dvis trir vā samanakti
2.14.13	unnītaṃ rāya iti sruveṇa dhruvāyā ājyam ādāya suvīrāya svāheti juhūm abhighārya juhvo 'pādāya yajñena yajñaḥ saṃtata iti dhruvāṃ pratyabhighāryāyatane srucau sādayitvā
2.15.1	ka idam adhvaryur bhaviṣyati sa idam adhvaryur bhaviṣyati yajño yajñasya vāg ārtvijyaṃ karotu mana ārtvijyaṃ karotu vācaṃ prapadye bhūr bhuvaḥ suvar viṣṇo sthāne tiṣṭhāmītīdhmasaṃnahanāni sphya upasaṃgṛhya vedyāś ca tṛṇam avyantam ādāyottarataḥ pravarāyāvatiṣṭhete pūrvo 'dhvaryur apara āgnīdhraḥ
2.15.2	idhmasaṃnahanāny āgnīdhro 'nvārabhya ka idam agnīd bhaviṣyati sa idam agnīd bhaviṣyatīti mantraṃ saṃnamati
2.15.3	brahman pravarāyāśrāvayiṣyāmīti brahmāṇam āmantryāśrāvayo śrāvaya śrāvayom āśrāvayeti vāśrāvayati
2.15.4	astu śrauṣaḍ ity āgnīdhro 'pareṇotkaraṃ dakṣiṇāmukhas tiṣṭhan sphyaṃ saṃmārgāṃś ca dhārayan pratyāśrāvayati
2.15.5	āgnīdhre some
2.15.6	sarvatraivam āśrutapratyāśrute bhavataḥ
2.16.1	anapavyāharantaḥ pracaranti
2.16.2	āśrāvayiṣyan nānyad āśrāvaṇād brūyād āśrāvite nānyad āgnīdhraḥ pratyāśrāvaṇāt / pratyāśrāvite nānyad adhvaryur yajeti vacanād yajety ukte hotā nānyad vaṣaṭkārāt
2.16.3	yady anyad brūyāt punar evāśrāvayet
2.16.4	vyāhṛtīr vā japet
2.16.5	ūrdhvajñum āsīnaṃ hotāraṃ vṛṇīte 'gnir devo hotā devān yakṣad vidvāṃś cikitvān manuṣvad bharatavad amuvad amuvad iti yathārṣeyo yajamānaḥ
2.16.6	trīn yatharṣi mantrakṛto vṛṇīte
2.16.7	api vaikaṃ dvau trīn pañca
2.16.8	na caturo vṛṇīte na pañcātipravṛṇīte
2.16.9	ita ūrdhvān adhvaryur vṛṇīte 'muto 'rvāco hotā
2.16.10	purohitasya pravareṇa rājā pravṛṇīte
2.16.11	brahmaṇvad ā ca vakṣad brāhmaṇā asya yajñasya prāvitāra iti pravaraśeṣam āha
2.16.12	api vā nārṣeyaṃ vṛṇīte / manuvad ity eva brūyāt
2.16.13	sīdati hotā
2.16.14	hotur upāṃśu nāma gṛhṇāti mānuṣa ity uccaiḥ
2.16.15	vedyāṃ tṛṇam apisṛjati
2.17.1	ghṛtavati śabde juhūpabhṛtāv ādāya dakṣiṇā sakṛd atikrānto 'pareṇāghārasaṃbhedaṃ pañca prayājān prāco yajati
2.17.2	pratidiśaṃ vā samidhaḥ purastāt tanūnapātaṃ dakṣiṇata iḍaḥ paścād barhir uttarataḥ svāhākāraṃ madhye
2.17.3	sarvān vaikadhyam
2.17.4	āśrāvamāśrāvaṃ pratyāśrāvite samidho yajeti prathamaṃ saṃpreṣyati / yaja yajetītarān
2.17.5	yaṃ kāmayetābhitaraṃ vasīyān syād ity abhikrāmaṃ tasya juhuyād avataraṃ pāpīyān iti pratikrāmaṃ na vasīyān na pāpīyān iti samānatra tiṣṭhan
2.17.6	trīn iṣṭvārdham aupabhṛtasya juhvām ānīyottarāv iṣṭvā pratyākramya śeṣeṇa dhruvām abhighāryānupūrvaṃ havīṃṣy abhighārayaty upabhṛtam antataḥ
2.17.7	na havīṃṣy abhighārayed dveṣyasya / āyatane srucau sādayati
2.18.1	āgneyaḥ saumyaś cājyahaviṣāv ājyabhāgau caturgṛhītābhyām
2.18.2	jamadagnīnāṃ tu pañcāvattam apy ajāmadagnyo jāmadagnyam āmantrya pañcāvattaṃ kurvīta sarvatra
2.18.3	avadyann amuṣmā anubrūhīti puro'nuvākyāṃ saṃpreṣyati / avadāyāvadāya sruveṇa prastarabarhiḥ samajya juhūpabhṛtāv ādāya dakṣiṇātikramyāśrāvya pratyāśrāvite 'muṃ yajeti yājyām iti sārvatrikam
2.18.4	uttarārdhapūrvārdhe 'gnaye juhoti
2.18.5	dakṣiṇārdhapūrvārdhe somāya samaṃ pūrveṇa
2.18.6	ubhe jyotiṣmati
2.18.7	pūrvam ājyabhāgaṃ prati srucāvātte na nidadhāty ā sviṣṭakṛtaḥ
2.18.8	ājyabhāgāv antareṇetarā āhutīr juhoti
2.18.9	pratyākramya juhvām upastīrya mā bher mā saṃvikthā mā tvā hiṃsiṣaṃ mā te tejo 'pakramīt / bharatam uddharem anuṣiñcāv adānāni te pratyavadāsyāmi / namas te astu mā mā hiṃsīr ity āgneyasya puroḍāśasya madhyād aṅguṣṭhaparvamātram avadānaṃ tirīcīnam avadyati / pūrvārdhād dvitīyam anūcīnaṃ caturavattinaḥ / paścārdhāt tṛtīyaṃ pañcāvattinaḥ
2.18.10	asaṃbhindan māṃsasaṃhitābhyām aṅgulībhyām aṅguṣṭhena ca puroḍāśasyāvadyati
2.19.1	sruveṇājyasāṃnāyyayoḥ
2.19.2	ānujāvarasya pūrvārdhāt prathamam avadānam avadāya pūrvārdhe sruco nidadhyāt / madhyād aparam avadāya paścārdhe srucaḥ
2.19.3	pūrvaprathamāny avadyej jyeṣṭhasya jyaiṣṭhineyasya yo vā gataśrīḥ syāt
2.19.4	aparaprathamāni kaniṣṭhasya kāniṣṭhineyasya yo vānujāvaro yo vā bubhūṣet
2.19.5	atha yadi purohitaḥ purodhākāmo vā yajeta pūrvārdhāt prathamam avadānam avadāya pūrvārdhe sruco nidhāya pūrvārdhe 'gner juhuyāt
2.19.6	avadānāny abhighārya yad avadānāni te 'vadyan vilomākārṣam ātmanaḥ / ājyena pratyanajmy enat tat ta āpyāyatāṃ punar iti haviḥ pratyabhighāryāgnaye 'nubrūhy agniṃ yajeti saṃpraiṣau
2.19.7	ājyaṃ praścotyāpidadhad ivāprakṣiṇan hutvājyenānvavaścotayati
2.19.8	āghārasaṃbhedenāhutīḥ pratipādayati
2.19.9	srucyam āghāram abhijuhoti pūrvāṃpūrvāṃ saṃhitām
2.19.10	yaṃ dviṣyāt taṃ vyṛṣan manasāhutīr juhuyāt
2.19.11	yadā vītārcir lelāyatīvāgnir athāhutīr juhoti
2.19.12	ājyahavir upāṃśuyājaḥ paurṇamāsyām eva bhavati vaiṣṇavo 'gnīṣomīyaḥ prājāpatyo vā
2.19.13	pradhānam evopāṃśu
2.19.14	viṣṇuṃ bubhūṣan yajeta
2.20.1	agnīṣomau bhrātṛvyavān
2.20.2	āgneyavad uttarair havirbhir yathādevataṃ pracarati
2.20.3	samavadāya dohābhyām
2.20.4	dadhno 'vadāya śṛtasyāvadyaty etad vā viparītam / sarvāṇi dravāṇi sruṅmukhena juhoti
2.20.5	sruveṇa pārvaṇau homau // ṛṣabhaṃ vājinaṃ vayaṃ pūrṇamāsaṃ yajāmahe / sa no dohatāṃ suvīryaṃ rāyaspoṣaṃ sahasriṇam / prāṇāya surādhase pūrṇamāsāya svāheti paurṇamāsyām // amāvāsyā subhagā suśevā dhenur iva bhūya āpyāyamānā / sā no dohatāṃ suvīryaṃ rāyaspoṣaṃ sahasriṇam / apānāya surādhase 'māvāsyāyai svāhety amāvāsyāyām
2.20.6	nāriṣṭhān homāñ juhoti daśa te tanuvo yajña yajñiyās tāḥ prīṇātu yajamāno ghṛtena / nāriṣṭhayoḥ praśiṣam īḍamāno devānāṃ daivye 'pi yajamāno 'mṛto 'bhūt / yaṃ vāṃ devā akalpayann ūrjo bhāgaṃ śatakratū / etad vāṃ tena prīṇāti tena tṛpyatam aṃhahau // ahaṃ devānāṃ sukṛtām asmi loke mamedam iṣṭaṃ na mithur bhavāti / ahaṃ nāriṣṭhāv anuyajāmi vidvān yad ābhyām indro adadhād bhāgadheyam // adārasṛd bhavata deva somāsmin yajñe maruto mṛḍatā naḥ / mā no vidad abhibhāmo aśastir mā no vidad vṛjanā dveṣyā yā
2.21.1	brahma pratiṣṭhā manaso brahma vāco brahma yajñānāṃ haviṣām ājyasya / atiriktaṃ karmaṇo yac ca hīnaṃ yajñaḥ parvāṇi pratiranneti kalpayan / svāhākṛtāhutir etu devān // saṃ te manasā manaḥ saṃ prāṇe prāṇaṃ dadhāmi te saṃ vyāne sam apānaṃ dadhāmi te / parigṛhya yajamāno 'mṛto 'bhūc chaṃ na edhi dvipade śaṃ catuṣpade svāhety etaiḥ pratimantram
2.21.2	eṣa upahomānāṃ kālo 'nantaraṃ vā pradhānāt prāg vā samiṣṭayajuṣaḥ
2.21.3	juhvām upastīrya sarveṣāṃ haviṣām uttarārdhāt sakṛtsakṛt sviṣṭakṛte 'vadyati / dviḥ pañcāvattinaḥ
2.21.4	daivatasauviṣṭakṛtaiḍacāturdhākāraṇikānām uttaramuttaraṃ jyāyaḥ
2.21.5	dvir abhighārya na haviḥ pratyabhighārayati
2.21.6	agnaye sviṣṭakṛte 'nubrūhy agniṃ sviṣṭakṛtaṃ yajeti saṃpraiṣau / uttarārdhapūrvārdhe juhoty asaṃsaktām itarābhir āhutībhiḥ
2.21.7	pratyākramya juhvām apa ānīya vaiśvānare havir idaṃ juhomi sāhasram utsaṃ śatadhāram etam / sa naḥ pitaraṃ pitāmahaṃ prapitāmahaṃ svarge loke pinvamāno bibhartu svāhety antaḥparidhi ninayati ninayati
3.1.1	iḍām eke pūrvaṃ samāmananti prāśitram eke
3.1.2	āgneyaṃ puroḍāśaṃ prāñcaṃ tiryañcaṃ vā virujyāṅguṣṭhenopamadhyamayā cāṅgulyā vyūhya madhyāt prāśitram avadyati yavamātraṃ pippalamātraṃ vājyāyo yavamātrād āvyādhāt kṛtyatām idam / mā rūrupāma yajñasya śuddhaṃ sviṣṭam idaṃ havir iti
3.1.3	evam uttarasyāvadyati
3.1.4	upastīrya nābhighārayaty etad vā viparītam / api vopastṛṇāty abhi ca ghārayati
3.1.5	atraivāsya pariharaṇaprāśanam eke samāmananti
3.1.6	iḍāpātra upastīrya sarvebhyo havirbhya iḍāṃ samavadyati caturavattāṃ pañcāvattāṃ vā
3.1.7	manunā dṛṣṭāṃ ghṛtapadīṃ mitrāvaruṇasamīritām / dakṣiṇārdhād asaṃbhindann avadyāmy ekatomukhām ity āgneyasya puroḍāśasya dakṣiṇārdhāt prathamam avadānam avadyati
3.1.8	saṃbhedād dvitīyam
3.1.9	pūrvārdhāc ca yajamānabhāgam aṇum iva dīrgham
3.1.10	tam ājyena saṃtarpya dhruvāyā upohati
3.1.11	api vā dakṣiṇārdhād avadāya yajamānabhāgam atha saṃbhedāt
3.1.12	evam uttarasyāvadyati
3.2.1	abhighāryeḍāṃ hotre pradāya dakṣiṇena hotāram atikrāmaty anutsṛjan
3.2.2	hoteḍayādhvaryuṃ parigṛhṇāti
3.2.3	api vā prācīm iḍām apohya dakṣiṇata āsīnaḥ sruveṇa hotur aṅguliparvaṇī anakti
3.2.4	aparam aṅktvā pūrvam etad vā viparītam
3.2.5	upasṛṣṭodakāya purastāt pratyaṅṅ āsīna iḍāyā hotur haste 'vāntareḍām avadyati
3.2.6	adhvaryuḥ prathamam avadānam avadyati svayaṃ hotottaram / etad vā viparītam
3.2.7	lepād upastaraṇābhighāraṇe bhavataḥ
3.2.8	dvir abhighārayet pañcāvattinaḥ / upahūyamānām anvārabhete adhvaryur yajamānaś ca / daivyā adhvaryava upahūtā ity abhijñāyopahūtaḥ paśumān asānīty adhvaryur japati / upahūto 'yaṃ yajamāna ity abhijñāyaitam eva mantraṃ yajamānaḥ
3.2.9	upahūtāyām agreṇāhavanīyaṃ brahmaṇe prāśitraṃ pariharati
3.2.10	tasmin prāśite hotāvāntareḍāṃ prāśnāti vācaspataye tvā hutaṃ prāśnāmi sadaspataye tvā hutaṃ prāśnāmīti
3.2.11	prāśitāyām iḍe bhāgaṃ juṣasva no jinva gā jinvārvataḥ / tasyās te bhakṣivāṇaḥ syāma sarvātmānaḥ sarvagaṇā iti yajamānapañcamā iḍāṃ prāśya
3.3.1	vāgyatā āsata ā mārjanāt
3.3.2	mano jyotir juṣātām ity adbhir antarvedi prastare mārjayitvāgneyaṃ puroḍāśaṃ caturdhākṛtvā barhiṣadaṃ karoti barhiṣadaṃ vā kṛtvā caturdhākaroti
3.3.3	taṃ yajamāno vyādiśatīdaṃ brahmaṇa idaṃ hotur idam adhvaryor idam agnīdha iti
3.3.4	agnītprathamān hotṛprathamān vā
3.3.5	idaṃ yajamānasyety adhvaryur yajamānabhāgaṃ nirdiśya sthaviṣṭham agnīdhe ṣaḍavattaṃ saṃpādayati
3.3.6	sakṛd upastīrya dvir ādadhad upastīrya dvir abhighārayati
3.3.7	api vā dvir upastṛnāti dvir ādadhāti dvir abhighārayati
3.3.8	agner āgnīdhram asy agneḥ śāmitram asi namas te astu mā mā hiṃsīr ity āgnīdhro bhakṣayati
3.3.9	vedena brahmayajamānabhāgau pariharati
3.3.10	pṛthak pātrābhyām itarayoḥ
3.3.11	pṛthivyai bhāgo 'sīti hotā bhakṣayaty antarikṣasya bhāgo 'sīty adhvaryur divo bhāgo 'sīti brahmā
3.3.12	dakṣiṇāgnāv anvāhāryaṃ mahāntam aparimitam odanaṃ pacati
3.3.13	kṣīre bhavatīty eke
3.3.14	tam abhighāryānabhighārya vodvāsyāntarvedy āsādya
3.4.1	dakṣiṇasadbhya upahartavā iti saṃpreṣyati
3.4.2	ye brāhmaṇā uttaratas tān yajamāna āha dakṣināta eteti
3.4.3	tebhyo 'nvāhāryaṃ dadāti brāhmaṇā ayaṃ va odana iti
3.4.4	pratigṛhīta uttarataḥ parīteti saṃpreṣyati
3.4.5	haviḥśeṣān udvāsyāpisṛjyolmuke brahman prasthāsyāmaḥ samidham ādhāyāgnīt paridhīṃś cāgniṃ ca sakṛtsakṛt saṃmṛḍḍhīti saṃpreṣyati
3.4.6	anujñāto brahmaṇāgnīdhraḥ samidham ādadhāty eṣā te agne samit tayā vardhasva cā ca pyāyasva vardhatāṃ ca te yajñapatir ā ca pyāyatāṃ vardhiṣīmahi ca vayam ā ca pyāyiṣīmahi svāheti
3.4.7	pūrvavat paridhīn sakṛtsakṛt saṃmṛjyāgne vājajid vājaṃ tvā sasṛvāṃsaṃ vājaṃ jigivāṃsaṃ vājinaṃ vājajitaṃ vājajityāyai saṃmārjmy agnim annādam annādyāyeti sakṛd agniṃ prāñcam
3.4.8	idhmasaṃnahanāny adbhiḥ saṃsparśya yo bhūtānām adhipatī rudras tanticaro vṛṣā / paśūn asmākaṃ mā hiṃsīr etad astu hutaṃ tava svāhety agnau praharaty utkare vā nyasyati śālāyāṃ balajāyāṃ parogoṣṭhe parogavyūtau vā
3.5.1	aupabhṛtaṃ juhvām ānīya juhūpabhṛtāv ādāya dakṣiṇā sakṛd atikrānto 'greṇāghārasaṃbhedaṃ pratīcas trīn anūyājān yajaty āśrāvamāśrāvaṃ pratyāśrāvite devān yajeti prathamaṃ saṃpreṣyati / yaja yajetītarau
3.5.2	pūrvārdhe prathamaṃ samidhi juhoti madhye dvitīyaṃ prāñcam uttamaṃ saṃsthāpayann itarāv anusaṃbhidya
3.5.3	pratyākramyāyatane srucau sādayitvā vājavatībhyāṃ vyūhati
3.5.4	vājasya mā prasaveneti dakṣiṇena hastenottānena saprastarāṃ juhūm udyacchati / athā sapatnān iti savyenopabhṛtaṃ niyacchati
3.5.5	udgrābhaṃ ceti juhūm udyacchati nigrābhaṃ cety upabhṛtaṃ niyacchati
3.5.6	brahma devā avīvṛdhann iti prācīṃ juhūṃ prohati
3.5.7	athā sapatnān iti savyenopabhṛtaṃ pratīcīṃ bahirvedi nirasitvā prokṣyainām abhyudāhṛtya juhvā paridhīn anakti vasubhyas tveti madhyamaṃ rudrebhyas tveti dakṣiṇam ādityebhyas tvety uttaram
3.5.8	na prastare juhūṃ sādayati
3.5.9	saṃjānāthāṃ dyāvāpṛthivī mitrāvaruṇau tvā vṛṣṭyāvatām iti vidhṛtībhyāṃ prastaram apādāya barhiṣi vidhṛtī apisṛjya srukṣu prastaram anakti
3.6.1	aktaṃ rihāṇā iti juhvām agram / prajāṃ yonim ity upabhṛti madhyam / āpyāyantām āpa oṣadhaya iti dhruvāyāṃ mūlam / evaṃ triḥ
3.6.2	api vā divy aṅkṣveti juhvām agram / antarikṣe 'ṅkṣvety upabhṛti madhyam / pṛthivyām aṅkṣveti dhruvāyāṃ mūlam
3.6.3	evaṃ punaḥ
3.6.4	athāparam / pṛthivyai tveti dhruvāyāṃ mūlam antarikṣāya tvety upabhṛti madhyaṃ dive tveti juhvām agram
3.6.5	āyuṣe tvety aktasya tṛṇam apādāya prajñātaṃ nidhāya dakṣiṇottarābhyāṃ pāṇībhyāṃ prastaraṃ gṛhītvā juhvāṃ pratiṣṭhāpyāsīna āśrāvya pratyāśrāvite saṃpreṣyatīṣitā daivyā hotāro bhadravācyāya preṣito mānuṣaḥ sūktavākāya sūktā brūhīti
3.6.6	anūcyamāne sūktavāke marutāṃ pṛṣataya stheti saha śākhayā prastaram āhavanīye praharati
3.6.7	na svāhākaroti
3.6.8	na vidhūnoti nāvadhūnoti na vikṣipati na pramārṣṭi na pratimārṣṭi nānumārṣṭi nodañcaṃ praharet
3.6.9	tiryañcaṃ hastaṃ dhārayan karṣann ivāhavanīye praharati
3.6.10	na pratiśṛṇātīty uktam
3.6.11	prathayitvā prahared yaṃ kāmayeta stry asya jāyeteti
3.6.12	āśīḥ prati prastaram avasṛjati
3.7.1	nyañcaṃ hastaṃ paryāvartayan
3.7.2	agnīd gamayeti saṃpreṣyati
3.7.3	trir añjalināgnīdhro 'viṣvañcaṃ prastaram ūrdhvam udyauti rohitena tvāgnir devatāṃ gamayatv ity etaiḥ pratimantram
3.7.4	athainam āhāgnīdhro 'nuprahareti
3.7.5	yat prastarāt tṛṇam apāttaṃ tad anupraharati svagā tanubhya iti
3.7.6	etad etad iti trir aṅgulyā nirdiśyāgnim abhimantrayata āyuṣpā agne 'syāyur me pāhīti
3.7.7	dhruvāsīty antarvedi pṛthivīm abhimṛśati
3.7.8	athainam āhāgnīdhraḥ saṃvadasveti
3.7.9	agān agnīd ity adhvaryur āha / agann ity āgnīdhraḥ / śrāvayety adhvaryuḥ / śrauṣaḍ ity āgnīdhraḥ
3.7.10	madhyamaṃ paridhim anvārabhya saṃpreṣyati svagā daivyāhotṛbhyaḥ svastir mānuṣebhyaḥ śaṃyor brūhīti
3.7.11	anūcyamāne śaṃyuvāka āhavanīye paridhīn praharati
3.7.12	yaṃ paridhiṃ paryadhatthā iti madhyamam / yajñasya pātha upasamitam itītarau
3.7.13	uttarārdhyasyāgram aṅgāreṣūpohati
3.7.14	yajamānaṃ prathateti paridhīn abhimantrya juhvām upabhṛto 'gram avadhāya saṃsrāvabhāgā iti saṃsrāveṇābhijuhoti
3.7.15	atraivartvijo haviḥśeṣān bhakṣayanti
3.8.1	ājyalepān prakṣālya sasruve juhūpabhṛtāv adhvaryur ādatte vedaṃ hotā sphyam ājyasthālīm udakamaṇḍaluṃ cāgnīdhraḥ
3.8.2	āgnīdhraprathamāḥ patnīḥ saṃyājayiṣyantaḥ pratyañco yanti
3.8.3	agreṇa gārhapatyaṃ dakṣiṇenādhvaryuḥ pratipadyata uttareṇetarau
3.8.4	agner vām apannagṛhasya sadasi sādayāmīti kastambhyāṃ srucau sādayitvā dhuri dhuryau pātam iti yugadhuroḥ prohati
3.8.5	yadi pātryā nirvaped etābhyām eva yajurbhyāṃ sphye srucau sādayet
3.8.6	srugbhyāṃ sruvābhyāṃ vā patnīḥ saṃyājayanti
3.8.7	vedam upabhṛtaṃ kṛtvā juhvā sruveṇa cety eke
3.8.8	apareṇa gārhapatyam ūrdhvajñava āsīnā dhvānenopāṃśu vā patnīḥ saṃyājayanti
3.8.9	dakṣiṇo 'dhvaryur uttara āgnīdhro madhye hotā
3.8.10	ājyena somatvaṣṭārāv iṣṭvā jāghanyā patnīḥ saṃyājayanty ājyasya vā yathāgṛhītena
3.8.11	somāyānubrūhi somaṃ yajeti saṃpraiṣāv uttarārdhe juhoti
3.8.12	evam itarāṃs tvāṣṭāram
3.9.1	devānāṃ patnīr agniṃ gṛhapatim iti
3.9.2	dakṣiṇatas tvaṣṭāram uttarato vā madhye 'gniṃ gṛhapatim
3.9.3	āhavanīyataḥ pariśrite devapatnīr apariśrite vā
3.9.4	rākāṃ putrakāmo yajeta sinīvālīṃ paśukāmaḥ kuhūṃ puṣṭikāmaḥ
3.9.5	nityavad eke samāmananti
3.9.6	purastād devapatnībhya etā eke samāmananti / upariṣṭād vā
3.9.7	pūrvavad dhotur aṅguliparvaṇī aṅktvopaspṛṣṭodakāya hotur haste catura ājyabindūn iḍām avadyati ṣaḍ agnīdhaḥ
3.9.8	upahūyamānām anvārabhante 'dhvaryur āgnīdhraḥ patnī ca
3.9.9	upahūtāṃ prāśnīto hotāgnīdhraś ca
3.9.10	atra sruveṇa saṃpatnīyaṃ juhoti patnyām anvārabdhāyāṃ saṃ patnī patyā sukṛtena gacchatāṃ yajñasya yuktau dhuryāv abhūtām / saṃjānānau vijahatām arātīr divi jyotir ajaram ārabhetāṃ svāheti
3.9.11	purastād devapatnībhya etām eke samāmananty upariṣṭād vā / upariṣṭād vā piṣṭalepaphalīkaraṇahomābhyām
3.9.12	dakṣiṇāgnāv idhmapravraścanāny abhyādhāya piṣṭalepaphalīkaraṇahomau juhoti
3.10.1	phalīkaraṇahomaṃ pūrvam etad vā viparītam / caturgṛhīta ājye phālīkaraṇān opyāgne 'dabdhāyo 'śītatano iti juhoti / evaṃ piṣṭalepān ulūkhale musale yac ca śūrpa āśiśleṣa dṛṣadi yat kapāle / avapruṣo vipruṣaḥ saṃyajāmi viśve devā havir idaṃ juṣantām / yajñe yā vipruṣaḥ santi bahvīr agnau tāḥ sarvāḥ sviṣṭāḥ suhutā juhomi svāheti
3.10.2	yā sarasvatī viśobhagīnā tasyai svāhā yā sarasvatī veśabhagīnā tasyai svāhendropānasyakehamanaso veśān kuru sumanasaḥ sajātān svāheti dakṣiṇāgnau pratimantraṃ juhoti
3.10.3	vedo 'sīti vedaṃ hotā patnyā upasthe triḥ prāsyati
3.10.4	nirdviṣantaṃ nirarātiṃ nudetītarā prāstaṃprāstaṃ pratinirasyati
3.10.5	tantuṃ tanvann iti vedaṃ hotā gārhapatyāt prakramya saṃtatam āhavanīyāt stṛṇāty ā vā vedeḥ
3.10.6	imaṃ viṣyāmīti patnī yoktrapāśaṃ vimuñcate
3.10.7	tasyāḥ sayoktre 'ñjalau pūrṇapātram ānayati
3.10.8	sam āyuṣā saṃ prajayety ānīyamāne japati
3.10.9	ninīya mukhaṃ vimṛjyottiṣṭhati puṣṭimatī paśumatī prajāvatī gṛhamedhinī bhūyāsam iti
3.11.1	yathetam āhavanīyaṃ gatvā juhvā sruveṇa vā sarvaprāyaścittāni juhoti
3.11.2	brahma pratiṣṭhā manasa ity eṣā // āśrāvitam atyāśrāvitaṃ vaṣaṭkṛtam atyanūktaṃ ca yajñe / atiriktaṃ karmaṇo yac ca hīnaṃ yajñaḥ parvāṇi pratiranneti kalpayan / svāhākṛtāhutir etu devān // yad vo devā atipādayāni vācā cit prayataṃ devaheḍanam / arāyo asmāṁ abhiducchunāyate 'nyatrāsman marutas taṃ nidhetana // tataṃ ma āpas tad u tāyate punaḥ svādiṣṭhā dhītirucathāya śasyate / ayaṃ samudra uta viśvabheṣajaḥ svāhākṛtasya sam u tṛpṇutarbhuvaḥ // ud vayaṃ tamasas pary ud u tyaṃ citram imaṃ me varuṇa tat tvā yāmi tvaṃ no agne sa tvaṃ no agne tvam agne ayāsy ayāsan manasā hitaḥ / ayāsan havyam ūhiṣe 'yā no dhehi bheṣajam // prajāpata ity eṣā // iṣṭebhyaḥ svāhā vaṣaḍ aniṣṭebhyaḥ svāhā / bheṣajaṃ duriṣṭyai svāhā niṣkṛtyai svāhā / daurārddhyai svāhā daivībhyas tanūbhyaḥ svāhā / ṛddhyai svāhā samṛddhyai svāhā // ayāś cāgne 'sy anabhiśastiś ca satyam it tvam ayā asi / ayasā manasā dhṛto 'yasā havyam ūhiṣe 'yā no dhehi bheṣajam // yad asmin yajñe 'ntaragāma mantrataḥ karmato vā / anayāhutyā tac chamayāmi sarvaṃ tṛpyantu devā āvṛṣantāṃ ghṛtena
3.12.1	ājñātam anājñātam amataṃ ca mataṃ ca yat / jātavedaḥ saṃdhehi tvaṃ hi vettha yathātatham // yad akarma yan nākarma yad atyareci yan nātyareci agniṣ ṭat sviṣṭakṛd vidvān sarvaṃ sviṣṭaṃ suhutaṃ karotu // yad asya karmaṇo 'tyarīricaṃ yad vā nyūnam ihākaram / agniṣ ṭat sviṣṭakṛd vidvān sarvaṃ sviṣṭaṃ suhutaṃ karotu // yata indra bhayāmahe tato no abhayaṃ kṛdhi / maghavañ chagdhi tava tan na ūtaye vi dviṣo vi mṛdho jahi // svastidā viśaspatir vṛtrahā vimṛdho vaśī / vṛṣendraḥ pura etu naḥ svastidā abhayaṃkaraḥ // ābhir gīrbhir yad ato na ūnam āpyāyaya harivo vardhamānaḥ / yadā stotṛbhyo mahi gotrā rujāsi bhūyiṣṭhabhājo adha te syāma // anājñātaṃ yad ājñātaṃ yajñasya kriyate mithu / agne tad asya kalpaya tvaṃ hi vettha yathātatham // puruṣasaṃmito yajño yajñaḥ puruṣasaṃmitaḥ / agne tad asya kalpaya tvaṃ hi vettha yathātatham // yat pākatrā manasā dīnadakṣā na yajñasya manvate martāsaḥ / agniṣ ṭaddhotā kratuvid vijānan yajiṣṭho devāṁ ṛtuśo yajāti // yad vidvāṃso yad avidvāṃso mugdhāḥ kurvanty ṛtvijaḥ / agnir mā tasmād enasaḥ śraddhā devī ca muñcatām
3.13.1	ayāḍ agnir jātavedā antaraḥ pūrvo asman niṣadya / sanvan saniṃ suvimucā vimuñca dhehy asmāsu draviṇaṃ jātavedo yac ca bhadram // ye te śataṃ varuṇa ye sahasraṃ yajñiyāḥ pāśā vitatāḥ purutrā / tebhyo na indraḥ savitota viṣṇur viśve devā muñcantu marutaḥ svastyā // yo bhūtānām udbudhyasvāgna ud uttaram iti vyāhṛtibhir vihṛtābhiḥ samastābhiś ca hutvā
3.13.2	pūrvavad dhruvām āpyāyya devā gātuvida ity antarvedy ūrdhvas tiṣṭhan dhruvayā samiṣṭayajur juhoti
3.13.3	madhyame svāhākāre barhir anupraharati
3.13.4	yadi yajamānaḥ pravaset prajāpater vibhān nāma loka iti dhruvāyāṃ yajamānabhāgam avadhāya samiṣṭayajuṣā saha juhuyāt
3.13.5	abhistṛṇīhi paridhehi vediṃ jāmiṃ mā hiṃsīr amuyā śayānā / hotṛṣadanā haritāḥ suvarṇā niṣkā ime yajamānasya bradhna iti hotṛṣadanair vedim abhistīrya ko vo 'yokṣīt sa vo vimuñcatv ity antarvedi praṇītā āsādya vimuñcati
3.13.6	yaṃ devā manuṣyeṣūpaveṣam adhāryan / ye asmad apacetasas tān asmabhyam ihā kuru // upaveṣopaviḍḍhi naḥ prajāṃ puṣṭimatho dhanam / dvipado naś catuṣpado dhruvān anapagān kurv iti purastāt pratyañcam utkara upaveṣaṃ sthavimata upagūhati
3.14.1	yady abhicared yopaveṣe śuk sāmum ṛcchatu yaṃ dviṣma ity athāsmai nāmagṛhya praharati
3.14.2	nir amuṃ nuda okasaḥ sapatno yaḥ pṛtanyati / nirbādhyena haviṣendra eṇaṃ parāśarīt // ihi tisraḥ parāvata ihi pañca janāṁ ati / ihi tisro 'ti rocanā yāvat sūryo asad divi // paramāṃ tvā parāvatam indro nayatu vṛtrahā yato na punar āyasi śaśvatībhyaḥ samābhya iti hato 'sāv avadhiṣmāmum ity etābhiḥ pañcabhir nirasyen nikhaned vā
3.14.3	avasṛṣṭaḥ parāpata śaro brahmasaṃśitaḥ / gacchāmitrān praviśa maiṣāṃ kaṃcanocchiṣa iti vā
3.14.4	yāni gharme kapālānīti catuṣpadayarcā kapālāni vimucya saṃkhyāyodvāsayati
3.14.5	saṃtiṣṭhete darśapūrṇamāsau
3.14.6	śaṃyvantaṃ vāhavanīye saṃsthāpayed ājyeḍāntaṃ gārhapatye / iḍāntaṃ vāhavanīye śaṃyvantaṃ gārhapatye
3.14.7	yadi śaṃyvantaṃ paścāt syād vedāt tṛṇam apādāya juhvām agram añjyāt sruve madhyam upabhṛti vājyasthālyāṃ mūlam / tasya prastaravatkalpaḥ sūktavākād yā śaṃyuvākāt
3.14.8	svargakāmo darśapūrṇamāsau
3.14.9	ekakāmaḥ sarvakāmo vā
3.14.10	yugapat kāmayetāharapṛthaktve vā
3.14.11	tābhyāṃ yāvajjīvaṃ yajeta
3.14.12	triṃśataṃ vā varṣāṇi
3.14.13	jīrṇo vā viramet
3.14.14	dve paurṇamāsyau dve amāvāsye yajeta yaḥ kāmayetardhnuyām ity uktvāhaikām eva yajeteti
3.15.1	saṃsthāpya paurṇamāsīm indrāya vaumṛdhāya puroḍāśam ekādaśakapālam anunirvapati
3.15.2	samānatantram eke samāmananti
3.15.3	tasya yāthākāmī prakrame / prakramāt tu niyamyate
3.15.4	saptadaśasāmidhenīko yathāśraddhadakṣiṇaḥ
3.15.5	śardhavatyau saṃyājye agne śardha mahate saubhagāya tava dyumnāny uttamāni santu / saṃ jāspatyaṃ suyamam ākṛṇuṣva śatrūyatām abhitiṣṭhā mahāṃsi // vātopadhūta iṣiro vaśāṁ anu tṛṣu yad annā veviṣad vitiṣṭhase / ā te yatante rathyo yathā pṛthak śardhāṃsy agne ajarāṇi dhakṣyasa iti
3.15.6	agnīṣomīyam ekādaśakapālaṃ paurṇamāsyām anunirvapaty ādityaṃ ghṛte caruṃ sārasvataṃ carum amāvāsyāyāṃ pauṣṇaṃ caindram ekādaśakapālam amāvāsyāyāṃ paurṇamāsyāṃ ca bhrātṛvyavato 'bhicarato vā
3.15.7	indrāya trātre caruṃ dvitīyaṃ vaimṛdhasya kuryād yo mṛtyor jyānyā vā bibhīyāt / muṣkaro dakṣiṇā
3.15.8	indrāyendriyāvate puroḍāśam ekādaśakapālam anunirvapet prajākāmaḥ paśukāmaḥ sajātakāmaḥ
3.15.9	etaṃ vānunirvāpyaṃ kurvīta
3.15.10	itarau vā
3.15.11	yam abhīva saṃśayīta
3.16.1	sa indrāya vaimṛdhāyānunirvapet
3.16.2	no neva ghoṣen neva śṛṇuyāt sa indrāyāṃhomuce
3.16.3	yo bhrātṛvyavān syāt sa indrāya vṛtrature
3.16.4	atha yaṃ na kutaś canātapet sa indrāyaiva
3.16.5	yo bhrātṛvyavān syāt sa paurṇamāsaṃ saṃsthāpyaitām iṣṭim anunirvaped āgnāvaiṣṇavam ekādaśakapālaṃ sarasvatyai caruṃ sarasvate carum
3.16.6	paurṇamāsīm eva yajeta bhrātṛvyavān nāmāvāsyām
3.16.7	pitṛyajñam evāmāvāsyāyāṃ kurute
3.16.8	saṃkrāmesaṃkrāme vajraṃ bhrātṛvyāya praharatīti vijñāyate
3.16.9	tryavarārdhyam amāvāsyāṃ saṃkrāmati
3.16.10	agnīṣomīyāni pradhānāni syur amāvāsyāyāṃ paurṇamāsyāṃ ca bhrātṛvyavato 'bhicarato vā
3.16.11	sākaṃprasthāyīyena yajeta paśukāma ity amāvāsyā vikriyate
3.16.12	dvau sāyaṃdohāv evaṃ prātaḥ
3.16.13	sāyaṃ sāyaṃdohābhyāṃ pracaranti prātaḥ prātardohābhyām
3.16.14	sarvair vā prātaḥ
3.16.15	pātrasaṃsādanakāle catvāry audumbarāṇi pātrāṇi prayunakti
3.16.16	teṣāṃ juhūvatkalpaḥ
3.16.17	ājyabhāgābhyāṃ pracaryāgneyena ca puroḍāśenāgnīdhe srucau pradāya saha kumbhībhir abhikrāmann āhendrāyānubrūhy āśrāvayendraṃ yajeti saṃpraiṣau
3.17.1	yāvatyaḥ kumbhyas tāvanto brāhmaṇā dakṣiṇataupavītina upotthāya kumbhībhyaḥ pātrāṇi pūrayitvā tair adhvaryuṃ juhvatam anujuhvati
3.17.2	sviṣṭakṛd bhakṣāś ca na vidyante
3.17.3	samānam ata ūrdhvam / saṃtiṣṭhate sākaṃprasthāyīyaḥ
3.17.4	dākṣāyaṇayajñena suvargakāmaḥ
3.17.5	dve paurṇamāsyau dve amāvāsye yajeta
3.17.6	āgneyo 'ṣṭākapālo 'gnīṣomīya ekādaśakapālaḥ pūrvasyāṃ paurṇamāsyām āgneyo 'ṣṭākapāla aindraṃ dadhy uttarasyām / āgneyo 'ṣṭākapāla aindrāgna ekādaśakapālaḥ pūrvasyām amāvāsyāyām āgeyo 'ṣṭākapālo maitrāvaruṇy āmikṣā dvitīyottarasyām
3.17.7	vyāvṛtkāma ity uktam
3.17.8	ṛtve vā jāyām upeyāt
3.17.9	so 'yaṃ darśapūrṇamāsāyoḥ prakrame vikalpo 'nena darśapūrṇamāsābhyāṃ vā yajeta
3.17.10	tena pañcadaśa varṣāṇīṣṭvā viramed yajeta vā
3.17.11	saṃtiṣṭhate dākṣāyaṇayajñaḥ
3.17.12	etenaiḍādadhaḥ sārvaseniyajño vasiṣṭhayajñaḥ śaunakayajñaś ca vyākhyātāḥ
3.18.1	brahmiṣṭho brahmā darśapūrṇamāsayoḥ
3.18.2	taṃ vṛṇīte bhūpate bhuvanapate mahato bhūtasya pate brahmāṇaṃ tvā vṛṇīmaha iti
3.18.3	vṛto japati
3.18.4	ahaṃ bhūpatir ahaṃ bhuvanapatir ahaṃ mahato bhūtasya patir devena savitrā prasūta ārtvijyaṃ kariṣyāmi deva savitar etaṃ tvā vṛṇate bṛhaspatiṃ daivyaṃ brahmāṇaṃ tad ahaṃ manase prabravīmi mano gāyatriyai gāyatrī triṣṭubhe triṣṭub jagatyai jagaty anuṣṭubhe 'nuṣṭup paṅktyai paṅktiḥ prajāpataye prajāpatir viśvebhyo viśve devā bṛhaspataye bṛhaspatir brahmaṇe brahma bhūr bhuvaḥ suvar bṛhaspatir devānāṃ brahmāhaṃ manuṣyāṇāṃ brāhaspate yajñaṃ gopāyety uktvāpareṇāhavanīyaṃ dakṣiṇātikramya nirastaḥ parāgvasuḥ saha pāpmaneti brahmasadanāt tṛṇaṃ nirasyedam aham arvāg vaptoḥ sadane sīdāmi prasūto devena savitrā bṛhaspateḥ sadane sīdāmi tad agnaye prabravīmi tad vāyave tat sūryāya tat pṛthivyā ity upaviśati
3.18.5	āhavanīyam abhyāvṛtyāste
3.18.6	karmaṇikarmaṇi vācaṃ yacchati
3.18.7	mantravatsu vā karmasu / yāthākāmī tūṣṇīkeṣu
3.18.8	yadi pramatto vyāhared vaiṣṇavīm ṛcaṃ vyāhṛtīś ca japitvā vācaṃ yacchet
3.18.9	brahmann apaḥ praṇeṣyāmīty ucyamāne
3.19.1	praṇaya yajñaṃ devatā vardhaya tvaṃ nākasya pṛṣṭhe yajamāno astu / saptarṣīṇāṃ sukṛtāṃ yatra lokas tatremaṃ yajñaṃ yajamānaṃ ca dhehy oṃ praṇayeti prasauti
3.19.2	sarveṣv āmantraṇeṣv evaṃ prasavas tena karmaṇā yasminn āmantrayate
3.19.3	prokṣa yajñam iti haviṣa idhmābarhiṣaś ca prokṣe / bṛhaspate parigṛhāṇa vediṃ svagā vo devāḥ sadanāni santu / tasyāṃ barhiḥ prathatāṃ sādhv antar ahiṃsrā naḥ pṛthivī devy astv ity uttarasmin parigrāhe / prajāpate 'nubrūhi yajñam iti sāmidhenīr anuvakṣyantam / vācaspate vācam āśrāvayaitām āśrāvaya yajñaṃ deveṣu mā manuṣyeṣv iti pravare
3.19.4	devatā vardhaya tvam iti sarvatrānuṣajati
3.19.5	mitrasya tvā cakṣuṣā prekṣa iti prāśitram avadīyamānaṃ prekṣate
3.19.6	ṛtasya pathā paryehīti parihriyamāṇaṃ sūryasya tvā cakṣuṣā pratipaśyāmīty āhriyamāṇam
3.19.7	sāvitreṇa pratigṛhya pṛthivyās tvā nābhau sādayāmīḍāyāḥ pada ity antarvedi vyūhya tṛṇāni prāgdaṇḍaṃ sādayitvādabdhena tvā cakṣuṣāvekṣa ity avekṣya sāvitreṇāṅguṣṭhenopamadhyamayā cāṅgulyādāyāgnes tvāsyena prāśnāmi brāhmaṇasyodareṇa bṛhaspater brahmaṇendrasya tvā jaṭhare sādayāmīty asaṃmletyāpigirati
3.20.1	yā apsv antar devatās tā idaṃ śamayantu svāhākṛtaṃ jaṭharam indrasya gaccha svāhety adbhir abhyavanīyācamya ghasīnā me mā saṃpṛkthā ūrdhvaṃ me nābheḥ sīdendrasya tvā jaṭhare sādayāmīti nābhideśam abhimṛśati
3.20.2	vāṅ ma āsann iti yathāliṅgam aṅgāni
3.20.3	ariṣṭā viśvānīty avaśiṣṭāni
3.20.4	prakṣālya pātraṃ pūrayitvā diśo jinveti parācinaṃ ninayati
3.20.5	māṃ jinvety abhyātmam
3.20.6	yatrāsmai brahmabhāgam āharati taṃ pratigṛhya nāsaṃsthite bhakṣayati
3.20.7	brahman brahmāsi brahmaṇe tvāhutādya mā mā hiṃsīr ahuto mahyaṃ śivo bhavety antarvedy anvāhāryam āsannam abhimṛśati
3.20.8	brahman prasthāsyāma ity ucyamāne deva savitar etat te prāha tat pra ca suva pra ca yaja bṛhaspatir brahmā sa yajñaṃ pāhi sa yajñapatiṃ pāhi sa māṃ pāhy oṃ pratiṣṭheti prasauti
3.20.9	bhūmir bhūmim agān mātā mātaram apyagāt / bhūyāsma putraiḥ paśubhir yo no dveṣṭi sa bhidyatām iti yat kiṃca yajñe mṛnmayaṃ bhidyeta tad abhimantrayeta
3.20.10	brahmabhāgaṃ prāśyāyāḍ agnir jātavedāḥ pra ṇo yakṣy abhi vasyo asmān saṃ naḥ sṛja sumatyā vājavatyety āhavanīyam upasthāya yathetaṃ pratiniṣkrāmati
3.20.11	evaṃ vihitam iṣṭipaśubandhānāṃ brahmatvaṃ brahmatvam
4.1.1	yājamānaṃ vyākhyāsyāmaḥ
4.1.2	yajamānasya brahmacaryaṃ dakṣiṇādānaṃ dravyaprakalpanaṃ kāmānāṃ kāmanam
4.1.3	pratyagāśiṣo mantrāñ japaty akaraṇān upatiṣṭhate 'numantrayate
4.1.4	parvaṇi ca keśaśmaśru vāpayate
4.1.5	apy alpaśo lomāni vāpayata iti vājasaneyakam
4.1.6	vidyud asi vidya me pāpmānam ṛtāt satyam upaimīti yakṣyamāṇo 'pa upaspṛśati
4.1.7	tad idaṃ sarvayajñeṣūpasparśanaṃ bhavati
4.1.8	agniṃ gṛhṇāmi surathaṃ yo mayobhūr ya udyantam ārohati sūryam ahne / ādityaṃ jyotiṣāṃ jyotir uttamaṃ śvo yajñāya ramatāṃ devatābhyaḥ // vasūn rudrān ādityān indreṇa saha devatāḥ / tāḥ pūrvaḥ parigṛhṇāmi sva āyatane manīṣayā // imām ūrjaṃ pañcadaśīṃ ye praviṣṭās tān devān parigṛhṇāmi pūrvaḥ / agnir havyavāḍ iha tān āvahatu paurnamāsaṃ havir idam eṣāṃ mayy āmāvāsyaṃ havir idam eṣāṃ mayīti yathāliṅgam āhavanīye 'nvādhīyamāne japati
4.1.9	antarāgnī paśavo devasaṃsadam āgaman / tān pūrvaḥ parigṛhṇāmi sva āyatane manīṣayety antarāgnī tiṣṭhañ japati
4.1.10	iha prajā viśvarūpā ramantām agniṃ gṛhapatim abhisaṃvasānāḥ / tāḥ pūrvaḥ parigṛhṇāmi sva āyatane manīṣayā // iha paśavo viśvarūpā ramantām agniṃ gṛhapatim abhisaṃvasānāḥ / tān pūrvaḥ parigṛhṇāmi sva āyatane manīṣayeti gārhapatyam
4.2.1	ayaṃ pitṝṇām agnir avāḍ ḍhavyā pitṛbhya ā / taṃ pūrvaḥ parigṛhṇāmy aviṣaṃ naḥ pituṃ karad iti dakṣiṇāgnim // ajasraṃ tvā sabhāpālā vijayabhāgaṃ samindhatām / agne dīdāya me sabhya vijityai śaradaḥ śatam iti sabhyam // annam āvasathīyam abhiharāṇi śaradaḥ śatam / āvasathe śriyaṃ mantram ahir budhniyo niyacchatv ity āvasathyam
4.2.2	idam aham agnijyeṣṭebhyo vasubhyo yajñaṃ prabravīmi / idam aham indrajyeṣṭhebhyo rudrebhyo yajñaṃ pravravīmi / idam ahaṃ varuṇajyeṣṭhebhya ādityebhyo yajñaṃ prabravīmīty anvāhiteṣu japati
4.2.3	payasvatīr oṣadhaya iti purā barhiṣa āhartor jāyāpatī aśnītaḥ / purā vatsānām apākartor amāvāsyāyām
4.2.4	paurṇamāsāyopavatsyantau nātisuhitau bhavataḥ
4.2.5	amāṣam amāṃsam ājyenāśnīyātāṃ tadabhāve dadhnā payasā vā
4.2.6	barhiṣā pūrṇamāse vratam upaiti / vatseṣv apākṛteṣv amāvāsyāyām
4.2.7	praṇītāsu praṇīyamānāsv āsanneṣu vā haviḥṣu vratam upaitīty ubhayatra sādhāraṇam
4.2.8	aśanam agnyanvādhānaṃ vratopāyanam ity eke / vratopāyanam aśanam agnyanvādhānam ity eke / agnyanvādhānaṃ vratopāyanam aśanam ity eke
4.2.9	payasvatīr oṣadhaya ity apa ācāmaty upaspṛśati vā
4.2.10	apareṇāhavanīyaṃ dakṣiṇātikrāmati
4.2.11	eṣa evāta ūrdhvaṃ yajamānasya saṃcaro bhavati
4.3.1	dakṣiṇenāhavanīyam avasthāya vratam upaiṣyan samudraṃ manasā dhyāyati
4.3.2	atha japaty agne vratapate vrataṃ cariṣyāmīti brāhmaṇaḥ / vāyo vratapata āditya vratapate vratānāṃ vratapate vrataṃ cariṣyāmīti rājanyavaiśyau
4.3.3	sarvān vā brāhmaṇaḥ
4.3.4	athādityam upatiṣṭhate samrāḍ asi vratapā asi vratapatir asi tat te prabravīmi tac chakeyaṃ tena śakeyaṃ tena rādhyāsam iti
4.3.5	yady astamite vratam upeyād āhavanīyam upatiṣṭhann etad yajur japet
4.3.6	ubhāv agnī upastṛṇate devatā upavasantu me / ahaṃ grāmyān upavasāmi mahyaṃ gopataye paśūn iti sāyaṃ paristīryamāṇeṣu japati
4.3.7	āraṇyaṃ sāyamāśe 'śnāty amāṣam amāṃsam
4.3.8	api vā kāmam ā mārgād ā madhuna ā prāśātikāt
4.3.9	apo vā / na vā kiṃcit
4.3.10	na tasya sāyam aśnīyād yena prātar yakṣyamāṇaḥ syāt
4.3.11	āraṇyāyopavatsyann apo 'śnāti na vā
4.3.12	jañjabhyamāno brūyān mayi dakṣakratū iti
4.3.13	amāvāsyāṃ rātriṃ jāgarti
4.3.14	api vā supyād upari tv eva na śayīta
4.3.15	api vopari śayīta brahmacārī tv eva syāt
4.3.16	ubhayatra jāgaraṇam eke samāmananti
4.3.17	āhavanīyāgāre gārhapatyāgāre vā śete
4.4.1	devā deveṣu parākramdhvaṃ prathamā dvitīyeṣu dvitīyās tṛtīyeṣu trir ekādaśā iha māvata idaṃ śakeyaṃ yad idaṃ karomy ātmā karotv ātmane / idaṃ kariṣye bheṣajam idaṃ me viśvabheṣajā aśvinā prāvataṃ yuvam iti japitvā śvo bhūte brahmāṇaṃ vṛṇīte
4.4.2	bhūpate bhuvanapate mahato bhūtasya pate brahmāṇaṃ tvā vṛṇīmaha ity uktvāpareṇāhavanīyaṃ dakṣiṇātikramyopaviśati
4.4.3	pūrvo bhramāparo yajamānaḥ
4.4.4	bhūś ca kaś ca vāk cark ca gauś ca vaṭ ca khaṃ ca dhūṃś ca nūṃś ca pūṃś caikākṣarāḥ pūṃr daśamā virājo yā idaṃ viśvaṃ bhuvanaṃ vyānaśustā no devīs tarasā saṃvidānāḥ svasti yajñaṃ nayata prajānatīr brahmāpūtā stha / ko vo yunakti sa vo yunaktu viśvebhyaḥ kāmebhyo devayajyāyai / yāḥ purastāt prasravanty upariṣṭāt sarvataś ca yāḥ / tābhī raśmipavitrābhiḥ śraddhāṃ yajñam ārabha iti praṇītāḥ praṇīyamānā anumantrayate // yajamāna havir nirvapsyāmīty ucyamāna oṃ nirvapety uccair anujānāti
4.4.5	agniṃ hotāram iha taṃ huva iti havir nirupyamāṇam abhimantrayate
4.4.6	havirnirvapaṇaṃ vā pātram abhimṛśaty abhi vā mantrayate
4.4.7	tad uditvā vācaṃ yacchati
4.4.8	atha yajñaṃ yunakti
4.4.9	kas tvā yunakti sa tvā yunaktv iti sarvaṃ vihāram anuvīkṣate
4.5.1	catuḥśikhaṇḍā yuvatiḥ supeśā ghṛtapratīkā bhuvanasya madhye / marmṛjyamānā mahate saubhagāya mahyaṃ dhukṣva yajamānāya kāmān iti vediṃ saṃmṛjyamānām
4.5.2	yo mā hṛdā manasā yaś ca vācā yo brahmaṇā karmaṇā dveṣṭi devāḥ / yaḥ śrutena hṛdayeneṣṇatā ca tasyendra vajreṇa śiraś chinadmīti stambayajur hriyamāṇam
4.5.3	idaṃ tasmai harmyaṃ karomi yo vo devāś carati brahmacaryam / medhāvī dikṣu manasā tapasvy antar dūtaś carati mānuṣīṣv ity utkaram abhigṛhyamāṇam
4.5.4	yajñasya tvā pramayābhimayā pratimayonmayā parigṛhṇāmīti vediṃ parigṛhyamāṇām
4.5.5	yad udghnanto jihiṃsima pṛthivīm oṣadhīr apaḥ / adhvaryavaḥ sphyakṛtaḥ sphyenāntarikṣaṃ moru pātu tasmāt // yad udghnanto jihiṃsima krūram asyā vediṃ cakṛmā manasā devayantaḥ / mā tena heḍa upagāma bhūmyāḥ śivo no viśvair bhuvanebhir astv ity uddhanyamānām // bhūmir bhūtvā mahimānaṃ pupoṣa tato devī vardhayate payāṃsi / yajñiyā yajñaṃ vicayanti śaṃ cauṣadhīr āpa iha śakvarīś ceti kriyamāṇām // iḍenyakratūr aham apo devīr upabruve / divā naktaṃ ca sasruṣīr apasvarīr iti prokṣaṇīr āsādyamānāḥ // ūrṇāmṛdu prathamānaṃ syonaṃ devebhyo juṣṭaṃ sadanāya barhiḥ / suvarge loke yajamānaṃ hi dhehi māṃ nākasya pṛṣṭhe parame vyomann iti barhir āsādyamānam
4.5.6	adbhir ājyam ājyenāpaḥ samyak punīta savituḥ pavitraiḥ / tā devīḥ śakvarīḥ śakvareṇemaṃ yajñam avata saṃvidānā ity ājyaṃ prokṣaṇīś cotpūyamānāḥ
4.5.7	ubhāv ājyagrahāñ japataḥ
4.6.1	aśiśrema barhir antaḥ pṛthivyāṃ saṃrohayanta oṣadhīr vivṛkṇāḥ / yāsāṃ mūlam udavadhīḥ sphyena śivā nas tāḥ suhavā bhavantu // sumanaso yajamānāya santv oṣadhīr āpa iha śakvarīś ca / vṛṣṭidyāvā parjanya enā virohayatu hiraṇyavarṇāḥ śatavalśā adabdhā ity antarvedi barhir āsannam
4.6.2	catuḥśikhaṇḍā yuvatiḥ supeśā ghṛtapratīkā vayunāni vaste / sā stīryamāṇā mahate saubhagāya sā me dhukṣa yajamānāya kāmān // śivā ca me śagmā caidhi syonā ca me suṣadā caidhy ūrjasvatī ca me payasvatī caidhi / iṣam ūrjaṃ me pinvasva brahma tejo me pinvasva kṣatram ojo me pinvasva viśaṃ puṣṭiṃ me pinvasvāyur annādyaṃ me pinvasva prajāṃ paśūn me pinvasveti stīryamāṇām
4.6.3	dhruvo 'sīty etaiḥ pratimantraṃ paridhīn paridhīyamānān / asmin yajña upa bhūya in nu me 'vikṣobhāya paridhīn dadhāmi / dhartā dharuṇo dharīyān agnir dveṣāṃsi nir ito nudātā iti ca
4.6.4	yunajmi tvā brahmaṇā daivyenety āhavanīyam / tejiṣṭhā te tapanā yā ca rocanā pratyoṣantīs tanvo yās te agne / tābhir varmāṇy abhito vyayasva mā tvā dabhan yajñahanaḥ piśācā iti ca
4.6.5	vicchinadmi vidhṛtībhyāṃ sapatnāñ jātān bhrātṛvyān ye ca janiṣyamāṇāḥ / viśo yantrābhyāṃ vidhamāmy enān ahaṃ svānām uttamo 'sāni devāḥ // viśo yantre nudamāne arātiṃ viśvaṃ pāpmānam amatiṃ durmarāyum / sīdantī devī sukṛtasya loke dhṛtī stho vidhṛtī svadhṛtī svadhṛtī prāṇān mayi dhārayataṃ prajāṃ mayi dhārayataṃ paśūn mayi dhārayatam iti vidhṛtī āsādyamāne
4.7.1	ayaṃ prastara ubhayasya dhartā dartā prayājānām utānūyājānām / sa dādhāra samidho viśvarūpās tasmin sruco adhyāsādayāmīti prastaram āsādyamānam
4.7.2	āroha patho juhu devayānān yatrarṣayaḥ prathamajā ye purāṇāḥ / hiraṇyapakṣājirā saṃbhṛtāṅgā vahāsi mā sukṛtāṃ yatra lokāḥ // juhūr asi ghṛtācī gāyatrīyāmnī kavibhir juṣāṇā / avyathamānā yajñam anuyacchasva sunītī yajñaṃ nayāsy upa devān āgneyena śarmaṇā daivyeneti juhūm // avāhaṃ bādha upabhṛtā sapatnāñ jātān bhrātṛvyān ye ca janiṣyamāṇāḥ / dohai yajñaṃ sudughām iva dhenum aham uttaro bhūyāsam adhare mat sapatnāḥ // subhṛd asy upabhṛd ghṛtācī traiṣṭubhena chandasā viśvavedāḥ / avyathamānā yajñam anuyacchasva sunītī yajñaṃ nayāsy upa devān aindreṇa śarmaṇā daivyenety upabhṛtam // yo mā vācā manasā durmarāyur hṛdārātīyād abhidāsad agne / idam asya cittam adharaṃ dhruvāyā aham uttaro bhūyāsam adhare mat sapatnāḥ // dhruvāsi dharaṇī dhanasya pūrṇā jāgatena chandasā viśvavedāḥ / avyathamānā yajñam anuyacchasva sunītī yajñaṃ nayāsy upa devān vaiśvadevena śarmaṇā daivyeneti dhruvām // syono me sīda suṣadaḥ pṛthivyāṃ prathayi prajayā paśubhiḥ suvarge loke / divi sīda pṛthivyām antarikṣe 'ham uttaro bhūyāsam adhare mat sapatnāḥ // ayaṃ sruvo abhijiharti homāñ chatakṣaraś chandasānuṣṭubhena / sarvā yajñasya samanakti viṣṭhā bārhaspatyena śarmaṇā daivyeneti sruvam // iyaṃ sthālī ghṛtasya pūrṇācchinnapayāḥ śatadhāra utsaḥ / mārutena śarmaṇā daivyenety ājyasthālīm
4.8.1	tṛptir asi gāyatraṃ chandas tarpaya mā tejasā brahmavarcasena tṛptir asi traiṣṭubhaṃ chandas tarpaya maujasā vīryeṇa tṛptir asi jāgataṃ chandas tarpaya mā prajayā paśubhir iti puroḍāśān ajyamānān
4.8.2	yajño 'si sarvataḥ śritaḥ sarvato māṃ bhūtaṃ bhaviṣyac chrayatāṃ śataṃ me santv āśiṣaḥ sahasraṃ me santu sūnṛtā irāvatīḥ paśumatīḥ prajāpatir asi sarvataḥ śritaḥ sarvato māṃ bhūtaṃ bhaviṣyac chrayatāṃ śataṃ me santv āśiṣaḥ sahasraṃ me santu sūnṛtā irāvatīḥ paśumatīr ity āgneyaṃ puroḍāśam āsannam abhimṛśati sarvāṇi vā havīṃṣi
4.8.3	idam indriyam amṛtaṃ vīryam anenendrāya paśavo cikitsan / tena devā avatopa mām iheṣam ūrjaṃ yaśaḥ saha ojaḥ saneyaṃ śṛtaṃ mayi śrayatām iti prātardoham / yat pṛthivīm acarat tat praviṣṭaṃ yenāsiñcad balam indre prajāpatiḥ / idaṃ tac chukraṃ madhu vājinīvad yenopariṣṭād adhinon mahendraṃ dadhi māṃ dhinotv iti dadhi
4.8.4	ayaṃ yajñaḥ samasadad dhaviṣmān ṛcā sāmnā yajuṣā devatābhiḥ / tena lokān sūryavato jayemendrasya sakhyam amṛtatvam aśyām iti sarvāṇi havīṃṣi
4.8.5	yo naḥ kanīya iha kāmayātā asmin yajñe yajamānāya mahyam / apa tam indrāgnī bhuvanān nudetām ahaṃ prajāṃ vīravatīṃ videyety aindrāgnam
4.8.6	mamāgne varco vihaveṣv astv ity anuvākena sarvāṇi havīṃṣy āsannāny abhimṛśed aṣṭābhir vā
4.8.7	caturhotrā paurṇamāsyāṃ havīṃṣy āsannāny abhimṛśet prajākāmaḥ pañcahotrāmāvāsyāyāṃ svargakāmo nityavad eke samāmananti
4.9.1	daśahotāraṃ vadet purastāt sāmidhenīnām
4.9.2	aṅgiraso māsya yajñasya prātaranuvākair avantv iti sāmidhenīnāṃ pratipadi japati
4.9.3	anūcyamānāsu daśahotāraṃ vyākhyāyocchuṣmo agna iti samidhyamānam / samiddho agnir āhutaḥ svāhākṛtaḥ pipartu naḥ / svagā devebhya idaṃ nama iti samiddham
4.9.4	mano 'si prājāpatyam iti srauvam āghāryamāṇam
4.9.5	srucyam anvārabhya vāg asy aindrīty anumantrayate
4.9.6	devāḥ pitaraḥ pitaro devā yo 'ham asmi sa san yaje yasyāsmi na tam antaremi svaṃ ma iṣṭaṃ svaṃ dattaṃ svaṃ pūrtaṃ svaṃ śrāntaṃ svaṃ hutam / tasya me 'gnir upadraṣṭā vāyur upaśrotādityo 'nukhyātā dyauḥ pitā pṛthivī mātā prajāpatir bandhur ya evāsmi sa sanyaja iti hotṛpravare 'dhvaryupravare ca pravriyamāṇe
4.9.7	caturhotāraṃ vyākhyāya vasantam ṛtūnāṃ prīṇāmīty etaiḥ pratimantraṃ prayājān hutaṃhutam
4.9.8	eko mamaikā tasya yo 'smān dveṣṭi yaṃ ca vayaṃ dviṣmo dvau mama dve tasya trayo mama tisras tasya catvāro mama catasras tasya pañca mama na tasya kiṃcana yo 'smān dveṣṭi yaṃ ca vayaṃ dviṣma ity etaiś ca pratimantram
4.9.9	agnīṣomayor ahaṃ devayajyayā cakṣuṣmān bhūyāsam ity ājyabhāgau
4.9.10	vihṛtānumantraṇau vā
4.9.11	agninā yajñaś cakṣuṣmān agner ahaṃ devayajyayā cakṣuṣmān bhūyāsam / somena yajñaś cakṣuṣmāṁ somasyāhaṃ devayajyayā cakṣuṣmān bhūyāsam iti vihṛtau
4.9.12	pañcahotāraṃ vadet purastād dhaviravadānasya
4.9.13	agner ahaṃ devayajyayānnādo bhūyāsam ity āgneyaṃ hutam anumantrayate dabdhir asīty upāṃśuyājam agnīṣomayor ity agnīṣomīyam indrāgniyor ity aindrāgnam indrasyety aindraṃ sāmnāyyaṃ mahendrasyeti māhendram agneḥ sviṣṭakṛta iti sauviṣṭakṛtam
4.9.14	purastātsviṣṭakṛto 'nyadevatāny eke samāmananti
4.10.1	indrasya vaimṛdhasyāhaṃ devayajyayāsapatno vīryavān bhūyāsam indrasya trātur ahaṃ devayajyayā trāto bhūyāsaṃ dyāvāpṛthivyor ahaṃ devayajyayobhayor lokayor ṛdhyāsaṃ / bhūmānam pratiṣṭhāṃ gameyam ity eke / pūṣṇo 'haṃ devayajyayā prajaniṣīya prajayā paśubhiḥ sarasvatyā ahaṃ devayajyayā vācam annādyaṃ puṣeyaṃ viśveṣāṃ devānām ahaṃ devayajyayā prāṇaiḥ sāyujyaṃ gameyam aryamṇo 'haṃ devayajyayā svargaṃ lokaṃ gameyam adityā ahaṃ devayajyayā pra prajayā ca paśubhiś ca janiṣīyendrasyendriyāvato 'haṃ devayajyayendriyāvy annādo bhūyāsam iti yathāliṅgaṃ vaikṛtīḥ
4.10.2	agnir mā duriṣṭāt pātv iti prāśitram avadīyamānam
4.10.3	surūpavarṣavarṇa ehītīḍām
4.10.4	bhūyasyehi śreyasyeti vasīyasyehi citta ehi dadhiṣa ehīḍa ehi sūnṛta ehītīḍāyā upāṃśūpahave sapta devagavīr japati / cid asi manāsi dhīr asi rantī ramatiḥ sūnuḥ sūnarīty uccair upahave sapta manuṣyagavīḥ / devīr devair abhi mā nivartadhvaṃ syonāḥ syonena ghṛtena mā samukṣata nama idamudaṃbhiṣag ṛṣir brahmā yad dade samudrād udacann iva srucā vāg agre viprasya tiṣṭhati śṛṅgebhir daśabhir diśann iti ca
4.10.5	upahūyamānāyāṃ vāyav iḍā te māteti hotāram īkṣamāṇo vāyuṃ manasā dhyāyet
4.10.6	sā me satyāśīr ity āśiḥṣu / āśīr ma ūrjam iti ca
4.10.7	iḍāyā ahaṃ devayajyayā paśumān bhūyāsam ity upahūtām // iḍā dhenuḥ sahavatsā na āgād ūrjaṃ duhānā payasā prapīnā / sā no annena haviṣota gobhir iḍābhy asmāṁ āgād iti bhakṣāyāhriyamāṇām
4.10.8	ukta iḍābhakṣo mārjanī ca
4.10.9	bradhna pinvasva dadato me mā kṣāyi kurvato me mopadasad diśāṃ kḷptir asi diśo me kalpantāṃ kalpantāṃ me diśo daivīś ca mānuṣīś cāhorātre me kalpetām ardhamāsā me kalpantāṃ māsā me kalpantām ṛtavo me kalpantāṃ saṃvatsaro me kalpatāṃ kḷptir asi kalpatāṃ ma iti barhiṣi puroḍāśam āsannam abhimṛśati
4.11.1	athainaṃ pratidiśaṃ vyūhaty āśānāṃ tvāśāpālebhyaś caturbhyo amṛtebhyaḥ / idaṃ bhūtasyādhyakṣebhyo vidhema haviṣā vayam // brahmapā hi bhajatāṃ bhāgī bhāgaṃ mābhāgo bhakta nirabhāgaṃ bhajāmaḥ / apas pinvauṣadhīr jinva dvipāt pāhi catuṣpād ava divo vṛṣṭim eraya // brāhmaṇānām idaṃ haviḥ somyānāṃ somapīthinām / nirbhakto 'brāhmaṇo nehābrāhmaṇasyāstīti
4.11.2	upahūto dyauḥ pitopa māṃ dyauḥ pitā hvayatām agnir āgnīdhrād āyuṣe varcase jīvātvai puṇyāyopahūtā pṛthivī mātopa māṃ mātā pṛthivī hvayatām agnir āgnīdhrād āyuṣe varcase jīvātvai puṇyāyety āgnīdhrabhāgasya vaiśeṣikam
4.11.3	bradhna pinvasvety antarvedy anvāhāryam āsannam abhimṛśati // iyaṃ sthāly amṛtasya pūrṇā sahasradhāra utso akṣīyamāṇaḥ / sa dādhāra pṛthivīm antarikṣaṃ divaṃ ca tenaudanenātitarāṇi mṛtyum iti ca
4.11.4	uktaḥ saṃpraiṣo 'nvāhāryasya ca dānam
4.11.5	eṣā te agne samid ity ānūyājikīṃ samidham ādhīyamānām // yaṃ te agna āvṛścāmy ahaṃ vā kṣipitaś caran / prajāṃ ca tasya mūlaṃ ca nīcair devā nivṛścata // agne yo no 'bhidāsati samāno yaś ca niṣṭyaḥ / idhmasyeva prakṣāyato mā tasyoccheṣi kiṃcana // yo māṃ dveṣṭi jātavedo yaṃ cāhaṃ dveṣmi yaś ca mām / sarvāṃs tān agne saṃdaha yāṃś cāhaṃ dveṣmi ye ca mām ity āhitāyām agnim
4.11.6	vedir barhiḥ śṛtaṃ havir idhmaḥ paridhayaḥ srucaḥ / ājyaṃ yajña ṛco yajur yājyāś ca vaṣaṭkārāḥ / saṃ me saṃnatayo namantām idhmasaṃnahane huta iti saṃmārgān hutān
4.11.7	saptahotāraṃ vadet purastād anūyājānām upariṣṭād vā
4.12.1	barhiṣo 'haṃ devayajyayā prajāvān bhūyāsam ity etaiḥ pratimantram anūyājān hutaṃhutam
4.12.2	ubau vājavatyau japataḥ
4.12.3	vasūn devān yajñenāpipreṃ rudrān devān yajñenāpiprem ādityān devān yajñenāpiprem iti pratimantraṃ paridhīn ajyamānān // samaṅktāṃ barhir haviṣā ghṛtena sam ādityair vasubhiḥ saṃ marudbhiḥ / sam indreṇa viśvebhir devebhir aṅktāṃ divyaṃ nabho gacchatu yat svāheti prastaram ajyamānam
4.12.4	agner aham ujjitim anūjjeṣam iti yathāliṅgaṃ sūktavākadevatāḥ
4.12.5	yadā cāsya hotā nāma gṛhṇīyād atha brūyād emā agmann āśiṣo dohakāmā iti
4.12.6	sā me satyāśīr devān gamyāj juṣṭāj juṣṭatarā paṇyāt paṇyatarāreḍatā manasā devān gamyād yajño devān gacchatv ado ma āgacchatv iti sūktavākasyāśiḥṣu yat kāmayate tasya nāma gṛhṇāti
4.12.7	rohitena tvāgnir devatāṃ gamayatv ity etaiḥ pratimantram agnīdhā prastaraṃ prahriyamāṇam
4.12.8	divaḥ khīlo 'vatataḥ pṛthivyā adhyutthitaḥ / tenā sahasrakāṇḍena dviṣantaṃ śocayāmasi / dviṣan me bahu śocatv oṣadhe mo ahaṃ śucam iti prastaratṛṇe prahriyamāṇe
4.12.9	vi te muñcāmīti paridhiṣu vimucyamāneṣu
4.12.10	viṣṇoḥ śaṃyor iti śaṃyuvāke / yajña namas te yajña namo namaś ca te yajña śivena me saṃtiṣṭhasva syonena me saṃtiṣṭhasva subhūtena me saṃtiṣṭhasva brahmavarcasena me saṃtiṣṭhasva yajñasyarddhim anu saṃtiṣṭhasvopa te yajña nama upa te nama upa te nama iti ca // iṣṭo yajño bhṛgubhir draviṇodā yatibhir āśīrdā vasubhir āśīrvān / atharvabhis tasya meṣṭasya vītasya draviṇehāgamer iti saṃsrāvaṃ hutam
4.13.1	somasyāhaṃ devayajyayā suretā reto dhiṣīyeti yathāliṅgaṃ patnīsaṃyājān hutaṃhutam
4.13.2	rākāyā ahaṃ devayajyayā prajāvān bhūyāsaṃ sinīvalyā ahaṃ devayajyayā paśumān bhūyāsaṃ kuhvā ahaṃ devayajyayā puṣṭimān paśumān bhūyāsam iti kāmyāḥ
4.13.3	rākāyā ahaṃ devayajyayā prajāvatī bhūyāsaṃ sinīvālyā ahaṃ devayajyayā paśumatī bhūyāsaṃ kuhvā ahaṃ devayajyayā puṣṭimatī paśumatī bhūyāsam iti patny anumantrayate
4.13.4	iḍāsmān anu vastāṃ ghṛtena yasyāḥ pade punate devayantaḥ / vaiśvānarī śakvarī vāvṛdhanopa yajñam asthita vaiśvadevīty ājyeḍām
4.13.5	antarvedi vedaṃ nidhāyābhimṛśati vedo 'sīti
4.13.6	purā videyeti yadyad bhrātṛvyasyābhidhyāyet tasya nāma gṛhṇīyāt / tad evāsya sarvaṃ vṛṅkta iti vijñāyate
4.13.7	yā sarasvatī viśobhagīnā tasyāṃ me rāsva tasyāste bhaktivāno bhūyāsmeti phalīkaraṇahome hute mukhaṃ vimṛṣṭe
4.13.8	vasur yajño vasumān yajñas tasya mā yajñasya vasor vasumato vasv āgacchatv ado ma āgacchatv iti samiṣṭayajur hutam anumantrayate / yat kāmayate tasya nāma gṛhṇāti
4.13.9	saṃ yajñapatir āśiṣeti yajamānabhāgaṃ prāśnāti
4.14.1	dadhikrāvṇo akāriṣam iti sāyaṃdoham / idaṃ havir iti prātardoham
4.14.2	nābrāhmaṇaḥ sāṃnāyyaṃ prāśnīyāt
4.14.3	antarvedi praṇītāsv adhvaryuḥ saṃtatām udakadhārāṃ srāvayati / sadasi san me bhūyā ity ānīyamānāyāṃ japati
4.14.4	prācyāṃ diśi devā ṛtvijo mārjayantām ity etair yathāliṅgaṃ vyutsicya samudraṃ vaḥ prahiṇomi svām yonim apigacchata / acchidraḥ prajayā bhūyāsaṃ mā parāseci matpaya ity antarvedi śeṣaṃ ninīya yad apsu te sarasvati goṣv aśveṣu yan madhu / tena me vājinīvati mukham aṅgdhi sarasvati / yā sarasvatī vaiśambalyā tasyāṃ me rāsva tasyās te bhakṣīya tasyās te bhūyiṣṭhabhājo bhūyāsmeti mukhaṃ vimṛṣṭe
4.14.5	ubhau kapālavimocanaṃ japataḥ
4.14.6	viṣṇoḥ kramo 'sīti dakṣiṇe vedyante dakṣiṇena padā caturo viṣṇukramān prācaḥ krāmaty uttaramuttaraṃ jyāyāṃsam anatiharan savyam
4.14.7	nāhavanīyam atikrāmati
4.14.8	avasthāya caturthaṃ japati
4.14.9	viṣṇukramān viṣṇvatikramān atīmokṣān iti vyatiṣaktān eke samāmananti / vinirūḍhān eke
4.14.10	agninā devena pṛtanā jayāmīti viṣṇvatikramāḥ / ye devā yajñahana ity atīmokṣāḥ
4.14.11	aganma suvaḥ suvar aganmety ādityam upatiṣṭhate
4.15.1	udyann adya mitram ahaḥ sapatnān me anīnaśaḥ / divainān vidyutā jahi nimrocann adharān kṛdhi // udyann adya vi no bhaja pitā putrebhyo yathā / dīrghāyutvasya heśiṣe tasya no dehi sūrya // udyann adya mitram aha ārohann uttarāṃ divam / hṛdrogaṃ mama sūrya harimāṇaṃ ca nāśaya // śukeṣu me harimāṇaṃ ropaṇākāsu dadhmasi / atho hāridraveṣu me harimāṇaṃ nidadhmasi // udagād ayam ādityo viśvena sahasā saha / dviṣantaṃ mama randhayan mo ahaṃ dviṣato radham // yo naḥ śapād aśapato yaś ca naḥ śapataḥ śapāt / uṣāś ca tasmai nimruk ca sarvaṃ pāpaṃ samūhatām iti ca
4.15.2	aindrīm āvṛtam anvāvarta iti pradakṣiṇam āvartate
4.15.3	yady abhicared idam aham amuṣyāmuṣyāyaṇasya prāṇaṃ niveṣṭayāmīti dakṣiṇasya padaḥ pārṣṇyā nimṛdnīyāt
4.15.4	puṇyā bhavantu yā lakṣmīḥ parābhavantu yāḥ pāpīr ity uktvā sam ahaṃ prajayā saṃ mayā prajeti punar upāvartate
4.15.5	samiddho agne me dīdihi sameddhā te agne dīdyāsam ity āhavanīyam upasaminddhe / vasumān yajño vasīyān bhūyāsam ity upatiṣṭhate
4.16.1	yo naḥ sapatno yo 'raṇo marto 'bhidāsati devāḥ / idhmasyeva prakṣāyato mā tasyoccheṣi kiṃcaneti ca
4.16.2	agna āyūṃṣi pavasa ity āgnipāvamānībhyāṃ gārhapatyam upatiṣṭhate / agne gṛhapata iti ca
4.16.3	putrasya nāma gṛhṇāti tām āśiṣam āśāse tantava ity ajātasya / amuṣmā iti jātasya
4.16.4	jyotiṣe tantave tvāsāv anu mā tanvacchinno daivyas tantur mā manuṣyaś chedi divyād dhāmno mā cchitsi mā mānuṣād iti priyasya putrasya nāma gṛhṇāti
4.16.5	agne vahne svaditaṃ nas tanaye pituṃ paca / śaṃ tokāya tanuve syona iti dakṣiṇāgnim
4.16.6	jyotiṣe tantave tvety antarvedy upaviśati / pūrvavan nāmagrahaṇam
4.16.7	jyotir asi tantava ity upaviśya japati
4.16.8	vedam upastha ādhāyāntarvedy āsīno 'tīmokṣāñ japati
4.16.9	atra vedastaraṇaṃ yajamānabhāgasya ca prāśanam eke samāmananti
4.16.10	kas tvā yunakti sa tvā vimuñcatv iti yajñaṃ vimuñcati
4.16.11	agne vratapate vratam acāriṣam iti vrataṃ visṛjate
4.16.12	yajño babhūveti yajñasya punarālambhaṃ japati
4.16.13	gomān iti prāṅ udetya gomatīṃ japati
4.16.14	atra vā yajamānabhāgaṃ prāśnīyāt
4.16.15	yajña śaṃ ca ma upa ca ma āyuś ca me balaṃ ca me yajña śivo me saṃtiṣṭhasva yajña sviṣṭo me saṃtiṣṭhasva yajñāriṣṭo me saṃtiṣṭhasveti darśapūrṇamāsābhyāṃ somena paśunā veṣṭvā japati
4.16.16	vṛṣṭir asi vṛśca me pāpmānam ṛtāt satyam upāgām itīṣṭvāpa upaspṛśati / tad idaṃ sarvayajñeṣūpasparśanaṃ bhavati
4.16.17	brāhmaṇāṃs tarpayitavā iti saṃpreṣyati
4.16.18	pravasan kāle vihāram abhimukho yājamānaṃ japati
4.16.19	prāco viṣṇukramān krāmati
4.16.20	prāṅ udetya gomatīṃ japati japati
5.1.1	agnyādheyaṃ vyākhyāsyāmaḥ
5.1.2	yo aśvatthaḥ śamīgarbha āruroha tve sacā / taṃ te harāmi brahmaṇā yajñiyaiḥ ketubhiḥ saheti śamīgarbhasyāśvatthasyāraṇī āharati
5.1.3	apy aśamīgarbhasyeti vājasaneyakam
5.1.4	aśvatthād dhavyavāhād dhi jātām agnes tanūṃ yajñiyāṃ saṃbharāmi / śāntayoniṃ śamīgarbham agnaye prajanayitave / āyur mayi dhehy āyur yajamāna ity araṇī abhimantrya sapta pārthivān saṃbhārān āharati / evaṃ vānaspatyān / pañcapañca vā
5.1.5	bhūyaso vā pārthivān
5.1.6	na saṃbhārān saṃbhared iti vājasaneyakam
5.1.7	vaiśvānarasya rūpaṃ pṛthivyāṃ parisrasā / syonam āviśantu na iti sikatāḥ // yad idaṃ divo yad adaḥ pṛthivyāḥ saṃjajñāne rodasī saṃbabhūvatuḥ / ūṣān kṛṣṇam avatu kṛṣṇam ūṣā ihobhayor yajñiyam āgamiṣṭhā ity ūṣān // ūtīḥ kurvāṇo yat pṛthivīm acaro gūhākāram ākhurūpaṃ pratītya / tat te nyaktam iha saṃbharantaḥ śataṃ jīvema śaradaḥ suvīrā ity ākhukarīṣam // ūrjaṃ pṛthivyā rasam ābharantaḥ śataṃ jīvema śaradaḥ purūcīḥ / vamrībhir anuvittaṃ guhāsu śrotraṃ ta urvy abadhirā bhavāma iti valmīkavapām // prajāpatisṛṣṭānāṃ prajānāṃ kṣudho 'pahatyai suvitaṃ no astu / upaprabhinnam iṣam ūrjaṃ prajābhyaḥ sūdaṃ gṛhebhyo rasam ābharāmīti sūdam // yasya rūpaṃ bibhrad imām avindad guhā praviṣṭāṃ sarirasya madhye / tasyedaṃ vihatam ābhranto 'cchambaṭkāram asyām vidhemeti varāhavihatam
5.2.1	yābhir adṛṃhaj jagataḥ pratiṣṭhām urvīm imāṃ viśvajanasya bhartrīm / tā naḥ śivāḥ śarkarāḥ santu sarvā iti śarkarāḥ // agne retaś candraṃ hiraṇyam adbhyaḥ saṃbhūtam amṛtaṃ prajāsu / tat saṃbharann uttarato nidhāyātiprayacchan duritiṃ tareyam iti hiraṇyam
5.2.2	iti pārthivāḥ
5.2.3	yadi pañcaudumbarāṇi lohaśakalāni pañcamo bhavati
5.2.4	aśvo rūpaṃ kṛtvā yad aśvatthe 'tiṣṭhaḥ saṃvatsaraṃ devebhyo nilāya / tat te nyaktam iha saṃbharantaḥ śataṃ jīvema śaradaḥ suvīrā ity aśvattham // ūrjaḥ pṛthivyā adhyutthito 'si vanaspate śatavalśo viroha / tvayā vayam iṣam ūrjaṃ madanto rāyaspoṣeṇa samiṣā mademety udumbaram // gāyatriyā hriyamāṇasya yat te parṇam apatat tṛtīyasyai divo 'dhi / so 'yaṃ parṇaḥ somaparṇād dhi jātas tato harāmi somapīthasyāvaruddhyai // devānāṃ brahmavādaṃ vadatāṃ yad upāśṛṇoḥ suśravā vai śruto 'si / tato mām āviśatu brahmavarcasaṃ tat saṃbharaṃs tad avarundhīya sākṣād ity etābhyāṃ parṇam // yayā te sṛṣṭasyāgner hetim aśamayat prajāpatiḥ / tām imām apradāhāya śamīṃ śāntyai harāmy aham iti śamīm // yat te sṛṣṭasya yato vikaṅkataṃ bhā ārchaj jātavedaḥ / tayā bhāsā saṃmita uruṃ no lokam anuprabhāhīti vikaṅkatam / yat te tāntasya hṛdayam ācchindañ jātavedo maruto adbhis tamayitvā / etat te tad aśaneḥ saṃbharāmi sātmā agne sahṛdayo bhavehety aśanihatasya vṛkṣasya // yat paryapaśyat sarirasya madhya urvīm apaśyaj jagataḥ pratiṣṭhām / tat puṣkarasyāyatanād dhi jātaṃ parṇaṃ pṛthivyāḥ prathanaṃ harāmīti puṣkaraparṇam // iti vānaspatyāḥ
5.3.1	yaṃ tvā samabharaṃ jātavedo yathā śarīraṃ bhūteṣu nyaktam / sa saṃbhṛtaḥ sīda śivaḥ prajābhya uruṃ no lokam anuneṣi vidvān iti saṃbhṛtya nidadhāti
5.3.2	atha nakṣatrāṇi
5.3.3	kṛttikāsu brāhmaṇa ādadhīta mukhyo brahmavarcasī bhavati
5.3.4	gṛhāṃs tasyāgnir dāhuko bhavati
5.3.5	rohiṇyām ādhāya sarvān rohān rohati
5.3.6	mṛgaśīrṣe brahmavarcasakāmo yajñakāmo vā
5.3.7	yaḥ purā bhadraḥ san pāpīyān syāt punarvasvoḥ
5.3.8	pūrvayoḥ phalgunyor yaḥ kāmayeta dānakāmā me prajā syur iti
5.3.9	uttarayor yaḥ kāmayeta bhagy annādaḥ syām iti
5.3.10	etad evaike viparītam
5.3.11	athāparam / pūrvayor ādhāya pāpīyān bhavaty uttarayor vasīyān
5.3.12	haste yaḥ kāmayeta pra me dīyeteti
5.3.13	citrāyāṃ rājanyo bhrātṛvyavān vā
5.3.14	viśākhayoḥ prajākāmo 'nurādheṣv ṛddhikāmaḥ śravaṇe puṣṭikāma uttareṣu proṣṭhapadeṣu pratiṣṭhākāmaḥ
5.3.15	sarvāṇi nityavad eke samāmananti
5.3.16	phalgunīpūrṇamāsa ādadhītety uktvāha yat phalgunīpūrṇamāsa ādadhyāt saṃvatsarasyainam āsan dadhyād dvyahe puraikāhe vā
5.3.17	amāvāsyāyāṃ paurṇamāsyāṃ vādheyaḥ
5.3.18	vasanto brāhmaṇasya grīṣmo rājanyasya hemanto vā śarad vaiśyasya varṣā rathakārasya
5.3.19	ye trayāṇāṃ varṇānām etat karma kuryus teṣām eṣa kālaḥ
5.3.20	śiśiraḥ sārvavarṇikaḥ
5.3.21	somena yakṣyamāṇo nartuṃ sūrkṣen na nakṣatram
5.3.22	udavasāya śālīna ādadhītānudavasāya yāyāvaraḥ
5.3.23	ekāhaṃ vā prayāyāt
5.4.1	uddhanyamānam asyā amedhyam apa pāpmānaṃ yajamānasya hantu / śivā naḥ santu pradiśaś catasraḥ śaṃ no mātā pṛthivī tokasāteti prācīnapravaṇaṃ devayajanam uddhatya śaṃ no devīr abhiṣṭaya āpo bhavantu pītaye / śaṃyor abhisravantu na ity adbhir avokṣya tasminn udīcīnavaṃśaṃ śaraṇaṃ karoti
5.4.2	tasyāgreṇa madhyamaṃ vaṃśaṃ gārhapatyāyatanaṃ bhavati
5.4.3	tasmāt prācīnam aṣṭāsu prakrameṣu brāhmaṇasyāhavanīyāyatanam / ekādaśasu rājanyasya / dvādaśasu vaiśyasya
5.4.4	caturviṃśatyām aparimite yāvatā vā cakṣuṣā manyate tasmān nātidūram ādheya iti sarveṣām aviśeṣeṇa śrūyate
5.4.5	dakṣiṇātaḥpurastādvitṛtīyadeśe gārhapatyasya nedīyasi dakṣiṇāgner āyatanam
5.4.6	anyad āhavanīyāgāram anyad gārhapatyasya
5.4.7	agreṇāhavanīyaṃ sabhāyāṃ sabhyaḥ
5.4.8	taṃ pūrveṇāvasatha āvasathyaḥ
5.4.9	keśaśmaśru vapate nakhāni nikṛntate snāti / evaṃ patnī keśavarjam
5.4.10	kṣaume vasānau jāyāpatī agnim ādadhīyātām
5.4.11	te dakṣiṇākāle 'dhvaryave dattaḥ
5.4.12	aparāhṇe 'dhivṛkṣasūrye vaupāsanād agnim āhṛtyāpareṇa gārhapatyāyatanaṃ brāhmaudanikam ādadhāti
5.4.13	aupāsanaṃ vā sarvam
5.4.14	nirmathyaṃ vā
5.4.15	yadi sarvam aupāsanam āhared apūpaṃ yavamayaṃ vrīhimayaṃ caudumbaraparṇābhyāṃ saṃgṛhyāyatana upāsyed yavamayaṃ paścād vrīhimayaṃ purastāt tasminn ādadhyāt
5.4.16	sarvam apy aupāsanam āharann āpūpāv upāsyed ity aparam
5.5.1	apareṇa brāhmaudanikaṃ lohite carmaṇy ānaḍuhe prācīnagrīva uttaralomni pājake vā niśāyāṃ brahmaudanaṃ catuḥśarāvaṃ nirvapati
5.5.2	devasya tvety anudrutya brahmaṇe prāṇāya juṣṭaṃ nirvapāmīti prathamam apānāyeti dvitīyaṃ vyānāyeti tṛtīyaṃ brahmaṇe juṣṭam iti caturtham
5.5.3	tūṣṇīṃ vā sarvāṇi
5.5.4	caturṣūdapātreṣu pacati
5.5.5	na prakṣālayati na prasrāvayati
5.5.6	kṣīre bhavatīty eke
5.5.7	jīvataṇḍulam iva śrapayatīti vijñāyate
5.5.8	darvyā brahmaudanād uddhṛtya pra vedhase kavaye medhyāya vaco vandāru vṛṣabhāya vṛṣṇe / yato bhayam abhayaṃ tan no astv ava devān yaje heḍyān iti juhoty abhi vā mantrayate
5.5.9	caturdhā brahmaudanaṃ vyuddhṛtya prabhūtena sarpiṣopasicya karṣann anucchindaṃś caturbhya ārṣeyebhya ṛtvigbhya upohati
5.5.10	apāttāḥ prathame piṇḍā bhavanty apratihatāḥ pāṇayaḥ / atha brahmaudanaśeṣaṃ saṃkṛṣya tasminn ājyaśeṣam ānīya tasmiṃś citriyasyāśvatthasya tisraḥ samidha ārdrāḥ sapalāśāḥ prādeśamātryaḥ stibhigavatyo vivartayati
5.6.1	citriyād aśvatthāt saṃbhṛtā bṛhatyaḥ śarīram abhisaṃskṛtā stha / prajāpatinā yajñamukhena saṃmitās tisras trivṛdbhir mithunāḥ prajātyā iti
5.6.2	athādadhāti ghṛtavatībhir āgneyībhir gāyatrībhir brāhmaṇasya triṣṭugbhī rājanyasya jagatībhir vaiśyasya
5.6.3	samidhāgniṃ duvasyatety eṣā // upa tvāgne haviṣmatīr ghṛtācīr yantu haryata / juṣasva samidho mama // taṃ tvā samidbhir aṅgiro ghṛtena vardhayāmasi / bṛhac chocā yaviṣṭhyeti brāhmaṇasya // samidhyamānaḥ prathamo nu dharmaḥ samaktubhir ajyate viśvavāraḥ / śociṣkeśo ghṛtanirṇik pāvakaḥ suyajño agnir yajathāya devān // ghṛtapratīko ghṛtayonir agnighṛtaiḥ samiddho ghṛtam asyānnam / ghṛtapruṣas tvā sarito vahanti ghṛtaṃ piban suyajā yakṣi devān // āyurdā agna iti rājanyasya // tvām agne samidhānaṃ yaviṣṭha devā dūtaṃ cakrire havyavāham / urujrayasaṃ ghṛtayonim āhutaṃ tveṣaṃ cakṣur dadhire codayanvati // tvām agne pradiva āhutaṃ ghṛtena sumnāyavaḥ suṣamidhā samīdhire / sa vāvṛdhāna oṣadhībhir ukṣita uru jrayāṃsi pārthivā vitiṣṭhase // ghṛtapratīkaṃ va ṛtasya dhūrṣadam agniṃ mitraṃ na samidhāna ṛñjate / indhāno akro vidatheṣu dīdyac chukravarṇām ud u no yaṃsate dhiyam iti vaiśyasya
5.7.1	samitsu tisro vatsatarīr dadāti
5.7.2	prāśnanti brāhmaṇā odanam
5.7.3	prāśitavadbhyaḥ samānaṃ varaṃ dadāti
5.7.4	yasmin nakṣatre 'gnim ādhāsyan syāt tasmin saṃvatsare purastād etāḥ samidha ādadhyād dvādaśāhe dvyahe tryaha ekāhe vā
5.7.5	ādheyās tv evāgnim ādadhānena
5.7.6	atha vrataṃ carati na māṃsam aśnāti na striyam upaiti nāsyāgniṃ gṛhād dharanti nānyata āharanti
5.7.7	brāhmaudanikena saṃvatsaram āsīta
5.7.8	aupāsanaś ced āhita etasminn asyāgnikarmāṇi kriyante
5.7.9	na prayāyāt
5.7.10	nānugacchet
5.7.11	yadi prayāyād anu vā gacched brahmaudanaṃ paktvaitayaivāvṛtā samidha ādadhyāt
5.7.12	yady enaṃ saṃvatsare 'gnyādheyaṃ nopanamed brahmaudanaṃ paktvā samidha ādhāya yadainam upanamed athādadhīta
5.7.13	tasya yāthākāmī bharaṇakalpānām
5.7.14	dvādaśāhaṃ cared ekāhaṃ vā
5.7.15	śva ādhāsyamānaḥ punar brahmaudanaṃ pacati
5.7.16	yo 'syāgnim ādhāsyan syāt sa etāṃ rātriṃ vrataṃ carati na māṃsam aśnāti na striyam upaiti
5.7.17	prajā agne saṃvāsayāśāś ca paśubhiḥ saha / rāṣṭrāṇy asmā ādhehi yāny āsan savituḥ sava ity uttareṇa gārhapatyāyatanaṃ kalmāṣam ajaṃ badhnāti
5.8.1	atha yajamāno vratam upaiti vācaṃ ca yacchaty anṛtāt satyam upaimi mānuṣād daivyam upaimi daivīṃ vācaṃ yacchāmīti
5.8.2	vīṇātūṇavenainam etāṃ rātriṃ jāgarayanti
5.8.3	api vā na jāgarti na vācaṃ yacchati
5.8.4	śalkair etāṃ rātrim etam agnim indhāna āste śalkair agnim indhāna ubhau lokau sanem aham / ubhayor lokayor ṛddhvāti mṛtyuṃ tarāmy aham ity etayā
5.8.5	tasminn upavyuṣam araṇī niṣṭapati jātavedo bhuvanasya reta iha siñca tapaso yaj janiṣyate / agnim aśvatthād adhi havyavāhaṃ śamīgarbhāj janayan yo mayobhūḥ // ayaṃ te yonir ṛtviya ity etābhyām
5.8.6	agnī rakṣāṃsi sedhati śukraśocir amartyaḥ / śuciḥ pāvaka īḍya ity araṇī abhimantrya mahī viśpatnī sadane ṛtasyārvācī etaṃ dharuṇe rayīṇām / antarvatnī janyaṃ jātavedasam adhvarāṇāṃ janayathaḥ purogām ity araṇī āhriyamāṇe yajamānaḥ pratīkṣate
5.8.7	dohyā ca te dugdhabhṛccorvarī te te bhāgadheyaṃ prayacchāmīti yajamānāya prayacchati
5.8.8	ārohataṃ daśataṃ śakvarīr mamartenāgna āyuṣā varcasā saha / jyog jīvanta uttarāmuttarāṃ samāṃ darśam ahaṃ pūrṇamāsaṃ yajñaṃ yathā yajā iti pratigṛhyartviyavatī stho agniretasau garbhaṃ dadhāthāṃ te vām ahaṃ dade / tat satyaṃ yad vīraṃ bibhṛtho vīraṃ janayiṣyathaḥ // te matprātaḥ prajaniṣyethe te mā prajāte prajanayiṣyathaḥ / prajayā paśubhir brahmavarcasena suvarge loka iti pratigṛhyābhimantrayate yajamānaḥ
5.9.1	mayi gṛhṇāmy agre agniṃ yo no agniḥ pitara ity ubhau japataḥ / apeta vīteti gārhapatyāyatanam uddhatya śaṃ no devīr abhiṣṭaya ity adbhir avokṣati
5.9.2	evaṃ dakṣiṇāgner āhavanīyasya sabhyāvasathyayoś ca
5.9.3	evam anupūrvāṇy evaiṣv ata ūrdhvaṃ karmāṇi kriyante
5.9.4	sikatānām ardhaṃ dvaidhaṃ vibhajyārdhaṃ gārhapatyāyatane nivapaty ardhaṃ dakṣiṇāgneḥ / ardhaṃ traidhaṃ vibhajya pūrveṣu
5.9.5	etenaiva kalpena sarvān pārthivān nivapati
5.9.6	agner bhasmāsīti sikatā nivapati / saṃjñānam ity ūṣān
5.9.7	tān nivapan yad adaś candramasi kṛṣṇaṃ tad ihāstv iti manasā dhyāyati
5.9.8	udehy agne adhi mātuḥ pṛthivyā viśa āviśa mahataḥ sadhasthāt / ākhuṃ tvā ye dadhire devayanto havyavāhaṃ bhuvanasya gopām ity ākhukarīṣam // yat pṛthivyā anāmṛtaṃ saṃbabhūva tve sacā / tad agnir agnaye 'dadāt tasminn ādhīyatām ayam iti gārhapatyāyatane valmīkavapāṃ nivapati
5.9.9	yad antarikṣasyeti dakṣiṇāgneḥ / yad diva iti pūrveṣu
5.9.10	utsamudrān madhumāṁ ūrmir āgāt sāmrājyāya pratarāṃ dadhānaḥ / amī ca ye maghavāno vayaṃ ceṣam ūrjaṃ madhumat saṃbharemeti sūdam / iyaty agra āsīr iti varāhavihatam
5.9.11	ado devī prathamānā pṛthag yad devair nyuptā vyasarpo mahitvā / adṛṃhathāḥ śarkarābhis triviṣṭapy ajayo lokān pradiśaś catasra iti śarkarāḥ / dveṣyaṃ ca manasā dhyāyati
5.10.1	ṛtaṃ stṝṇāmi purīṣaṃ pṛthivyām ṛte 'dhy agnim ādadhe satye 'dhy agnim ādadha ity āyataneṣu saṃbhārān anuvyūhati
5.10.2	saṃ yā vaḥ priyās tanuva ity eṣā // saṃ vaḥ sṛjāmi hṛdayāni saṃsṛṣṭaṃ mano astu vaḥ / saṃsṛṣṭaḥ prāṇo astu va iti vānaspatyān saṃsṛjya sikatāvan nivapatītaḥ prathamaṃ jajñe agnir ity etayā
5.10.3	yās te śivās tanuvo jātavedo yā antarikṣe divi yāḥ pṛthivyām / tābhiḥ saṃbhūya sagaṇaḥ sajoṣā hiraṇyayonir vaha havyam agna iti gārhapatyāyatane sauvarṇaṃ hiraṇyaśakalam uttarataḥ saṃbhāreṣūpāsyati
5.10.4	candram agniṃ candrarathaṃ haritvacaṃ vaiśvānaram apsuṣadaṃ suvarvidam / vigāhaṃ tūrṇiṃ taviṣībhir āvṛtaṃ bhūrṇiṃ devāsa iha suśriyaṃ dadhur ity upāstam abhimantrayate / dveṣyāya rajataṃ prayacchati
5.10.5	yadi dveṣyaṃ nādhigacched yāṃ diśaṃ dveṣyaḥ syāt tena nirasyet
5.10.6	evaṃ sarveṣūpāsya karoti
5.10.7	brāhmaudanikād bhasmāpohya tasmiñ chamīgarbhād agniṃ manthati
5.10.8	udyatsu raśmiṣu daśahotrāraṇī samavadadhāti
5.10.9	sahāgne 'gninā jāyasva saha rayyā saha puṣṭyā saha prajayā saha paśubhiḥ saha brahmavarcasenety upatiṣṭhaty aśve 'gniṃ manthati
5.10.10	śveto 'śvo 'viklinnākṣo bhavati rohito vāsitajānur api vā ya eva kaścit sāṇḍaḥ
5.10.11	mathyamāne śakteḥ sāṃkṛteḥ sāma gāyati / dhūme jāte gāthinaḥ kauśikasya / araṇyor nihito jātavedā iti ca
5.10.12	upāvaroha jātaveda iti nirvartyamānam abhimantrayate
5.11.1	atra caturhotṝn yajamānaṃ vācayati
5.11.2	ajann agniḥ pūrvaḥ pūrvebhyaḥ pavamānaḥ śuciḥ pāvaka īḍya iti jātam abhimantrayate
5.11.3	jāte yajamāno varaṃ dadāti
5.11.4	gaur vai varo 'tivaro 'nyo dhenur varo 'tivaro 'nyo 'naḍvān varo 'tivaro 'nyaḥ paṣṭhauhī varo 'tivaro 'nyaḥ
5.11.5	jātaṃ yajamāno 'bhiprāṇiti prajāpates tvā prāṇenābhiprāṇimi pūṣṇaḥ poṣeṇa mahyaṃ dīrghāyutvāya śataśāradāya śataṃ śaradbhya āyuṣe varcase jīvātvai puṇyāyeti
5.11.6	ajījanann amṛtaṃ martyāso 'sremāṇaṃ taraṇiṃ vīḍujambham / daśa svasāro agruvaḥ samīcīḥ pumāṃsaṃ jātam abhisaṃrabhantām iti jātam añjalinābhigṛhya samrāḍ asi virāḍ asi sārasvatau tvotsau samindhātām annādaṃ tvānnapatyāyety upasamidhyāthainaṃ prāñcam uddhṛtyāsīnaḥ sarveṣāṃ mantrāṇām antena rathaṃtare gīyamāne yajñāyajñīye ca yatharṣyādhānena prathamayā vyāhṛtyā dvābhyāṃ vā prathamābhyāṃ ca sarparājñībhyāṃ prathamena ca gharmaśirasā
5.11.7	bhṛgūṇāṃ tvā devānāṃ vratapate vratenādadhāmīti bhārgavasyādadhyāt / aṅgirasāṃ tvā devānāṃ vratapate vratenādadhāmīti yo brāhmaṇa āṅgirasaḥ syāt / ādityānāṃ tvā devānāṃ vratapate vratenādadhāmīty anyāsāṃ brāhmaṇīnāṃ prajānām / varuṇasya tvā rājño vratapate vratenādadhāmīti rājñaḥ / indrasya tvendriyeṇa vratapate vratenādadhāmīti rājanyasya / manos tvā grāmaṇyo vratapate vratenādadhāmīti vaiśyasya / ṛbhūṇāṃ tvā devānāṃ vratapate vratenādadhāmīti rathakārasyeti yatharṣyādhānāni
5.12.1	bhūr bhuvaḥ suvar iti vyāhṛtyaḥ / bhūmir bhūmneti sarparājñiyaḥ / gharmaḥ śiras tad ayam agniḥ saṃpriyaḥ paśubhir bhuvat / chardis tokāya tanayāya yaccha // vātaḥ prāṇas tad ayam agniḥ saṃpriyaḥ paśubhir bhuvat / svaditaṃ tokāya tanayāya pituṃ paca // arkaś cakṣus tad asau sūryas tad ayam agniḥ saṃpriyaḥ paśubhir bhuvat / yat te śukra śaukraṃ varcaḥ śukrā tanūḥ śukraṃ jyotir ajasraṃ tena me dīdihi tena tvādadhe 'gnināgne brahmaṇeti gharmaśirāṃsi
5.12.2	yās te śivās tanuvo jātavedo yā antarikṣa uta pārthivīr yāḥ / tābhiḥ saṃbhūya sagaṇaḥ sajoṣā hiraṇyayonir vaha havyam agne // prāṇaṃ tvāmṛta ādadhāmy annādam annādyāya goptāraṃ guptyai / divas tvā vīryeṇa pṛthivyai mahimnāntarikṣasya poṣeṇa paśūnāṃ tejasā sarvapaśum ādadhe // agne gṛhapate 'he budhnyā pariṣadya divaḥ pṛthivyāḥ pary antarikṣāl lokaṃ vinda yajamānāya / pṛthivyās tvā mūrdhan sādayāmi yajñiye loke / yo no agne niṣṭyo yo 'niṣṭyo 'bhidāsatīdam ahaṃ taṃ tvayābhinidadhāmīti saṃbhāreṣu nidadhāti
5.12.3	sugārhapatyo vidahann arātīr uṣasaḥ śreyasīḥśreyasīr dadhat / agne sapatnāṁ apabādhamāno rāyaspoṣam iṣam ūrjam asmāsu dhehīty ādhīyamānam abhimantrayate yajamāno ghramaśirāṃsi cainam adhvaryur vācayati
5.13.1	ardhodite sūrya āhavanīyam ādadhāti
5.13.2	udite brahmavarcasakāmasya
5.13.3	gārhapatye praṇayanīyam āśvattham idhmam ādīpayati sikatāś copayamanīr upakalpayate
5.13.4	tam udyacchaty ojase balāya tvodyacche vṛṣaṇe śuṣmāyāyuṣe varcase / sapatnatūr asi vṛtratūḥ // yas te deveṣu mahimā suvargo yas ta ātmā paśuṣu praviṣṭaḥ / puṣṭir yā te manuṣyeṣu paprathe tayā no agne juṣamāṇa ehi // divaḥ pṛthivyāḥ pary antarikṣād vātāt paśubhyo adhy oṣadhībhyaḥ / yatrayatra jātavedaḥ saṃbabhūtha tato no agne juṣamāṇa ehi // ud u tvā viśve devā ity etābhiś catasṛbhiḥ
5.13.5	uparīvāgnim udyacchati
5.13.6	udyatam upayataṃ dhārayati
5.13.7	athāśvasya dakṣiṇe karṇe yajamānam agnitanūr vācayati yā vājinn agneḥ paśuṣu pavamānā priyā tanūs tām āvaha yā vājinn agner apsu pāvakā priyā tanūs tām āvaha yā vājinn agneḥ sūrye śuciḥ priyā tanūs tām āvaheti / dhārayaty evāgnim
5.13.8	athāgnīdhro laukikam agnim āhṛtya mathitvā vordhvajñur āsīno dakṣiṇām agnim ādadhāti yajñāyajñīye gīyamāne yatharṣyādhānena dvitīyayā vyāhṛtyā tisṛbhiḥ sarparājñībhir dvitīyena ca gharmaśirasā // yās te śivās tanuvo jātavedo yā antarikṣa uta pārthivīr yāḥ / tābhiḥ saṃbhūya sagaṇaḥ sajoṣā hiraṇyayonir vaha havyam agne // vyānaṃ tvāmṛta ādadhāmy annādam annādyāya goptāraṃ guptyai / divas tvā vīryeṇa pṛthivyai mahimnāntarikṣasya poṣeṇa paśūnāṃ tejasā sarvapaśum ādadhe // agne 'nnapā mayobhuva suśevadivaḥ pṛthivyāḥ pary antarikṣāl lokaṃ vinda yajamānāya / pṛthivyās tvā mūrdhan sādayāmi yajñiye loke / yo no agne niṣṭyo yo 'niṣṭyo 'bhidāsatīdam ahaṃ taṃ tvayābhinidadhāmīti saṃbhāreṣu nidadhāti
5.14.1	yo brāhmaṇo rājanyo vaiśyaḥ śūdro vāsura iva bahupuṣṭaḥ syāt tasya gṛhād āhṛtyādadhyāt puṣṭikāmasya
5.14.2	gṛhe tv asya tato nāśnīyāt
5.14.3	ambarīṣād annākāmasya vṛkṣāgrāj jvalato brahmavarcasakāmasya
5.14.4	vāmadevyam abhigāyata āhavanīya uddhriyamāṇe
5.14.5	prācīm anu pradiśam ity eṣā // vikramasva mahāṁ asi vediṣan mānuṣebhyaḥ / triṣu lokeṣu jāgṛhi prajayā ca dhanena ca // imā u mām upatiṣṭhantu rāya ābhiḥ prajābhir iha saṃvaseya / iho iḍā tiṣṭhatu viśvarūpī madhye vasor dīdihi jātaveda iti prāñco 'śvaprathamā abhipravrajanti
5.14.6	dakṣiṇato brahmā rathaṃ rathacakraṃ vā vartayati yāvaccakraṃ triḥ parivartate
5.14.7	ṣaṭkṛtvo dveṣyasya
5.14.8	jānudaghne dhārayamāṇas tṛtīyam adhvano 'gniṃ harati nābhidaghne tṛtīyam āsyadaghne tṛtīyam / na karṇadaghnam atyudgṛhṇāti
5.14.9	yady udgṛhya nigṛhṇīyān mukhena saṃmāyādadhyāt
5.14.10	nāgnim ādityaṃ ca vyaveyāt
5.14.11	dakṣiṇataḥ parigṛhya harati
5.14.12	ardhādhve yajamāno varaṃ dadāti
5.14.13	ardhādhve hiraṇyaṃ nidhāya nāko 'si bradhnaḥ pratiṣṭhā saṃkramaṇa ity atikrāmati
5.14.14	prāñcam aśvam abhyasthād viśvā iti dakṣiṇena padottarataḥ saṃbhārān ākramayati yathāhitasyāgner aṅgārāḥ padam abhyavavarterann iti
5.14.15	pradakṣiṇam āvartayitvā yad akranda iti punar evākramayati
5.14.16	purastāt pratyañcam aśvaṃ dhārayati
5.14.17	pūrvavāḍ aśvo bhavati
5.14.18	tadabhāve 'naḍvān pūrvavāḍ etāni karmāṇi karotīti paiṅgāyanibrāhmaṇaṃ bhavati
5.15.1	kamaṇḍalupada ādadhīteti bahvṛcabrāhmaṇam / ajasya pada ādadhīteti vājasaneyakam
5.15.2	atha yajamānaḥ śivā japati ye te agne śive tanuvau virāṭ ca svarāṭ ca te mā viśatāṃ te mā jinvatām / ye te agne śive tanuvau samrāṭ cābhibhūś ca te mā viśatāṃ te mā jinvatām / ye te agne śive tanuvau vibhūś ca paribhūś ca te mā viśatāṃ te mā jinvatām / ye te agne śive tanuvau prabhvī ca prabhūtiś ca te mā viśatāṃ te mā jinvatām / yās te agne śivās tanuvas tābhis tvādadha iti
5.15.3	yās te agne ghorās tanuvas tābhir amuṃ gaccheti yajamāno dveṣyāya prahiṇoti tābhir enaṃ parābhāvayati
5.15.4	araṇye 'nuvākyā bhavanti
5.15.5	yad idaṃ divo yad adaḥ pṛthivyāḥ saṃvidāne rodasī saṃbabhūvatuḥ / tayoḥ pṛṣṭhe sīdatu jātavedāḥ śaṃbhūḥ prajābhyas tanuve syona ity abhimantrya purastāt pratyaṅ tiṣṭhann āhavanīyam ādadhāti
5.15.6	bṛhati gīyamāne śyaitavāravantīyayor yajñāyajñīye ca yatharṣyādhānena sarvābhir vyāhṛtībhiḥ sarvābhiḥ sarparājñībhis tṛtīyena ca gharmaśirasā yās te śivās tanuvo jātavedo yā antarikṣa uta pārthivīr yāḥ / tābhiḥ saṃbhūya sagaṇaḥ sajoṣā hiraṇyayonir vaha havyam agne // apānaṃ tvāmṛta ādadhāmy annādam annādyāya goptāraṃ guptyai / divas tvā vīryeṇa pṛthivyai mahimnāntarikṣasya poṣeṇa paśūnāṃ tejasā sarvapaśum ādadhe // agne samrāḍ ajaikapād āhavanīya divaḥ pṛthivyāḥ pary antarikṣāl lokaṃ vinda yajamānāya / pṛthivyās tvā mūrdhan sādayāmi yajñiye loke / yo no agne niṣṭyo yo 'niṣṭyo 'bhidāsatīdam ahaṃ taṃ tvayābhinidadhāmīti saṃbhāreṣu nidadhāti
5.16.1	ānaśe vyānaśe sarvam āyur vyānaśe / ahaṃ tvad asmi mad asi tvam etan mamāsi yonis tava yonir asmi / mamaiva san vaha havyāny agne putraḥ pitre lokakṛj jātaveda ity ādhīyamānam abhimantrayate yajamānaḥ
5.16.2	vyāhṛtīḥ sarparājñīr gharmaśirāṃsīti sarveṣv ādhāneṣu yajamāno 'nuvartayate yenayenādadhāti
5.16.3	nāhitam anabhihutam agnim upaspṛśati / ājyenauṣadhībhiś ca śamayitavyaḥ
5.16.4	yā te agne paśuṣu pavamānā priyā tanūr yā pṛthivyāṃ yāgnau yā rathantare yā gāyatre chandasi tāṃ ta etenāvayaje svāhā / yā te agne 'psu pāvakā priyā tanūr yāntarikṣe yā vāyau yā vāmadevye yā traiṣṭubhe chandasi tāṃ ta etenāvayaje svāhā / yā te agne sūrye śuciḥ priyā tanūr yā divi yāditye yā bṛhati yā jāgate chandasi tāṃ ta etenāvayaje svāhety etaiḥ pratimantram ājyam oṣadhīś ca juhoti
5.16.5	samidha ādadhātīty eke
5.16.6	brahmāgnyādheye sāmāni gāyati
5.16.7	pratiṣiddhāny ekeṣām
5.16.8	vyāhṛtībhir evodgīthaṃ bhavatīti vājasaneyakam
5.17.1	tataḥ sabhyāvasathyāv ādadhāti laukikam agnim āhṛtya mathitvāhavanīyād vā yatharṣyādhānena
5.17.2	agna āyūṃṣi pavase 'gne pavasva svapāḥ / agnir ṛṣiḥ pavamānaḥ pañcajanyaḥ purohitaḥ / tam īmahe mahāgayam iti tisra āśvatthyaḥ samidha ekaikasminn ādadhāti
5.17.3	āhavanīye vā tisraḥ
5.17.4	samudrād ūrmir madhumāṁ udārad upāṃśunā sam amṛtatvam ānaṭ / ghṛtasya nāma guhyaṃ yad asti jihvā devānām amṛtasya nābhiḥ // vayaṃ nāma prabravāmā ghṛtenāsmin yajñe dhārayāmā namobhiḥ / upa brahmā śṛṇavac chasyamānaṃ catuḥśṛṅgo 'vamīd gaura etat // catvāri śṛṅgā trayo asya pādā dve śīrṣe sapta hastāso asya / tridhā baddho vṛṣabho roravīti maho devo martyāṁ āviveśeti śamīmayyo ghṛtānvaktās tisṛbhis tisra ekaikasminn ādadhāti / āhavanīye vā tisraḥ
5.17.5	evaṃ nānāvṛkṣīyāḥ / preddho agne dīdihi puro na ity audumbarīṃ samidham ādadhāti / vidhema te parame janmann agna iti vaikaṅkatīm / tāṃ savitur vareṇyasya citrām iti śamīmayīm
5.17.6	tatas tūṣṇīm agnihotraṃ juhoti
5.17.7	api vā dvādaśagṛhītena srucaṃ pūrayitvā prajāpatiṃ manasā dhyāyañ juhoti / sāgnihotrasya sthāne bhavati
5.17.8	yas te agne ghorās tanuvas tābhir amuṃ gaccheti yajamāno dveṣyāya prahiṇoti tābhir enaṃ nitamayati / araṇye 'nuvākyā bhavanti
5.18.1	dvādaśagṛhītena srucaṃ pūrayitvā sapta te agne samidhaḥ sapta jihvā iti saptavatyā pūrṇāhutiṃ juhoti / hutāyāṃ yajamāno varaṃ dattvā śivā japati / ye agnayo divo ye pṛthivyāḥ samāgacchantīṣam ūrjaṃ duhānāḥ / te asmā agnayo draviṇaṃ dattveṣṭāḥ prītā āhutibhājo bhūtvā yathālokaṃ punarastaṃ pareta svāheti juhoti
5.18.2	atha virāṭkramair yajamāna upatiṣṭhate 'tharva pituṃ me gopāyānnaṃ prānena saṃmitam / tvayā guptā iṣam ūrjaṃ madanto rāyaspoṣeṇa sam iṣā mademety anvāhāryapacanam // narya prajāṃ me gopāya mūlaṃ lokasya saṃtatim / ātmano hṛdayān nirmitāṃ tāṃ te paridadāmy aham iti gārhapatyam // śaṃsya paśūn me gopāya viśvarūpaṃ dhanaṃ vasu / gṛhāṇāṃ puṣṭim ānandaṃ tāṃs te paridadāmy aham ity āhavanīyam // sapratha sabhāṃ me gopāyendriyaṃ bhūtivardhanam / viśvajanasya chāyāṃ tāṃ te paridadāmy aham iti sabhyam // ahe budhniya mantraṃ me gopāya śriyaṃ ca yaśasā saha / ahaye budhniyāya mantraṃ śriyaṃ yaśaḥ paridadāmy aham ity āvasathyam // pañcadhāgnīn vyakrāmad virāṭ sṛṣṭā prajāpateḥ / ūrdhvārohad rohiṇī yonir agneḥ pratiṣṭhitir iti sarvān
5.19.1	āgneyasyāṣṭākapālasya tantraṃ prakramayati
5.19.2	niruptaṃ havir upasannam aprokṣitaṃ bhavati / atha sabhāyā madhye 'dhidevanam uddhatyāvokṣyākṣān nyupyākṣeṣu hiraṇyaṃ nidhāya samūhya vyūhya prathayitvā niṣasāda dhṛtavrata iti madhye 'dhidevane rājanyasya juhoti
5.19.3	āvasathe pariṣado madhye hiraṇyaṃ nidhāya mantravatyā hiraṇye juhoti pra nūnaṃ brahmaṇaspatir mantraṃ vadaty ukthyam / yasminn indro varuṇo mitro aryamā devā okāṃsi cakrira iti
5.19.4	uta no 'hir budhnyaḥ śṛṇotv aja ekapāt pṛthivī samudraḥ / viśve devā ṛtāvṛdho huvānāḥ stutā mantrāḥ kaviśastā avantu na ity uktvā śatam akṣān yajamānāya prayacchann āha vrīhibhyo gāṃ dīvyatāhiṃsantaḥ parūṃṣi viśasateti
5.19.5	saṃpraiṣavat kurvanti
5.20.1	kṛtaṃ yajamāno vijināti
5.20.2	tayā yaj jayanti tad annaṃ saṃskṛtya sabhāsadbhya upaharanti
5.20.3	āvasathe bhuñjate
5.20.4	kḷptisāmanasībhyām agnīn yajamāna upatiṣṭhate kalpetāṃ dyāvāpṛthivī ye 'gnayaḥ samanasa iti
5.20.5	prokṣādi karma pratipadyate
5.20.6	āgneyasya dakṣiṇākāle dakṣiṇā dadāti
5.20.7	ajaṃ pūrṇapātram upabarhaṇaṃ sārvasūtram ity agnīdhe
5.20.8	vahinam aśvaṃ brahmaṇe 'dhvaryave vā
5.20.9	āhavanīyadeśe 'naḍvāham adhvaryave
5.20.10	apareṇa gārhapatyaṃ dhenuṃ hotre
5.20.11	vāso mithunau gāvau navaṃ ca rathaṃ dadāti / tāni sādhāraṇāni sarveṣām
5.20.12	ā dvādaśabhyo dadātīty uktvāha kāmam ūrdhvaṃ deyam aparimitasyāvaruddhyā iti vijñāyate
5.20.13	ūrdhvam ādiṣṭadakṣiṇābhyo vadati ṣaḍ deyā dvādaśa deyāś caturviṃśatir deyā iti
5.20.14	tā vikalpante
5.20.15	yeṣāṃ paśūnāṃ puṣṭiṃ bhūyasīṃ kāmayeta teṣāṃ vayasām
5.20.16	dityauhīṃ dadyād dityavāhaṃ ca muṣkaram
5.20.17	vardhamānāṃ dakṣiṇāṃ dadāti
5.20.18	yady anāḍhyo 'gnīn ādadhīta kāmam evaikāṃ gāṃ dadyāt sā gavāṃ pratyāmnāyo bhavatīti vijñāyate
5.20.19	siddham iṣṭiḥ saṃtiṣṭhate
5.21.1	pavamānahavīṃṣi sadyo nirvapet
5.21.2	dvādaśāhe dvyahe tryahe caturahe 'rdhamāse māsy ṛtau saṃvatsare vā
5.21.3	na somenāyakṣyamāṇaḥ purā saṃvatsarān nirvapet
5.21.4	nirvaped ity eke
5.21.5	yadi nirvaped agnaye pavamānāyāgnaye pāvakāyāgnaye śucaya iti tisra ājyāhutīḥ somadevatābhyo vā hutvā nirvapet
5.21.6	samānatantrāṇi nānātantrāṇi vāgneyena vā samānatantrāṇi
5.21.7	yaṃ kāmayeta pāpīyān syād iti tasyaikamekam etāni havīṃṣi nirvapet / na vasīyān na pāpīyān iti tasya sākaṃ sarvāṇi / yaṃ kāmayetottaraṃ vasīyāñ chreyān syād iti tasyāgnaye pavamānāya nirupya pāvakaśucibhyāṃ samānabarhiṣī nirvapet
5.21.8	śatamānaṃ hiraṇyaṃ dakṣiṇā
5.21.9	pūrvayor haviṣor dve triṃśanmāne uttarasmiṃś catvāriṃśanmānam
5.21.10	yena hiraṇyaṃ mimate tena mītvā dadāti
5.21.11	siddham iṣṭiḥ saṃtiṣṭhate
5.22.1	aindrāgnam ekādaśakapālam anunirvapaty ādityaṃ ca ghṛte carum
5.22.2	saptadaśa sāmidhenyaḥ
5.22.3	caturdhākaraṇakāla ādityaṃ brahmaṇe pariharati
5.22.4	taṃ catvāra ārṣeyāḥ prāśnanti
5.22.5	prāśitavadbhyaḥ samānaṃ varaṃ dadāti / dhenvanaḍuhor dānam eke samāmananti / siddham iṣṭiḥ saṃtiṣṭhate
5.22.6	āgnāvaiṣṇavam ekādaśakapālam anunirvapaty agnīṣomīyam ekādaśakapālaṃ viṣṇave śipiviṣṭāya tryuddhau ghṛte carum
5.22.7	siddham iṣṭiḥ saṃtiṣṭhate
5.22.8	ādityaṃ ghṛte caruṃ saptadaśasāmidhenīkaṃ dhenudakṣiṇaṃ sarveṣām anunirvāpyāṇāṃ sthāne vājasneyinaḥ samāmananti
5.22.9	siddham iṣṭiḥ saṃtiṣṭhate
5.22.10	agnihotram ārapsyamāno daśahotāraṃ manasānudrutyāhavanīye sagrahaṃ hutvātha sāyam agnihotraṃ juhoti
5.22.11	vyāhṛtībhir upasādayet
5.22.12	saṃvatsare paryāgata etābhir evopasādayet
5.22.13	dvādaśāham ajasreṣv agniṣu yajamānaḥ svayam agnihotraṃ juhuyād apravasann ahataṃ vāso bibharti
5.23.1	yāṃ prathamām agnihotrāya dogdhi tāṃ dakṣiṇāṃ dadāti
5.23.2	athaikeṣām / agnīn ādhāya hastāv avanijya saṃvatsaram agnihotraṃ hutvātha darśapūrṇamāsāv ārabhate tābhyāṃ saṃvatsaram iṣṭvā somena paśunā vā yajate tata ūrdhvam anyāni karmāṇi kurute
5.23.3	trayodaśarātram ahatavāsā yajamānaḥ svayam agnihotraṃ juhuyād apravasann atraiva somena paśunā veṣṭvāgnīn utsṛjati yathā suyavasān kṛtvā prājyāt tādṛk tad iti śāṭyāyanibrāhmaṇaṃ bhavati
5.23.4	pūrṇā paścād yat te devā adadhur iti sārasvatau homau hutvānvārambhaṇīyām iṣṭiṃ nirvapati
5.23.5	āgnāvaiṣṇavam ekādaśakapālaṃ sarasvatyai caruṃ sarasvate dvādaśakapālam
5.23.6	agnaye bhagine 'ṣṭākapālaṃ yaḥ kāmayeta bhagy annādaḥ syām iti
5.23.7	nityavad eke samāmananti
5.23.8	nānātantram eke
5.23.9	tvad viśvā subhaga saubhagāny agne vi yanti vanino na vayāḥ / śruṣṭī rayir vājo vṛtratūrye divo vṛṣṭir īḍyo rītir apām // tvaṃ bhago na ā hi ratnam iṣe parijmeva kṣayasi dasmavarcāḥ / agne mitro na bṛhata ṛtasyāsi kṣattā vāmasya deva bhūrer iti yājyānuvākye
5.24.1	cittaṃ ca cittiś ceti purastāt sviṣṭakṛto jayāñ juhoti
5.24.2	cittāya svāhā cittyai svāhety eke samāmananti
5.24.3	prajāpatir jayān iti trayodaśīm
5.24.4	agne balada saha ojaḥ kramamāṇāya me dāḥ / abhiśastikṛte 'nabhiśastenyāyāsyai janatāyai śraiṣṭyāyeti caturdaśīṃ yaḥ kāmayeta citraṃ janatāyāṃ syām iti / citraṃ bhavati śabalaṃ tv asya mukhe jāyate
5.24.5	mithunau gāvau dakṣiṇā
5.24.6	siddham iṣṭiḥ saṃtiṣṭhate
5.24.7	darśapūrṇamāsāv ārapsyamānaś caturhotāraṃ manasānudrutyāhavanīye sagrahaṃ hutvātha darśapūrṇamāsāv ārabhate
5.24.8	vyāhṛtībhir havīṃṣy āsādayet saṃvatsare paryāgata etābhir evāsādayet
5.24.9	amāvāsyāyām ādadhānasyaitat / paurṇamāsyāṃ tu pūrvasmin parvaṇi seṣṭi sānvārambhaṇīyam ādhānam apavṛjya
5.25.1	śvo bhūte paurṇamāsena yajate
5.25.2	anantaram ādhānād āhitāgnivratāni
5.25.3	nānṛtaṃ vadet
5.25.4	nāsya brāhmaṇo 'nāśvān gṛhe vaset
5.25.5	sūryoḍham atithiṃ vasatyai nāparundhīta
5.25.6	narbīsapakvasyāśnīyāt
5.25.7	klinnaṃ dāru nādadhyāt
5.25.8	antar nāvy apāṃ nāśnīyāt
5.25.9	svakṛta iriṇe nāvasyet
5.25.10	puṇyaḥ syāt
5.25.11	hiṅkṛtya vāgyataḥ striyam upeyāt
5.25.12	vyāhared vā
5.25.13	na sāyam āhutāv ahutāyām aśnīyāt
5.25.14	evaṃ prātaḥ
5.25.15	āhitāgner gṛhe na sāyamahute bhoktavyaṃ tathā prātar ity anyeṣāṃ vratam
5.25.16	naktaṃ nānyad annād dadyāt
5.25.17	dadyād ity eke
5.25.18	annaṃ tu dadan na dayīta
5.25.19	naitasmin saṃvatsare paśunāniṣṭvā māṃsaṃ bhakṣayet
5.25.20	manasāgnibhyaḥ prahiṇomi bhakṣaṃ mama vācā taṃ saha bhakṣayantu / apramādyann apramattaś carāmi śivena manasā saha bhakṣayateti yady ādiṣṭo bhakṣayed etaṃ mantram uktvā bhakṣayet
5.26.1	punarādheyaṃ vyākhyāsyāmaḥ
5.26.2	tasyāgnyādheyavatkalpaḥ
5.26.3	agnīn ādhāyaitasmin saṃvatsare yo nardhnuyāt sa punar ādadhīta prajākāmaḥ paśukāmaḥ puṣṭikāmo jyānyāṃ putramartyāyāṃ sveṣv ārudhyamāneṣu yadā vāṅgena vidhuratāṃ nīyāt
5.26.4	āgneyam aṣṭākapālaṃ nirvaped vaiśvānaraṃ dvādaśakapālaṃ vāruṇaṃ daśakapālam agnaye 'psumate 'ṣṭākapālaṃ maitraṃ carum agnim udvāsayiṣyan
5.26.5	yā te agna utsīdataḥ pavamānā priyā tanūḥ / tayā saha pṛthivīm āviśa rathaṃtareṇa sāmnā gāyatreṇa ca chandasā // yā te agne pāvakā yā manasā preyasī priyā tanūḥ / tayā sahāntarikṣam āviśa vāmadevyena sāmnā traiṣṭubhena ca chandasā / tato na ūrjam ā kṛdhi gṛhamedhaṃ ca vardhaya // yā te agne sūrye śuciḥ priyā tanūḥ śukre 'dhyadhi saṃbhṛtā / tayā saha divam āviśa bṛhatā sāmnā jāgatena ca chandasā tato no vṛṣṭyāvata // yās te agne kāmadughā vibhaktīr anusaṃbhṛtāḥ / tābhir naḥ kāmān dhukṣveha prajāṃ puṣṭim atho dhanam // yās te agne saṃbhṛtīr indraḥ sūkara ābharat / tāsu śociṣu sīdeha bhasma vaiśvānarasya yat
5.27.1	ye te agne vānaspatyāḥ saṃbhārāḥ saṃbhṛtāḥ saha / tebhir gaccha vanaspatīn svāṃ yoniṃ yathāyatham // agann agnir yathālokam asadat sadane sve / avīrahatyaṃ deveṣūpāgāṃ manasā saheti purastāt sviṣṭakṛtaḥ saptāhutīr juhoti
5.27.2	siddham iṣṭiḥ saṃtiṣṭhate
5.27.3	paurṇamāsīm iṣṭvā jvalato 'gnīn utsṛjati
5.27.4	saṃvatsaraṃ parārdhyam utsṛṣṭāgnir bhavati
5.27.5	rohiṇī punarvasū anurādhā iti nakṣatrāṇi
5.27.6	varṣāsu śaradi vādadhīta
5.27.7	kṛtākṛtāḥ saṃbhārā yajūṃṣi ca bhavanti
5.27.8	api vā pañca pārthivān saṃbhārān āharati / evaṃ vānaspatyān
5.27.9	āyataneṣu purāṇān darbhān saṃstīrya bhūmir bhūmneti sarparājñībhir gārhapatyam ādadhāti
5.27.10	madhyaṃdina itarān
5.27.11	upolavair darbhaiḥ parutkaiḥ saṃvatsarapravātair āhavanīyaṃ jvalantam uddharati
5.27.12	yat tvā kruddhaḥ parovapeti dakṣiṇāgnim / yat te manyuparoptasyetītarān
5.27.13	mano jyotir juṣatām iti bṛhaspativatyarcopatiṣṭhate
5.27.14	sapta te agne samidhaḥ sapta jihvā ity agnihotraṃ juhoti
5.28.1	āgneyaṃ pañcakapālaṃ nirvapaty aṣṭākapālaṃ vā
5.28.2	yadi pañcakapālo gāyatryau saṃyājye / yady aṣṭākapālaḥ paṅktyau
5.28.3	sarvam āgneyaṃ bhavati
5.28.4	pañcadaśa saptadaśa vā sāmidhenyaḥ
5.28.5	sāmidhenīprabhṛty upāṃśu yajaty ottamād anūyājād uccaiḥ sviṣṭakṛtam
5.28.6	agnāgne 'gnāv agne 'gnināgne 'gnim agna iti caturṣu prayājeṣu catasro vibhaktīr dadhāti
5.28.7	nottame
5.28.8	vibhaktim uktvā prayājena vaṣaṭkaroti
5.28.9	yaṃ kāmayetardhnuyād iti tasyopariṣṭād yeyajāmahād vibhaktiṃ dadhyāt purā vā vaṣaṭkārāt
5.28.10	agniṃ stomena bodhayety āgneyasyājyabhāgasya puro'nuvākyā bhavati / agna āyūṃṣi pavasa iti saumyasya
5.28.11	agnir mūrdheti vā saumyasya kuryāt
5.28.12	prajākāmapaśukāmasya prajāvyṛddhapaśuvyṛddhasya vā
5.28.13	agninyaktāḥ patnīsaṃyājānām ṛco bhavanti
5.28.14	api vā yathāpūrvam ājyabhāgāv evaṃ patnīsaṃyājāḥ
5.28.15	agne tam adyāśvam ity akṣarapaṅktyo yājyānuvākyā bhavanti / dve āgneyasya dve sviṣṭakṛtaḥ
5.28.16	punar ūrjā saha rayyety abhitaḥ puroḍāśam āhutīr juhoti
5.28.17	punar ūrjeti vā purastāt prayājānāṃ saha rayyety upariṣṭād anūyājānām
5.28.18	etad vā viparītam
5.28.19	ubhayīr dakṣiṇā dadāti
5.29.1	āgnyādheyikīḥ paunarādheyikīś ca punarniṣkṛto ratha ity etāḥ śatamānaṃ ca hiraṇyam
5.29.2	tasmād rajataṃ hiraṇyam ity uktam
5.29.3	punarabhihito rathaḥ punarutsyūtaṃ syāmūlaṃ punaḥkāmasyāptyā ity ekeṣām
5.29.4	yadītarāṇi na vidyerann apy anaḍvāham eva dadyāt / anaḍuhi ha vā ete ca kāmā ataś ca bhūyāṃsa iti paiṅgāyanibrāhmaṇaṃ bhavati
5.29.5	deve agnau devo agnir iti dvayor anūyājayor vibhaktī dadhāti
5.29.6	nottame
5.29.7	uccair uttamaṃ saṃpreṣyati
5.29.8	siddham iṣṭiḥ saṃtiṣṭhate
5.29.9	āgnivāruṇam ekādaśakapālam anunirvapati sarveṣām anunirvāpyāṇāṃ sthāne dvidevatyānāṃ vā
5.29.10	siddham iṣṭiḥ saṃtiṣṭhate / saṃtiṣṭhate punarādheyam
5.29.11	yas tṛtīyam ādadhīta sa etān homāñ juhuyāl lekaḥ salekaḥ suleka iti
5.29.12	yad araṇyoḥ samārūḍho naśyet
5.29.13	yasya vobhāv anugatāv abhinimroced abhyudiyād vā punarādheyaṃ tasya prāyaścittiḥ
5.29.14	punarādheyam ity āśmarathyo 'gnyādheyam ity ālekhana ālekhanaḥ
6.1.1	agnihotraṃ vyākhyāsyāmaḥ
6.1.2	adhivṛkṣasūrya āviḥsūrye vā dhṛṣṭir asi brahma yacchety upaveṣam ādāya gārhapatyam abhimantrayate sugārhapatya iti
6.1.3	athainaṃ bodhayaty udbudhyasvāgne prati jāgṛhy enam iṣṭāpūrte saṃsṛjethām ayaṃ ca / asmin sadhasthe adhy uttarasmin viśve devā yajamānaś ca sīdateti
6.1.4	uddharety eva sāyam āha yajamānaḥ / uddhareti prātaḥ
6.1.5	sahasraṃ tena kāmadugho 'varunddhe
6.1.6	vācā tvā hotrā prāṇenodgātrā cakṣuṣādhvaryuṇā manasā brahmaṇā śrotreṇāgnīdhaitais tvā pañcabhir daivyair ṛtvigbhir uddharāmīti gārhapatyād āhavanīyaṃ jvalantam uddharati
6.1.7	bhūr bhuvaḥ suvar uddhriyamāṇa uddhara pāpmano mā yad avidvān yac ca vidvāṃś cakāra / ahnā yad enaḥ kṛtam asti pāpaṃ sarvasmān moddhṛto muñca tasmād ity uddhriyamāṇam abhimantrayate yajamānaḥ sāyam / rātryā yad enaḥ kṛtam asti pāpaṃ sarvasmān moddhṛto muñca tasmād iti prātaḥ
6.1.8	agnipataye 'gnaye me viddhy agnipataye 'gnaye me mṛḍa / amṛtāhutim amṛtāyāṃ juhomy agniṃ pṛthivyām amṛtasya jityai / tayānantaṃ kāmam ahaṃ jayāni prajāpatir yaṃ prathamo jigāyāgnim agnau svāhā
6.2.1	agne samrāḍ ajaikapād āhavanīya divaḥ pṛthivyāḥ paryantarikṣāl lokaṃ vinda yajamānāya / pṛthivyās tvā mūrdhan sādayāmi yajñiye loke / yo no agne niṣṭyo yo 'niṣṭyo 'bhidāsatīdam ahaṃ taṃ tvayābhinidadhāmīti purastāt parikramyodaṅmukhaḥ pratyaṅmukho vā sāyam āyatane 'gniṃ pratiṣṭhāpayati / prāṅmukhaḥ prātaḥ
6.2.2	svayaṃ yajamāna idhmān āharati viśvadānīm ābharanto nātureṇa manasā / agne mā te prativeśā riṣāmety etayā
6.2.3	yad agne yāni kāni cety etābhiḥ pañcabhiḥ pratimantram agniṣu mahata idhmān ādadhāti
6.2.4	āhavanīye varṣiṣṭham
6.2.5	yathāhitās tenānupūrvyeṇāhavanīyād vā prakramya
6.2.6	tathāgnir ādheyo yathāhutir na vyaveyāt
6.2.7	nāntarāgnī saṃcarati
6.2.8	yadi pūrvo 'nugataḥ saṃcaryam
6.2.9	paścād dhi sa tarhi gataḥ
6.2.10	kāmaṃ hute saṃcaryam ity eke
6.2.11	naktam āhavanīyaṃ dhārayati
6.2.12	nityo gataśriyo dhriyate
6.2.13	nityaṃ gārhapatyam
6.2.14	tathānvāhāryapacanaṃ yadi mathitvāhito bhavati
6.2.15	yady āhāryo 'harahar enaṃ dakṣiṇata āharanti
6.2.16	upavasatha evainam āhareyur navāvasāna evainam āhareyur iti vājasaneyakam
6.3.1	parisamūhanenāgnīn alaṃkurvanti
6.3.2	purastād alaṃkārāḥ sāyam upariṣṭād alaṃkārāḥ prātaḥ
6.3.3	etad vā viparītam / ubhayato 'laṃkārāḥ sāyaṃ tathā prātar ity eke
6.3.4	agne gṛhapate śundhasveti gārhapatyam agne vahne śundhasveti dakṣiṇāgnim ange samrāṭ śundhasvety āhavanīyam agne sabhya śundhasveti sabhyam agne pariṣadya śundhasvety āvasathyam
6.3.5	udagagraiḥ prāgagraiś ca darbhais tṛṇair vāgnīn paristṛṇāty agnim agnī vā
6.3.6	khādiraḥ sruvo vaikaṅkaty agnihotrahavaṇī bāhumātry aratnimātrī vā
6.3.7	prasṛtākṛtir āryakṛtāgnihotrasthāly ūrdhvakapālācakravartā bhavati
6.3.8	dakṣiṇena vihāram agnihotrī tiṣṭhati tāṃ yajamāno 'bhimantrayata iḍāsi vratabhṛd ahaṃ nāv ubhayor vrataṃ cariṣyāmi surohiṇy ahaṃ nāv ubhayor vrataṃ cariṣyāmīḍa ehi mayi śrayasvera ehy adita ehi gaur ehi śraddha ehi satyena tvāhvayāmīti
6.3.9	atha vedideśam abhimṛśatīyam asi tasyās te 'gnir vatsaḥ sā me svargaṃ ca lokam amṛtaṃ ca dhukṣveti
6.3.10	pūṣāsīti dakṣiṇato vatsam upasṛjya prācīm āvṛtya dogdhy udīcīṃ prācīm udīcīṃ vā
6.3.11	na śūdro duhyāt
6.3.12	asato vā eṣa saṃbhūto yac chūdraḥ
6.3.13	duhyād vā
6.3.14	yad eva gārhapatye 'dhiśrayati pavayaty evainat
6.3.15	agnihotrasthālyā dohanena ca dogdhi
6.4.1	pūrvau duhyāj jyeṣṭhasya jyaiṣṭhineyasya yo vā gataśrīḥ syāt / aparau duhyāt kaniṣṭhasya kāniṣṭhaneyasya yo vānujāvaro yo vā bubhūṣet
6.4.2	na stanān saṃmṛśati
6.4.3	yathopalambhaṃ nitye kalpe dogdhi
6.4.4	pūrvavad upasṛṣṭāṃ duhyamānāṃ dhārāghoṣaṃ ca yajamāno 'numantrayate
6.4.5	astamite dogdhi
6.4.6	amnar astamite hotavyam
6.4.7	samudro vā eṣa yad ahorātras tasyaite gādhe tīrthe yat saṃdhī tasmāt samdhau hotavyam iti śailālibrāhmaṇaṃ bhavati
6.4.8	nakṣatraṃ dṛṣṭvā pradoṣe niśāyāṃ vā sāyam
6.4.9	uṣasy upodayaṃ samayāviṣita udite vā prātaḥ
6.4.10	yad udite juhoty agniṣṭomaṃ tenāvarunddhe yan madhyaṃdine juhoty ukthyaṃ tenāvarunddhe yad aparāhṇe juhoti ṣoḍaśinaṃ tenāvarunddhe yat pūrvarātre juhoti prathamaṃ tena rātriparyāyam āpnoti yan madhyarātre juhoti madhyamaṃ tena rātriparyāyam āpnoti yad apararātre juhoti jaghanyaṃ tena rātriparyāyam āpnoti
6.4.11	sa na manyeta sarveṣv eteṣu kāleṣu hotavyam āpadi hutam ity eva pratīyād iti vijñāyate
6.4.12	yo homakālaḥ so 'ṅgānām
6.5.1	patnīvad asyāgnihotraṃ bhavati
6.5.2	sva āyatane patny upaviśati
6.5.3	apareṇāhavanīyaṃ dakṣiṇātikramyopaviśya yajamāno vidyud asi vidya me pāpmānam ṛtāt satyam upaimi mayi śraddhety apa ācāmati
6.5.4	ṛtaṃ tvā satyena pariṣiñcāmīti sāyaṃ pariṣiñcati / satyaṃ tvartena pariṣiñcāmīti prātaḥ / āhavanīyam agre 'tha gārhapatyam atha dakṣiṇāgnim api vā gārhapatyam āhavanīyaṃ dakṣiṇāgniṃ yathā vāhitāḥ
6.5.5	yajñasya saṃtatir asi yajñasya tvā saṃtatim anusaṃtanomīti gārhapatayāt prakramya saṃtatām udakadhārāṃ srāvayaty āhavanīyāt
6.5.6	dhṛṣṭir asi brahma yacchety upaveṣam ādāya bhūtakṛta sthāpoḍhaṃ janyaṃ bhayam apoḍhāḥ senā abhītvarīr iti gārhapatyād udīco 'ṅgārān nirūhya vyantān gārhapatyena kṛtvā sagarā sthety abhimantrya japaty agnaya ādityaṃ gṛhṇāmy ahne rātrim iti sāyam / ādityāyāgniṃ gṛhṇāmi rātryā ahar iti prātaḥ
6.5.7	iḍāyāḥ padaṃ ghṛtavac carācaraṃ jātavedo havir idaṃ juṣasva / ye grāmyāḥ paśavo viśvarūpā virūpās teṣāṃ saptānām iha rantir astu / rāyaspoṣāya suprajāstvāya suvīryāyeti teṣv agnihotram adhiśrayati
6.6.1	reto vā agnihotram / na suśṛtaṃ kuryād retaḥ kūlayen no 'śṛtam antarevaiva syāt
6.6.2	samudantaṃ hotavyam
6.6.3	udantīkṛtya pratiṣicyam
6.6.4	apratiṣekyaṃ syāt tejaskāmasya brahmavarcasakāmasya pāpmānaṃ tustūrṣamāṇasyātho sarvebhyaḥ kāmebhyo 'tho yaḥ kāmayeta vīro ma ājāyeteti
6.6.5	amnar adhiśritaṃ vā
6.6.6	adabdhena tvā cakṣuṣāvekṣa iti tṛṇena jvalatāvekṣate
6.6.7	dohanasaṃkṣālanaṃ sruva ānīya haras te mā vinaiṣam iti tena pratiṣiñcaty apāṃ vā stokena
6.6.8	udbhava sthodahaṃ prajayā pra paśubhir bhūyāsaṃ haras te mā vigād udyan suvargo lokas triṣu lokeṣu rocayeti punar evāvekṣyāntaritaṃ rakṣo 'ntaritā arātayo 'pahatā vyṛddhir apahataṃ pāpaṃ karmāpahataṃ pāpasya pāpakṛtaḥ pāpaṃ karma yo naḥ pāpaṃ karma cikīrṣati pratyag enam ṛccheti triḥ paryagnikṛtvā gharmo 'si rāyaspoṣavanir ihorjaṃ dṛṃheti vartma kurvan prāg udvāsayaty udak prāgudag vā
6.6.9	na vartma karotīty eke
6.6.10	iha prajāṃ paśūn dṛṃheti trir bhūmau pratiṣṭhāpya subhūtakṛta stha pratyūḍhaṃ janyaṃ bhayaṃ pratyūḍhāḥ senā abhītvarīr iti gārhapatye 'ṅgārān pratyūhya
6.7.1	devasya tvā savituḥ prasava iti sruksruvam ādāya pratyuṣṭaṃ rakṣaḥ pratyuṣṭā arātaya ity āhavanīye gārhapatye vā pratitapyāriṣṭo yajamānaḥ patnī ceti saṃmṛśya hiraṇyayaṣṭir asy amṛtapalāśā sroto yajñānām ity agnihotrahavaṇīm abhimantryom unneṣyāmi havyaṃ devebhyaḥ pāpmano yajamānam iti sāyam āha / om unnayāmīti prātaḥ
6.7.2	havir devānām asi mṛtyor me 'bhayaṃ svasti me 'stv abhayaṃ me astv ity upāṃśūktvom unnayety uccair anujānāti / apacāre yajamānasya svayam ātmānam anujānīyāt
6.7.3	unnīyamāna ubau vācaṃ yacchata ā homāt
6.7.4	na cābhimīlate tiṣṭhati ca yajamānaḥ
6.7.5	unnīta upaviśati
6.7.6	catur unnayati
6.7.7	yaṃ kāmayeta putrāṇām ayam ṛdhnuyād iti taṃ prati pūrṇam unnayet
6.7.8	yadi kāmayeta jyeṣṭhato 'sya prajārdhukā syād iti pūrṇaṃ prathamam unnayet tata ūnataramūnataram / kaniṣṭhata ity etad viparītam / sarve samāvad vīryā iti samam
6.7.9	yathopalambhaṃ nitye kalpa unnayati
6.8.1	agnaye ca tvā pṛthivyai connayāmīti prathamaṃ vāyave ca tvāntarikṣāya ceti dvitīyaṃ sūryāya ca tvā dive ceti tṛtīyaṃ candramase ca tvā nakṣatrebhyaś ceti caturtham
6.8.2	adbhyaś ca tvauṣadībhyaś ceti pañcamaṃ jamadagnīnām
6.8.3	bhūr iḍā bhuva iḍā suvar iḍā karad iḍā pṛthag iḍeti vā pratimantram
6.8.4	paśūn me yacchety apareṇa gārhapatyam unnayanadeśe 'bhitarāṃ vā sādayitvā gārhapatye hastaṃ pratāpya saṃmṛśati sajūr devaiḥ sāyaṃyāvabhiḥ sāyaṃyāvāno devāḥ svasti saṃpārayantu paśubhiḥ saṃpṛcīya prajāṃ dṛṃheti sāyam / sajūr devaiḥ prātaryāvabhiḥ prātaryāvāṇo devāḥ svasti saṃpārayantu paśubhiḥ saṃpṛcīya prajāṃ dṛṃheti prātaḥ
6.8.5	daśahotrā cābhimṛśya pālāśīṃ samidhaṃ prādeśamātrīm upari dhārayan gārhapatyasya samayārcir harati
6.8.6	urv antarikṣaṃ vīhīty uddravati
6.8.7	uddravan daśahotāraṃ vyācaṣṭe
6.8.8	samaṃ prāṇair harati
6.8.9	svāhāganaye vaiśvānarāyeti madhyadeśe niyacchati
6.8.10	vātāya tvety udgṛhṇāti
6.8.11	upapreta saṃyatadhvaṃ māntargāta bhāginaṃ bhāgadheyāt saptarṣīṇāṃ sukṛtāṃ yatra lokas tatremaṃ yajñaṃ yajamānaṃ ca dhehy upapratnam upa bhūr bhuvaḥ suvar āyur me yacchety apareṇāhavanīyaṃ darbheṣu sādayati
6.9.1	yasyāgnāv uddhriyamāṇe hūyate vasuṣu hutaṃ bhavati / nihito dhūpāyañ chete rudreṣu / prathamam idhmam arcir ālabhata ādityeṣu / sarva eva sarvaśa idhma ādīpto bhavati viśveṣu deveṣu / nitarām arcir upāvaiti lohinīkeva bhavatīndre hutaṃ bhavati / aṅgārā bhavanti tebhyo 'ṅgārebhyo 'rcir udeti prajāpatāv eva / śaro 'ṅgārā adhyūhante tato nīlopakāśo 'rcir udeti brahmaṇi hutaṃ bhavati
6.9.2	yad aṅgāreṣu vyavaśānteṣu lelāyad vīva bhāti tad devānām āsyaṃ tasmāt tathā hotavyaṃ yathāsye 'pidadhāty evaṃ tad iti vijñāyate
6.9.3	vidyud asi vidya me pāpmānam ṛtāt satyam upaimīti hoṣyann apa upaspṛśya pālāśīṃ samidham ādadhāty ekāṃ dve tisro vā
6.9.4	eṣā te agne samid iti / hiraṇyayaṃ tvā vaṃśaṃ svargasya lokasya saṃkramaṇaṃ dadhāmīti dvitīyām / rajatāṃ tvā haritagarbhām agnijyotiṣam akṣitiṃ kāmadughāṃ svargyāṃ svargāya lokāya rātrim iṣṭakām upadadhe tayā devatayāṅgirasvad dhruvā sīdeti sāyaṃ tṛtīyām / hariṇīṃ tvā rajatagarbhāṃ sūryajyotiṣam akṣitiṃ kāmadughāṃ svargyāṃ svargāya lokāyāhar iṣṭakām upadadha iti prātaḥ
6.10.1	samidham ādhāya prāṇyāpānya nimīlya vīkṣya hutvā dhyāyed yat kāmaḥ syāt
6.10.2	hutvā mahad abhivīkṣate
6.10.3	ādīptāyāṃ juhoti śyāvāyāṃ vā yadā vā samatītārcir lelāyatīva / dhūpāyatyāṃ grāmakāmasya jvalatyāṃ brahmavarcasakāmasyāṅgāreṣu tejaskāmasya
6.10.4	dvyaṅgule mūlāt samidham abhijuhoti
6.10.5	abhikrāmaṃ sāyaṃ juhoty avakrāmaṃ prātaḥ
6.10.6	ubhayatra vābhikrāmam
6.10.7	bhūr bhuvaḥ suvar iti hoṣyañ japati
6.10.8	agnir jyotir jyotir agniḥ svāheti sāyam agnihotraṃ juhoti / sūryo jyotir jyotiḥ sūryaḥ svāheti prātaḥ
6.10.9	saṃsṛṣṭahomaṃ vāgnir jyotir jyotiḥ sūryaḥ svāheti sāyaṃ / sūryo jyotir jyotir agniḥ svāheti prātaḥ
6.10.10	iṣe tveti sruṅmukhād avācīnaṃ sāyaṃ lepam avamārṣṭy ūrje tveti / ūrdhvaṃ prātaḥ
6.10.11	oṣadhībhyas tvauṣadhīr jinveti barhiṣi lepaṃ nimṛjya varco me yaccheti srucaṃ sādayitvāgne gṛhapate mā mā saṃtāpsīr ātmann amṛtam adhiṣi prajā jyotir adabdhena tvā cakṣuṣā pratīkṣa iti gārhapatyaṃ pratīkṣya bhūr bhuvaḥ suvar ity uttarām āhutiṃ pūrvārdhe samidhi juhoti tūṣṇīṃ vā
6.10.12	na samid abhihotavā ity eke
6.11.1	varṣīyasīm uttarām āhutiṃ hutvā bhūyo bhakṣāyāvaśinaṣṭi
6.11.2	yaṃ kāmayeta pāpīyān syād iti bhūyas tasya pūrvaṃ hutvottaraṃ kanīyo juhuyāt
6.11.3	hutvā srucam udgṛhya rudra mṛḍānārbhava mṛḍa dhūrta namas te astu paśupate trāyasvainam iti triḥ srucāgnim udañcam ativalgayati
6.11.4	pūrvaval lepam avamṛjya prācīnāvītī svadhā pitṛbhyaḥ pitṝñ jinveti dakṣiṇena vediṃ bhūmyāṃ lepaṃ nimṛjya prajāṃ me yaccheti srucaṃ sādayitvā vṛṣṭir asi vṛśca me pāpmānam ṛtāt satyam upāgām iti hutvāpa upaspṛśyāntarvedi sruk / athāṅgulyāpādāya pūṣāsīti lepaṃ prāśnāty aśabdaṃ kurvann atihāya dataḥ
6.11.5	apa ācamyaivaṃ punaḥ prāśyācamya barhiṣopayamyodaṅṅ āvṛtyotsṛpya garbhebhyas tvā garbhān prīṇīhy āgneyaṃ haviḥ prajānanaṃ me astu daśavīraṃ sarvagaṇaṃ svastaye / ātmasani prajāsani paśusany abhayasani lokasani vṛṣṭisani / agniḥ prajāṃ bahulāṃ me karotv annaṃ payo reto asmāsu dhehi / rāyaspoṣam iṣam ūrjam asmāsu dīdharat svāhety udagdaṇḍayā prāgdaṇḍayā vā srucācāmati
6.12.1	sauryaṃ havir iti prātarmantraṃ saṃnamati
6.12.2	dviḥ srucaṃ nirlihyādbhiḥ pūrayitvocchiṣṭabhājo jinveti parācīnaṃ ninīyācamyāgreṇāhavanīyaṃ darbhair agnihotrahavaṇīṃ prakṣālayati
6.12.3	na māṃsadhautasya devā bhuñjata iti vijñāyate
6.12.4	adbhiḥ srucaṃ pūrayitvā sarpebhyas tvā sarpāñ jinveti pratidiśaṃ vyutsicya sarpān pipīlikā jinva sarpetarajanāñ jinva sarpadevajanāñ jinveti tisraḥ sruca utsicya caturthīṃ pūrayitvā pṛthivyām amṛtaṃ juhomi svāhety apareṇāhavanīyaṃ ninīya śeṣaṃ patnyā añjalau gṛhebhyas tvā gṛhāñ jinveti
6.12.5	yadi patnī nānuṣyād devānāṃ patnībhyo 'mṛtaṃ juhomi svāheti patnyāyatane ninayet
6.12.6	aparaṃ srucy ānīya vipruṣāṃ śāntir asīty unnayanadeśe ninīyāhavanīye srucaṃ pratāpya hasto 'vadheyo hasto vā pratāpya srucy avadheyaḥ
6.12.7	tayodag uddiśati saptarṣibhyas tvā saptarṣīñ jinveti
6.13.1	agne gṛhapate pariṣadya juṣasva svāheti sruveṇa gārhapatye juhoty ekāṃ dve tisraś catasro vā
6.13.2	agnaye gṛhapataye rayipataye puṣṭipataye kāmāyānnādyāya svāhety etām eke samāmananti
6.13.3	samabhyuccayavad eke
6.13.4	agne 'dābhya pariṣadya juṣasva svāheti sruveṇānvāhāryapacane juhoty ekāṃ dve tisraś catasro vā
6.13.5	annapate annasya no dehīti dvitīyām
6.13.6	aprāśya vāparayor juhuyāt
6.13.7	āhavanīye homo nāparayoḥ
6.13.8	yad āhavanīye hutvāparayor juhuyād yathā svargāl lokāt pratyavarohet tādṛk tad iti vijñāyate
6.13.9	sarve vā ete homārthā ādhīyante / catasro gārhapatye juhoti catasro 'nvāhāryapacane dve āhavanīye / daśa saṃpadyante / daśākṣarā virāḍ virājā yajñaḥ saṃmita iti bahvṛcabrāhmaṇaṃ bhavati
6.13.10	dīdihi dīdidāsi dīdāyety eṣo 'gnyupasamindhana āmnātaḥ
6.13.11	dīdihi dīdidāsi dīdāya dīdyāsaṃ dīdyasveti vā pratimantram
6.13.12	yathāhitās tenānupūrvyeṇāhavanīyād vā prakramya
6.13.13	antarvedy apo ninīya
6.14.1	pūrvavad agnīn pariṣiñcati / na dhārām
6.14.2	apiprer agne svāṃ tanvam ayāḍ dyāvāpṛthivī ūrjam asmāsu dhehīty agnihotrasthālyāṃ tṛṇam aṅktvānupraharati
6.14.3	sā hy agnihotrasya saṃsthitiḥ
6.14.4	na barhir anupraharet / asaṃsthito vā eṣa yajño yad agnihotram ity uktam
6.14.5	agnihotrasthālīṃ prakṣālyākṣitam akṣityai juhomi svāhety unnayanadeśe ninayati / antarvedi vā
6.14.6	vṛṣṭir asi vṛśca me pāpmānam ṛtāt satyam upāgām apsu śraddhety apa ācamya yajamāno 'ntarvedi mārjayate 'nnādāḥ sthānnādo bhūyāsaṃ yaśaḥ stha yaśasvī bhūyāsaṃ śraddhā stha śraddhiṣīyeti
6.14.7	āpo ha śleṣma prathamaṃ saṃbabhūva yena dhṛto varuṇo yena mitraḥ / yenendraṃ devā abhyaṣiñcanta rājyāya tenāhaṃ mām abhiṣiñcāmi varcasa iti śirasy apa ānayate
6.14.8	dvayoḥ payasā paśukāmasya juhuyāt
6.14.9	agnihotrasthālyā pūrvāṃ dogdhi / dohanenottarām
6.14.10	adhiśritya pūrvam uttaram ānayati
6.14.11	yasya rudraḥ paśūñ chamāyetaitayaivāvṛtā dvayoḥ payasā sāyaṃprātar juhuyāt
6.14.12	tac ced atihanyāt sajūr jātavedo diva ā pṛthivyā asya haviṣo ghṛtasya vīhi svāheti sāyaṃprātar ājyena juhuyāt
6.14.13	anāramaty agne duḥśīrtatano juṣasva svāheti dvādaśāham ājyena hutvā tata ūrdhvaṃ na sūrkṣet
6.15.1	payasā paśukāmasya juhuyād dadhnendriyakāmasya yavāgvā grāmakāmasyaudanenānnādyakāmasya taṇḍulair ojaskāmasya / balakāmasyety eke / māṃsena yaśaskāmasya somena brahmavarcasakāmasyājyena tejaskāmasya
6.15.2	pratiṣekaṃ yavāgūṃ śrapayati
6.15.3	śṛtāṃ yajuṣā pratiṣiñcati
6.15.4	evaṃ māṃsam
6.15.5	nājyaṃ pratiṣiñcati haras te mā vinaiṣam iti / dve darbhāgre pratyasyaty ekaṃ vā
6.15.6	na dadhy adhiśrayati / śṛtaṃ hi tan na pratiṣiñcati pratiṣiktaṃ hi tad ātañcaneneti vijñāyate
6.15.7	evaṃ taṇḍulān odanaṃ somaṃ ca
6.15.8	ājyena taṇḍulair odanena somena vā juhuyād yasyāpratiṣekyaṃ syāt
6.15.9	ājyena tejaskāmaḥ saṃvatsaraṃ juhuyād dvādaśāhaṃ vā
6.15.10	na rājanyasya juhuyāt
6.15.11	homakāle gṛhebhyo brāhmaṇāyānnaṃ prahiṇuyāt teno haivāsya hutaṃ bhavati
6.15.12	nityam agnyupasthānaṃ vācayitavyaḥ
6.15.13	yo vā somayājī satyavādī tasya juhuyāt
6.15.14	aharahar yajamānaḥ svayam agnihotraṃ juhuyāt
6.15.15	parvaṇi vā
6.15.16	brahmacārī vā juhuyād brahmaṇā hi sa parikrīto bhavati / kṣīrahotā vā juhuyād dhanena hi sa parikrīto bhavatīti bahvṛcabrāhmaṇam
6.16.1	agnyupasthānaṃ vyākhyāsyāmaḥ
6.16.2	upatiṣṭhata iti codyamāna āhavanīyam evopatiṣṭheta / vacanād anyam
6.16.3	uttarām āhutim upotthāya kavātiryaṅṅ ivopatiṣṭheta
6.16.4	upaprayanto adhvaram iti ṣaḍbhiḥ
6.16.5	agnīṣomāv imaṃ su ma iti saptamyā pūrvapakṣe / aindrāgnyā saptamyāparapakṣe
6.16.6	dadhikrāvṇo akāriṣam ity ubhayatrāṣṭamyā
6.16.7	mamāgne varco vihaveṣv astv iti catasraḥ purastād agnīṣomīyāyāḥ pūrvapakṣe / tathaindrāgnyā aparapakṣe
6.16.8	agna āyūṃṣi pavasa iti ṣaḍbhiḥ saṃvatsaresaṃvatsare sadā vā
6.16.9	pavamānahavīṃṣi vā saṃvatsaresaṃvasare nirvaped etāsāṃ sthāne
6.16.10	āyurdā agna iti siddham ā citrāvasoḥ
6.16.11	triś citrāvasunā sāyam upatiṣṭhate / trir arvāg vasunā prātar arvāg vaso svasti te pāram aśīya
6.16.12	indhānās tvā śataṃ himā ity upasthāyendhānās tvā śataṃ himāḥ / agneḥ samid asy abhiśastyā mā pāhi somasya samid asi paraspā ma edhi yamasya samid asi mṛtyor mā pāhīti catasraḥ samidha ekaikasminn ādhāya saṃ tvam agne sūryasya varcasāgathā ity anuvākaśeṣeṇopasthāya vayaṃ soma vrate tava manas tanūṣu bibhrataḥ prajāvanto aśīmahīti mukhaṃ vimṛṣṭe
6.17.1	saṃpaśyāmi prajā aham iti gṛhān prekṣate
6.17.2	ambhaḥ sthāmbho vo bhakṣīyeti goṣṭham upatiṣṭhate
6.17.3	revatī ramadhvam ity antarāgnī tiṣṭhañ japati
6.17.4	saṃhitāsi viśvarūpīr iti vatsam abhimṛśati
6.17.5	saṃhitāsi viśvarūpeti vatsām
6.17.6	bhuvanam asi sahasrapoṣaṃ puṣeti vā vatsam
6.17.7	upa tvāgne divediva iti tisṛbhir gāyatrībhir gārhapatyam upatiṣṭhate 'gne tvaṃ no antama iti catasṛbhiś ca dvipadābhiḥ
6.17.8	sa no bodhi śrudhī havam uruṣyā ṇo aghāyataḥ samasmād ity eṣā caturthī bhavati
6.17.9	ūrjā vaḥ paśyāmy ūrjā mā paśyateti gṛhān prekṣate paśūn vā
6.17.10	mahi trīṇām avo 'stu dyukṣaṃ mitrasyāryamṇaḥ / durādharṣaṃ varuṇasya // nahi teṣām amā cana nādhvasu vāraṇeṣvā / īśe ripur aghaśaṃsaḥ // te hi putrāso aditeś chardir yacchanty ajasram / vi dāśuṣe vāryāṇīti prājāpatyena tṛcenopatiṣṭhate
6.17.11	yaṃ kāmayeta svasti punar āgacched iti tam etābhir anvīkṣeta / svasty eva punar āgacchatīty ayajñasaṃyuktaḥ kalpaḥ
6.17.12	mā naḥ śaṃso araruṣo dhūrtiḥ praṇaṅ martyasya / rakṣā ṇo brahmaṇaspate // yo revān yo amīvahā vasuvit puṣṭivardhanaḥ / sa naḥ siṣaktu yas turaḥ // pari te dūḍabho ratho 'smāṁ aśnotu viśvataḥ / yena rakṣasi dāśuṣaḥ
6.18.1	tat savitur vareṇyaṃ somānaṃ svaraṇaṃ mitrasya carṣaṇīdhṛtaḥ pra sa mitra kadā cana starīr asi kadā cana prayucchasi pari tvāgne puraṃ vayam ity upasthāya
6.18.2	nimṛdo 'si ny ahaṃ taṃ mṛdyāsaṃ yo 'smān dveṣṭi yaṃ ca vayaṃ dviṣma iti dakṣiṇasya padaḥ pārṣṇyā nimṛdnīyād yadi pāpīyasā spardheta / prabhūr asi prāhaṃ tam abhibhūyāsaṃ yo 'smān dveṣṭi yaṃ ca vayaṃ dviṣma iti dakṣiṇataḥ pado nigṛhṇīyād yadi sadṛśena / abhibhūr asy abhy ahaṃ taṃ bhūyāsaṃ yo 'smān dveṣṭi yaṃ ca vayaṃ dviṣma iti prapadena yadi śreyasā
6.18.3	pūṣā mā paśupāḥ pātu pūṣā mā pathipāḥ pātu pūṣā mādhipāḥ pātu pūṣā mādhipatiḥ pātv iti lokān upasthāya prācī dig agnir devatāgniṃ sa ṛcchatu yo maitasyai diśo 'bhidāsati / dakṣiṇā dig indro devatendraṃ sa ṛcchatu yo maitasyai diśo 'bhidāsati / pratīcī dik somo devatā somaṃ sa ṛcchatu yo maitasyai diśo 'bhidāsati / udīcī diṅ mitrāvaruṇau devatā mitrāvaruṇau sa ṛcchatu yo maitasyai diśo 'bhidāsati / ūrdhvā dig bṛhaspatir devatā bṛhaspatiṃ sa ṛcchatu yo maitasyai diśo 'bhidāsati / iyaṃ dig aditir devatāditiṃ sa ṛcchatu yo maitasyai diśo 'bhidāsatīti yathāliṅgaṃ diśa upasthāya
6.19.1	agnīn upasamādhāya dharmo mā dharmaṇaḥ pātu vidharmo mā vidharmaṇaḥ pātv āyuś ca prāyuś ca cakṣuś ca vicakṣuś ca prāṅ cāvāṅ coruga urugasya te vācā vayaṃ saṃ bhaktena gamemahīty upasthāyāgna āyūṃṣi pavasa ity āgnipāvamānībhyāṃ gārhapatyam upatiṣṭhate
6.19.2	agne gṛhapata iti ca / putrasya nāma gṛhṇāti tām āśiṣam āśāse tantava ity ajātasya / amuṣmā iti jātasya
6.19.3	yat kiṃcāgnihotrī kāmayeta tad agnīn yāceta / upainaṃ tan namatīti vijñāyate
6.19.4	upastheyo 'gnī3r nopastheyā3 ity uktam
6.19.5	naktam upatiṣṭhate na prātaḥ
6.19.6	na prātar agnim upa canāvarohen na prātar āhitāgniś cana manyeteti vājasaneyakam
6.19.7	bhūr bhuvaḥ suvaḥ suprajāḥ prajayā bhūyāsaṃ suvīro vīraiḥ suvarcā varcasā supoṣaḥ poṣair ity evopatiṣṭheteti vājasaneyakam / bhartuṃ vaḥ śakeyaṃ śraddhā me mā vyāgād iti vā
6.19.8	vātsapreṇaiva sāyaṃprātar upatiṣṭhetety eke
6.19.9	goṣūktenāśvasūktena vā
6.20.1	prātaravanekena prātar upastheyaḥ
6.20.2	adhiśrita unnīyamāne vā mamāgne varco vihaveṣv astv iti catasro japitvāpāṃ pate yo 'pāṃ bhāgaḥ sa ta eṣa pratiṣiktā arātayaḥ pratiṣiktā arātayaḥ pratiṣiktā arātaya iti trir bhūmau pratiṣicya kālāya vāṃ jaitriyāya vām audbhettriyāya vām avanenije sukṛtāya vām / idam ahaṃ duradmanyāṃ niṣplāvayāmi bhrātṛvyāṇāṃ sapatnānām ahaṃ bhūyāsam uttamaḥ / apāṃ maitrād ivodakam iti hastau prakṣālya śriyaṃ dhātar mayi dhehi śriyo mādhipatiṃ kuru / viśām īśāno maghavendro mā yaśasā nayad iti japitvātharvyuṣṭā devajūtā vīḍu chapathajambhanīḥ / āpo malam iva prāṇijann asmatsu śapathāṃ adhītyācamyendriyāvatīm adyāhaṃ vācam udyāsaṃ dīrghaprāṇo 'cchinno 'dabdho gopāḥ / ajasraṃ daivyaṃ jyotiḥ sauparṇaṃ cakṣuḥ suśrutau karṇau devaśrutau karṇau keśā barhiḥ śikhā prastaro yathāsthānaṃ kalpayadhvaṃ śaṃ hṛdayāyādo mā mā hāsiṣṭeti yathāliṅgam aṅgāni saṃmṛśya
6.21.1	varco 'si varco mayi dhehy āyukṛd āyuḥpatnī svadhā vo goptryo me stha gopāyata mā rakṣata mātmasado me stha / mā naḥ kaścit praghān mā prameṣmahy upa pratnam upa bhūr bhuvaḥ suvar āyur me yacchateti sarvān upasthāyottareṇānuvākenāhavanīyaṃ gharmā jaṭharānnādaṃ mām adyāsmiñ jane kurutam annādo 'ham adyāsmiñ jane bhūyāsam anannādaḥ sa yo 'smān dveṣṭi / kavī mātariśvānā paśumantaṃ mām adyāsmiñ jane kurutaṃ paśumān aham adyāsmiñ jane bhūyāsam apaśuḥ sa yo 'smān dveṣṭi / yamāṅgirasā yaśasvinaṃ mām adyāsmiñ jane kurutaṃ yaśasvy aham adyāsmiñ jane bhūyāsam ayaśāḥ sa yo 'smān dveṣṭi // agne yo no anti śapati yaś ca dūre samāno agne araṇo durasyuḥ / vaiśvānareṇa sayujā sajoṣās taṃ pratyañcaṃ saṃdaha jātavedaḥ // agne yat te 'rcis tena taṃ pratyarca yo 'smān dveṣṭi yaṃ ca vayaṃ dviṣmo 'gne yat te śocis tena taṃ pratiśoca yo 'smān dveṣṭi yaṃ ca vayaṃ dviṣmo 'gne yat te tapas tena taṃ pratitapa yo 'smān dveṣṭi yaṃ ca vayaṃ dviṣmo 'gne yat te haras tena taṃ pratihara yo 'smān dveṣṭi yaṃ ca vayaṃ dviṣmo 'gne yat te tejas tena taṃ pratititigdhi yo 'smān dveṣṭi yaṃ ca vayaṃ dviṣmaḥ
6.22.1	agne rucāṃ pate namas te ruce rucaṃ mayi dhehi / arvāgvaso svasti te pāram aśīyārvāgvaso svasti te pāram aśīyārvāgvaso svasti te pāram aśīya / tantur asi tato mā cchitthā asau svasti te 'stv asau svasti te 'stv asau svasti te 'stv iti putrāṇāṃ nāmāni gṛhṇāti tristrir ekaikasya / svasti vo 'stu ye mām anustha ṣaṇ morvīr aṃhasas pāntu dyauś ca pṛthivī cāpaś cauṣadhayaś cork ca sūnṛtā ca / yathā ha tyad vasavo gauryaṃ citpadi ṣitāmamuñcatā yajatrāḥ / evo ṣvasmanmuñcatā vyaṃhaḥ pra tāry agne prataraṃ na āyuḥ // vayaḥ suparṇā upa sedur indraṃ priyamedhā ṛṣayo nādhamānāḥ / apa dhvāntam ūrṇuhi pūrdhi cakṣur mumugdhy asmān nidhayeva baddhān // agna āyūṃṣi pavase dadhikrāvṇo akāriṣam iti dve mamāgne varco vihaviṣv astv iti catasro 'gnīṣomāv imaṃ su ma ity eṣā / tat savitur vṛṇīmahe vayaṃ devasya bhojanam / śreṣṭhaṃ sarvadhātamaṃ turaṃ bhagasya dhīmahi // asya hi svayaśastaraṃ savituḥ kaccana priyam / na minanti svarājyam
6.23.1	adyā no deva savitaḥ prajāvatsāvīḥ saubhagaṃ / parā duḥṣvapniyaṃ suva // viśvāni deva savitar duritāni parā suva / yad bhadraṃ tan ma ā suva // anāgaso aditaye vayaṃ devasya savituḥ save / viśvā vāmāni dhīmahi // sa hi ratnāni daśuṣe suvāti savitā bhagaḥ / taṃ citraṃ bhāgam īmahe // vāmam adya savitar vāmam u śvo divedive vāmam asmabhyaṃ sāvīḥ saubhagam / vāmasya hi kṣayasya deva bhūrer ayā dhiyā vāmabhājaḥ syāma // dīkṣā tapo manaso mātariśvā bṛhaspatir vāco asyāḥ sa yoniḥ / vedāṃsi vidyā mayi santu cāravo 'gnīṣomā yaśo asmāsu dhattam // agnir yena virājati somo yena virājati sūryo yena virājati virāḍ yena virājati tenāhaṃ viśvatas pari virājyāsam ihaikavṛd ity upasthāyāgnes tṛṇāny apacinoti / tejasvīha brahmavarcasī bhavatīti vijñāyate
6.24.1	pravatsyan saṃpreṣyaty agnīn samādhehīti
6.24.2	jvalata upatiṣṭhate
6.24.3	paśūn naḥ śaṃsya pāhi tān no gopāyāsmākaṃ punarāgamād ity āhavanīyam / prajāṃ no narya pāhi tāṃ no gopāyāsmākaṃ punarāgamād iti gārhapatyam / annaṃ no budhnya pāhi tan no gopāyāsmākaṃ punarāgamād ity anvāhāryapacanam
6.24.4	antarāgnī tiṣṭhañ japatīmān no mitrāvaruṇā gṛhān gopāyataṃ yuvam / avinaṣṭān avihṛtān pūṣainān abhirakṣatv āsmākaṃ punarāgamād iti
6.24.5	pūrvavad virāṭkramair upasthāyāśitvā pravasatham eṣyann āhāgnīn samādhehīti
6.24.6	jvalata upatiṣṭhate prajāṃ me narya pāhi tāṃ me gopāyāsmākaṃ punarāgamād iti gārhapatyam / annaṃ me budhnya pāhi tan me gopāyāsmākaṃ punarāgamād ity anvāhāryapacanam / paśūn me śaṃsya pāhi tān me gopāyāsmākaṃ punarāgamād ity āhavanīyam
6.24.7	mama nāma prathamaṃ jātaveda iti ca
6.24.8	vāgyato 'bhipravrajati mā pragāma patho vayaṃ mā yajñād indra sominaḥ / māntaḥsthur no arātayaḥ / ud asmāṁ uttarān nayāgne ghṛtenāhuta / rāyaspoṣeṇa saṃsṛja prajayā ca bahūn kṛdhīti
6.24.9	ārād agnibhyo vācaṃ visṛjate
6.25.1	pravasan kāle vihāram abhimukho 'gnyupasthānaṃ japati
6.25.2	ihaiva san tatra sato vo agnayaḥ prāṇena vācā manasā bibharmi / tiro mā santam āyur mā prahāsīj jyotiṣā vo vaiśvānareṇopatiṣṭha iti yady anupasthāya pravased etayaivopatiṣṭhate
6.25.3	samidhaḥ kṛtvā pratyeti
6.25.4	yathā ha vā itaṃ pitaraṃ proṣivāṃsaṃ putrāḥ pratyādhāvanty evaṃ ha vā etam agnayaḥ pratyādhāvanti / sa śakalān dārūṇi vāharann eti yathaiva tat putrebhya āharann eti / tādṛk tad iti vijñāyate
6.25.5	ārād agnibhyo vācaṃ yacchati
6.25.6	yady enaṃ rājā pitācāryo vāntareṇāgnīn syāc chadir darśe nainam ādriyeta
6.25.7	viśvadānīm ābharanto 'nātureṇa manasā / agne mā te prativeśā riṣāma // namas te astu mīḍhuṣe namas ta upasadvane / agne śumbhasva tanvaḥ saṃ mā rayyā sṛjety abhyaiti
6.25.8	agnīn samādhehīti
6.25.9	jvalata upatiṣṭhate
6.25.10	paśūn naḥ śaṃsyājūgupas tān naḥ punar dehīty āhavanīyam abhiprānyāgne sahasrākṣa śatamūrdhañ chataṃ te prāṇāḥ sahasram apānāḥ / tvaṃ sāhasrasya rāya īśiṣe sahasradhārasya payasaḥ / tasya no rāsva tasya te bhakṣīya tasya te vayaṃ bhūyiṣṭhabhājo bhūyāsmety āhavanīyam
6.26.1	prajāṃ no naryājūgupas tāṃ naḥ punar dehīti gārhapatyam abhiprāṇyāgne gṛhapate sugṛhapatir ahaṃ tvayā gṛhapatinā bhṛyāsaṃ sugṛhapatir mayā tvaṃ gṛhapatinā bhūyāḥ / śataṃ himā dvā yū rādhāṃsīt saṃpṛñcānāv asaṃpṛñcānau tanva iti gārhapatyam
6.26.2	annaṃ no budhnyājūgupas tan naḥ punar dehīty anvāhāryapacanam abhiprāṇyāntarāgnī tiṣṭhañ japati yathā pravatsyad upasthāne
6.26.3	ajūgupatam abhyarākṣīd iti mantraṃ saṃnamati
6.26.4	mama nāma tava ca jātaveda iti catasṛbhir āhavanīyam
6.26.5	prajāṃ me naryājūgupas tāṃ me punar dehīti gārhapatyam abhyapānyānnaṃ me budhnyājūgupas tan me punar dehīty anvāhāryapacanam abhyapānya paśūn me śaṃsyājūgupas tān me punar dehīty āhavanīyam abhyapānya pūrvavad virāṭkramair upatiṣṭhate / ajūgupa iti mantraṃ saṃnamati
6.26.6	agnyupasthānavad atra samidho diśāṃ copasthānam
6.26.7	navamīṃ ced atipravasen mitro janān yātayati prajānann iti maitryopasthāya mano jyotir juṣatām ity āhutiṃ juhuyāt
6.26.8	samidha āhutim upasthānam ity evam anupūrvāṇy eke samāmananti
6.27.1	tad āhur nāgnir upastheyaḥ kaḥ śreyāṃsaṃ viṣuptaṃ bodhayiṣyatīti / abhayaṃkarābhayaṃ me kuru svasti me 'stv abhayaṃ me astv ity eva brūyāt / pravatsyad upasthānam āgatopasthānaṃ cādhikṛtya vājasaneyinaḥ samāmananti
6.27.2	namo vo 'stu pravatsyāmi namo vo 'stu prāvātsyam iti bahvṛcāḥ
6.27.3	gṛhā mā bibhīta mā vepiḍhvam ūrjaṃ bibhrata emasi / ūrjaṃ bibhrad vaḥ suvaniḥ sumedhā gṛhān aimi manasā modamanaḥ // yeṣām adhyeti pravasan yeṣu saumanaso bahuḥ / gṛhān upahvayāmahe te no jānantu jānataḥ // upahūtā bhūridhanāḥ sakhāyaḥ svādusaṃmudaḥ / ariṣṭāḥ sarvapūruṣā gṛhā naḥ santu sarvadā // upahūtā iha gāva upahūtā ajāvayaḥ / atho annasya kīlāla upahūto gṛheṣu na iti gṛhān abhyeti
6.27.4	kṣemāya vaḥ śāntyai prapadye śivaṃ śagmaṃ śaṃyoḥ śaṃyor iti praviśati
6.27.5	ūrjaṃ bibhrad vaḥ sumanāḥ sumedhā gṛhān āgāṃ manasā modamānaḥ / irāṃ vahanto ghṛtam ukṣamāṇās teṣv ahaṃ sumanāḥ saṃviśāmīti praviśya japati / saṃviśan vā
6.28.1	sagṛhaḥ prayāsyan vāstoṣpatīyaṃ juhoti
6.28.2	ahute yāneṣu bhaṇḍāny āropayanti
6.28.3	na hīnam anvāhareyuḥ
6.28.4	yady anovāhyaṃ syāt pūrvaṃ taṃ pravaheyur apa voddhareyuḥ
6.28.5	yatra saṃhitā rātrīr vaset pañca sapta nava daśa vā tat prayāsyañ juhuyāt
6.28.6	navarātravastau vā punar etyaikām uṣitvā prayāsyañ juhuyāt
6.28.7	dakṣiṇo yukto bhavati savyo 'yuktaḥ / api vāgniṣṭhasya dakṣiṇo yuktaḥ savyasya yoktraṃ parihṛtam / sarveṣu vā yukteṣu
6.28.8	vāstoṣpata ity anudrutyottarayā gārhapatye hutvāvakṣāṇāni saṃprakṣāpya pṛthag araṇīṣv agnīn samāropayate ye dhāryante
6.28.9	upary agnāv araṇī dhārayañ japaty ayaṃ te yonir ṛtviya iti
6.28.10	api vā yajamāna evātman samāropayate
6.28.11	yā te agne yajñiyā tanūs tayehy ārohātmātmānam acchā vasūni kṛṇvann asme naryā purūṇi / yajño bhūtvā yajñam āsīda svāṃ yoniṃ jātavedo bhuva ājāyamānaḥ sa kṣaya ehīti hastaṃ pratāpya mukhāyāharate
6.28.12	vāsa upāvaroha jātavedaḥ punas tvaṃ devebhyo havyaṃ vaha naḥ prajānan / āyuḥ prajāṃ rayim asmāsu dhehy ajasro dīdihi no duroṇa iti laukike 'gnāv upāvarohayati
6.28.13	araṇyor vopāvarohya manthet
6.28.14	yad araṇyoḥ samārūḍhaḥ syān nirvartamāna etaṃ mantraṃ japet
6.29.1	idaṃ śreyo 'vasānaṃ yad āgāṃ syone me dyāvāpṛthivī abhūtām / anamīvāḥ pradiśaḥ santu mahyam / gomad dhanavad aśvavat puruṣavad dhiraṇyavat suvīravat svāhety avasite juhoti
6.29.2	nāniṣṭvāgrayaṇenāhitāgnir navasyāśnīyāt
6.29.3	vrīhīṇāṃ yavānāṃ śyāmākānam ity agrapākasya yajeta
6.29.4	amāvāsyāyāṃ paurṇamāsyāṃ vā
6.29.5	āmāvāsyaṃ tantram
6.29.6	saptadaśa sāmidhenyaḥ
6.29.7	nirvapaṇakāla āgneyam aṣṭākapālaṃ nirvapati purāṇānāṃ vrīhīṇām
6.29.8	yathā dāntenādāntaṃ saṃyunakti tādṛk tad iti vijñāyate
6.29.9	yena yajñenertset kuryād eva tatrāgneyam aṣṭākapālam iti vijñāyate
6.29.10	navānām itarāṇy aindrāgnaṃ dvādaśakapālam āgnendraṃ vā vaiśvadevaṃ payasi caruṃ saumyaṃ śyāmākaṃ caruṃ dyāvāpṛthivyam ekakapālam
6.29.11	purastāt saumyād dyāvāpṛthivyam eke samāmananti
6.29.12	niruptaṃ havirupasannam aprokṣitaṃ bhavati / atha pañcājyānīr juhoti śatāyudhāya śatavīryāyeti
6.29.13	purastād vā sviṣṭakṛtaḥ
6.29.14	prokṣādi karma pratipadyate
6.29.15	ekam ulūkhalaṃ musalaṃ pratibījaṃ vā
6.29.16	sarveṣu haviṣkṛd avahananamantraḥ
6.29.17	tuṣopavapanam
6.29.18	uttamam opya vācaṃ visṛjate
6.29.19	eṣo 'nyeṣāṃ nānābījānāṃ samavetānāṃ kalpaḥ
6.29.20	alaṃkaraṇakāla ājyenaikakapālam abhipūrayati
6.29.21	āviḥpṛṣṭhaṃ vā kṛtvāsādayati
6.29.22	pracaraṇakāla uddhṛtya barhiṣadaṃ kṛtvā juhvām upastīryādhāyāśayam anvānīyābhighāryopāṃśu pracarati
6.30.1	sarvahutam aparyāvartayann ṛjuṃ pratiṣṭhitaṃ na hastena juhuyāt
6.30.2	yadi hutaḥ paryāvarteta sruco 'greṇa kalpayet
6.30.3	na pāṇinā
6.30.4	vare datte kalpayitavyaḥ
6.30.5	ādhāyābhighārya punarhotavya ity eke
6.30.6	api vā naikakapālaṃ kurvītājyena dyāvāpṛthivī yajeta
6.30.7	ye prācīnam ekāṣṭakāyā vatsā jāyante teṣāṃ prathamajaṃ dadāti / vāsaḥ śyāmāke
6.30.8	bhadrānnaḥ śreyaḥ samanaiṣṭa devā iti yajamānabhāgaṃ prāśnāti
6.30.9	sarveṣāṃ vā bhakṣāṇāṃ mantravatāṃ pratyāmnāyaḥ syāt
6.30.10	agniḥ prathāmaḥ prāśnātu sa hi veda yathā haviḥ / śivā asmabhyam oṣadhīḥ kṛṇotu viśvacarṣaṇir iti śyāmākānām
6.30.11	siddham iṣṭiḥ saṃtiṣṭhate
6.30.12	api vāmāvāsyāyāṃ paurṇamāsyāṃ vāgrayaṇeṣṭim anvāyātayet
6.30.13	api vāmāvāsyāṃ paurṇamāsīṃ vā navair yajeta
6.30.14	api vāgnihotrīṃ vrīhistambaṃ yavastambaṃ vā grāsayitvā tasyāḥ payasā sāyaṃprātar juhuyāt
6.30.15	api vā navānāṃ yavāgvā sāyaṃprātar juhuyāt
6.30.16	api vā navānāṃ gārhapatye sthālīpākaṃ śrapayitvāhavanīye juhuyād āgrayaṇadevatābhyaḥ sviṣṭakṛccaturthābhyaḥ
6.30.17	api vā navānāṃ catuḥśarāvam odanaṃ paktvā caturo brāhmaṇān bhojayet
6.30.18	evaṃ yavair yajeta
6.30.19	tatrāgneyaśyāmākau na bhavataḥ
6.30.20	ya ūrdhvam ekāṣṭakāyā vatsā jāyante teṣāṃ prathamajaṃ dadāti // etam u tyaṃ madhunā saṃyutaṃ yavaṃ sarasvatyā adhi manāv acarkṛṣuḥ indra āsīt sīrapatiḥ śatakratuḥ kīnāśā āsan marutaḥ sudānava iti yajamānabhāgaṃ prāśnāti // sarveṣāṃ vā bhakṣāṇāṃ mantravatāṃ pratyāmnāyaḥ syāt
6.30.21	siddham iṣṭiḥ saṃtiṣṭhate
6.31.1	yadi nānātantrāṃ śyāmākeṣṭiṃ kurvīta śyāmākān uddhartavā iti saṃpreṣyati
6.31.2	tasyāḥ saptadaśa sāmidhenyaḥ
6.31.3	sadvantāv ājyabhāgau / virājau saṃyājaye
6.31.4	tvam agne saprathā asi juṣṭo hotā vareṇyaḥ / tvayā yajñaṃ vitanvate / soma yās te mayobhuva iti sadvantau / preddho agna imo agna iti virājau
6.31.5	vāso dakṣiṇā dadhimantho madhumantho madhuparko madhugluntho babhrur vā piṅgalaḥ
6.31.6	siddham iṣṭiḥ saṃtiṣṭhate
6.31.7	haritayavaśākaśamīdhānyānāṃ navānāṃ phalānām aniṣṭe 'pi prāśane yāthākāmī
6.31.8	veṇuyavānām iṣṭim eke samāmananti
6.31.9	veṇuyaveṣu pakveṣu veṇuyavān uddhartavā iti saṃpreṣyati
6.31.10	tasyā etad eva tantram eṣā devatā
6.31.11	āgneyī maitrāvaruṇī prājāpatyā vā
6.31.12	sa pratnavad iti dve dhāyye catasra ājyabhāgayor daśa haviṣāṃ dve sviṣṭakṛtaḥ
6.31.13	vrīhibhir iṣṭvā vrīhibhir eva yajetā yavebhyo darśapūrṇamāsāv evaṃ yavair ā vrīhibhyo 'pi vā vrīhibhir evobhatraite ha vai sūpacaratamā bhavantīti bahvṛcabrāhmaṇam
6.31.14	varṣāsu śyāmākair yajeta śaradi vrīhibhir vasante yavair yathartu veṇuyavair iti vijñāyate
7.1.1	sarvāṃl lokān paśubandhayājy abhijayati
7.1.2	tena yakṣyamāṇo 'māvāsyāyāṃ paurṇamāsyāṃ vā ṣaḍḍhotāraṃ manasānudrutyāhavanīye sagrahaṃ juhoti sūryaṃ te cakṣur iti
7.1.3	āgnāvaiṣṇavam ekādaśakapālaṃ nirvapati
7.1.4	agnyanvādhānasya pratyāmnāyo bhavati
7.1.5	siddham iṣṭiḥ saṃtiṣṭhate
7.1.6	dhārayaty āhavanīyam
7.1.7	uru viṣṇo vikramasveti sruveṇāhavanīye yūpāhutiṃ juhoti
7.1.8	srucā vā caturgṛhītena
7.1.9	na dīkṣitasya juhuyāt
7.1.10	vaiṣṇavīm ṛcam anūcyācchetyaḥ
7.1.11	juhuyād vā
7.1.12	yūpasakāśe vāgniṃ mathitvā tasmiñ juhuyāt
7.1.13	sruvam ājyaśeṣaṃ cādhvaryur ādatte / takṣā śastram
7.1.14	yatra yūpas tad yanti
7.1.15	yūpyā vṛkṣāḥ palāśakhadirabilvarauhītakāḥ
7.1.16	pālāśaṃ tejaskāmo yajñakāmo vā / khādiraṃ svargakāmo vīryakāmo vā / bailvam annādyakāmo brahmavarcasakāmo vā / rauhītakaṃ prajākāmaś cakṣuṣkāmo vā
7.1.17	same jātam aśākhājaṃ bahuparṇaśākham apratiśuṣkāgram asuṣiram avyāvṛttam aghūrṇam ṛjum ūrdhvam ūrdhvaśakalam agra īṣadupāvanataṃ prāg udak pratyag {F vopanatam}{ṅ vaupanatam}
7.1.18	yaṃ kāmayetāpratiṣṭhitaḥ syād ity uktam
7.1.19	atikramya yūpyān yaṃ joṣayate tam abhimantrayate
7.2.1	aty anyān agām iti
7.2.2	athainam upaspṛśati taṃ tvā juṣe vaiṣṇavaṃ devayajyāyā iti
7.2.3	devas tvā savitā madhvānaktv iti sruveṇa sarvato mūlaṃ paryaṇakti
7.2.4	oṣadhe trāyasvainam ity ūrdhvāgraṃ darbham antardhāya svadhite mainaṃ hiṃsīr iti svadhitinā praharati
7.2.5	prathamaparāpātinaṃ śakalam āharati
7.2.6	gulphadaghne vṛścej jānudaghne 'nakṣasaṅgaṃ vā
7.2.7	divam agreṇa mā lekhīr iti prāñcaṃ pātayaty udañcaṃ prāñcam udañcaṃ vā
7.2.8	vanaspate śatavalśo virohety āvraścane juhoti
7.2.9	sahasravalśā vi vayaṃ ruhemety ātmānaṃ pratyabhimṛśya yaṃ tvāyaṃ svadhitir ity anvagram adgāṃś chinatti
7.2.10	acchinno rāyaḥ suvīra ity agraṃ parivāsayati
7.2.11	pañcāratnim iti kāmyāḥ
7.2.12	ekāratniprabhṛty ā trayastriṃśadaratner avyavāyenaike samāmananti
7.2.13	yāvān yajamāna ūrdhvabāhus tāvān
7.2.14	yāvān vā rathe tiṣṭhan
7.2.15	ūrdhvabāhur vā
7.2.16	puruṣamātrī tv etasyāvamā mātrā / atha tato varṣīyān / varṣīyān eva kārya ity eke
7.2.17	tryaratniś caturaratnir vā pālāśo nirūḍhapaśubandhasyāto 'nyaḥ saumyasyādhvarasyeti vājasaneyakam
7.3.1	mūlato 'taṣṭam uparam
7.3.2	aṣṭāśrir anupūrvo 'grato 'ṇīyān prajñātāgniṣṭhāśrir asthūlo 'naṇuḥ
7.3.3	avatakṣaṇānāṃ svarur adhimanthanaś ca śakalaḥ
7.3.4	agrāc caṣālaṃ pṛthamātram aṣṭāśri madhye saṃnatam
7.3.5	yaṃ kāmayetānyo 'sya lokam abhyārohed iti tasyānyavṛkṣasya svarucaṣāle kuryāt
7.3.6	yāvad uttamam aṅgulikāṇḍaṃ tāvad ūrdhvaṃ caṣālād yūpasyātiriktaṃ dvyaṅgulaṃ tryaṅgulaṃ caturaṅgulaṃ vā
7.3.7	rathamātrī nirūḍhapaśubandhasya vediḥ
7.3.8	akṣasaṃmitā paścāttiryag īṣayā prācī vipathayugena purastād yāvatā vā bāhye chidre
7.3.9	aratnibhir vā caturbhiḥ paścāt ṣaḍbhiḥ prācī tribhiḥ purastāt
7.3.10	tāṃ vedaṃ kṛtvā darśapūrṇamāsavat saṃnamanavarjaṃ prāg uttarāt parigrāhāt kṛtvāpareṇa yūpāvaṭadeśaṃ saṃcaram avaśiṣya vedyām uttaravediṃ daśapadāṃ some karoti
7.3.11	aṃhīyasīṃ purastād ity eke
7.3.12	tāṃ yugena yajamānasya vā padair vimāya śamyayā parimimīte
7.3.13	śamyāmātrī nirūḍhapaśubandhasyottaravediḥ
7.3.14	śamyāṃ purastād udagagrāṃ nidhāya sphyenodīcīm abhyantaram upalikhati vittāyanī me 'sīti / evaṃ dakṣiṇataḥ prācīṃ tiktāyanī me 'sīti / paścādudīcīm avatān mā nāthitam iti / uttarataḥ prācīm avatān mā vyathitam iti
7.4.1	uttarasmād vedyaṃsād udakprakrame cātvālaḥ
7.4.2	tam uttaravedivat tūṣṇīṃ śamyayā parimitya devasya tvā savituḥ prasava ity abhrim ādāya parilikhitaṃ rakṣaḥ parilikhitā arātaya iti triḥ pradakṣiṇaṃ parilikhya tūṣṇīṃ jānudaghnaṃ trivitastaṃ vā khātvottaravedyarthān pāṃsūn harati vider iti
7.4.3	siṃhīr asīty uttaravedyāṃ nivapati
7.4.4	etenaiva yo dvitīyasyām iti dvitīyaṃ yas tṛtīyasyām iti tṛtīyam
7.4.5	tūṣṇīṃ caturthaṃ hṛtvoru prathasvoru te yajñapatiḥ prathatām iti prathayitvā dhruvāsīti śamyayā saṃhatya devebhyaḥ kalpasvety abhimantrya devebhyaḥ śundhasvety adbhir avokṣya devebhyaḥ śumbhasveti sikatābhir avakīrya prokṣaṇīśeṣam uttarata uttaravedyai ninīyāpo ripraṃ nirvahateti sphyenodīcīm ekasphyāṃ niḥsārya vibhrāḍ bṛhat pibatu somyaṃ madhv āyur dadhad yajñapatāv avihrutam / vātajūto yo abhirakṣati tmanā prajāḥ piparti bahudhā virājatīty uttaravedyā antān kalpayati
7.4.6	saṃmṛśatīty eke
7.5.1	athāsyā madhye prādeśamātrīṃ gopadamātrīm aśvaśaphamātrīṃ vottaranābhiṃ catuḥsraktiṃ kṛtvā catuḥśikhaṇḍe yuvatī kanīne ghṛtapratīke bhuvanasya madhye / tayor devā adhisaṃvasanta uttame nāka iha mādayantām ity ubhe abhimantryendraghoṣas tvā vasubhiḥ purastāt pātv ity etair yathāliṅgam uttaravediṃ prokṣati
7.5.2	tvaṣṭā tvā rūpair upariṣṭāt pātv iti madhyam
7.5.3	prokṣaṇīśeṣaṃ dakṣiṇata uttaravedyai ninayec chucā tvārpayāmīti dveṣyaṃ manasā dhyāyan
7.5.4	pūrvavad ekasphyāṃ dakṣiṇato niḥsārya juhvāṃ pañcagṛhītaṃ gṛhītvā sarvatra hiraṇyam upāsyann akṣṇayottaravedim uttaranābhiṃ vā vyāghārayati
7.5.5	dakṣiṇam aṃsam uttarāṃ śroṇiṃ dakṣiṇām uttaram aṃsaṃ madhyam iti siṃhīr asīty etaiḥ pratimantram
7.5.6	bhūtebhyas tveti srucam udgṛhya pautudravaiḥ paridhibhir uttaravediṃ paridadhāti viśvāyur asīti madhyamaṃ dhruvakṣid asīti dakṣiṇam acyutakṣid asīty uttaram
7.5.7	paridhisaṃdhinā sarvāhutīr juhoti
7.6.1	agner bhasmāsīty uttaravedyāṃ saṃbhārān nivapati gulgulu sugandhitejanaṃ śvetām ūrṇāstukāṃ petvasyāntarāśṛṅgīyāṃ lūnasyālūnapūrvasya vā
7.6.2	vyāghāraṇaprabhṛti saṃbhāranivapanāntam uttaravedyām upary agnau dhāryamāṇa eke samāmananti
7.6.3	prokṣāntāṃ kṛtvodumbaraśākhābhiḥ plakṣaśākhābhir vā pracchādya vasati yady asadyaskālaḥ paśur bhavati
7.6.4	āhavanīye praṇayanīyam idhmam ādīpya sikatābhir upayamyāgnaye praṇīyamānāyānubrūhīti saṃpreṣyati / praṇīyamānāyānubrūhīti vā
7.6.5	udyamyāgnim āhavanīya udyatahomaṃ juhoti yat te pāvaka cakṛmā kaccid āgaḥ pūrvo yat sann aparo bhavāsi / ghṛtena tvaṃ tanvaṃ vardhayasva mā mā hiṃsīr adhigataṃ purastāt svāheti
7.6.6	prathamāyāṃ trir anūktāyām upayamanībhir upayamya harati
7.6.7	ūrṇāvantaṃ prathamaḥ sīda yonim iti hotur abhijñāyāgne bādhasva vi mṛdho nudasvāpāmīvā apa rakṣāṃsi sedha / asmāt samudrād bṛhato divo no 'pāṃ bhūmānam upa naḥ sṛjeha // yajña pratitiṣṭha sumatau suśevā ā tvā vasūni purudhā viśantu / dīrgham āyur yajamānāya kṛṇvann athāmṛtena jaritāram aṅgdhīha yajñaḥ pratyaṣṭhād iti saṃbhāreṣu pratiṣṭhāpya
7.7.1	agneḥ purīṣam asīty uttarata upayamanīr nyupya manuṣvat tvā nidhīmahi manuṣvat samidhīmahi / agne manuṣvad aṅgiro devān devāyate yajety upasamidhya dvādaśagṛhītena srucaṃ pūrayitvā sapta te agne samidhaḥ sapta jihvā iti saptavatyā pūrṇāhutiṃ juhoti
7.7.2	agnir vāyur ādityo viṣṇur yajñaṃ nayatu prajānan mainaṃ yajñahano vidan devebhyo yajñaṃ prabrūtāt pra pra yajñapatiṃ tira svāheti catasro 'timuktīr juhoti
7.7.3	eṣa paśubandhasyāhavanīyo yataḥ praṇayati sa gārhapatyaḥ
7.7.4	praṇīte ced agnihotrakāla etasminn evāgnihotraṃ juhuyāt
7.7.5	evam anyatra viprakrānte tantre
7.7.6	idhmābarhir āharati
7.7.7	trayoviṃśatidārur idhma āśvavālaḥ prastara aikṣavī vidhṛtī kārṣmaryamayāḥ paridhayaḥ
7.8.1	agnīn paristīrya pāṇiprakṣālanādi karma pratipadyate
7.8.2	yathārthaṃ pātrāṇi prayunakti
7.8.3	sphyam agnihotrahavaṇīṃ vasāhomahavanīṃ dvitīyāṃ juhūṃ pṛṣadājyadhānīṃ dvitīyām upabhṛtaṃ dve ājyasthālyau hṛdayaśūlam asiṃ kumbhīṃ plakṣaśākhāṃ śākhāpavitraṃ kārṣmaryamayyau vapāśrapaṇyau dviśūlām ekaśūlāṃ caudumbaraṃ maitrāvaruṇadaṇḍam āsyadaghnaṃ cubukadaghnaṃ vā raśane ca
7.8.4	pavitre kṛtvā yajamāna vācaṃ yaccheti saṃpreṣyati
7.8.5	vāgyataḥ pātrāṇi saṃmṛśya prokṣaṇīḥ saṃskṛtya brāhmaṇam āmantrya pātrāṇi prokṣaty atra vācaṃ visṛjate / sphyam ādāyottaraṃ parigrāhaṃ parigṛhya darśapūrṇamāsavat saṃpreṣyati / ājyena dadhnodehīti saṃpraiṣāntaṃ namati
7.8.6	srucāṃ saṃmārjanakāle sruvaṃ saṃmṛjya tasyāvṛtā svadhitim
7.8.7	juhūvad vasāhomahavanīm upabhṛdvat pṛṣadājyadhānīm / ājyaṃ nirupya dadhi nirvapati
7.8.8	adhiśrayaṇavarjaṃ dadhani kriyate
7.8.9	naitasya dadhnaḥ saṃskāro vidyata ity aparam
7.9.1	ājyagrahaṇakāle caturjuhvāṃ gṛhṇāti caturupabhṛti
7.9.2	dadhany ājyam ānīya mahīnāṃ payo 'sīti pṛṣadājyadhānyāṃ pañcagṛhītaṃ pṛṣadājyaṃ jyotir asi viśvarūpaṃ viśveṣāṃ devānāṃ samid iti vā
7.9.3	catur dhruvāyām
7.9.4	sādanakāla ājyāni sādayati
7.9.5	upabhṛdvat pṛṣadājyadhānīm
7.9.6	pūrvavad ājyāny abhimantryāgreṇāhavanīyaṃ yūpāvaṭaṃ parilikhaty ardham antarvedy ardhaṃ bahirvedi
7.9.7	pūrvavad abhrer ādānaṃ parilekhanaś ca
7.9.8	atha khanati yathā nāvir uparaṃ bhaviṣyatīti
7.9.9	agreṇāvaṭaṃ prāñcaṃ yūpaṃ nidhāya yat te śikvaḥ parāvadhīt takṣā hastena vāsyā / āpas tat sarvaṃ jīvalāḥ śundhantu śucayaḥ śucim iti yūpaṃ prakṣālyāthainaṃ yavamatībhiḥ prokṣati / pṛthivyai tveti mūlam antarikṣāya tveti madhyaṃ dive tvety agram
7.9.10	śundhatāṃ lokaḥ pitṛṣadana iti prokṣaṇīśeṣam avaṭe 'vanīya yavo 'sīti yavam avāsya pitṝṇāṃ sadanam asīti barhiṣāvastīrya svāveśo 'sīti prathamaparāpātinaṃ śakalam avāsya ghṛtena dyāvāpṛthivī āpṛṇethām iti sruveṇa śakale hutvā
7.10.1	yūpāyājyamānāyānubrūhīti saṃpreṣyaty ajyamānāyānubrūhy añjmo yūpam anubrūhīti vā
7.10.2	athainam asaṃskṛtenājyena yajamāno 'grataḥ śakalenānakti
7.10.3	aindram asīti caṣālam aktvā supippalābhyas tvauṣadhībhya iti pratimucya devas tvā savitā madhvānaktv iti sruveṇa saṃtatam avicchindann agniṣṭhām aśrim anakty oparāt
7.10.4	raśanādeśe triḥ sarvato yūpaṃ saṃmṛśati
7.10.5	añjanādi yūpaṃ yajamāno notsṛjaty ā parivyayaṇāt
7.10.6	yūpāyocchrīyamāṇāyānubrūhīti saṃpreṣyaty ucchrīyamāṇāyānubrūhīti vā
7.10.7	ud divaṃ stabhānāntarikṣaṃ pṛṇety ucchrayati
7.10.8	te te dhāmānīty avaṭe 'vadadhāti
7.10.9	viṣṇoḥ karmāṇi paśyateti dvābhyām āhavanīyenāgniṣṭhāṃ saṃminoti
7.10.10	yaṃ kāmayeta tejasainam ity uktam
7.10.11	agram āhavanīyam upanataṃ yūpasyāvanataṃ mūlam
7.10.12	anāvir uparaṃ kṛtvā brahmavaniṃ tvā kṣatravanim iti pradakṣiṇaṃ pāṃsubhiḥ paryūhya brahma dṛṃha kṣatraṃ dṛmheti maitrāvaruṇadaṇḍena samaṃ bhūmiparidṛṃhaṇaṃ kṛtvā
7.11.1	un nambhaya pṛthivīm ity adbhiḥ pariṣiñcati
7.11.2	darbhamayyau raśane bhavataḥ / dviguṇā dvivyāyāmā paśuraśanā triguṇā trivyāyāmā yūpasya
7.11.3	devasya tvā savituḥ prasava iti raśanām ādāya viṣṇoḥ karmāṇi paśyateti saraśanena pāṇinā yūpam unmārṣṭi
7.11.4	tad viṣṇoḥ paramaṃ padam ity agraṃ prekṣate / yūpāya parivīyamāṇāyānubrūhīti saṃpreṣyati / parivīyamāṇāyānubrūhīti vā
7.11.5	parivīr asīti nābhidaghne raśanayā triḥ pradakṣiṇaṃ yūpaṃ parivyayati madhyadeśe vā
7.11.6	yaṃ kāmayetorjainam ity uktam
7.11.7	adho dūraṃ parivyayed vṛṣṭikāmasyopari dūram avṛṣṭikāmasyety eke
7.11.8	yaṃ kāmayeta stry asya jayetety upānte tasya vyatiṣajya na praveṣṭayet
7.11.9	yaṃ kāmayeta pumān asya jāyetety āntaṃ tasya praveṣṭyāṇimati sthavimat pravīya divaḥ sūnur asīti svarum ādāyāntarikṣasya tvā sānāv avagūhāmīty uttareṇāgniṣṭhāṃ madhyame raśaṇāguṇe 'vagūhati
7.11.10	uttame sarveṣu vā / dvayor adharayor iti vājasaneyakam
7.12.1	paśuṃ snapayanti kūṭakarṇakāṇakhaṇḍabaṇḍaśloṇasaptaśaphavarjam
7.12.2	yady aṅgahīnaḥ syād aṅgato vā virujyeta
7.12.3	athaikeṣāṃ vaiṣṇavīm āgnāvaiṣṇavīṃ sārasvatīṃ barhaspatyām iti ca hutvā prayojayet
7.12.4	yo 'pannadan malaṃ tat paśūnām iti vijñāyate
7.12.5	iṣe tveti barhiṣī ādatte / upavīr asīti plakṣaśākhāṃ bahuparṇaśākhām apratiśuṣkāgrām asuṣirām
7.12.6	yaṃ kāmayetāpaśuḥ syād ity aparṇayā tasya śuṣkāgrayopākuryāt
7.12.7	tṛṇenopākarotīty eke
7.12.8	barhirbhyāṃ plakṣaśākhayā ca purastāt pratyañcaṃ paśum upākaroti / upo devān daivīr viśaḥ prajāpater jāyamānā iti caitābhyām upaspṛśann indrāgnibhyāṃ tvā juṣṭam upākaromīti
7.12.9	pañcakṛtvo devatopadeśanam upākaraṇe niyojane prokṣaṇe vapāyā uddharaṇe hṛdayasyābhighāraṇa iti
7.12.10	prajānantaḥ pratigṛhṇanti pūrva iti pañca hutvāgniṃ manthati
7.12.11	api vāgniṃ mathitvopākuryāt
7.12.12	agner janitram asīty adhimanthanaṃ śakalaṃ nidadhāti / vṛṣaṇau stha iti prāñcau darbhau
7.12.13	urvaśy asīty adharāraṇim ādatte / purūravā ity uttarāraṇim
7.12.14	devo vāṃ savitā madhvānaktv ity ājyasthālyā bile 'ṅktvā ghṛtenākte vṛṣaṇaṃ dadhāthām ity ubhe abhimantryāyur asīti samavadhāya
7.13.1	agnaye mathyamānāyānubrūhīti saṃpreṣyati / mathyamānāyānubrūhīti vā
7.13.2	prathamāyāṃ trir anūktāyāṃ triḥ pradakṣiṇam agniṃ manthati / gāyatraṃ chando 'nuprajāyasveti prathamaṃ traiṣṭubham iti dvitīyaṃ jāgatam iti tṛtīyam
7.13.3	tato yathāprāśu manthati
7.13.4	yadi mathyamāno na jāyeta rākṣoghnīr anubrūyāt
7.13.5	jātāyānubrūhīti jāte saṃpreṣyati / prahriyamāṇāyeti praharan
7.13.6	bhavataṃ naḥ samanasāv ity agreṇottaraṃ paridhim āhavanīye praharati saṃdhinā vā
7.13.7	agnāv agniś carati praviṣṭa iti prahṛtya sruveṇābhijuhoti
7.13.8	sāvitreṇa raśanām ādāya paśor dakṣiṇe bāhau parivīyordhvam utkṛṣyartasya tvā devahaviḥ pāśenārabha iti dakṣiṇe 'rdhaśirasi pāśenākṣṇayā pratimucya dharṣā mānuṣān ity uttarato yūpasya niyunakti
7.13.9	dakṣiṇata aikādaśinān
7.13.10	adbhyas tvauṣadhībhyaḥ prokṣāmīti prokṣati
7.13.11	apāṃ perur asīti pāyayati
7.13.12	svāttaṃ cit sadevaṃ havyam āpo devīḥ svadatainam ity upariṣṭād adhastāt sarvataś ca prokṣya vedaṃ nidhāya sāmidhenībhyaḥ pratipadyate
7.14.1	srucyam āghārya pratyākramya juhvā paśuṃ samanakti
7.14.2	saṃ te prāṇo vāyunā gacchatām iti śirasi / saṃ yajatrair aṅgānīty aṃsoccalayoḥ / saṃ yajñapatir āśiṣeti śroṇyām
7.14.3	dhruvāsamañjanādi karma pratipadyate samānam ā pravarāt
7.14.4	ṣaḍ ṛtvijaḥ
7.14.5	daivaṃ ca mānuṣaṃ ca hotārau vṛtvā punar āśrāvya maitrāvaruṇaṃ pravṛṇīte mitrāvaruṇau praśāstārau praśāstrād iti
7.14.6	tiṣṭhati paśāv ekādaśa prayājān yajati
7.14.7	samidbhyaḥ preṣyeti prathamaṃ saṃpreṣyati / preṣya preṣyetītarān
7.14.8	caturthāṣṭamayoḥ pratisamānīya daśeṣṭvaikādaśāyājyam avaśinaṣṭi
7.14.9	tān yajamānaḥ prākṛtair āditaś caturbhiś caturo 'numantrya caturthasyānumantraṇena duraḥprabhṛtīṃs trīn uttamena śeṣam
7.14.10	pratyākramya juhvā svarusvadhitī anakti / triḥ svaruṃ sakṛt svadhiter anyatarāṃ dhārām
7.14.11	svarum antardhāya svadhitinā paśuṃ samanakti ghṛtenāktau paśuṃ trāyethām iti śirasi
7.14.12	na vā svadhitinā svaruṇaiva
7.14.13	aktayā śṛtasyāvadyati paśum itarayā viśāsti
7.14.14	śamitre svadhitiṃ prayacchann āha śamitar eṣā te 'śriḥ spaṣṭāstv iti
7.15.1	paryagnaye kriyamāṇāyānubrūhīti saṃpreṣyati / paryagnaye 'nubrūhīti vā
7.15.2	āhavanīyād ulmukam ādāyāgnīdhraḥ pari vājapatiḥ kavir iti triḥ pradakṣiṇaṃ paryagni karoti paśuṃ yūpam āhavanīyaṃ śāmitradeśaṃ cātvālam / ājyāni cety eke
7.15.3	pratyapisṛjyolmukaṃ triḥ pratiparyeti
7.15.4	prajānantaḥ pratigṛhṇanti pūrva iti paryagnau kriyamāṇe 'pāvyāni juhoty ekaṃ dve trīṇi catvāri vā
7.15.5	paśupateḥ paśavo virūpāḥ sadṛśā uta / teṣāṃ yaṃ vavrire devās taṃ svarāḍ anumanyatām iti dvitīyām
7.15.6	ye badhyamānam iti pramucyamāne / pramuñcamānā iti praṇīyamāne
7.15.7	revatīr yajñapatiṃ priyadhā viśateti vapāśrapaṇībhyāṃ paśum anvārabhete adhvaryur yajamānaś ca / āśrāvya pratyāśrāvite saṃpreṣyaty upapreṣya hotar havyā devebhya iti
7.15.8	prāsmā agniṃ bharata stṛṇīta barhir iti hotur abhijñāyāhavanīyād ulmukam ādāyāgnīdhraḥ pūrvaḥ pratipadyate
7.15.9	śamitā paśuṃ nayati
7.15.10	uro antarikṣety antarā cātvālotkarāv udañcaṃ paśuṃ nayanti
7.15.11	nānā prāṇo yajamānasya paśunety adhvaryur japati
7.16.1	ūvadhyagohaṃ pārthivaṃ khanatād ity abhijñāyovadhyagohaṃ khanati
7.16.2	abhiparyagnikṛte deśa ulmukaṃ nidadhāti
7.16.3	sa śāmitraḥ
7.16.4	taṃ dakṣiṇena pratyañcaṃ paśum avasthāpya pṛthivyāḥ saṃpṛcaḥ pāhīti tasyādhastād barhir upāsyaty upākaraṇayor anyatarat
7.16.5	tasmin saṃjñapayanti pratyakśirasam udīcīnapādam
7.16.6	amāyuṃ kṛṇvantaṃ saṃjñapayatety uktvā parāṅ āvartate 'dhvaryuḥ
7.16.7	svarvid asi svar vittvā svar ihi svar mahyaṃ svaḥ paśubhyaḥ / lokavid asi lokaṃ vittvā lokam ihi lokaṃ mahyaṃ lokaṃ paśubhyaḥ / gātuvid asi gātuṃ vittvā gātum ihi gātuṃ mahyaṃ gātuṃ paśubhyaḥ / nāthavid asi nāthaṃ vittvā nātham ihi nāthaṃ mahyaṃ nāthaṃ paśubhyaḥ / na vā uv etan mriyase na riṣyasi devāṁ id eṣi pathibhiḥ sugebhiḥ yatra yanti sukṛto nāpi duṣkṛtas tatra tvā devaḥ savitā dadhātu // āśānāṃ tvāśāpālebhya ity eṣā / viśvā āśā madhunā saṃsṛjāmy anamīvā āpa oṣadhayo bhavantu / ayaṃ yajamāno mṛdho vyasyatām / agṛbhītāḥ paśavaḥ santu sarva ity uktvā parāṅ āvartate yajamānaḥ // nānā prāṇo yajamānasya paśunety adhvaryur japati
7.17.1	yāsām ūdhaś caturbilaṃ madhoḥ pūrṇaṃ ghṛtasya ca / tā naḥ santu payasvatīr asmin goṣṭhe vayovṛdhaḥ // iha paśavo viśvarūpā ramantām asmin yajñe viśvavido ghṛtācīḥ / agniṃ kulāyam abhisaṃvasānā asmāṁ avantu payasā ghṛteneti pṛṣadājyam avekṣamāṇau vāgyatāv āsāte adhvaryur yajamānaś ca
7.17.2	indrasya bhagaḥ suvite dadhātanemaṃ yajñaṃ yajamānaṃ ca sūrau / yo no dveṣṭy anu taṃ ravasvānāgaso yajamānasya vīrā iti ca vāśyamāne 'vekṣete
7.17.3	yat paśur māyum akṛteti saṃjñapte saṃjñaptahomaṃ juhoti
7.17.4	śamitāra upetaneti vapāśrapaṇībhyāṃ paśum upaito 'dhvaryur yajamānaś ca
7.17.5	paśoḥ pāśaṃ pramuñcaty aditiḥ pāśaṃ pramumoktv etam iti
7.17.6	saṃveṣṭya raśanāṃ grīvāsu nidhāyaikaśūlayopasajya cātvāla udasyaty arātīyantam adharaṃ karomīti
7.17.7	yady abhicared arātīyantam adharaṃ kṛṇomi yaṃ dviṣmas tasmin pratimuñcāmi pāśam iti tayā vṛkṣaṃ sthāṇuṃ stambhaṃ vāpidadhyāt
7.18.1	tataḥ pratiprasthātā patnīm udānayati
7.18.2	namas ta ātāneti patny ādityam upatiṣṭhate
7.18.3	anarvā prehīti prācīm udānayaty anumantrayata ity eke
7.18.4	āpo devīḥ śuddhāyuva iti cātvāle patny apo 'vamṛśaty ṛtvijo yajamānaś ca
7.18.5	na patnīty eke
7.18.6	adbhiḥ paśoḥ sarvān prāṇān āpyāyayati
7.18.7	sarvāṇy aṅgāny adhvaryur abhiṣiñcati patny āpyāyayati / etad vā viparītam / vāk ta āpyāyatām ity etair yathāliṅgam
7.18.8	yā te prāṇāñ chug jagāmeti hṛdayadeśam
7.18.9	meḍhraṃ ta āpyāyatām iti meḍhram
7.18.10	śuddhāś caritrā iti pādān
7.18.11	ekaikam āpyāyya japati śam adbhya iti purā stokānāṃ bhūmeḥ prāpaṇāt
7.18.12	śam oṣadhībhyaḥ śaṃ pṛthivyā iti bhūmyāṃ śesaṃ ninīyauṣadhe trāyasvainam ity upākaraṇayor avaśiṣṭaṃ dakṣiṇena nābhim antardhāya svadhite mainaṃ hiṃsīr iti svadhitinā pārśvatas tiryag ācchyati
7.18.13	barhiṣo 'graṃ savyena pāṇinādatte
7.18.14	atha madhyaṃ yata ācchyati tad ubhayato lohitenāṅktvā rakṣasāṃ bhāgo 'sīty uttaram aparam avāntaradeśaṃ nirasyāthainat savyena padābhitiṣṭhatīdam ahaṃ rakṣo 'vabādha idam ahaṃ rakṣo 'dhamaṃ tamo nayāmīti
7.19.1	iṣe tveti vapām utkhidya ghṛtena dyāvāpṛthivī prorṇvāthām iti vapayā dviśūlāṃ pracchādyorje tveti taniṣṭhe 'ntata ekaśūlayopatṛṇatti
7.19.2	devebhyaḥ kalpasvety abhimantrya devebhyaḥ śūndhasvety adbhir avokṣya devebhyaḥ śūmbhasveti svadhitinā vapāṃ nimṛjyācchinno rāyaḥ suvīra indrāgnibhyāṃ tvā juṣṭām utkṛntāmīty utkṛntati
7.19.3	muṣṭinā śamitā vapoddharaṇam apidhāyāsta ā vapāyā homāt
7.19.4	pratyuṣṭaṃ rakṣaḥ pratyuṣṭā arātaya iti śāmitre vapāṃ pratitapya namaḥ sūryasya saṃdṛśa ity ādityam upasthāyorv antarikṣam anv ihīty abhipravrajati
7.19.5	ulmukaikadeśam ādāyāgnīdhraḥ pūrvaḥ pratipadyate
7.19.6	vapāśrapaṇī punar anvārabhate yajamānaḥ
7.19.7	ulmukaikadeśam āhavanīye pratyapisṛjati
7.19.8	nirdagdhaṃ rakṣo nirdagdhā arātaya ity āhavanīyasyāntame 'ṅgāre vapāṃ nikūḍyāntarā yūpam āhavanīyaṃ ca dakṣiṇātihṛtya pratiprasthātre prayacchati
7.19.9	tāṃ dakṣiṇata āsīnaḥ pratiprasthātāhavanīye śrapayati
7.20.1	vāyo vīhi stokānām iti barhiṣo 'gram adhastād vapāyā upāsyati
7.20.2	tvām u te dadhire havyavāham iti sruveṇa vapām abhijuhoti
7.20.3	prādurbhūteṣu stokeṣu stokebhyo 'nubrūhīti saṃpreṣyati
7.20.4	alohinīṃ suśṛtāṃ kṛtvā supippalā oṣadhīḥ kṛdhīti dakṣiṇasyāṃ vediśroṇyāṃ barhiṣi plakṣaśākhāyām āsādya prayutā dveṣāṃsīti vapāśrapaṇī pravṛhya nidhāya ghṛtavati śabde juhūpabhṛtāv ādāya dakṣiṇātikramyāśrāvya pratyāśrāvite saṃpreṣyati svāhākṛtībhyaḥ preṣya svāhākṛtibhyaḥ preṣyeti vā
7.20.5	vaṣaṭkṛte hutvā pratyākramya śeṣeṇa dhruvām abhighārya pṛṣadājyam abhighārayaty atha vapām / etad vā viparītam
7.20.6	nopabhṛtam
7.20.7	ājyabhāgau yajati
7.20.8	tau na paśau karoti / na soma ity eke
7.20.9	svāhā devebhya iti pūrvaṃ parivapyaṃ hutvā juhvām upastīrya hiraṇyaśakalam avadhāya kṛtsnāṃ vapām avadāya hiraṇyaśakalam upariṣṭāt kṛtvābhighārayati
7.20.10	evaṃ pañcāvattā bhavati
7.20.11	caturavattino 'pi pañcāvattaiva syāt
7.21.1	indrāgnibhyāṃ chāgasya vapāyā medaso 'nubrūhīndrāgnibhyāṃ chāgasya vapāyā medasaḥ preṣyeti saṃpraiṣau
7.21.2	jātavedo vapayā gaccha devān iti vaṣaṭkṛte hutvā pratyākramya devebhyaḥ svāhety uttaraṃ parivapyaṃ hutvā vapoddharaṇam abhighārayaty uttaratas tiṣṭhan
7.21.3	pratiprasthātāhavanīye vapāśrapaṇī praharati svāhordhvanabhasaṃ mārutaṃ gacchatam iti prācīṃ dviśūlāṃ pratīcīm ekaśūlām / etad vā viparītam
7.21.4	athaine adhvaryuḥ saṃsrāveṇābhijuhoti
7.21.5	atra yajamāno varaṃ dadāty anaḍvāhaṃ tisro vā dhenūs tisro vā dakṣiṇāḥ
7.21.6	samutkramya sahapatnīkāḥ pañcabhiś catvāle mārjayante // āpo hi ṣṭhā mayobhuva iti tisraḥ // idam āpaḥ pravahatāvadyaṃ ca malaṃ ca yat / yad vābhidudrohānṛtaṃ yad vā śepe abhīruṇam // āpo mā tasmād enaso viśvān muñcatv aṃhasaḥ / nir mā muñcāmi śapathān nir mā varuṇād adhi / nir mā yamasya paḍbīśāt sarvasmād devakilbiṣād atho manuṣyakilbiṣād iti
7.22.1	paśupuroḍāśasya pātrasaṃsādanādi karma pratipadyate
7.22.2	yathārthaṃ pātrayogaḥ
7.22.3	nirvapaṇakāle vrīhimayaṃ paśupuroḍāśaṃ nirvapaty ekādaśakapālaṃ dvādaśakapālaṃ vā
7.22.4	yaddevataḥ paśus taddevato bhavati
7.22.5	haviṣkṛtā vācaṃ visṛjya paśuṃ viśāsti
7.22.6	hṛdayaṃ jihvā vakṣo yakṛd vṛkyau savyaṃ dor ubhe pārśve dakṣiṇā śroṇir gudatṛtīyam iti daivatāni / dakṣiṇaṃ doḥ savyā śroṇir gudatṛtīyam iti sauviṣṭakṛtāni / klomānaṃ plīhānaṃ purītataṃ vaniṣṭhum adhyūdhnīṃ medo jāghanīm ity uddharati
7.22.7	gudaṃ mā nirvleṣīr iti saṃpreṣyati
7.22.8	mā viparyāsta ity artho bhavati
7.22.9	udakpavitre kumbhyāṃ paśum avadhāya śūle praṇīkṣya hṛdayaṃ śāmitre śrapayati
7.22.10	avahananādi karma pratipadyate
7.22.11	vapayā pracarya puroḍāśena pracarati / śṛte vā paśau
7.22.12	indrāgnibhyāṃ puroḍāśasyānubrūhīndrāgnibhyāṃ puroḍāśasya preṣyeti saṃpraiṣau // indrāgnibhyāṃ puroḍāśasyāvadīyamānasyānubrūhīndrāgnibhyāṃ puroḍāśasya preṣyeti vā
7.22.13	agnaye 'nubrūhy agnaye preṣyeti sviṣṭakṛtaḥ saṃpraiṣau
7.23.1	prāśitram avadāyeḍāṃ na yajamānabhāgam
7.23.2	havirāhutiprabhṛtīḍāntaḥ saṃtiṣṭhate
7.23.3	upahutāṃ maitrāvaruṇaṣaṣṭhā bhakṣayitvā pūrvavat prastare mārjayitvā sruveṇa pṛṣadājyasyopahatya vedenopayamya triḥ pṛcchati śṛtaṃ havīḥ3 śamitar iti
7.23.4	śṛtam itītaraḥ pratyāha
7.23.5	ardhādhve dvitīyaṃ prāpya tṛtīyam
7.23.6	pūṣā mā paśupāḥ pātv iti prathame 'bhipravrajati / pūṣā mā pathipāḥ pātv iti dvitīye / pūṣā mādhipāḥ pātv iti tṛtīye
7.23.7	śūlāt pravṛhya hṛdayaṃ kumbhyām avadhāya saṃ te manasā mana iti pṛṣadājyena hṛdayam abhighārayaty uttarataḥ parikramya
7.23.8	ājyena paśuṃ yas ta ātmā paśuṣu praviṣṭa iti
7.23.9	svāhoṣmaṇo 'vyathiṣyā ity udyantam ūsmāṇam anumantrayate
7.23.10	paśuṃ haran pārśvato hṛdayaśūlaṃ dhārayaty anupaspṛśann ātmānam itarāṃś ca
7.23.11	antarā yūpam āhavanīyaṃ ca dakṣiṇātihṛtya pañcahotrā ṣaḍḍhotrā vā dakṣiṇasyāṃ vediśroṇyām āsādya catasṛṣūpastṛnīte juhūpabhṛtor vasāhomahavanyāṃ samavattadhānyām iti
7.23.12	juhūpabhṛtor hiraṇyaśakalāv avadhāya barhiṣi plakṣaśākhāyām avadānāny avadyan saṃpreṣyati
7.24.1	manotāyai haviṣo 'vadīyamānasyānubrūhīti
7.24.2	hṛdayasyāgre 'vadyati / atha jihvāyā atha vakṣaso yāthākāmītareṣām
7.24.3	madhyato gudasyāvadyatīty uktam
7.24.4	yathoddhṛtaṃ vā
7.24.5	daivatānāṃ dvirdvir avadāya juhvām avadadhāti / upabhṛti sauviṣṭakṛtānāṃ sakṛtsakṛt
7.24.6	gudaṃ traidhaṃ vibhajya sthavimad upayaḍbhyo nidhāya madhyamaṃ dvaidhaṃ vibhajya daivateṣv avadadhāti / aṇimat sauviṣṭakṛteṣu
7.24.7	api vā dvaidhaṃ vibhajya sthavimad upayaḍbhyo nidhāyetarat traidhaṃ vibhajya madhyaṃ dvaidhaṃ vibhajya daivateṣv avadadhāti / aṇimat sauviṣṭakṛteṣu sthaviṣṭham iḍāyām
7.24.8	tredhā medo 'vadyati dvibhāgaṃ srucos tṛtīyaṃ samavattadhānyām
7.24.9	yūṣe medo 'vadhāya medasā srucau prāvṛtya hiraṇyaśakalāv upariṣṭātkṛtvābhighārayati
7.24.10	samavattadhānyāṃ ṣaḍ ādyānīḍām avadyati vaniṣṭhuṃ saptamam / ṣaḍbhyo vā vaniṣṭhoḥ saptamāt
7.24.11	anasthibhir iḍāṃ vardhayati
7.24.12	klomānaṃ plīhānaṃ purītatam ity anvavadhāya yūṣṇopasicyābhighārayati
7.25.1	apāṃ tvauṣadhīnāṃ rasaṃ gṛhṇāmīti vasāhomahavanyāṃ vasāhomaṃ gṛhṇāti
7.25.2	svadhitinā dhārāṃ chinatti
7.25.3	dviḥ pañcāvattinaḥ
7.25.4	śrīr asīti pārśvena vasāhomaṃ prayauti
7.25.5	vātasya tvā dhrajyā iti tenaivāpidadhāti / svadhitinā vā prayauti / svadhitināpidadhātīty eke
7.25.6	atha yan na śīrṣṇo 'vadyati nāṃsayor nāṇūkasya nāparasakthyor anavadānīyāni
7.25.7	tāni śṛtaiḥ saṃnidhāya saṃmṛśaty aindraḥ prāṇo aṅge-aṅga iti
7.25.8	atha haviṣā pracarati
7.25.9	indrāgnibhyāṃ chāgasya haviṣo 'nubrūhīndrāgnibhyāṃ chāgasya haviṣaḥ preṣyeti saṃpraiṣau
7.25.10	yājyāyā ardharce pratiprasthātā vasāhomaṃ juhoti ghṛtaṃ ghṛtapāvānaḥ pibateti
7.25.11	udrekeṇa diśaḥ pradiśa iti pratidiśaṃ juhoti / madhye pañcamena
7.25.12	prāñcam uttamaṃ saṃsthāpya namo digbhya ity upatiṣṭhate
7.25.13	vaṣaṭkṛte juhoti
7.25.14	atra vā diśaḥ pratiyajet / upariṣṭād vā vanaspateḥ sviṣṭakṛto vā
7.25.15	pratyākramya juhvām upastīrya sakṛt pṛṣadājyasyopahatya dvir abhighārya vanaspataye 'nubrūhi vanaspataye preṣyeti saṃpraiṣau / vaṣaṭkṛte juhoti
7.25.16	sviṣṭakṛdvad yajamāno 'numantrayate
7.25.17	upary āhavanīye juhvām aupabhṛtāni viparyasyann āhāgnaye sviṣṭakṛte 'nubrūhy agnaye sviṣṭakṛte preṣyeti saṃpraiṣau
7.25.18	vaṣaṭkṛte hutvā pratyākramyāyatane srucau sādayati
7.26.1	atreḍāyā niravadānam eke samāmananti
7.26.2	avāntareḍām avadyati
7.26.3	meda upastīrya medasābhighārayati
7.26.4	yaṃ kāmayetāpaśuḥ syād ity amedaskaṃ tasmā ity uktam
7.26.5	upahūtāṃ maitrāvaruṇaṣaṣṭhā bhakṣayanti / pratiprasthātā saptamaḥ
7.26.6	vaniṣṭhum agnīdhe ṣaḍavattaṃ saṃpādayati
7.26.7	adhyūdhnīṃ hotre harati
7.26.8	agnīd aupayajān aṅgārān āharopayaṣṭar upasīda brahman prasthāsyāmaḥ samidham ādhāyāgnīt paridhīṃś cāgniṃ ca sakṛt-sakṛt saṃmṛḍḍhīti saṃpreṣyati
7.26.9	āgnīdhrād aupayajān aṅgārān āharati / hotrīya upayajati
7.26.10	śāmitrān nirūḍhapaśubandha uttarasyāṃ vediśroṇyām
7.26.11	gudakāṇḍam ekādaśadhā tiryak chittvāsaṃbhindann aparyāvartayann anūyājānāṃ vaṣaṭkṛte-vaṣaṭkṛta ekaikaṃ gudakāṇḍaṃ pratiprasthātā hastena juhoti samudraṃ gaccha svāhety etaiḥ pratimantram
7.26.12	sarvāṇi hutvādbhyas tvauṣadhībhya iti barhiṣi lepaṃ nimṛjya mano me hārdi yaccheti japati / pṛṣadājyaṃ juhvām ānīya pṛṣadājyadhānīm upabhṛtaṃ kṛtvā tenaikādaśānūyājān yajati
7.26.13	devebhyaḥ preṣyeti prathamaṃ saṃpreṣyati / preṣya preṣyetītarān
7.26.14	tān yajamānaḥ prākṛtair anumantrayate
7.27.1	prathamenādyāṃś caturo daśamaṃ ca / dvitīyena prāg vanaspateḥ / uttamena śeṣam
7.27.2	uttarayor vikāreṣūbhau hotāraṃ codayato 'dhvaryur maitrāvaruṇaś ca yajeti
7.27.3	atra svaror añjanam eke samāmananti
7.27.4	pratyākramya juhvāṃ svarum avadhāyānūyājānte juhoti dyām te dhūmo gacchatv antarikṣam arciḥ pṛthivīṃ bhasmanā pṛṇasva svāheti
7.27.5	samānam ā pratyāśrāvaṇāt
7.27.6	sūktavākapraiṣo vikriyate
7.27.7	taṃ maitrāvaruṇo brūyād agnim adya hotāram avṛṇīteti
7.27.8	dhruvāvarjaṃ catasṛbhiḥ paridhīn abhijuhoti
7.27.9	dakṣiṇena vihāraṃ jāghanīṃ hṛtvā tayā patnīḥ saṃyājayanti
7.27.10	ājyena somatvaṣṭārāv iṣṭvottānāyai jāghanyai devānāṃ patnībhyo 'vadyati / nīcyā agnaye gṛhapataye
7.27.11	uttānāyai hotra iḍām avadyati nīcyā agnīdhe
7.27.12	tāṃ patnyai prayacchati tāṃ sādhvaryave 'nyasmai vā brāhmaṇāya
7.27.13	bāhuṃ śamitre
7.27.14	taṃ sa brāhmaṇāya yady abrāhmaṇo bhavati
7.27.15	yajña yajñaṃ gaccheti trīṇi samiṣṭayajūṃṣi hutvānupaspṛśan hṛdayaśūlam udaṅ paretyāsaṃcare 'pa upaninīya śuṣkārdrayoḥ saṃdhāv udvāsayati śug asīti dveṣyaṃ manasā dhyāyan
7.27.16	sumitrā na āpa oṣadhaya iti tasmiṃś cātvāle vā sahapatnīkā mārjayitvā dhāmno-dhāmno rājann ud uttamam ity ādityam upasthāyaidho 'sy edhiṣīmahīty āhavanīye samidha ādhāyāpo anvacāriṣam ity upatiṣṭhante
7.28.1	iṣṭividho vā anyaḥ paśubandhaḥ somavidho 'nyaḥ / sa yatraitad apaḥ praṇayati pūrṇapātraṃ ninayati viṣṇukramān krāmati sa iṣṭividho 'to 'nyaḥ somavidha iti vājasaneyakam
7.28.2	yūpaṃ yajamāna upatiṣṭhate namaḥ svarubhyaḥ sannān māvagātāpaścāddaghvānnam bhūyāsam // śṛṅgāṇīvec chṛṅgiṇāṃ saṃdadṛśrire caṣālavantaḥ svaravaḥ pṛthivyām / te devāsaḥ svaravas tasthivāṃso namaḥ sakhibhyaḥ sannān māvagāta // āśāsānaḥ suvīryam iti ca
7.28.3	upasthāya yajña śaṃ ca ma iti japati
7.28.4	āhutyai vā etaṃ vanaspatibhyaḥ pracyāvayanty upayajya manuṣyāḥ prayānti / yūpo vai yajñasya duriṣṭam āmuñcate / yad yūpam upaspṛśed duriṣṭaṃ yajñasyāmuñcet tam abhimantrayeta vāyav eṣa te vāyav ity ekam / vāyav etau te vāyav iti dvau / vāyav ete te vāyav iti bahūn
7.28.5	aindrāgno nirūḍhapaśubandhaḥ sauryaḥ prājāpatyo vā
7.28.6	tena saṃvatsare-samvatsare yajeta / ṣaṭsu-ṣaṭsu māseṣv ity eke
7.28.7	ṛtuvyāvṛttau sūyavasa āvṛttimukha-āvṛttimukhe vā
7.28.8	māṃsīyanti ha vā agnayo 'juhvato yajamānasya / te yajamānam eva dhyāyanti / yajamānaṃ saṃkalpayanti / pacanti ha vā anyeṣv agniṣu vṛthāmāṃsam / athaiteṣāṃ nānyā māṃsāśā vidyate / yasyo caite bhavanti taṃ tato nānījānaṃ paśunā saṃvatsaro 'tīyāt / āyuṣyo ha vā asyaiṣa ātmaniṣkrayaṇa iti vājasaneyakaṃ bhavati bhavati
8.1.1	akṣayyaṃ ha vai cāturmāsyayājinaḥ sukṛtaṃ bhavati
8.1.2	phālugunyāṃ paurṇamāsyāṃ caitryāṃ vā vaiśvadevena yajate
8.1.3	pūrvasmin parvaṇi pañcahotāraṃ manasānudrutyāhavanīye sagrahaṃ hutvānvārambhaṇīyām iṣṭiṃ nirvapati vaiśvānaraṃ dvādaśakapālaṃ pārjanyaṃ ca carum
8.1.4	vaiśvānaro na ūtyā pṛṣṭo divīti vaiśvānarasya yājyānuvākye // parjanyāya pragāyata divas putrāya mīḍhuṣe / sa no yavasam icchatu // acchā vada tavasaṃ gīrbhir ābhiḥ stuhi parjanyaṃ namasāvivāsa / kanikradad vṛṣabho jīradānū reto dadhātv oṣadhīṣu garbham iti pārjanyasya // hiraṇyaṃ vaiśvānare dadāti dhenuṃ pārjanye / siddham iṣṭiḥ saṃtiṣṭhate
8.1.5	prācīnapravaṇe vaiśvadevena yajate
8.1.6	paśubandhavad gārhapatyād agniṃ praṇayan nodyatahomaṃ juhoti
8.1.7	ūrṇāvantaṃ prathamaḥ sīda yonim iti hotur abhijñāyāhavanīyāyatana ūrṇāstukāṃ nidhāya tasyām agniṃ pratiṣṭhāpayati
8.1.8	nānuttaravedike pāśukaṃ praṇayanaṃ vidyata ity aparam
8.1.9	agnīn anvādhāya śākhām āhṛtya vaiśvadevyā āmikṣāyā vatsān apākaroti
8.1.10	prasūmayaṃ barhiḥ prastaraś ca
8.1.11	tredhā saṃnaddhaṃ punar ekadhā
8.1.12	tasmin mantraḥ
8.1.13	tathedhmaḥ
8.1.14	trayoviṃśatidāruḥ
8.1.15	trīn kalāpān saṃnahyaikadhā punaḥ saṃnahyati
8.1.16	pūrvavad vaiśvadevyāḥ sāyaṃdohaṃ dohayati
8.2.1	śvo bhūte pātrasaṃsādanakāle pālāśaṃ vājinapātraṃ prayunakti srucaṃ vā
8.2.2	nirvapaṇakāla āgneyam aṣṭākapālam iti yathāsamāmnātam aṣṭau havīṃṣi nirvapati
8.2.3	teṣāṃ pauṣṇāntāni pañca saṃcarāṇi
8.2.4	piṣṭānāṃ pauṣṇaṃ śrapayati
8.2.5	tapte prātardohe sāyaṃdoham ānayati
8.2.6	yat saṃvartate sāmikṣā / yad anyat tad vājinam
8.2.7	paśuvat saṃpraiṣaḥ / tathājyāni
8.2.8	pṛṣadājye vikāraḥ / mahīnāṃ payo 'sīti pṛṣadājyadhānyāṃ dvir ājyaṃ gṛhṇāti dvir dadhi sakṛd ājyam
8.2.9	udvāsanakāla āmikṣāṃ saṃhatya dvayoḥ pātrayor uddhṛtya vājinaikadeśenopasiñcati
8.2.10	alaṃkaraṇakāla ājyenaikakapālam abhipūrayaty āviḥpṛṣṭhaṃ vā kṛtvā vyāgṛtībhir havīṃṣy āsādayati
8.2.11	utkare vājinam
8.2.12	pañcahotrā yajamānaḥ sarvāṇi havīṃṣy āsannāny abhimṛśati
8.2.13	paśuvan nirmathyaḥ sāmidhenyaś ca
8.2.14	nava prayājāḥ
8.2.15	caturthottamāv antareṇa paśukāś catvāro duraḥprabhṛtayaḥ praiṣapratīkayājyāḥ
8.2.16	paśuvat samānayanam
8.2.17	pracaraṇakāla upāṃśu sāvitreṇa pracarya pūrvavad ekakapālena pracarati
8.2.18	madhuś ca mādhavaś ceti caturbhir māsanāmabhir ekakapālam abhijuhoti
8.2.19	dakṣiṇākāle prathamajaṃ vatsaṃ dadāti mithunau vā gāvau
8.2.20	pṛṣadājyaṃ juhvām ānīya pṛṣadājyadhānīm upabhṛtaṃ kṛtvā tena navānūyājān yajati
8.3.1	aṣṭāv ādyāḥ pāśukāḥ praiṣavarjam
8.3.2	uttamenottamam
8.3.3	devān yajeti prathamaṃ saṃpreṣyati / yaja yajetītarān
8.3.4	saṃvatsarīṇāṃ svastim āśāste / divyaṃ dhāmāśāsta iti sūktavākasyāśiḥṣu hotānuvartayate
8.3.5	evaṃ yajamāno japati / āśāsa iti mantraṃ saṃnamati
8.3.6	paridhīn prahṛtya saṃsrāvāntaṃ kṛtvā vājinapātra upastīryāntarvedi barhir anuviṣiñcan vājinaṃ gṛhṇāti
8.3.7	nābhighārayati
8.3.8	vājibhyo 'nubrūhi vājino yajeti saṃpraiṣau / vaṣaṭkṛte camasena juhoti / srucā vānuviṣicyamānayānuvaṣaṭkṛte ca
8.3.9	ūrdhvajñur āsīno 'navānaṃ hotā yajati
8.3.10	vājinasyāgne vīhīty anuyajati
8.3.11	trayāṇāṃ ha vai haviṣāṃ sviṣṭakṛtena samavadyati somasya vājinasya gharmasyeti
8.3.12	udrekeṇa paśubandhavad diśaḥ pratījyāntarvedi śeṣaṃ sarve samupahūya bhakṣayanti
8.3.13	asāvasāv upahvayasveti karmanāmadheyenāmantrayate
8.3.14	upahūta iti prativacanaḥ
8.3.15	hotā prathamo bhakṣayati yajamāna uttamaḥ / yajamānaḥ prathamaś cottamaś cety eke
8.3.16	vājināṃ bhakṣo avatu vājo asmāṁ retaḥ siktam amṛtaṃ balāya / sa na indriyaṃ draviṇaṃ dadhātu mā riṣāma vājinaṃ bhakṣayantaḥ / tasya te vājibhir bhakṣaṃkṛtasya vājibhiḥ sutasya vājipītasya vājinasyopahūtasyopahūto bhakṣayāmīti bhakṣayati
8.3.17	paśuvat samiṣṭayajūṃṣi
8.3.18	siddham iṣṭiḥ saṃtiṣṭhate
8.4.1	śvo bhūte paurṇamāsyeṣṭvā prasūtā devena savitrā daivyā āpa undantu te tanuṃ dīrghāyutvāya varcasa ity upodya tryeṇyā śalalyekṣukāṇḍenekṣuśalākayā vā lauhena ca kṣureṇaudumbareṇa ni keśān vartayate vāpayate śmaśrūṇi
8.4.2	ṛtam eva parameṣṭhy ṛtaṃ nātyeti kiṃcana / ṛte samudra āhita ṛte bhūmir iyaṃ śritā // agnis tigmena śociṣā tapa ākrāntam uṣṇihā / śiras tapasy āhitaṃ vaiśvānarasya tejasā // ṛtenāsya nivartaye satyena parivartaye / tapasāsyānuvartaye śivenāsyopavartaye śagmenāsyābhivartaya iti nivartayati
8.4.3	tad ṛtaṃ tat satyaṃ tad vrataṃ tac chakeyaṃ tena śakeyaṃ tena rādhyāsam iti yajamāno japati / brāhmaṇa ekahoteti cānuvākam
8.4.4	tasya parvasv antarālavratāni
8.4.5	na māṃsam aśnāti na striyam upaiti
8.4.6	ṛtve vā jāyām
8.4.7	noparyāste
8.4.8	jugupsetānṛtāt
8.4.9	prāṅ śete
8.4.10	madhv aśnāti
8.4.11	madhvaśanaṃ syād ity ekam / vyañjanārtham ity aparam
8.4.12	ṛtuyājī vā anyaś cāturmāsyayājy anyaḥ
8.4.13	yo vasanto 'bhūt prāvṛḍ abhūc charad abhūd iti yajate sa ṛtuyājī / atha yaś caturṣucaturṣu sa cāturmāsyayājī // vasante vaiśvadevena yajate prāvṛṣi varuṇapraghāsaiḥ / śaradi sākamedhair iti vijñāyate
8.5.1	tataś caturṣu māseṣv āṣāḍhyāṃ śravaṇāyāṃ vodavasāya varuṇapraghāsair yajate
8.5.2	prarūḍhakakṣe yaṣṭavyam iti bahvṛcabrāhmaṇaṃ bhavati
8.5.3	tasya vaiśvadevavatkalpaḥ
8.5.4	vedau kṛtvāgreṇa gārhapatyaṃ same prācī vedī bhavataḥ
8.5.5	uttarām adhvaryuḥ karoti dakṣiṇāṃ pratiprasthātā / uttare vihāre 'dhvaryuś carati dakṣiṇe pratiprasthātā
8.5.6	ubhayatra kṛtsnaṃ tantram
8.5.7	api patnīsaṃyājāḥ
8.5.8	ekavat saṃpraiṣaḥ
8.5.9	dvivad brahmānujānāti
8.5.10	dvyaṅgulaṃ tryaṅgulaṃ caturaṅgulaṃ pṛthamātraṃ rathavartmamātraṃ sītāmātraṃ prādeśamātreṇa vā tiryagasaṃbhinne vedī bhavataḥ
8.5.11	antarā vedī pratiprasthātuḥ saṃcaraḥ
8.5.12	apareṇottarāṃ vediṃ stambayajur haran nādhvaryum abhipariharati
8.5.13	utkare nivapati
8.5.14	samāna utkaraḥ
8.5.15	pañcartvijaḥ
8.5.16	yad evādhvaryuḥ karoti tat pratiprasthātā
8.5.17	yat kiṃca vācākarmīṇam adhvaryur eva tat kuryāt
8.5.18	yugapatkālān vā nigadān
8.5.19	sādhāraṇadravyāṃś ca saṃskārān
8.5.20	prāguttarāt parigrāhāt kṛtvaikasphyayā vedī anusaṃbhinatti / daksiṇasyā uttarāyai śroṇeḥ prakramyā dakṣiṇād aṃsād uttarasyāḥ
8.5.21	uttarasyāṃ vedyāṃ paśubandhavad uttaravedim upavapati
8.5.22	kāle paśubandhavad gārhapatyād agnī praṇayataḥ
8.5.23	nodyatahomau juhutaḥ
8.5.24	antarā vedī pratiprasthātā pratipadyate / uttareṇottarāṃ vedim adhvaryuḥ
8.5.25	pūrvo 'dhvaryur uttaravedyām agniṃ pratiṣṭhāpayati / jaghanyaḥ pratiprasthātā dakṣiṇasyām
8.5.26	agnīn anvādhāya pṛthak śākhe āharataḥ
8.5.27	tathedhmābarhiṣī
8.5.28	marutyāḥ pratiprasthātā vatsān apākaroti / vāruṇyā adhvaryuḥ
8.5.29	śamīmayyo hiraṇmayyo vā sruvo bhavanti
8.5.30	yathādevataṃ sāyaṃdohau dohayataḥ
8.5.31	sadyaskālā vā varuṇapraghāsāḥ
8.5.32	evaṃ sati laukikena dadhnāmikṣākarma syāt
8.5.33	prātardohavikāram eka āmikṣāpayasyam āhuḥ
8.5.34	nirvapaṇakāla āgneyam aṣṭākapālam iti navottarāṇi havīṃṣi nirvapati
8.5.35	sarve yavā bhavanti
8.5.36	api vā pauṣṇaḥ karambhapātrāṇi meṣāv iti yavānāṃ vrīhīṇām itarāṇi
8.5.37	etasmin kāle pratiprasthātā tūṣṇīṃ karambhapātrārthān yavān nirvapati
8.5.38	yajuṣādhvaryur meṣārthān / meṣyarthān pratiprasthātā
8.5.39	tayor āmikṣāvad daivatam
8.5.40	āmapeṣāṇāṃ patnī karambhapātrāṇi karoti
8.5.41	yāvanto yajamānasyāmātyāḥ sastrīkās tāvanty ekātiriktāni
8.5.42	āmapeṣāṇāṃ meṣapratikṛtī bhavataḥ
8.5.43	meṣam adhvaryuḥ karoti meṣīṃ pratiprasthātā
8.6.1	striyāḥ strivyañjanāni
8.6.2	puṃsaḥ puṃvyañjanāni
8.6.3	api vā pūrvedyur anvāhāryapacane vituṣān iva yavān kṛtvā teṣām īṣadupataptānāṃ patnī karambhapātrāṇi karoti
8.6.4	atrāpi meṣaṃ meṣīṃ ca karotīti vājasaneyakam
8.6.5	aindrāgnaparyantāny adhiśrityaikādaśasu kapāleṣu meṣīm adhiśrayati / aṣṭāsu meṣam
8.6.6	kumbhīpākyau vā bhavataḥ
8.6.7	kāyam ekakapālam adhiśrityāpyebhyo ninīyāgnī praṇayata iti vājasaneyakam
8.6.8	paśuvat saṃpraiṣaḥ / tathājyāni
8.6.9	pṛṣadājye vikāraḥ / mahīnāṃ payo 'sīti pṛṣadājyadhānyāṃ sakṛd ājyaṃ gṛhṇāti / dvir dadhi dvir ājyam
8.6.10	yady u vai śravaṇāyāṃ saṃsṛjya gṛhṇīyāt
8.6.11	udvāsanakāle 'naiḍakībhir ūrṇābhir meṣapratikṛtī lomaśau kurutaḥ
8.6.12	tadabhāve kuśorṇā niśleṣya mārutyāṃ meṣam avadadhāti / vāruṇyāṃ meṣīm
8.6.13	athābhyāṃ śamīparṇakarīrāṇy upavapati paraḥśatāni paraḥsahasrāṇi vā
8.6.14	karaṃbhapātreṣu cānvopyāṣṭāv uttarasyāṃ vedyāṃ havīṃṣy āsādayati
8.6.15	ekāṃ mārutīṃ pratiprasthātā dakṣiṇasyāṃ karambhapātrāṇi ca
8.6.16	atra meṣapratikṛtī vyatiharataḥ
8.6.17	mārutyāṃ meṣīm avadadhāti / vāruṇyāṃ meṣam
8.6.18	paśuvan nirmanthyau sāmidhenyaś ca nava prayājānūyājāḥ
8.6.19	praghāsyān havāmaha iti pratiprasthātā patnīm udānayaty etac ca vācayati
8.6.20	tāṃ pṛcchati patni kati te jārā iti
8.6.21	yān ācaṣṭe tān varuṇo gṛhṇātv iti nirdiśati
8.6.22	yaj jāraṃ santaṃ na prabrūyāt priyaṃ jñātiṃ rundhyāt / asau me jāra iti nirdiśet / nirdiśyaivainaṃ varuṇapāśena grāhayatīti vijñāyate
8.6.23	saṃmṛṣṭa uttaro 'gnir bhavaty asaṃmṛṣṭo dakṣiṇaḥ / athāntarā vedī gatvā yajamānaḥ patnī cottareṇa vottarāṃ vedim aiṣīke śūrpe karambhapātrāṇy opya śīrṣann adhinidhāya purastāt pratyañcau tiṣṭhantau dakṣiṇe 'gnau śūrpeṇa juhutaḥ
8.6.24	mo ṣū ṇa indreti yajamānaḥ puro'nuvākyām anvāha / yad grāma ity ubau yājyām
8.6.25	akran karma karmakṛta iti viparāyantau japataḥ
8.6.26	api vādhvaryuḥ pratiprasthātā vā juhuyāt / anvārabheyātām itarau
8.6.27	atra dakṣiṇam agniṃ saṃmārṣṭi
8.6.28	aindrāgnaparyantaiḥ pracaryāramaty adhvaryuḥ
8.6.29	atha pratiprasthātā pūrveṇa sahāvadānena mārutyāḥ sarvāṃ meṣīm avadyati / uttareṇa śamīparṇakarīrāṇi
8.6.30	atha pracaryāramati
8.6.31	athādhvaryuḥ pūrveṇa sahāvadānena vāruṇyāḥ sarvaṃ meṣam avadyati / uttareṇa śamīparṇakarīrāṇi / atha pracarati
8.7.1	kāyānubrūhi kaṃ yajety ekakapāle saṃpraiṣau
8.7.2	nabhaś ca nabhasyaś ceti caturbhir māsanāmabhir ekakapālam abhijuhoti
8.7.3	tad u haike pṛthag iḍe niravadyanti / tad u tathā na kuryāt / saptānāṃ haviṣāṃ samavadāyādhvaryuḥ pratiprasthātre prayacchati / tasmin pratiprasthātā mārutyā anvavadadhāti
8.7.4	upahūtāṃ prāśnanti
8.7.5	yaḥ pravayā ivarṣabhaḥ sa dakṣiṇā
8.7.6	kāmaṃ tu tato bhūyo dadyāt
8.7.7	dhenur dakṣiṇety eke
8.7.8	parivatsarīṇāṃ svastim āśāste / divyaṃ dhāmāśāsta iti sūktavākasyāśiḥṣu hotānuvartayate / evaṃ yajamāno japati / āśāsa iti mantraṃ saṃnamati
8.7.9	ubau vājinābhyāṃ pracarataḥ
8.7.10	śesau samavanīyottare vihāre pūrvavad bhakṣayanty ā mā viśantv indava ā galgā dhavanīnāṃ rasena me rasaṃ pṛṇa / tasya te vājibhir bhakṣaṃkṛtasyeti samānam
8.7.11	pūrṇapātravarjaṃ pūrvavadiṣṭiṃ saṃsthāpayati
8.7.12	pūrṇapātrasya sthāne saumiko 'vabhṛthaḥ
8.7.13	caturgṛhītāny ājyāni
8.7.14	vāruṇyai niṣkāsena tuṣaiś cāvabhṛtham avayanti
8.7.15	tuṣā ṛjīṣadharmaṃ labhante
8.7.16	vāruṇam ekakapālam eke samāmananti
8.7.17	nāyurdāṃ nābhipravrajanamantraṃ na sāma gāyati
8.7.18	sarvā diśo 'vabhṛthagamanam āmnātam
8.7.19	nodīcīr abhyavetyā ity eke
8.7.20	yāṃ diśaṃ gaccheyus tathāmukhāḥ pracareyur ity eke
8.7.21	vahantīnāṃ sthāvarā abhyavetyāḥ
8.7.22	tadabhāve yāthākāmī
8.7.23	udakānte staraṇāntāṃ vediṃ kṛtvā tasyāṃ havīṃṣi sādayati
8.7.24	api vā na vediḥ
8.7.25	śataṃ te rājan bhiṣajaḥ sahasram ity apo dṛṣṭvā japati
8.7.26	abhiṣṭhito varuṇasya pāśa ity udakāntam abhitiṣṭhante
8.7.27	apaḥ pragāhya tiṣṭhanto 'vabhṛthena caranti
8.7.28	tṛnaṃ prahṛtya srauvam āghārayati
8.7.29	yadi vā purā tṛṇaṃ syāt tasmiñ juhuyāt
8.8.1	agnīd apas triḥ saṃmṛḍḍhīti saṃpreṣyati
8.8.2	āpo vājajito vājaṃ vaḥ sariṣyantīr vājaṃ jeṣyantīr vājinīr vājajito vājajityāyai saṃmārjmy apo annādā annādyāyeti mantraṃ saṃnamati
8.8.3	agner anīkam apa āviveśeti srucyam āghārayati
8.8.4	vāg asy āgneyīty anumantrayate yajamānaḥ
8.8.5	lupyate pravaraḥ
8.8.6	apabarhiṣaḥ prayājān iṣṭvāpsumantāv ājyabhāgau yajati
8.8.7	apsv agna ity eṣā / apsu me somo abravīd antar viśvāni bheṣajā / agniṃ ca viśvaśaṃbhuvam āpaś ca viśvabheṣajīr ity apsumantau
8.8.8	niṣkāsasyāvadāya varuṇam iṣṭvā kṛtsnaṃ niṣkāsam avadāyāgnīvaruṇau sviṣṭakṛdarthe yajati
8.8.9	nottaraṃ kriyate
8.8.10	api vaupabhṛtaṃ juhvām ānīyāpabarhiṣāv anūyājau yajati
8.8.11	devau yajeti prathamaṃ saṃpreṣyati / yajety uttaram
8.8.12	tuṣāṇāṃ sthālīṃ pūrayitvāpsūpamārayati samudre te hṛdayam apsv antar iti
8.8.13	api vā na saumiko 'vabhṛthaḥ / tūṣṇīṃ tuṣaniṣkāsam apsūpavapet
8.8.14	imaṃ viṣyāmīti patnī yoktrapāśaṃ vimuñcate
8.8.15	devīr āpa ity avabhṛthaṃ yajamāno 'bhimantrya sumitrā na āpa oṣadhaya ity apaḥ pragāhya saśiraskāv anupamakṣantau snātaḥ patnī yajamānaś ca
8.8.16	anyo'nyasya pṛṣṭhe pradhāvataḥ
8.8.17	kāmam ete vāsasī yasmai kāmayeyātāṃ tasmai dadyātām / na hi dīkṣitavasane bhavata iti vājasaneyakam
8.8.18	udvayaṃ tamasasparīty ādityam upasthāya pratiyuto varuṇasya pāśa ity udakāntaṃ pratyasitvā samidhaḥ kṛtvāpratīkṣās tūṣṇīm etyaidho 'sy edhiṣīmahīty āhavanīye samidha ādhāyāpo anvacāriṣam ity upatiṣṭhante
8.8.19	atra paurṇamāsyeṣṭvondanādi pūrvavan nivartanam
8.8.20	sarvaṃ vā vāpayet
8.8.21	mantrādir vikriyate / yad gharmaḥ paryavartayad antān pṛthivyā divaḥ / agnir īśāna ojasā varuṇo dhītibhiḥ saha / indro marudbhiḥ sakhibhiḥ saha // agnis tigmeneti samānam
8.8.22	api vā snātvoptvā keśaśmaśrūṇy araṇyor agnīn samāropyodavasāya nirmathya paurṇamāsena yajate
8.8.23	yajño ha vā eṣa yad varuṇaparaghāsā na hy avakalpate yad uttaravedyām agnihotraṃ juhuyād iti vājasaneyakam
8.9.1	tataś caturṣu māseṣu pūrvasmin parvaṇy upakramya dvyahaṃ sākamedhair yajate
8.9.2	agnaye 'nīkavate puroḍāśam aṣṭākapālaṃ nirvapati sākaṃ sūryeṇodyatā
8.9.3	sākaṃ vā raśmibhiḥ pracaranti
8.9.4	siddham iṣṭiḥ saṃtiṣṭhate
8.9.5	marudbhyaḥ sāṃtapanebhyo madhyaṃdine carum
8.9.6	na barhir anupraharati
8.9.7	siddham iṣṭiḥ saṃtiṣṭhate
8.9.8	marudbhyo gṛhamedhibhyaḥ sarvāsāṃ dugdhe sāyaṃ carum
8.9.9	yat sāṃtapanasya barhis tad gṛhamedhīyasya
8.9.10	api vā nedhmābarhir bhavati / na sāmidhenīr anvāha / na prayājā ijyante nānūyājāḥ
8.9.11	ayajuṣkeṇa vatsān apākṛtyāpavitreṇa gā dohayati
8.9.12	sa vai khalu parṇaśākhayā vatsān apākṛtya pavitrayati saṃdohya yathaitad amāvāsyāyāṃ kriyate taṃ caruṃ śrapayatīty eke
8.9.13	agnīn anvādhāya vedaṃ kṛtvāgnīn paristīrya pāṇiprakṣālanādi karma pratipadyate / yathārthaṃ pātrāṇi prayunakti
8.9.14	sthālīṃ kapālānāṃ sthāne
8.9.15	nirvapaṇakāle
8.10.1	caturo muṣṭīn nirupya bahv anvāvapati
8.10.2	kapālānām upadhānakāle prathamena kapālamantreṇa carum upadadhāti / dhruvo 'sīti mantraṃ saṃnamati / piṣṭānām utpavanakāle taṇḍulān utpunāti
8.10.3	adhiśrayaṇakāle prātardohavat sarvā yajamānasya gā dohayitvā tasmiñ chrapayati
8.10.4	saṃpraiṣakāle yad anyad idhmābarhiṣas tat saṃpreṣyati / ājyagrahaṇakāle dhruvāyām eva gṛhṇāti
8.10.5	prokṣaṇīr abhimantrya brahmāṇam āmantrya vediṃ prokṣya prokṣaṇīśeṣaṃ ninīya pavitre apisṛjyāntarvedi vidhṛtī nidhāya dhruvāṃ sruvaṃ ca sādayati
8.10.6	etāv asadatām iti mantraṃ saṃnamati
8.10.7	udvāsanakāle śaraṃ nidhāya yāvanto yajamānasyāmātyās tāvata odanān uddharati
8.10.8	ato bhūyaso yadi bahur odano bhavati
8.10.9	uddhṛtān utpūtān alaṃkṛtān abhighāritān āsādayati
8.10.10	dakṣiṇāgnau patnyāḥ prativeśam odanaṃ pacati
8.10.11	taṃ nābhighārayati
8.10.12	dvayor uddharaṇaṃ vājasaneyinaḥ samāmananti / dakṣiṇād eva maruto gṛhamedhino yajati
8.11.1	uttarasmāt sviṣṭakṛtam
8.11.2	odanayor nimne kṛtvā tatrājyam ānīya tata ājyārthān kuruta ājyasthālyā veti vājasaneyakam
8.11.3	evaṃ kurvan na dhruvāyāṃ gṛhṇīyāt
8.11.4	ājyabhāgābhyāṃ pracarya juhvām upastīrya sarvataḥ samavadāya maruto gṛhamedhino yajati
8.11.5	sarveṣām uttarārdhāt sakṛtsakṛd avadāyāgniṃ sviṣṭakṛtam
8.11.6	na prāśitraṃ na yajamānabhāgam
8.11.7	iḍāntaḥ saṃtiṣṭhate
8.11.8	ye yajamānasyāmātyā havirucchiṣṭāśās ta odanaśeṣān prāśnanti / ṛtvijo 'nye vā brāhmaṇāḥ
8.11.9	prāśnanti brāhmaṇā odanaṃ yaḥ sthālyām
8.11.10	suhitā etāṃ rātriṃ vasanti pratītā anavartimukhinaḥ
8.11.11	prativeśā api pacante
8.11.12	gā abhighnate
8.11.13	āñjate 'bhyañjate
8.11.14	anu vatsān vāsayanti
8.11.15	aniṣkasitāṃ sthālīṃ nidadhāti
8.11.16	apramṛṣṭaṃ darvyudāyuvanam anvavadadhāti
8.11.17	parācīnarātre 'bhivānyāyā agnihotryai ca vatsau badhnāti
8.11.18	vyuṣṭāyāṃ purāgnihotrāt pūrṇadarvyeṇa caranti / hute vā
8.11.19	śaraniṣkāsasya darvīṃ pūrayitvarṣabham āhūya tasya ravate pūrṇā darvi parāpatety anudrutyottarayā gārhapatye juhuyāt
8.11.20	yady ṛṣabho na rūyād brahmā brūyāj juhudhīti
8.11.21	yasya ravate juhoti tāṃ dakṣiṇāṃ dadāti
8.11.22	marudbhyaḥ krīḍibhyaḥ svatavadbhyo vā puroḍāśaṃ saptakapālaṃ nirvapati / sākaṃ sūryeṇodyatā sākaṃ vā raśmibhiḥ pracaranti / siddham iṣṭiḥ saṃtiṣṭhate
8.12.1	tato mahāhaviṣas tantraṃ prakramayati
8.12.2	tasya vāruṇapraghāsikenottareṇa vihāreṇa kalpo vyākhyātaḥ
8.12.3	nirvapaṇakāla āgneyam aṣṭākapālam ity aṣṭāv uttarāṇi havīṃṣi nirvapati
8.12.4	aindrasya caroḥ sthāna indrāya vṛtraghne carum eke samāmananti // agne ver hotraṃ ver dūtyam ūrdhvo adhvare sthāt / avatāṃ tvā dyāvāpṛthivī ava tvaṃ dyāvāpṛthivī / sviṣṭakṛd indrāya devebhyo bhava juṣāṇo asya haviṣo ghṛtasya vīhi svāheti srucyam āghārayati // vāg asy āgneyīty anumantrayate yajamānaḥ
8.12.5	sahaś ca sahasyaś ceti caturbhir māsanāmabhir ekakapālam abhijuhoti / dhenur dakṣiṇarṣabho vā pravayāḥ / idāvatsarīṇāṃ svastim āśāste / divyaṃ dhāmāśāsta iti sūktavākasyāśiḥṣu hotānuvartayate / evaṃ yajamāno japati / āśāsa iti mantraṃ saṃnamati
8.12.6	aindrāgnatuṣān apsu pratipādayati
8.12.7	siddham iṣṭiḥ saṃtiṣṭhate
8.13.1	tadānīm eva pitṛyajñasya tantraṃ prakramayati
8.13.2	vedaṃ kṛtvāgreṇānvāhāryapacanaṃ yajamānamātrīṃ catuḥsraktiṃ vediṃ karoti
8.13.3	pratidiśaṃ sraktayo 'vāntaradeśān prati madhyāni
8.13.4	uddhatā khātā bhavati
8.13.5	na prācī vedir uddhatyā / pitṛyajño hi / na dakṣiṇā / yajño hi / ubhe diśāv antaroddhatyā / ubhaye hi devāś ca pitaraś cejyanta iti vijñāyate
8.13.6	ye ke ca devasaṃyuktā mantrā devebhyaḥ pitṛbhya iti tān saṃnamati / yathā bhavati pṛthivi devapitṛyajanīti
8.13.7	avikāro vā paravākyaśravaṇāt
8.13.8	prāguttarāt parigrāhāt kṛtvā dakṣiṇāgner agnim āhṛtya madhye vedyā upasamādadhāti
8.13.9	etasmin pitṛyajña āhavanīyakarmāṇi kriyante
8.13.10	agnīn anvādhāyedhmābarhir āharati
8.13.11	samūlaṃ barhir dāti
8.13.12	upamūlalūnaṃ vā
8.13.13	varṣīyān arthād idhmo drāghīyāṃś ca
8.13.14	agnīn paristīrya pāṇiprakṣālanādi karma pratipadyate / yathārthaṃ pātraprāyogaḥ
8.13.15	nirvapaṇakāle sarvato vediṃ pariśrityottareṇa dvāraṃ kṛtvā dakṣiṇataḥ prācīnāvītī havīṃṣi nirvapati / uttarato vā / yajñopavītī somāya pitṛmata iti yathāsamāmnātam
8.13.16	athaikeṣām / somāya pitṛmata ājyaṃ pitṛbhyo barhiṣadbhyaḥ ṣaṭkapālaṃ pitṛbhyo 'gniṣvāt tebhyo dhānā agnaye kavyavāhanāya yamāya vā manthaṃ yamāyāṅgirasvate pitṛmate
8.13.17	udakumbhaḥ prokṣaṇībhājanaṃ bhavati
8.13.18	prokṣaṇyudrekeṇa yavān saṃyutya triṣphalīkṛtāṃs taṇḍulān vibhāgamantreṇa vibhajya dhānārthān nidhāyetarān piṣṭāni kṛtvā dakṣiṇārdhe gārhapatyasya ṣaṭkapālāny upadhāya dakṣiṇāgnau prathamena kapālamantreṇa dhānārthaṃ kapālam adhiśrayati
8.13.19	adhiśrayaṇakāle 'dhiśrayaṇamanatreṇa taṇḍulān opya bahurūpā dhānāḥ karoti
8.13.20	vidahyamānāḥ pariśerata iti vijñāyate
8.14.1	saṃpraiṣakāle patnīvarjaṃ saṃpreṣyati
8.14.2	ājyagrahaṇakāla uttareṇa gārhapatyaṃ caturgṛhītāny ājyāni gṛhṇāti
8.14.3	prokṣaṇīnām abhimantraṇādi karma pratipadyate
8.14.4	staraṇakāle barhiṣā triḥ prasavyaṃ vediṃ stṛṇan paryeti
8.14.5	auddhavān dhārayamāṇas trir astṛṇan pratiparyeti
8.14.6	auddhavaḥ prastaraḥ
8.14.7	prastarasya grahaṇasādane tūṣṇīm
8.14.8	na vidhṛtī
8.14.9	dvau paridhī paridadhāti
8.14.10	madhyamottarau
8.14.11	sarvān vā
8.14.12	yadi sarvān āvāhanakāle paridhīṁr aporṇv iti vābhijñāya dakṣiṇaṃ madhyame paridhāv upasamasyet
8.14.13	udvāsanakāle dhānā udvāsya vibhāgamantreṇa vibhajyārdhā ājyena saṃyauti
8.14.14	ardhāḥ piṣṭānām āvṛtā saktūn kṛtvābhivānthāyai dugdhasyārdhaśarāve saktūn opyaikayekṣuśalākayekṣukāṇḍena vā dakṣiṇāmukhas triḥ prasavyam anārabhyopamanthati
8.14.15	śalākāsthaṃ manthaṃ kṛtvaikaikaśo havīṃṣy āsādayati
8.14.16	dakṣiṇataḥ kaśipūpabarhaṇam āñjanam abhyañjanam udakumbham ity ekaikaśa āsādya vedaṃ nidhāya sāmidhenībhyaḥ pratipadyate
8.14.17	agnaye devebhyaḥ pitṛbhyaḥ samidhyamānāyānubrūhīti saṃpreṣyati
8.14.18	ekāṃ sāmidhenīṃ trir anvāha / uśantas tvā havāmaha ity etām
8.14.19	ekām anūyājasamidham avaśiṣya samaśa idhmaṃ traidhaṃ vibhajya trir ādadhāti
8.14.20	samānam ā pravarāt
8.14.21	nārṣeyaṃ vṛṇīte na hotāram
8.14.22	āśrāvyāha sīda hotar iti / etāvān pravaraḥ
8.14.23	apabarhiṣaḥ prayājān iṣṭvā jīvavantāv ājyabhāgau yajati
8.14.24	ā no agne suketunā rayiṃ viśvāyupoṣasam / mārḍīkaṃ dhehi jīvase // tvaṃ soma mahe bhagaṃ tvaṃ yūna ṛtāyate / dakṣaṃ dadhāsi jīvasa iti jīvavantau
8.14.25	atra vedyāḥ pariśrayaṇam eke samāmananti
8.15.1	visrasya yajñopavītāni prācīnāvītāni kurvate / viparikrāmanty ṛtvijaḥ / vipariharanti sruco havīṃsi pariśrayaṇānīti
8.15.2	dakṣiṇena juhūm upabhṛtaṃ sādayati / dakṣiṇenopabhrtaṃ dhruvāṃ dakṣiṇena puroḍāśaṃ dhānās tā dakṣiṇena mantham
8.15.3	samānatra juhūṣaṭkapālau
8.15.4	brahmayajamānāv ity eke
8.15.5	ṣaḍavattaḥ pañcāvattināṃ pañcāvattaś caturavattinām
8.15.6	saṃbhindan puroḍāśasyāvadyati
8.15.7	dviḥ prathamasyāvadyet pañcāvattinaḥ
8.15.8	juhvām upastīrya somāya pitṛmate 'nu svadheti saṃpreṣyati
8.15.9	sakṛt puroḍāśasyāvadyati sakṛd dhānānāṃ sakṛn manthasya
8.15.10	dakṣiṇato 'vadāyābhighāryodaṅṅ atikramya dakṣiṇāmukhas tiṣṭhann ā svadhety āśrāvayati
8.15.11	astu svadheti pratyāśrāvayati / somaṃ pitṛmantaṃ svadheti saṃpreṣyati / ye svadhāmaha iti yajati / svadhā nama iti vaṣaṭkaroti
8.15.12	svadhākāraṃ tu pratiṣidhya bahvṛcavājasaneyinām āśrutapratyāśrutāny eva vidadhāti
8.15.13	dve puro'nuvākye anvāha
8.15.14	ṛcam uktvā praṇauti / aparām uktvā praṇauti
8.15.15	tvaṃ soma pracikita ity etā āmnātā bhavanti
8.15.16	ekā yājyā
8.15.17	agniṣvāttāḥ pitara ity eṣā / ye agniṣvāttā ye 'nagniṣvāttā aṃhomucaḥ pitaraḥ somyāsaḥ / pare 'vare mṛtāso bhavanto 'dhibruvantu te avantv asmān // vānyāyai dugdhe juṣamāṇāḥ karambham udīrāṇā avare pare ca / agniṣvāttā ṛtubhiḥ saṃvidānā indravanto havir idaṃ juṣantām iti pitṛbhyo 'gniṣvāttebhyaḥ
8.15.18	upāṃśu pariśrite pitṛyajñena caranti
8.15.19	etenaiva kalpena pitṝn barhiṣado yajaty agniṣvāttān
8.15.20	agniṃ kavyavāhanaṃ sviṣṭakṛdarthe yajati
8.15.21	yāṃ devatāṃ yajet tad dhaviṣaḥ prathamam avadānam avadyati
8.15.22	sa cāvadānakalpaḥ
8.15.23	mantha iḍām avadyati manthaṃ vaiva
8.15.24	manthaṃ hotra ādadhāti
8.15.25	taṃ hotāvajighrati
8.16.1	brahmādhvaryur agnīd yajamānaś ca
8.16.2	api vā na yajamānaḥ
8.16.3	samaśo vā prativibhajyāvaghreṇa bhakṣayitvā barhiṣi lepān nimṛjante
8.16.4	udakumbham ādāya yajamānaḥ śundhantāṃ pitara iti triḥ prasavyaṃ vediṃ pariṣiñcan paryeti
8.16.5	nidhāya kumbhamayā viṣṭhā janayan karvarāṇīti trir apariṣiñcan pratiparyeti
8.16.6	haviḥśeṣān saṃplomnāya piṇḍān kṛtvā tisṛṣu sraktiṣu nidadhāti pūrvasyāṃ dakṣiṇasyām aparasyām iti / etat te tatāsau ye ca tvām anv ity etaiḥ pratimantram
8.16.7	trīn parān pitṝn anvācaṣṭe / ṣaṣṭhaṃ prathame piṇḍe / pañcamaṃ dvitīye / caturthaṃ tṛtīye
8.16.8	uttarasyāṃ sraktyāṃ riptalepaṃ nimṛjyātra pitaro yathābhāgaṃ mandadhvam ity uktvodañco niṣkramya susaṃdṛśaṃ tvā vayam ity aindryarcāhavanīyam upatiṣṭhanta aindrībhyāṃ vā
8.16.9	ā tamitor upasthāyākṣann amīmadanta hīti paṅktyā gārhapatyam upatiṣṭhante
8.16.10	etayaiva pariśritaṃ praviśanti
8.16.11	atraike bhakṣaṇapariṣecane samāmananti
8.16.12	avaghreṇa sarvabhakṣāḥ
8.16.13	āñjanādi piṇḍapitṛyajñavad ā paṅktyāḥ
8.16.14	yad antarikṣam iti paṅktyā punar eti
8.16.15	visrasya prācīnāvītāni yajñopavītāni kurvate / viparikrāmanty ṛtvijaḥ / vipariharanti srucaḥ
8.16.16	apakarṣanti pariśrayaṇāni
8.16.17	aupabhṛtaṃ juhvām ānīyāpabarhiṣāv anūyājau yajati / devau yajeti prathamaṃ saṃpreṣyati / yajety uttaram
8.16.18	sūktavākaṃ prati nivītāni kurvate
8.16.19	na patnīḥ saṃyājayanti
8.16.20	na samiṣṭayajur juhoti
8.16.21	sarvam anyat kriyate
8.16.22	saṃtiṣṭhate pitṛyajñaḥ
8.17.1	pratipuruṣam ekakapālān nirvapati yāvanto yajamānasyāmātyāḥ sastrīkās tāvata ekātiriktān
8.17.2	yāvanto gṛhyāḥ smas tebhyaḥ kam akaram iti nirupyamāṇeṣu yajamāno japati
8.17.3	tūṣṇīm upacaritā bhavanti
8.17.4	uttarārdhe gārhapatyasyādhiśrayati
8.17.5	tān abhighāryānabhighārya vodvāsyāntarvedy āsādya paśūnāṃ śarmāsīti mūte samāvapati
8.17.6	mūtayor mūteṣu vā
8.17.7	kośāpidhānena harantīty ekeṣām
8.17.8	eka eva rudro na dvitīyāya tastha iti dakṣiṇāgner ekolmukaṃ dhūpāyad dharati
8.17.9	uttarapūrvam avāntaradeśaṃ gatvākhus te rudra paśur ity ākhūtkara ekaṃ puroḍāśam upavapati
8.17.10	asau te paśur iti vā dveṣyaṃ manasā dhyāyan
8.17.11	yadi na dviṣyād ākhus te paśur iti brūyāt
8.17.12	catuṣpatha ekolmukam upasamādhāya saṃparistīrya sarveṣāṃ puroḍāśānām uttarārdhāt sakṛtsakṛd avadāya madhyamenāntamenā vā palāśaparṇena juhoti
8.18.1	eṣa te rudra bhāgaḥ saha svasrāmbikayā taṃ juṣasva svāheti bheṣajaṃ gava ity etābhyāṃ cātuṣpatham agniṃ pariṣiñcati / avāmba rudram adimahīti yajamāno japati
8.18.2	tryambakaṃ yajāmaha iti triḥ pradakṣiṇam agniṃ pariyanti
8.18.3	tryambakaṃ yajāmahe sugandhiṃ pativedanam / urvārukam iva bandhanād ito mukṣīya mā pater iti yajamānasya patikāmā parīyāt
8.18.4	ūrdhvān puroḍāśān udasya pratilabhya tryambakaṃ yajāmaha iti yajamānasyāñjalau samopya bhaga stha bhagasya vo lapsīyety apādāyaitenaiva kalpena triḥ samāvapeyuḥ
8.18.5	patikāmā yāś caivaṃ samāvapeyus tathaiva mantraṃ saṃnamayatyaḥ
8.18.6	parītyaparītya samāvapantīty eke
8.18.7	tān mūte samāvapati mūtayor mūteṣu vā
8.18.8	eṣa te rudra bhāga iti vṛkṣa āsajati vṛkṣayor vṛkṣeṣu vā
8.18.9	api vā mūtayoḥ samopya vivadhaṃ kṛtvā śuṣke sthāṇau valmīkavapāyāṃ vāvadhāyāvatatadhanvā pinākahastaḥ kṛttivāsom iti trir avatāmyanti
8.18.10	apaḥ pariṣicyāpratīkṣās tūṣṇīm etyaidho 'sy edhiṣīmahīty āhavanīye samidha ādhāyāpo anvacāriṣam ity upatiṣṭhante
8.19.1	ādityaṃ ghṛte caruṃ pūrvavan nirvapati
8.19.2	aśvaḥ śveto dakṣiṇā
8.19.3	gaur vā śvetaḥ śvetanyaṅgo vā
8.19.4	siddam iṣṭiḥ saṃtiṣṭhate
8.19.5	āgnāvaiṣṇavam ekādaśakapālaṃ nirvapec cakṣuṣkāmo bārhaspatyaṃ caruṃ brahmavarcasakāma aindraṃ paśukāmaḥ sārsavataṃ prajākāmaḥ pauṣṇaṃ pratiṣṭhākāmaḥ
8.19.6	eteṣāṃ yat kāmayet tad anunirvapet
8.19.7	siddham iṣṭiḥ saṃtiṣṭhate
8.19.8	saṃtiṣṭhante sākamedhāḥ
8.19.9	atra paurṇamāsyeṣṭvondanādi pūrvavan nivartanam / sarvaṃ vā vāpayet // mantrādir vikriyate / yo asyāḥ pṛthivyās tvaci nivartayaty oṣadhīḥ / agnir īśāna ojasā varuṇo dhītibhiḥ saha / indro marudbhiḥ sakhibhiḥ saha // agnis tigmeneti samānam
8.20.1	tato dvyahe tryahe caturahe 'rdhamāse māsi caturṣu vā māseṣu śunāsīrīyeṇa yajate
8.20.2	tasya vaiśvadevavatkalpaḥ
8.20.3	nirvapaṇakāla āgneyam aṣṭākapālam iti daśottarāṇi havīṃṣi nirvapati
8.20.4	vāyavyasya payasaḥ prātardohavatkalpaḥ
8.20.5	athaikeṣām / pañca saṃcarāṇi nirupya vāyavyā yavāgūḥ pratidhug vendrāya śunāsīrāya puroḍāśo dvādaśakapālaḥ // indrāya śunāsīrāya srucā juhuta no haviḥ / juṣatāṃ prati medhiraḥ // pra havyāni ghṛtavanty asmai haryaśvāya bharatā sajoṣāḥ / indrartubhir brahmaṇā vāvṛdhānaḥ śunāsīrī havir idaṃ juṣasveti śunāsīrīyasya yājyānuvākye // saurya ekakapāla iti
8.20.6	nava prayājānūyājāḥ
8.20.7	pañcaprayājaṃ tryanūyājam ity eke
8.20.8	saṃsarpo 'sy aṃhaspatyāya tveti māsanāmnaikakapālam abhijuhoti
8.20.9	dvādaśagavaṃ sīraṃ dakṣiṇā
8.20.10	ṣaḍyogaṃ vā
8.20.11	uṣṭārāv ity ekeṣām
8.20.12	uṣṭāraṃ vā
8.20.13	aśvaṃ śvetam ekakapālasya gāṃ vā śvetam
8.21.1	anuvatsarīṇāṃ svastim āśāste / divyaṃ dhāmāśāsta iti sūktavākasyāśiḥṣu hotānuvartayate / evaṃ yajamāno japati / āśāsa iti mantraṃ saṃnamati // siddham iṣṭiḥ saṃtiṣṭhate / saṃtiṣṭhante cāturmāsyāni // atra paurṇamāsyeṣṭvondanādi pūrvavan nivartanam / sarvaṃ vā vāpayet // mantrādir vikriyate / ekaṃ māsam udasṛjat parameṣṭhī prajābhyaḥ / tenābhyo maha āvahad amṛtaṃ martyābhyaḥ // prajām anu prajāyase tad u te martyāmṛtam / yena māsā ardhamāsā ṛtavaḥ parivatsarāḥ // yena te te prajāpata ījānasya nyavartayan / tenāham asya brahmaṇā nivartayāmi jīvase // agnis tigmeneti samānam
8.21.2	cāturmāsyair iṣṭvā somena paśunā vā yajate
8.21.3	phālgunyā uddṛṣṭe somāya dīkṣate
8.21.4	taṃ tato nānījānam aparā phālgunī paryaveyāt
8.21.5	iti vai khalūtsṛjamānasya
8.21.6	atha punarālabhamānasya phālgunyāś caturdaśyāṃ śunāsīrīyeṇeṣṭvā
8.22.1	pañcadaśyāṃ vaiśvadevena yajate
8.22.2	etenaiva paśukāmo yajeta yasminn asyartau bhūyiṣṭhaṃ goṣu payaḥ syāt
8.22.3	etenaiva prajākāmaḥ paśukāmo vā yajeta
8.22.4	athaikeṣām / vaiśvadevenetareṣāṃ parvaṇāṃ sthāne paśukāmo yajeta yāvat sahasraṃ paśūn prāpnuyāt / athetaraiḥ svakālair yajeta
8.22.5	śunāsīrīyeṇa grāmakāmo varṣya udake yajeta
8.22.6	varṣyam udakam anvavasāya tat udakārthān kurute
8.22.7	etenaiva prajākāmaḥ paśukāmaḥ puṣṭikāmo brahmavarcasakāmo 'nnādyakāmo vā yajeta
8.22.8	parvabhiś cāturmāsyeṣu māsān saṃcaṣṭe
8.22.9	pañcasāṃvatsarikāṇi vyākhyāsyāmaḥ
8.22.10	trīn ṛtūn saṃvatsarān iṣṭvā māsaṃ na yajate / dvau parāv iṣṭvā viramati
8.22.11	caitryāṃ tūpakramya dvāv iṣṭvā māsam aniṣṭvā trīn parān iṣṭvā viramati
8.22.12	atha pañcadaśavarṣikāṇi
8.22.13	etāny eva dviḥ
8.22.14	trir aparimitaṃ vābhyasyet
8.22.15	vijñāyate ca sa triṣutriṣu saṃvatsareṣu māsaṃ na yajata ity etad vacano 'bhyāsaḥ
8.22.16	pañcasāṃvatsarikeṣu vaiśvānarapārjanyā pañcahotā ca nābhyāvarteta
8.22.17	ekopakramatvāt
8.22.18	yathānvārambhaṇīyā yathānvārambhaṇīyā
9.1.1	śrutilakṣaṇaṃ prāyaścittaṃ vidhyaparādhe vidhīyate
9.1.2	ekasmin doṣe śrūyamāṇāni prāyaścittāni samabhyuccīyerann arthāntaratvāt
9.1.3	japo homa ijyā ca
9.1.4	doṣanirghātārthāni bhavanti
9.1.5	anantaraṃ doṣāt kartavyāni
9.1.6	nirhṛte doṣe punaḥ kṛtsnaṃ karma
9.1.7	tasya nāvacanāt punaḥprayogaḥ
9.1.8	tubhyaṃ tā aṅgirastamety anvāhitāgniḥ prayāsyañ juhuyāt
9.1.9	pṛthag araṇīṣv agnīn samāropya prayāti
9.1.10	yatra vaset tad etām iṣṭiṃ saṃsthāpayet
9.1.11	yady anvāhitāgner āhavanīyo 'nugacched anv agnir uṣasām agram akhyad ity anyaṃ praṇīya bhūr ity upasthāya yo agniṃ devavītaye haviṣmāṁ āvivāsati / tasmai pāvaka mṛḍaya svāheti / pūrṇaṃ sruvaṃ sarvaprāyaścittaṃ hutvedaṃ viṣṇur vicakrama ity āhutiṃ juhuyāt
9.1.12	japed ity eke
9.1.13	manasā vratopāyanīyaṃ yajur japet
9.1.14	yaḥ kaścanānugacched etad eva praṇayanavarjam āvarteta
9.1.15	manthed gārhapatyam
9.1.16	yā prakṛtir dakṣiṇāgneḥ
9.1.17	yady āhitāgner agnir apakṣāyed ā śamyāparāsāt pari vājapatiḥ kavir agnir iti triḥ pradakṣiṇaṃ parikramya taṃ saṃbhared idaṃ ta ekaṃ para uta ekaṃ tṛtīyena jyotiṣā saṃviśasva / saṃveśanas tanuvai cārur edhi priye devānāṃ parame janitra iti
9.1.18	yadi parastarām apakṣāyed anuprayāyāvasyet
9.1.19	tad agnaye pathikṛte puroḍāśam aṣṭākapālaṃ nirvapet
9.1.20	patho 'ntikād barhir āharet
9.1.21	anaḍvān dakṣiṇā / siddham iṣṭiḥ saṃtiṣṭhate
9.1.22	tataḥ śvo bhūte gṛheṣu pratyavasyati
9.1.23	yasya haviṣe vatsā apākṛtā dhayeyus tatsthāne vāyavyāṃ yavāgūṃ nirvapet
9.1.24	athottarasmai haviṣe vatsān apākṛtyopavaset
9.1.25	yasya sāyaṃdugdhaṃ havir ārtim ārchatīndrāya vrīhīn nirupyopavaset
9.1.26	yat prātaḥ syāt tac chṛtaṃ kuryāt
9.1.27	athetara aindraḥ puroḍāśaḥ syāt
9.1.28	tasya prātardohena samavadāya pracaret
9.1.29	etad eva prātardoha ārtigate prāyaścittam
9.1.30	sāyaṃdohenāsya samavadāya pracaret
9.1.31	yasyobhau dohāv ārtim ārcheyātām āgneyam aṣṭākapālaṃ nirvaped aindraṃ pañcaśarāvam odanam
9.1.32	agniṃ puroḍāśena yajeta / indraṃ pañcaśarāveṇa
9.1.33	pañcasarāveṇa vobhe devate yajeta
9.1.34	athottarasmai haviṣe vatsān apākṛtyopavaset
9.2.1	yasya vratye 'han patny anālambhukā syāt tām aparudhya yajeta
9.2.2	jaghanena vedim antarvedi vodakśulbaṃ saṃnahanaṃ stṛṇīyāt
9.2.3	yadā trirātrīṇā syād athainām upahvayetāmūham asmi sā tvaṃ dyaur ahaṃ pṛthivī tvaṃ sāmāham ṛk tvaṃ tāv ehi saṃbhavāva saha reto dadhāvahai puṃse putrāya vettavai rāyaspoṣāya suprajāstvāya suvīryāyeti
9.2.4	yasyāgnihotraṃ sāmnāyyaṃ vā viṣyandetodaṅ paretya valmīkavapām uddhṛtya prajāpate na tvad etānīti prājāpatyayarcā valmīkavapāyām avanīya bhūr ity upasthāyānyāṃ dugdhvā punar juhuyāt / yadi sāṃnāyyam anyad āgamayet
9.2.5	yadi kīṭo 'vapadyeta madhyamenāntamena vā palāśaparṇena mahī dyauḥ pṛthivī ca na iti dyāvāpṛthivyayarcāntaḥparidhi ninīyānyāṃ dugdhvā punar juhuyāt / yadi sāṃnāyyam anyad āgamayet
9.2.6	yasyāgnihotram avavarṣen mitro janān kalpayati prajānan mitro dādhāra pṛthivīm uta dyām / mitraḥ kṛṣṭīr animiṣābhicaṣṭe satyāya havyaṃ ghṛtavaj juhoteti tat kṛtvānyāṃ dugdhvā punar juhuyāt
9.2.7	yadi pūrvasyām āhutyāṃ hutāyām uttarāhutiḥ skanded yadi vottarayā pūrvām abhijuhuyād yatra vettha vanaspate devānāṃ guhyā nāmāni / tatra havyāni gāmayeti vānaspatyayarcā samidham ādhāya tata eva tūṣṇīṃ hutvānyāṃ dugdhvā punar juhuyāt
9.2.8	yadi pūrvasyām āhutyāṃ hutāyām āhavanīyo 'nugacched agnir dārau dārāv agnir iti vadann anantare śakale hiraṇye vā juhuyāt
9.2.9	yadi purā prayājebhyo bahiḥparidhy aṅgāraḥ skandet taṃ sruvasya budhnenābhinidadhyān mā tamo mā yajñas taman mā yajamānas taman namaste astv āyate namo rudra parāyate namo yatra niṣīdasi / adhvaryuṃ mā hiṃsīr yajamānaṃ mā hiṃsīr iti yadi purastāt / brahmāṇaṃ mā hiṃsīr yajamānaṃ mā hiṃsīr iti yadi dakṣiṇataḥ / hotāraṃ mā hiṃsīḥ patnīṃ mā hiṃsīr yajamānaṃ mā hiṃsīr iti yadi paścāt / āgnīdhraṃ mā hiṃṣīḥ paśūn mā hiṃsīr yajamānaṃ mā hiṃsīr iti yady uttarataḥ
9.2.10	āhaṃ yajñaṃ dadhe nirṛter upasthāt taṃ devebhyaḥ paridadāmīty enam ādāya
9.3.1	sahasraśṛṅgo vṛṣabho jātavedāḥ stomapṛṣṭho ghṛtavān supratīkaḥ / mā no hāsīn metthito nettvā jahāma gopoṣaṃ no vīrapoṣaṃ ca yacchety enam agnau praharati
9.3.2	prahṛtya vābhijuhuyāt
9.3.3	yadi kālasaṃnikarṣe 'gnir mathyamāno na jāyeta yatrānyaṃ paśyet tata āhṛtya juhuyāt
9.3.4	athātvaramāṇaḥ punar manthet
9.3.5	yady anyaṃ na vinded ajāyai dakṣiṇe karṇe hotavyam
9.3.6	ajasya tu tato nāśnīyāt
9.3.7	yady ajāṃ na vinded brāhmaṇasya dakṣiṇe haste hotavyam
9.3.8	brāhmaṇaṃ tu vasatyai nāparundhīta
9.3.9	yadi brāhmaṇaṃ na vinded darbhastambe hotavyam
9.3.10	darbhāṃs tu nādhyāsīta
9.3.11	yadi darbhān na vinded apsu hotavyam
9.3.12	āpas tu na paricakṣītemā bhojanīyā imā abhojanīyā iti
9.3.13	apy abhojanīyasyaitaṃ saṃvatsaraṃ parigṛhṇīyād evāpaḥ
9.3.14	adbhis tu na pādau prakṣālayīta
9.3.15	sāṃvatsarikāṇy etāni vratānīty āśmarathyaḥ / yāvajjīvam ity ālekhanaḥ
9.3.16	saṃvatsarasya parastād agnaye vratapataye puroḍāśam aṣṭākapālaṃ nirvapet
9.3.17	agnaye kṣamavate 'ṣṭākapālaṃ yeṣāṃ pūrvāparā anvañcaḥ pramīyeran / gṛhadāhe vā
9.3.18	agnaye vivicaye 'ṣṭākapālaṃ yasyāhitāgner anyair agnibhir agnayaḥ saṃsṛjeran mitho vā
9.3.19	agnaye vipṛce 'ṣṭākapālaṃ yadi gārhapatyāhavanīyau
9.3.20	agninā vipṛcā vayaṃ gīrbhiḥ stomaṃ manāmahe / sa no rāsva sahasriṇaḥ // kavir agniḥ samidhyate vipro yajñasya sādhanaḥ / vipṛñcan rāsva no vasv iti yajyānuvākye
9.3.21	agnaye vītaye 'ṣṭākapālaṃ yadi gārhapatyadakṣiṇāgnī dakṣiṇāgnyāhavanīyau vā
9.3.22	agnaye śucaye 'ṣṭakapālaṃ yadi pradāvyenābhyādāhyena śavāgninā vā // agnaye saṃkusukāyāṣṭākapālaṃ yadi sūtakāgninā // saṃkusuko vikiro yaś ca viṣkiraḥ / māṣājyena naledhmena kravyādaṃ śamayāmasi // asmin vayaṃ saṃkusuke 'gnau riprāṇi mṛjmahe / abhūma yajñiyāḥ śuddhāḥ pra ṇa āyūṃṣi tāriṣad iti yājyānuvākye // agnaye 'psumate 'ṣṭākapālaṃ yadi vaidyutena
9.3.23	yadi sarvāḥ saṃnipateran vivicaye nirupya śucaye nirvaped vrātabhṛtīṃ tṛtīyām apsumatīṃ caturthīṃ kṣāmavatīm antaṃ parikramayet
9.3.24	vrātabhṛtīṃ dvitīyām eke samāmananti / vrātapatīm uttamām
9.4.1	garbhaṃ sravantam agadam akar agnir indras tvaṣṭā bṛhaspatiḥ / pṛthivyām avacuścotaitan nābhiprāpnoti nirṛtiṃ parācair ity agnihotrasthālīṃ sravantīm abhimantrya vidhuṃ dadrāṇam iti saṃdadhyāt
9.4.2	agnaye pathikṛte puroḍāśam aṣṭākapālaṃ nirvaped yo darśapūrṇamāsayājīty uktam
9.4.3	samānatantre vā mukhyaḥ kāryaḥ
9.4.4	athaikeṣām / vi vā etasya yajñaś chidyate yasya yajñe pratate 'ntar etām iṣṭiṃ nirvapanti / ya evāsāv āgneyo 'ṣṭākapālaḥ paurṇamāsyāṃ yo 'māvāsyāyāṃ tam agnaye pathikṛte kuryāt / tenaiva punaḥ panthām avaiti na yajñaṃ vicchinattīti vijñāyate
9.4.5	saṃyājye eva pāthikṛtī syātām ity aparam
9.4.6	yasya havir niruptaṃ purastāc candramā abhyudetīty uktam
9.4.7	anirupte 'bhyudite prākṛtībhyo nirvaped ity āśmarathyaḥ
9.4.8	taṇḍulabhūteṣv apanayet
9.4.9	vyṛddhabhāgbhya ity ālekhanaḥ
9.4.10	vinirupte 'bhyudite prākṛtībhyaḥ śeṣam
9.4.11	taṇḍulabhūteṣv apanayet
9.4.12	yasyāgṛhītaṃ havir abhyudiyād vratacaryāṃ vā nodāśaṃsīta / sa tredhā taṇḍulān iti pūrvavat / athottarasmai haviṣe vatsān apākṛtyopavaset
9.4.13	atha yasya gṛhītaṃ havir abhyudiyāt saiva prāyaścittiḥ sā vratacaryā
9.4.14	vatsān mātṛbhiḥ saṃsṛjya punar apākṛtya pūrvedyur dugdhaṃ dadhi havir ātañcanārthaṃ nidadhyāt
9.4.15	agnaye vratapataye puroḍāśam aṣṭākapālaṃ nirvaped ya āhitāgniḥ sann avratyam iva caret pravased vā vratye 'hani māṃsaṃ vāśnāti striyaṃ vopaiti
9.4.16	agnaye vratabhṛde 'ṣṭākapālaṃ yady ārtijam aśru kuryāt
9.4.17	tvam agne vratabhṛc chucir devāṁ āsādayā iha / agne havyāya voḍhave // vratānubibhrad vratapā adābhyo yajā no devāṁ ajaraḥ suvīraḥ / dadhad ratnāni suvidāno agne gopāya no jīvase jātaveda iti yājyānuvākye // vrātabhṛtīṃ pravāsa eke samāmananti vrātapatīm aśrukarmaṇi
9.5.1	yady agnihotry upasṛṣṭā vāśyeta yasmād bhīṣāvāśiṣṭhās tato no abhayaṃ kṛdhi / abhayaṃ naḥ paśubhyo namo rudrāya mīḍhuṣa iti juhuyād abhi vā mantrayeta
9.5.2	yady u vai niṣīded etayaiva yasmād bhīṣā nyaṣada ity abhimantryodasthād devy aditir viśvarūpy āyur yajñapatāv adhāt / indrāya kṛṇvatī bhāgaṃ mitrāya varuṇāya cety upasthāpya tāṃ dugdhvā brāhmaṇāya dadyād yasyānnaṃ nādyāt / avartim evāsmin pāpmānaṃ pratimuñcatīti vijñāyate
9.5.3	api vā daṇḍena vipiṣyāvipiṣya votthāpyātman kurvīta
9.5.4	sūyavasād bhagavatī hi bhūyā atho vayaṃ bhagavantaḥ syāma / addhi tṛṇam aghnye viśvadānīṃ piba śuddham udakam ācarantīti darbhastambam ālupya grāsayet
9.5.5	yady u vai lohitaṃ duhīta vyutkrāmatety uktvā dakṣiṇam agniṃ pariśritya tasminn etac chrapayitvā tasmin vyāhṛtībhis tūṣṇīṃ vā hutvā tāṃ brāhmaṇāya dadyād yam anabhyāgamiṣyan syāt
9.5.6	yadi duhyamānaṃ skanded yad adya dugdhaṃ pṛthivīm asakta yad oṣadhīr apyasarad yad āpaḥ / payo gṛheṣu payo aghniyāsu payo vatseṣu payo astu tan mayīty enad abhimantrya samudraṃ vaḥ prahiṇomīty adbhir upasṛjet
9.5.7	yadi duhyamānā sthālīm avabhindyān nirṇijyānyāṃ duhyāt tāṃ vaiva
9.5.8	yadi duhyamānaṃ dugdhaṃ hriyamāṇaṃ hṛtam adhiśrīyamāṇam adhiśritam udvāsyamānam udvāsitam unnīyamānam unnītaṃ vā skandet tad eva yādṛk kīdṛkca hotavyam anyayā vābhidohyam
9.5.9	yadi sakṛd unnītaṃ skanded dvis trir vā na tad ādriyeta / yady u vai caturtham unnītaṃ skandet sthālyāṃ śeṣam avanīya catur abhyunnīya hotavyam anyayā vābhidohyam
9.6.1	yady uddrutasya skandet tan niṣadya punar gṛhītvā tad eva yādṛk kīdṛkca hotavyam / athānyāṃ dugdhvā punar hotavyam / athājyena vāruṇīm ṛcam anūcya vāruṇyarcā juhuyāt
9.6.2	yadi prācīnaṃ skandet tad eva yādṛk kīdṛkca hotavyam anyayā vābhidohyam
9.6.3	athaikeṣām / yadi prācīnaṃ hriyamāṇaṃ skandet prajāpater viśvabhṛti tanvaṃ hutam asi svāhety enad abhimantryaitad evāgnihotraṃ syād ity āśmarathyaḥ / anyāṃ dugdhvā punar hotavyam ity ālekhanaḥ
9.6.4	yadi puraḥ parāhṛtaṃ skanded anūdāhṛtya catur abhyunnīya hotavyam anyayā vābhidohyam
9.6.5	yadi pura upasannaṃ skandet tad eva yādṛk kīdṛkca hotavyam anyayā vābhidohyam
9.6.6	athaikeṣām / yadi pura upasannam ahutaṃ skandet tad eva yādṛk kīdṛkca hotavyam / athānyāṃ dugdhvā punar hotavyam / athājyena vāruṇīm iti samānam
9.6.7	askān dyauḥ pṛthivīm askān ṛṣabho yuvā gāḥ / skannemā viśvā bhuvanā skanno yajñaḥ prajanayatu // askān ajani prājany ā skannāj jāyate vṛṣā / skannāt prajaniṣīmahīti skannam abhimantryonnambhaya pṛthivīm ity adbhir upasṛjet
9.6.8	yad anāhutimātraṃ vipruḍ eva sā
9.6.9	yadi sāyaṃ skanded ā hotoḥ prātar nāśnīyāt / yadi prātar ā hotoḥ sāyaṃ nāśnīyāt
9.6.10	divyā vā etam aśanir abhyavaiti yasyāgnihotraṃ śiriśirābhavati / samoṣāmum iti brūyād yaṃ dviṣyāt
9.6.11	yasyāgnihotre 'dhiśrite śvāntarāgnī dhāved gārhapatyād bhasmādāyedaṃ viṣṇur vicakrama iti vaiṣṇavyarcāhavanīyād dhvaṃsayann uddrutyaitayaiva bhasmanā śunaḥ padam apivapet
9.6.12	yasyāgnim anāhṛtaṃ sūryo 'bhinimroced yatra dīpyamānaṃ parāpaśyet tata āhṛtyaitaṃ praviśānīti vaiṣa ādhīyate
9.6.13	iti dakṣiṇāgner anugatasyādhānakalpaḥ
9.6.14	yasyāgnim anuddhṛtaṃ sūryo 'bhinimrocet
9.7.1	darbheṇa hiraṇyaṃ prabadhya purastād dharet / anvaṅṅ ārṣeyo brāhmaṇo bahuvid agnim uddharet / anvaṅṅ agnihotreṇānūddravet / āyatane hiraṇye 'gniṃ pratiṣṭhāpya nityam agnihotram upasādyā tamitor aprāṇann āsitvā samanya hutvā bhūr bhuvaḥ suvar ity upasthāya vāruṇaṃ caruṃ nirvapet
9.7.2	vrātabhṛtīṃ dvitīyām eke samāmananti / ṛte hiraṇyāt praṇayanam eke
9.7.3	yadi sāyam agnihotrakālo 'tipadyeta doṣā vastor namaḥ svāheti kālasamāpādanīyaṃ homaṃ hutvā nityam agnihotram upasādyā tamitor aprāṇann āsitvā samanya hutvā bhūr bhuvaḥ suvar ity upatiṣṭheta
9.7.4	yadi prātaḥ prātar vastor namaḥ svāheti kālasamāpādanīyaṃ homaṃ hutvā nityam agnihotram upasādyā tamitor aprāṇann āsitvā samanya hutvā bhūr bhuvaḥ suvar ity upatiṣṭheta
9.7.5	varo dakṣiṇā
9.7.6	hutvāhavanīyam udvāpyānv agnir uṣasām agram akhyad ity anyaṃ praṇīyehaiva kṣemya edhi mā prahāsīn māmum āmuṣyāyaṇam ity ādityam upasthāya maitraṃ caruṃ nirvapet
9.7.7	sauryam ekakapālam eke samāmananti
9.7.8	saṃsthitāyām iṣṭyām āhavanīyam evaitad ahar indhānāv anaśnantau vāyatāv āsāte yajamānaḥ patnī ca
9.7.9	dvayoḥ payasā pūrvavat sāyam agnihotraṃ juhuyāt
9.7.10	yasyāgnim anuddhṛtaṃ sūryo 'bhyuditāc caturgṛhītam ājyaṃ purastād dharet / anvaṅṅ ārṣeyo brāhmaṇo bahuvid agnim uddharet / anvaṅṅ agnihotreṇānūddravet / āyatane 'gniṃ pratiṣṭhāpyoṣāḥ ketunā juṣatāṃ yajñaṃ devebhir anvitam / devebhyo madhumattamaṃ svāheti pratyaṅ niṣadyājyena juhuyāt
9.7.11	agnihotrasya sa eva homakalpaḥ / tat prāyaścittaṃ yat prātaḥ kālātipannasya
9.7.12	etāvan nānā / nātrāhvanīyam anugamayati
9.7.13	athaikeṣām / yasyāgnim anuddhṛtaṃ sūryo 'bhinimroced abhyudiyād vā
9.8.1	mano jyotir juṣatāṃ trayastriṃśat tantava iti dve caturgṛhīte juhuyāt
9.8.2	yasya viprakrāntam ahutam agnihotraṃ sūryo 'bhyudiyād yathā vijaniṣyamāṇo na vijāyeta tādṛk tat / ātmānaṃ vā ha yajamāno ruṇaddhi sarvajyāniṃ vā jīyate / nityam agnihotram upasādyā tamitor aprāṇann āsitvā samanya hutvā bhūr bhuvaḥ suvar ity upatiṣṭheta / ekahāyano dakṣiṇā
9.8.3	hutvā tad udvāsya punarādheyaṃ tasya prāyaścittir ity āśmarathyaḥ
9.8.4	athaikeṣām / yady ante syād unnīya prāṅ udādravet / sa upasādyā tamitor āsīta / sa yadātāmyed atha bhūḥ svāheti juhuyāt / prajāpatir vai bhūtas tam evopāsaret sa evainaṃ tata unnayati nārtim ārchati yajamāna iti vijñāyate
9.8.5	yasyāgnihotraṃ vicchidyeta dvyahe tryahe caturahe vāgnaye tantumate 'ṣṭākapālaṃ nirvapet
9.8.6	svayaṃ kṛṇvānaḥ sugamaprayāvaṃ tigmaśṛṅgo vṛṣabhaḥ śośucānaḥ / pratnaṃ sadhastham anupaśyamāna ā tantum agnir divyaṃ tatāna // tvaṃ nas tantur uta setur agne tvaṃ panthā bhavasi devayānaḥ / tvayāgne pṛṣṭhaṃ vayam āruhemāthā devaiḥ sadhamādaṃ mademeti yājyānuvākye
9.8.7	tantuṃ tanvann udbudhyasvāgna ud uttamam ud vayaṃ tamasas pary ud u tyaṃ citram ity upahomāḥ
9.8.8	havyavāham abhimātiṣāhaṃ rakṣohaṇaṃ pṛtanāsu jiṣṇum / jyotiṣmantaṃ dīdyataṃ puraṃdhim agniṃ sviṣṭakṛtam āhuvema // sviṣṭam agne abhi tat pṛṇāhi viśvā deva pṛtanā abhiṣya / uruṃ naḥ panthāṃ pradiśan vibhāhi jyotiṣmad dhehy ajaraṃ na āyur iti saṃyājye
9.9.1	yasyāhavanīye 'nudvāte gārhapatya udvāyed āhavanīyam udvāpya gārhapatyaṃ manthed itaḥ prathamaṃ jajñe agnir ity etayā / agne samrāḍ iṣe rayyai ramasva sahase dyumnāyorjapatyāyety abhimantrya samrāḍ asi virāḍ asi sārasvatu tvotsau samindhātām annādaṃ tvānnapatyāyety upasamidhyānv agnir uṣasām agram akhyad ity anyaṃ praṇīyāgnaye tapasvate janadvate pāvakavate 'ṣṭākapālaṃ nirvapet
9.9.2	sarvatrānugateṣṭim etām eke samāmananti
9.9.3	āyāhi tapasā janeṣv agne pāvako arciṣā / upemāṃ suṣṭutiṃ mama // ā no yāhi tapasā janeṣv agne pāvaka dīdyat / havyā deveṣu no dadhad iti yājyānuvākye
9.9.4	āhavanīye 'nugate 'gnaye jyotiṣmate 'ṣṭākapālaṃ nirvapati
9.9.5	na tapasvate
9.9.6	yadi sāyam ahute 'gnihotre pūrvo 'gnir anugacched adhiśrityāgnihotram unnīya vāgninā ca sahāgnihotreṇa cānūddravet / yo brāhmaṇo bahuvit sa uddharet / yat purā dhanam adāyī syāt tad dadyāt / acyutenainaṃ cyāvayatīti vijñāyate
9.9.7	yadi prātar ahute 'gnihotre 'paro 'gnir anugacched anugamayitvā pūrvaṃ pūrvavan mathitvāparaṃ pūrvavad uddhṛtya juhuyāt
9.9.8	yadi tvareta pūrvam anvavasāya tataḥ prāṅ uddhṛtya juhuyāt
9.9.9	jāmi tu tad yo 'sya pūrvas tam aparaṃ karoti / anyatraivāvasāya pūrvavan mathitvāparaṃ pūrvavad uddhṛtya juhuyāt / tataḥ / śvo bhūte 'gnaye tapasvate janadvata iti samānam
9.9.10	athaikeṣām / yasyāgnir anugacchen na kālam avadhārayet / anugamayitvā pūrvaṃ pūrvavan mathitvāparaṃ pūrvavad uddhṛtya juhuyāt / vaiśvānaraṃ dvādaśakapālaṃ nirvaped vāruṇaṃ yavamayaṃ carum
9.9.11	yadi gārhapatya āhavanīyo vānugacchet tebhya evāvakṣāṇebhyo 'dhi manthitavyaḥ / yadi na tādṛśānīvāvakṣāṇāni syur bhasmanāraṇī saṃsparśya manthitavyaḥ / svād evainaṃ yoner janayatīti vijñāyate
9.9.12	evaṃ śakaidhe tṛṇaidhe ca
9.9.13	agnaye tapasvate janadvata iti samānam
9.9.14	anugateṣṭer vā sthāna etā āhutīr juhuyān mitrāya svāhā varuṇāya svāhāgnaye svāhāgnaye vratapataye svāhāgnaye tapasvate janadvate pāvakavate svāhāgnaye śucaye svāhāgnaye jyotiṣmate svāhā sūryāya svāheti vyāhṛtībhir vihṛtābhiḥ samastābhiś ca juhuyāt
9.10.1	yadi prāg ghomakālād āhavanīyo 'nugacched gārhapatyād anyaṃ praṇayet
9.10.2	yadi homakāle prāṇa udānam apyagād iti gārhapatye juhuyāt
9.10.3	yadi gārhapatya udānaḥ prāṇam apyagād ity āhavanīye
9.10.4	yadi dakṣiṇāgnir vyāna udānam apyagād iti gārhapatye
9.10.5	yadi sarve 'nugaccheyur agniṃ mathitvā yāṃ diśaṃ vāto vāyāt tāṃ diśam uddhṛtya vāyave svāheti juhuyāt
9.10.6	yady u vai nivāte mathitvā vihāraṃ sādhayitvāpareṇāhavanīyaṃ yajamāna upaviśya svayam agnihotraṃ pibet / agnihotrapratyāmnāyo bhavatīti vijñāyate
9.10.7	yadi prāg astamayāj juhuyāt punar evāstamite hutvā bhavataṃ naḥ samanasāv ity upatiṣṭheta
9.10.8	yadi mahārātre punar evauṣasaṃ hutvaitayaivopatiṣṭheta
9.10.9	yadi haviḥ prokṣann agnim abhiprokṣed dhatena yajñena yajeta / punas tvādityā rudrā vasavaḥ samindhatām iti punar agnim upasamindhyāt
9.10.10	evaṃ sarveṣv agnyupaghāteṣu
9.10.11	agnaye 'gnivate puroḍāśam aṣṭākapālaṃ nirvaped yasyāgnāv agnim abhyuddhareyuḥ
9.10.12	yathā kathā cābhyuddhareyuḥ prāyaścittam ity āśmarathyaḥ / yady asaṃnyupte spāśayeyur anugamayeyur enaṃ na prāyaścittam ity ālekhanaḥ
9.10.13	agnaye jyotiṣmate 'ṣṭākapālam ity uktam
9.10.14	athāhutiṃ juhuyāt trayastriṃśat tantava iti
9.10.15	yasya sāṃnāyye 'dhiśrite haviṣi vā nirupte puruṣāḥ śvāno ratho vāntarāgnī vīyād durvarāhaiḍako vā tad atrāpo 'nvatiṣicya gām anvatyāvartayed vardhatāṃ bhūtir dadhnā ghṛtena muñcatu yajño yajñapatim aṃhasaḥ svāheti
9.10.16	devāñ janam agan yajñas tato mā yajñasyāśīr āgacchatu pitṝn pañcajanān diśa āpa oṣadhīr vanaspatīñ janam agan yajñas tato mā yajñasyāśrīr āgacchatv iti ṣaḍ āhutīr hutvedaṃ viṣṇur vicakrama iti vartma samūhet / padaṃ vā lobhayet
9.10.17	yasyāno vā ratho vāntarāgnī yāty āhavanīyam udvāpya gārhapatyād uddhared yad agne pūrvaṃ prabhṛtaṃ padaṃ hi te sūryasya raśmīn anvātatāna / tatra rayiṣṭhām anusaṃbharaitaṃ saṃ naḥ sṛja sumatyā vājavatyā // tvam agne saprathā asīty etābhyām // tataḥ pāthikṛtīṃ pūrvavan nirvapet
9.10.18	etām eva nirvapet
9.11.1	stotre śastre vā mūḍhe
9.11.2	yasya vāgnibhir agnīn vyaveyur yo vā vyaveyāt
9.11.3	yasya vāgnibhir agnīn vihareyuḥ
9.11.4	etāṃ jane pramītasya
9.11.5	tasyābhivānyavatsāyai payasāgnihotraṃ juhuyād ā śarīrasyāgnibhiḥ saṃsparśnāt
9.11.6	sarvaṃ tūṣṇīṃ kriyeta
9.11.7	prācīnāvītī dohayati
9.11.8	ye purodañco darbhās tān dakṣiṇāgrān kṛtvā dakṣiṇārdhe gārhapatyasya śīte bhasmany adhiśritya dakṣiṇodvāsya sakṛd eva sarvaṃ tūṣṇīm unnīyādhastāt samidhaṃ dhārayan dakṣiṇena vihāram uddravati
9.11.9	upari hi devebhyo dhārayatīti vijñāyate
9.11.10	sa upaṣadya samidham ādhāya sakṛd eva sarvaṃ tūṣṇīṃ juhuyāt
9.11.11	api vā somaṃ pitṛmantaṃ pūrvasyām āhutyām upalakṣayet / agniṃ kavyavāhanam uttarasyām
9.11.12	prāśanotsecanapariṣecanāni na vidyante
9.11.13	brāhmaṇebhyo yajñāyudhāni dadāti
9.11.14	dadāty evāyasmayāni
9.11.15	apo mṛnmayāny abhyavaharanty amaiva
9.11.16	putrasya dṛṣat syāt
9.11.17	yady apramītaṃ pramītam upaśṛṇuyur agnaye surabhimate puroḍāśam aṣṭākapālaṃ nirvapet
9.11.18	yadi pūrvasyām āhutyāṃ hutāyāṃ yajamāno mriyeta dakṣiṇataḥ śīte bhasmany uttarām āhutiṃ ninayet
9.11.19	bhasmotkaraṃ vā gamayet
9.11.20	yaiṣā pitṛmedhe prathamāhutis tām evātra kuryād ity eke
9.11.21	yadi visaṃsthitāyām iṣṭyāṃ yajamāno mriyeta sarvataḥ samavadāya sarvā devatā anudrutya svāhākāreṇa juhuyāt
9.11.22	yady āhitāgniḥ proṣitaḥ pramīto na prajñāyeta yāṃ diśam abhiprasthitaḥ syāt tām asyāgnibhiḥ kakṣaṃ daheyuḥ
9.11.23	api vā trīṇi ṣaṣṭiśatāni palāśavṛntānām / taiḥ kṛṣṇājine puruṣākṛtiṃ kurvanti / palāśavalkaiḥ kuśair vā saṃdhiṣu saṃveṣṭya catvāriṃśatā śiraḥ prakalpayate / daśabhir grīvāṃ viṃśatyoras triṃśatodaraṃ pañcāśatāpañcāśataikaikaṃ bāhum / tābhyām eva pañcabhiḥpañcabhir aṅgulīr upakalpayate / saptatyāsaptatyaikaikaṃ pādam / tābhyām eva pañcabhiḥpañcabhir aṅgulīr upakalpayate / aṣṭābhiḥ śiśnaṃ dvādaśabhir vṛṣaṇam / taiḥ kṛṣṇājine puruṣākṛtiṃ kṛtvā snāpayitvālaṃkṛtyāntarvedi kṛṣṇājinaṃ dakṣiṇāgrīvam adharalomāstīrya tasminn enam uttānaṃ nipātya pattodaśenāhatena vāsasā pracchādya bāndhavāḥ paryupaviśanti / abhimṛśanty ayam asyāsau yasya ta ime agnaya iti prete 'mātyāḥ / ity etadādi karma pratipadyate / kṛtvā tām asyāgnibhir daheyur iti vājasaneyakam
9.11.24	yadi havīṃṣy āsannāni kṛṣṇaśakunir uparyupary atipatet pakṣābhyām ādhūnvāna ivābhiniṣīded vedaṃ viṣṇur vicakrama ity āhutiṃ juhuyāt
9.11.25	yady uccaiḥ paten na tad ādriyeta
9.11.26	yady ucchriyamāṇo yūpaś caṣālaṃ vā padyeta brahma pratiṣṭhā manasa ity āhutiṃ juhuyāt
9.12.1	yadi haviḥśeṣān anudvāsitān anūyājair abhyāśrāvayed yad vo devā atipādayānīty āhutiṃ juhuyāt
9.12.2	yadi praṇītā skandeyur upadasyeyur vāpo hi ṣṭhā mayobhuva iti tisṛbhiḥ punar gṛhītvā tataṃ ma āpa ity āhutiṃ juhuyāt
9.12.3	yady agnyādheye sūryo 'nāviḥ syād ud vayaṃ tamasas pary ud u tyaṃ citram ity āhutīr juhuyāt
9.12.4	yady enam upadhāveyur gomāyavo 'vādiṣur ekasṛko 'vādīd abhimṛtāḥ smaḥ paridhiṃ naḥ kurv iti pālāśam idhmam upasamādhāyemaṃ me varuṇa tat tvā yāmi tvaṃ no agne sa tvaṃ no agne tvam agne ayāsi prajāpata iti ṣaḍ āhutīr hutvemaṃ jīvebhyaḥ paridhiṃ dadhāmi maiṣāṃ nu gādaparo ardham etam / śataṃ jīvantu śaradaḥ purūcīs tiro mṛtyuṃ dadhatāṃ parvateneti dakṣiṇato 'śmānaṃ paridhiṃ dadhāti
9.12.5	naiyyagrodha idhmaḥ kṣatriyasya rāṣṭramaryādāyām
9.12.6	āśvattho vaiśyasya kṣetramaryādāyām
9.12.7	iṣṭebhyaḥ svāhety aṣṭāv āhutīr dārśapūrṇamāsikaiḥ sarvaprāyaścittair vikalperan
9.12.8	yadi dauḥṣvapnyam anyad vā bhayaṃ paśyed yata indra bhayāmaha ity āhutī juhuyāt / japed ity eke
9.12.9	sarveṣāṃ vai gharmo rucāṃ rocate / tasmāt pravargyeṇa pracarya pravṛjyamānasya vopaśrutyābhir gīrbhir iti juhuyāt / japed ity eke
9.12.10	yadi homāyopasamiddheṣv ahuteṣv agniṣu yajamāno 'śnīyād yat te vayaṃ yathā ha tad ity āhutī juhuyāt / samidhau vādadhyāt / japed ity eke
9.12.11	yan ma ātmano mindābhūt punar agniś cakṣur adād ity etābhyām abhinimruktābhyuditaparyāhitaparīṣṭaparivittaparivinnaparivividāno vā juhuyāt / japed iti eke
9.12.12	anājñātam iti tisro 'nājñāte juhuyāt / japed ity eke
9.13.1	yasyājyam anutpūtaṃ skandec chindat prāṇi dadyāt
9.13.2	yady utpūtaṃ citraṃ deyam
9.13.3	varo deya ity ekeṣām
9.13.4	yadi sruggataṃ yad asya gṛhe puṣkalaṃ syāt tad dadyāt / saṃ tvā siñcāmīti tat saṃsiñced abhi vā mantrayeta
9.13.5	devāṃ janam agan yajña ity ekeṣām anantaram ājyād vadati
9.13.6	yajñasya tvā pramayābhimayā pratimayonmayā parigṛhṇāmīti tat parigṛhya bhūpataye svāheti prāñcaṃ prādeśaṃ mimīte / bhuvanapataye svāheti dakṣiṇam / bhūtānāṃ pataye svāheti pratyañcam / bhūtyai svāhety udañcam / bhūr bhuvaḥ suvar ity ūrdhvam
9.13.7	bhūpataye svāhā bhuvanapataye svāhā bhūtānāṃ pataye svāheti skannam anumantrayeteti sarvahaviṣām anavayavena śrūyate
9.13.8	yadi kapālaṃ bhidyeta gāyatryā tvā śatākṣarayā saṃdadhāmīti tat saṃdhāyopari gārhapatye dhāryamāṇam abhijuhuyān mano jyotir juṣatām iti
9.13.9	athainad apo 'bhyavahared abhinno gharmo jīradānur iti
9.13.10	athānyat saṃskṛtya kapāleṣv apisṛjet trayastriṃśat tantava iti yadi prāg upadhānād bhidyeta
9.13.11	atha yady upahitānām etenaiva mantreṇānyad upadadhyāt
9.13.12	yasya vā mantrasya sthāne bhidyeta
9.13.13	yadi prayuktānāṃ prāgarthakarmaṇaḥ kapālaṃ naśyed āśvinaṃ dvikapālaṃ nirvaped dyāvāpṛthivyam ekakapālam
9.13.14	bhārgavo hotā bhavati / ekahāyano dakṣiṇā
9.13.15	mahī dyauḥ pṛthivī ca na iti dyāvāpṛthivyayarcā sruvāhutim atra vājasaneyinaḥ samāmananti
9.14.1	yady ekakapālaḥ skandet pari vāvarteta prajāpater vartanim anuvartasvānu vīrair anurādhyāma gobhiḥ / anv aśvair anu sarvair u puṣṭair anu prajayānv indriyeṇa devā no yajñam ṛjudhā nayantv iti yathāsthānaṃ kalpayati
9.14.2	taṃ yajamāno 'bhimantrayate prati kṣatre pratitiṣṭhāmi rāṣṭre praty aśveṣu pratitiṣṭhāmi goṣu / prati prajāyāṃ pratitiṣṭhāmi bhavye // viśvam anyābhivāvṛdhe tad anyasyām adhiśritam / dive ca viśvakarmaṇe pṛthivyai cākaraṃ nama iti / athāskān dyauḥ pṛthivīm ity āhutī juhuyāt
9.14.3	vaiśvānaraṃ dvādaśakapālaṃ nirvaped yadi patnīḥ saṃyājayan kapālam abhijuhuyāt
9.14.4	etām eva nirvaped yo darśapūrṇamāsayājīty uktam
9.14.5	etām eva nirvaped yad akṛtvāgrāyaṇaṃ navasyāśnīyāt
9.14.6	ānīto vā eṣa devānāṃ ya āhitāgnir adanty asya devā annam / yad akṛtvāgrāyaṇaṃ navasyāśnīyād devebhyo bhāgaṃ pratikḷptam adyād ārtim ārchet
9.14.7	mārutaṃ trayodaśakapālaṃ nirvaped yasya yamau jāyeyātāṃ gāvau vā puruṣau vā
9.14.8	nirvīryatāṃ vai puruṣa āśāste / apaśutāṃ gauḥ
9.14.9	gāyatrī puro'nuvākyā bhavati / triṣṭug yājyā
9.14.10	āgnāvaiṣṇavam ekādaśakapālaṃ nirvaped yam anyasyāgniṣu yājayeyur yasya vāgniṣv anyo yajeta
9.14.11	raudraṃ vāstumayaṃ caruṃ nirvaped yasya rudraḥ paśūñ chamāyeta
9.14.12	etayaivāvṛtā niṣādasthapatiṃ yājayet
9.14.13	sā hi tasyeṣṭiḥ
9.14.14	kṛṣṇājinaṃ dakṣiṇā kūṭaṃ vā karṇo vā gardabho hariṇo vā hariṇapṛṇākā vā śyāmākapātro vā śaphako veti vijñāyate
9.15.1	yo brahmacārī striyam upeyāt sa gardabhaṃ paśum ālabheta
9.15.2	bhūmāv akapālaṃ puroḍāśaṃ śrapayet
9.15.3	apsv avadānaiś careyuḥ
9.15.4	rakṣodevatyaḥ syān nirṛtidevatyo vā
9.15.5	nirṛtiṃ pākayajñena yajeta
9.15.6	yasya haviḥ kṣāyati taṃ yajñaṃ nirṛtir gṛhṇāti / tat saṃsthāpyānyad dhavis taddaivataṃ nirvapet
9.15.7	athaikeṣām / yasya puroḍāśaḥ kṣāyati taṃ yajñaṃ nirṛtir gṛhṇāti / yad ucchiṣṭaṃ syāt tena pracared dveṣyāya tāṃ dakṣiṇāṃ havir ucchiṣṭaṃ ca dadyāt / tam eva nirṛtyā grāhayatīti vijñāyate
9.15.8	sarvadāhe prāyaścittam
9.15.9	yadi vāvadānebhyo na prabhavet
9.15.10	yady aprattadaivataṃ havir vyāpadyetānyad dhavis taddaivataṃ nirvapet
9.15.11	tatra srugādānaprabhṛtayo mantrā āvarteran
9.15.12	yāvadante vā vyāpadyeta
9.15.13	yadi prattadaivatam ājyena śeṣaṃ saṃsthāpayet
9.15.14	yasya sarvāṇi havīṃṣi naśyeyur duṣyeyur apahareyur vājyenaitā devatāḥ pratisaṃkhyāya yajeta
9.15.15	athānyām iṣṭim anulbaṇāṃ tanvīta / yajño hi yajñasya prāyaścittiḥ
9.15.16	apo vyāpannaṃ havir abhyavaharatīti vijñāyate
9.15.17	yad āryāṇām abhojanīyaṃ syān na tena yajeta
9.15.18	yasya puroḍāśo duḥśṛtas tad dhavir yam adaivatyaṃ yamam eva tad gacchatīti vijñāyate / saṃsthāpya tad anvāhāryapacane catuḥśarāvam odanaṃ paktvā caturo brāhmaṇān bhojayet
9.15.19	teṣāṃ bhārgavaḥ prāśitṝṇām ekaḥ syāt
9.15.20	yo 'dakṣiṇena yajñena yajeta sa yajñaḥ prakṣāmo 'nāyuḥ / urvarāṃ dadyāt
9.15.21	yady ādiṣṭāṃ dakṣiṇām antariyād urvarā pratiṣṭhitā deyā / sā prāyaścittiḥ
9.15.22	yady abhāgāṃ devatām āvāhayed ājyenaināṃ yathoḍhāṃ yajeta / purastād vā sviṣṭakṛtaḥ
9.15.23	yadi bhaginīṃ nāvāhayed yatra smaret tad upotthāya manasāvāhya yad vo devā atipādayānīty āhutiṃ juhuyāt
9.16.1	yadi purā prayājebhyo bahiḥparidhy āhutiḥ skanded āgnīdhraṃ brūyād etāṃ saṃkṛṣya juhudhīti / tāṃ so 'ñjalinā juhoti / tasmai pūrṇapātro deyaḥ
9.16.2	yat kiṃca yajñe mṛnmayaṃ bhidyeta tad apo 'bhyavahared bhūmir bhūmim agād iti
9.16.3	āhavanīye dārumayāṇi
9.16.4	yady ṛkto yajñaṃ bhreṣa āgacched bhūr iti gārhapatye juhuyāt / yadi yajuṣṭo bhuva iti dakṣiṇāgnau / yadi sāmataḥ suvar ity āhavanīye
9.16.5	yadi sarvataḥ sarvā juhuyāt
9.16.6	tad idaṃ sarvaprāyaścittaṃ sarvatra kriyetety āśmarathyaḥ / yatrānāmnātaṃ tatra kriyetety ālekhanaḥ / sarvatra samabhyuccayaḥ syād ity aparam
9.16.7	yady enaṃ vihāre barhir vā bhayaṃ vindet prajāpatir viśvakarmā tasya mano devaṃ yajñena rādhyāsam / arthegā asya jahito 'vasānapate 'vasānaṃ me vindety āhutiṃ juhuyāt
9.16.8	yasya havir niruptaṃ skandec chindat prāṇi dadyāt / yady utpūtaṃ citraṃ deyam / varo deya ity ekeṣām
9.16.9	yasya devate avadāne havīṃṣi yājyānuvākye vā viparihareyur yasya vā devatāyai gṛhītam ahutaṃ skanded devatāntaraye vā yad asya gṛhe puṣkalaṃ syāt tad dadyāt
9.16.10	tvaṃ no agne sa tvaṃ no agna iti sarvatrāntaraye viparyāse caite āhutī juhotīty eke
9.16.11	yasya puroḍāśa ud vā patet saṃ vā vijeta tam udvāsya barhiṣadaṃ kṛtvā kim ut patasi kim ut proṣṭhāḥ śāntaḥ śānter ihāgahi / aghoro yajñiyo bhūtvāsīda sadanaṃ svam āsīda sadanaṃ svam // mā hiṃsīr deva preṣita ājyena tejasājyasva mā naḥ kiṃcana rīriṣaḥ / yogakṣemasya śantyā asminn āsīda barhiṣīty etābhyām abhimantrayetābhi ca ghārayet
9.16.12	bhūtvā prabhavati yajamāno yasyaitāṃ yajñe prāyaścittiṃ kurvanti
9.17.1	skannā dyauḥ skannā pṛthivī skannaṃ viśvam idaṃ jagat skannādo viśvā bhūtāni pra skannāj jāyatāṃ haviḥ // iha gāvaḥ prajāyadhvam ihāśvā iha pūruṣāḥ / iho sahasradakṣiṇo rāyaspoṣo niṣīdatu // ayaṃ yajño vardhatāṃ gobhir aśvair iyaṃ vediḥ svapatyā suvīrā / idaṃ barhir ati barhīṃṣy anyemaṃ yajñaṃ viśve avantu devāḥ // payasvatīr oṣadhaya ity etābhiś catasṛbhiḥ pṛṣadājyaṃ skannam abhimantryāpo 'bhyavahṛtya nirṇijya srucaṃ śatamānaṃ hiraṇyaṃ srucy avadhāyedaṃ viṣṇur vicakrama ity anyat pṛṣadājyaṃ gṛhītvāśvenāvaghrāpyāyatane sādayet
9.17.2	athaikeṣām / pṛṣadājye skanne pṛṣadājye pṛṣadājyam abhigṛhya mano jyotir juṣatām ity āhutiṃ juhuyāt
9.17.3	evaṃ some skanne some somam abhigṛhya juhuyāt
9.17.4	yad apāmṛkṣacchakunir mukhena nirṛte tava / agniṣ ṭat sarvaṃ śundhatu havyavāḍ ghṛtasūdana iti kṛṣṇaśakunyavamṛṣṭam abhimantrayate / abhyavaharaṇādi pūrvavat / nirlikhyate 'tra pātram
9.17.5	yad avālikṣacchvapān mukhena nirṛte tava / agniṣ ṭat sarvaṃ śundhatu havyavāḍ ghṛtasūdana iti śvāpadāvamṛṣṭam abhimantrayate / abhyavaharaṇādi pūrvavat / nātra pātraṃ prayujyate / anyasmin gṛhṇāti
9.17.6	yadi paśur upākṛto vāśyeta yad asya pāre rajasa ity āhutiṃ juhuyāt / yasmād bhīṣāvāśiṣṭhās tato no abhayaṃ kṛdhi / prajābhyaḥ sarvābhyo mṛḍa namo rudrāya mīḍhuṣa iti juhuyād abhi vā mantrayeta
9.17.7	yady u vai niṣīded etayaiva yasmād bhīṣā nyaṣada iti dvitīyām
9.17.8	niṣaṇṇe taṃ maitrāvaruṇadaṇḍenotthāpayet
9.18.1	ud usra tiṣṭha pratitiṣṭha mā riṣo memaṃ yajñaṃ yajamānaṃ ca rīriṣaḥ / suvarge loke yajamānaṃ hi dhehi śaṃ na edhi dvipade śaṃ catuṣpada iti
9.18.2	uc chāgeti chāgam / un meṣeti meṣam / ud vaśa iti vaśām
9.18.3	yasmād bhīṣāvepiṣṭhā iti dvitīyāṃ vepamāne
9.18.4	yasmād bhīṣā palāyiṣṭhā iti dvitīyāṃ palāyite
9.18.5	anāgacchaty anyaṃ tad rūpavarṇavayasaṃ tad daivatam upākṛtya yajeta
9.18.6	yasmād bhīṣā samajñāsthā iti dvitīyām akāmasaṃjñapane
9.18.7	ya idam akas tasmai namas tasmai svāheti sarvatra tṛtīyām
9.18.8	na vā uv etan mriyase / āśānāṃ tvā viśvā āśāḥ / āpo hi ṣṭhā mayobhuva ity etābhiś catasṛbhir apo 'bhyavahṛtyānyaṃ tad rūpavarṇavayasaṃ tad daivatam upākṛtya yajeta
9.18.9	yasmād bhīṣā nimehasīti dvitīyāṃ mūtraṃ kurvati / yasmād bhīṣā śakṛt karoṣīti dvitīyāṃ śakṛt kurvati
9.18.10	ūrdhva ū ṣu ṇa ūtaya ity ucchrayantam abhimantrayate
9.18.11	yady upapāyyamāno na piben na vā uv etan mriyasa ity upapāyayet
9.18.12	garbhaṃ sravantīm agadām akarmāgnir hotā pṛthivy antarikṣaṃ dyaur yataś cyutad agnāv eva tan na tat prāpnoti nirṛtiṃ parācair iti paśūkhāṃ sravantīm abhimantrayate
9.18.13	yarhi paśum āprītam udañcaṃ nayantīty uktam
9.18.14	ye paśuṃ vimathnīr anyas tān kāmayetārtim ārcheyur iti kuvid aṅgeti namovṛktivatyarcāgnīdhre juhuyāt / āhavanīye śāmitre vā nirūḍhapaśubandhe
9.18.15	yadi vapā haviravadānaṃ vā skanded ā tvā dade yaśase vīryāya cāsmāsvaghniyā yūyaṃ dadhāthendriyaṃ paya ity ādāya yas te drapso yas ta udarṣo daivyaḥ ketur viśvaṃ bhuvanam āviveśa / sa naḥ pāhy ariṣṭyai svāhety āhutiṃ juhuyāt
9.18.16	yady aṣṭāpadīty anubudhyeta dhātā rātiḥ sūryo devo diviṣadbhya ity āhutī hutvāṣṭāprūḍḍhiraṇyam uṣṇīṣeṇāveṣṭya
9.19.1	kośe 'vadhāya dvitīye 'vadhāya tṛtīye 'vadadhāti
9.19.2	vibilān iva kośān kṛtvāthainām adhvaryur abhimantrayate
9.19.3	ā vartana vartayeti pradakṣiṇaṃ garbham āvṛtya vi te bhinadmi takarīm ity ulbam āchyati
9.19.4	bahis te astu bāl ity antarā sakthinī garbhaṃ nirasya śūle praṇīkṣya śāmitre nihatya śrapayati
9.19.5	urudrapso viśvarūpa indur iti garbharasāya pātram upohati
9.19.6	paśupuroḍāśaṃ nirupya garbhapuroḍāśaṃ nirvapati bhaktīdyāvāpṛthivyam ekakapālam
9.19.7	paśupuroḍāśena pracarya garbhapuroḍāśena pracarati bhaktīdyāvāpṛthivyeneti
9.19.8	paśor daivatāny avadyan garbhasya purastān nābhyā anyad avadāya daivateṣv avadadhāti / upariṣṭād anyat sauviṣṭakṛteṣu
9.19.9	traidhaṃ garbharasaṃ vyānayati daivatasauviṣṭakṛtaiḍeṣu ca
9.19.10	ekapadī dvipadīti purastāt sviṣṭakṛto juhoti
9.19.11	aṣṭāprūḍḍhiraṇyaṃ dakṣiṇā
9.19.12	garbhasya dakṣiṇaṃ pūrvapādaṃ pracchidya viṣṇuṃ śipiviṣṭaṃ yajati pra tat te adya śipiviṣṭa nāmeti / uttarayā vā
9.19.13	maruto yasya hi kṣaya iti garbhaṃ garbhapuroḍāśaṃ cottareṇa gārhapatyasya śāmitrasya vā śīte bhasmany upopya mahī dyauḥ pṛthivī ca na iti śītena bhasmanābhisamūhyaitaṃ yuvānam iti pañcabhir upatiṣṭhate
9.19.14	tad idaṃ garbhiṇiprāyaścittaṃ sarvatra kriyetety āśmarathyaḥ / yatrānāmnātaṃ tatra kriyetety ālekhanaḥ
9.19.15	yady anapavṛktārtho yūpo virohet tasmiṃs tvāṣṭraṃ sāṇḍaṃ lomaśaṃ piṅgalaṃ bahurūpaṃ savanīyasyopālambhyaṃ kuryāt
9.19.16	tvāṣṭraṃ carum atra vājasaneyinaḥ samāmananti
9.19.17	tvāṣṭrīr evātra sruvāhutīr juhotīty eke
9.20.1	yadi yūpaḥ suṣiraḥ syād atīsāreṇa yajamāno mriyeta / vaiṣṇavyā vyāhṛtibhiḥ prājāpatyayā ca hutvā taṃ saṃvṛścyāgnau pravṛjyāthānyaṃ sādhayet
9.20.2	yadi krimṇaḥ krimaya enaṃ bhakṣayeyuḥ / pūrvavat prāyaścittam
9.20.3	yady āvraścanam āskandet patny enam aticariṣyatīti vidyāt / vyāhṛtyādi samānam uttaram
9.20.4	yadi dakṣiṇā patet pratyaṅ vā saṃ vā śīryeta śākhāsu vā sajyeta yajamāno mriyeta / vaiṣṇavyāḥ sthāne yāmī / samānam uttaram
9.20.5	yady apsu pated apsu mriyeta / vaiṣṇavyāḥ sthāne vāruṇī / samānam uttaram
9.20.6	yadi prāsahā hareyuḥ sarvasvaṃ jīyeta / vaiṣṇavyāḥ sthāna aindrī / samānam uttaram
9.20.7	yadi mūla upaśuṣkaḥ syān na pitṛbhyo yathāpuraṃ kariṣyatīti vidyāt / yadi madhye kṣudhā mariṣyati / yady agre na svargaṃ lokaṃ gamiṣyatīti // yady agniṣṭhā vicchidyeta yajamāno mriyeta / yadi pūrvā patnī / etad vā viparītam / yadi dakṣiṇā māhiṣeyaḥ putraḥ / yady uttarānvag jyeṣṭhaḥ / yadi dakṣiṇapūrvā brahmā / yadi dakṣiṇāparā hotā / yady uttarāparādhvaryuḥ / yady uttarapūrvāgnīdhraḥ
9.20.8	śuṣkādiṣu sarveṣu yāmyādi samānam uttaram
9.20.9	yadi lohinyo lekhāḥ prasavyaṃ yūpaṃ parihareyur na sāhasraṃ kratum āhariṣyatīti vidyāt / śvetāś cet pradakṣiṇaṃ kṣipraṃ sāhasraṃ kratum āhariṣyatīti
9.20.10	yady āhutau hutāyāṃ kṛṣṇo dhūmo dakṣiṇāṃ diśam abhinihanyād vāto vā prasavyaṃ dhūmam āveṣṭayed yajamāno mriyeta / sarvaprāyaścittaṃ juhuyāj juhuyāt
10.1.1	somena yakṣyamāṇo brāhmaṇān ārṣeyān ṛtvijo vṛṇīte yūnaḥ sthavirān vānūcānān ūrdhvavāco 'naṅgahīnān
10.1.2	tebhyaḥ somaṃ prāha
10.1.3	taṃ pṛcchati ka ṛtvijaḥ ke yājayanti kaccin nāhīnaḥ kaccin na nyastam ārtvijyaṃ kaccit kalyāṇyo dakṣiṇā iti chandogabrāhmaṇaṃ bhavati
10.1.4	atha japati mahan me 'voco bhargo me 'voco yaśo me vocaḥ stomaṃ me 'vocaḥ kḷptiṃ me 'voco bhuktiṃ me 'vocaḥ sarvaṃ me 'vocas tan māvatu tan māviśatu tena bhukṣiṣīyeti
10.1.5	padvā nāmāsi srutiḥ somasaraṇī somaṃ gameyam iti panthānam ātiṣṭhate
10.1.6	devo devam etu somaḥ somam etv ṛtasya pathā vihāya dauṣkṛtyam ity abhipravrajati
10.1.7	pitaro bhūr iti dakṣiṇāvṛttaḥ pitṝn upatiṣṭhate
10.1.8	tān vṛnīte caturaḥ sarvān vaikaikaśaḥ
10.1.9	adhvaryuṃ pratiprasthātāraṃ neṣṭāram unnetāram ity adhvaryūn / brahmāṇaṃ brāhmaṇācchaṃsinam āgnīdhraṃ potāram iti brahmaṇaḥ / hotāraṃ maitrāvaruṇam acchāvākaṃ grāvastutam iti hotṝn / udgātāraṃ prastotāraṃ pratihartāraṃ subrahmaṇyam ity udgātṝn
10.1.10	sadasyaṃ saptadaśaṃ kauṣītakinaḥ samāmananti
10.1.11	sa karmaṇām upadraṣṭā bhavati
10.1.12	yadi catura ādyān
10.1.13	atha varaṇāḥ
10.1.14	agnir me hotādityo me 'dhvaryuś candramā me brahmā parjanyo ma udgātākāśo me sadasya āpo me hotrāśaṃsino raśmayo me camasādhvaryava ity upāṃśu devatādeśanam / asau mānuṣa ity uccaiḥ
10.2.1	svargakāmo jyotiṣṭomena yajeta / ekakāmaḥ sarvakāmo vā / yugapat kāmayetāhārapṛthaktve vā
10.2.2	vasante jyotiṣṭomena yajeta
10.2.3	agniṣṭomaḥ prathamayajñaḥ
10.2.4	atirātram eke pūrvaṃ samāmananti
10.2.5	vasantevasante jyotiṣṭomena yajeta / tasya tisro dakṣiṇā iti chandogabrāhmaṇaṃ bhavati
10.2.6	rathaṃtarasāmnā bṛhatsāmnobhayasāmnā vā prathamaṃ yajeta
10.2.7	na rathaṃtarasāmānam akṛtvā bṛhatsāmānam āhared ity eke
10.2.8	yadīṣṭyā yadi paśunā yad somena yajetāmāvāsyāyāṃ vaiva paurṇamāsyāṃ vā yajeta
10.2.9	deva varuṇa devayajanaṃ me dehīti yajamāno rājānaṃ devayajanaṃ yācet
10.2.10	sa yadi dadāti devayajanavān bhūyā ity enam āha / yadi na dadāti yad ahaṃ devayajanaṃ veda tasmiṃs tvā devayajana ā kṣiṇomīti
10.2.11	athainam anuvyāharanti / mana upāvadhīr manas tvā hāsyatīti brahmā / vācam upāvadhīr vāk tvā hāsyatīti hotā / prāṇam upāvadhīḥ prāṇas tvā hāsyatīty adhvaryuḥ / cakṣur upāvadhīś cakṣus tvā hāsyatīty udgātā / ātmānam upāvadhīr ātmā tvā hāsyatīti sadasyaḥ / prajātim upāvadhīḥ prajā tvā hāsyatīti yajamānaḥ / aṅgāny upāvadhīr aṅgāni tvā hāsyantīti hotrakāḥ / bhūtāny upāvadhīr bhūtāni tvā hāsyantīti sarva ṛtvijaḥ
10.3.1	rājā devayajanaṃ yācati / agnir hotā sa me hotā hotar devayajanaṃ me dehīti hotāram / ādityo 'dhvaryuḥ sa me 'dhvaryur adhvaryo devayajanaṃ me dehīty adhvaryum / candramā brahmā sa me brahmā brahman devayajanaṃ me dehīti brahmāṇam / parjanya udgātā sa ma udgātodgātar devayajanaṃ me dehīty udgātāram / ākāśaḥ sadasyaḥ sa me sadasyaḥ sadasya devayajanaṃ me dehīti sadasyam / āpo hotrāśaṃsinas te me hotrāśaṃsino hotrāśaṃsino devayajanaṃ me datteti hotrakān / raśmayaś camasādhvaryavas te me camasādhvaryavaś camasādhvaryavo devayajanaṃ me datteti camasādhvaryūn
10.3.2	api vā na devayajanaṃ yācet / devatā evopatiṣṭheta sakṣedaṃ paśya vidhartar idaṃ paśya nākedaṃ paśya / ramatiḥ paniṣṭhartaṃ varṣiṣṭham amṛtā yāny āhuḥ sūryo variṣṭho akṣabhir vibhāty anu dyāvāpṛthivī devaputre iti
10.3.3	edam aganma devayajanaṃ pṛthivyā iti devayajanam adhyavasyati
10.3.4	prāgvaṃśasya madhyamaṃ sthūṇārājam ārabhya japatīti vājasaneyakam
10.3.5	tataḥ saṃbhārayajūṃṣi juhoti
10.3.6	agnir yajurbhiḥ savitā stomair ity eṣo 'nuvāka āmnātaḥ
10.3.7	atra rājānam āhṛtya payasaudanena pariveviṣanty ā krayāt
10.3.8	sve dakṣe dakṣapiteha sīda devānāṃ sumno mahate raṇāya / svāsasthas tanuvā saṃviśasva pitevaidhi sūnava ā suśevaḥ / śivo mā śivam āviśa satyaṃ ma ātmā śraddhā me 'kṣitis tapo me pratiṣṭhā / savitṛprasūtā mā diśo dīkṣayantu satyam asmīti purastād dīkṣaṇīyāyā āhavanīyaṃ yajamāna upatiṣṭhate / saptahotāraṃ manasānudrutyāhavanīye sagrahaṃ hutvā
10.4.1	dīkṣaṇīyāyās tantraṃ prakramayati
10.4.2	āgnāvaiṣṇavam ekādaśakapālaṃ nirvapati / āgnāvaiṣṇavaṃ vā ghṛte carum
10.4.3	puroḍāśo brahmavarcasakāmasya / ghṛte caruḥ prajākāmasya paśukāmasya vā
10.4.4	ādityaṃ ghṛte caruṃ dvitīyaṃ prajākāmapaśukāmasyaike samāmananti
10.4.5	pañcadaśa saptadaśa vā sāmidhenyaḥ
10.4.6	prāgvaṃśam eke pūrvaṃ samāmananti / dīkṣaṇīyām eke
10.4.7	patnīsaṃyājāntā dīkṣaṇīyā saṃtiṣṭhate
10.4.8	dhārayati dhrauvam ājyam
10.4.9	yat prāg agnīṣomīyāt tenopāṃśu carati
10.4.10	athaikeṣām / yāvaty asya vāg bhavati tāvatīṃ dīkṣaṇīyāyām anvāha / tato nīcaistarāṃ prāyaṇīyāyām / nīcaistarām ātithyāyām / upāṃśūpasatsu / uccair agnīṣomīye
10.4.11	mandreṇa dīkṣaṇīyāyām / mandratareṇa prāyaṇīyāyām / mandratareṇātithyāyām / upāṃśūpasatsu / uccair agnīṣomīye / upāṃśu vā dīkṣaṇīyāyām / upāṃśutaraṃ prāyaṇīyāyām / upāṃśutaram ātithyāyām / upāṃśūpasatsu / uccair agnīṣomīye
10.4.12	darśapūrṇamāsaprakṛtīnāṃ some 'gnyanvādhānaṃ vratopāyanam āraṇyāśanaṃ jāgaraṇam anvāhāryasya ca dānaṃ patnyāḥ saṃnahanaṃ vimocanam iti na vidyante
10.4.13	agnyanvādhānaṃ tu dīkṣaṇīyāyāṃ kriyeta patnyāś ca saṃnahanam
10.4.14	dīkṣāsu yūpaṃ kārayati
10.4.15	krīte rājany upasatsu vā
10.5.1	prācīnavaṃśaṃ karoti purastād unnataṃ paścān ninataṃ sarvataḥ pariśritam
10.5.2	avāntaradikṣu sraktayaḥ
10.5.3	sraktiṣv ārokān karoti
10.5.4	pratidiśam dvārāṇi
10.5.5	purastād dvāraṃ svargakāmaḥ / dakṣiṇato yaḥ kāmayeta pitṛloka ṛdhnuyām iti / paścān manuṣyalokakāmaḥ / uttarato yaḥ kāmayeta devaloka ṛdhnuyām iti / uttarataḥ purastād yaḥ kāmayetobhayor lokayor ṛdhnuyām iti / sarvato yaḥ kāmayeta sarvāsu dikṣv ṛdhnuyām iti
10.5.6	uttareṇa bahiḥ prāgvaṃśaṃ pariśrite yajamānaḥ keśaśmaśru vāpayate
10.5.7	upapakṣāv agre 'tha śmaśrūṇy atha keśān / api vā śmaśrūṇy upapakṣāv atha keśān
10.5.8	āpa undantv iti dakṣiṇaṃ godānam unatti / oṣadhe trāyasvainam iti prāgagraṃ darbham antardhāya svadhite mainaṃ hiṃsīr iti svadhitinābhinidhāya devaśrūr iti pravapati
10.5.9	evam uttaraṃ godānam
10.5.10	oṣadhe trāyasva mā svadhite mā mā hiṃsīḥ svasty uttarāṇy aśīyeti yajamāno japati
10.5.11	abhyantaraṃ nakhāni kārayate
10.5.12	savyasyāgre kaniṣṭhikātaḥ
10.5.13	hastyāny agre 'tha padyāni
10.5.14	audumbareṇa dato dhāvate lohitam anabhigamayan
10.5.15	sthāvarāsv apsu snāti śaṅkhinīṣv avakinīṣu lomaśe tīrthe
10.5.16	kuṇḍe hiraṇyam avadhāya tasmin snātīti vājasaneyakam
10.6.1	āpo asmān mātaraḥ śundhantv iti / hiraṇyavarṇāḥ śucayaḥ pāvakāḥ pracakramur hitvāvadyam āpaḥ / śataṃ pavitrā vitatā hy āsu tābhir no devaḥ savitā punātv iti / hiraṇyavarṇāḥ śucayaḥ pāvakā iti caitābhyām
10.6.2	ud ābhyaḥ śucir āpūta emīty udgāhamāno japati / apo 'śnāti
10.6.3	evaṃ patnī keśavarjam
10.6.4	athāsmai kṣaumam ahataṃ mahad vāsaḥ prayacchati
10.6.5	tat pratigṛhṇāti dīkṣāsi tapaso yonis tapo 'si brahmaṇo yonir brahmāsi kṣatrasya yoniḥ kṣatram asy ṛtasya yonir ṛtam asi bhūr ārabhe śraddhāṃ manasā dīkṣāṃ tapasā viśvasya bhuvanasyādhipatnīṃ sarve kāmā yajamānasya santv iti
10.6.6	somasya tanūr asi tanuvaṃ me pāhi dīkṣāsi tanūr asi tāṃ tvāṃ śivāṃ syonāṃ pari dhiṣīyeti tat paridhāya somasya nīvir asīti nīvim anuparikalpayate
10.6.7	ūrje tvety annam aśnāti sarpirmiśraṃ dadhi cābhyupasekam
10.6.8	yad asya manasaḥ pratipriyaṃ tad aśnāti
10.6.9	tad evāsyāmuṣmiṃl loke bhavatīti vijñāyate / tathāśitaḥ syād yathā tato dīkṣāsu kanīyaḥkanīyo vratam upeyāt
10.6.10	purastāt keśavapanād vāsaso vā paridhānād bhojanam eke samāmananti
10.6.11	mahīnāṃ payo 'sīti darbhapuñjīlābhyāṃ navanītam udyauti
10.6.12	varcodhā asīti tena parācīnaṃ trir abhyaṅkte / mukham agre
10.6.13	anulomam aṅgāni / svakto bhavati
10.7.1	vṛtrasya kanīnikāsīti traikakudenāñjanenāṅkte
10.7.2	yadi traikakudaṃ nādhigacched yenaiva kena cāñjanenāñjīteti vājasaneyakam
10.7.3	satūlayā darbheṣīkayā śareṣīkayā darbhapuñjīlena vābhyantaraṃ dvir dakṣiṇam anidhāvamānaḥ / sakṛt savyam
10.7.4	api vā dvir dakṣiṇaṃ triḥ savyam / tristrir vobhe
10.7.5	athainam uttareṇa bahiḥ prāgvaṃśād darbhapuñjīlaiḥ pavayati
10.7.6	dvābhyāṃ pavayati tribhiḥ pavayatīty uktam
10.7.7	ekaviṃśatyā tredhā vibhaktayā saptabhiḥsaptabhir dvir ūrdhvaṃ nābher unmārṣṭi / sakṛd arvāk
10.7.8	anvañcaṃ pāvayatīty eke
10.7.9	yaṃ dviṣyāt taṃ tiryañcam akṣṇayā vā pāvayet
10.7.10	citpatis tvā punātv ity etaiḥ pratimantram
10.7.11	acchidreṇa pavitreṇeti sarvatrānuṣajati
10.7.12	citpatir mā punātu vākpatir mā punātu devo mā savitā punātv iti pāvyamāno japati
10.7.13	tasya te pavitrapata iti ca // pavamānaḥ suvarjanaḥ pavitreṇa vicarṣaṇiḥ / yaḥ potā sa punātu mā // prājāpatyaṃ pavitraṃ śatodyāmaṃ hiraṇmayam / tena brahmavido vayaṃ pūtaṃ brahma punīmaha iti ca
10.7.14	yad devā devaheḍanaṃ tvam agne ayāsīti ca pūtaḥ
10.7.15	prāg vā dīkṣaṇīyāyā juhuyāt / japed ity eke
10.8.1	ā vo devāsa īmaha iti pūrvayā dvārā prāgvaṃśaṃ praviśyendrāgnī dyāvāpṛthivī ity apareṇāhavanīyaṃ dakṣiṇātikramya tvaṃ dikṣāṇām adhipatir asīty āhavanīyam upopaviśati
10.8.2	eṣa evāta ūrdhvaṃ yajamānasya saṃcaro bhavati
10.8.3	atra dīkṣaṇīyām eke samāmananti
10.8.4	purastād dīkṣāhutībhyaḥ saṃbhārayajūṃṣy eke
10.8.5	yad dīkṣaṇīyāyā dhrauvam ājyaṃ tato dīkṣāhutīḥ sruveṇa catasro juhoti / srucā pañcamīm / ākūtyai prayuje 'gnaye svāhety etaiḥ pratimantram
10.8.6	dvādaśagṛhītena srucaṃ pūrayitvā viśve devasya netur iti pūrṇāhutiṃ ṣaṣṭhīm
10.8.7	yatrādhvaryur audgrahaṇāni juhoti tad yajamāno 'dhvaryum anvārabhya pañca juhoti vācā me vāg dīkṣatāṃ svāhā / prāṇena me prāṇo dīkṣatāṃ svāhā / cakṣuṣā me cakṣur dīkṣatāṃ svāhā / śrotreṇa me śrotraṃ dīkṣatāṃ svāhā / manasā me mano dīkṣatāṃ svāheti
10.8.8	adhvaryuṃ vā juhvatam anumantrayate
10.8.9	vātaṃ prāṇaṃ manasānvārabhāmahe prajāpatiṃ yo bhuvanasya gopāḥ / sa no mṛtyos trāyatāṃ pātv aṃhaso jyogjīvā jarām aśīmahīti pūrṇāhutiṃ hūyamānām anumantrayate
10.8.10	atra saṃbhārayajūṃṣy eke
10.8.11	kṛṣṇājinena yajamānaṃ dīkṣayati
10.8.12	dvābhyāṃ samasya dīkṣetāntarmāṃsābhyāṃ bahirlomābhyām
10.8.13	yady ekaṃ syād dakṣiṇaṃ pūrvapādaṃ pratiṣīvyet / antān vā
10.8.14	dve viṣūcī pratimuñceta pādaṃ vā pratiṣīvyed ity eke
10.8.15	antarvedi kṛṣṇājinaṃ prācīnagrīvam uttaralomāstṛṇāti
10.8.16	ṛksāmayoḥ śilpe stha iti śuklakṛṣṇe rājī ālabhate / saṃmṛśatīty eke
10.9.1	indra śākvara gāyatrīṃ prapadye tāṃ te yunajmīndra śākvara triṣṭubhaṃ prapadye tāṃ te yunajmīndra śākvara jagatīṃ prapadye tāṃ te yunajmīndra śākvarānuṣṭubhaṃ prapadye tāṃ te yunajmīndra śākvara paṅktiṃ prapadye tāṃ te yunajmīty etaiḥ pratimantraṃ pratidiśaṃ kṛṣṇājinam abhimṛśati / madhya uttamena
10.9.2	atha prāṅmukho jānvakno 'bhisarpati
10.9.3	imāṃ dhiyaṃ śikṣamāṇasyeti kṛṣṇājinaṃ bhasatta ārohati
10.9.4	sutrāmāṇam ity ārohañ japati / imāṃ su nāvam āruham ity ārūḍhaḥ / āhaṃ dīkṣām aruham ṛtasya patnīṃ gāyatreṇa chandasā brahmaṇā cartaṃ satye 'dhāyi satyam ṛte 'dhāyy ṛtaṃ ca me satyaṃ cābhūtāṃ jyotir abhūvaṃ suvar agamaṃ suvargaṃ lokaṃ nākasya pṛṣṭhaṃ bradhnasya viṣṭapam agamam iti ca
10.9.5	atra patnī śirasi kumbakurīram adhyūhate
10.9.6	kṛṣṇaṃ jīvorṇānām iti vājasaneyakam
10.9.7	jālaṃ kumbakurīram ity ācakṣate
10.9.8	viṣṇoḥ śarmāsīty ahatena vāsasā dakṣiṇam aṃsaṃ yajamānaḥ prorṇute / nakṣatrāṇāṃ mātīkāśāt pāhīti śiraḥ
10.9.9	uṣṇīṣeṇa pradakṣiṇaṃ śiro veṣṭayata iti vājasaneyakam
10.9.10	na purā somasya krayād aporṇvītety uktam
10.9.11	prācīnamātrāvāsasā patnīṃ dīkṣayati
10.9.12	ūrdhvavāsyaṃ bruvate
10.9.13	śaramayī mauñjī vā mekhalā trivṛt pṛthvy anyatarataḥpāśā / tayā yajamānaṃ dīkṣayati / yoktreṇa patnīm
10.9.14	ūrg asīti nābhiṃ prati parivyayati dveṣyaṃ manasā dhyāyan
10.9.15	uttareṇa nābhiṃ niṣṭarkyaṃ granthiṃ kṛtvā pradakṣiṇaṃ paryūhya dakṣiṇena nābhim avasthāpayati
10.9.16	atra darśapūrṇamāsavat patnīm saṃnahyati / saṃ tvā nahyāmīti vikāraḥ
10.9.17	indrasya yonir asi mā mā hiṃsīr iti kṛṣṇaviṣāṇāṃ yajamānāya prayacchati
10.9.18	ābadhnātīty eke
10.9.19	trivaliḥ pañcavalir vā dakṣiṇāvṛd bhavati / savyāvṛd ity eke
10.10.1	kṛṣyai tvā susasyāyā iti tayā veder loṣṭam uddhanti
10.10.2	supippalābhyas tvauṣadhībhya ity arthe prāpte śirasi kaṇḍūyate
10.10.3	viṣāṇe viṣyaitaṃ granthiṃ yad asya gulphitaṃ hṛdi mano yad asya gulphitam ity aṅgāni
10.10.4	ūrdhvasad asi vānaspatyaḥ sudyumno dyumnaṃ yajamānāya dhehīty audumbaraṃ dīkṣitadaṇḍaṃ yajamānāya prayacchati / yo vā yajñiyo vṛkṣaḥ phalagrahiḥ
10.10.5	āsyadaghnaś cubukadaghno vā
10.10.6	sūpasthā devo vanaspatir iti taṃ yajamānaḥ pratigṛhyoruvyacā asi janadhāḥ svabhakṣo mā pāhīti camasaṃ vratapradānam abhimantrya keśinīṃ dīkṣāṃ japaty agnir dīkṣitaḥ pṛthivī dīkṣā sā mā dīkṣā dīkṣayatu tayā dīkṣayā dīkṣe / vāyur dīkṣito 'ntarikṣaṃ dīkṣā sā mā dīkṣā dīkṣayatu tayā dīkṣayā dīkṣe / ādityo dīkṣito dyaur dīkṣā sā mā dīkṣā dīkṣayatu tayā dīkṣayā dīkṣe / candramā dīkṣitaḥ śrotraṃ dīkṣā sā mā dīkṣā dīkṣayatu tayā dīkṣayā dīkṣe / prajāpatir dīkṣito mano dīkṣā sā mā dīkṣā dīkṣayatu tayā dīkṣayā dīkṣe / vācā me vāg dīkṣatām agnaye samaṣṭavā u / prāṇena me prāṇo dīkṣatāṃ vāyave samaṣṭavā u / cakṣuṣā me cakṣur dīkṣatāṃ sūryāya samaṣṭavā u / śrotreṇa me śrotraṃ dīkṣatāṃ candramase samaṣṭavā u / manasā me mano dīkṣatāṃ prajāpataye samaṣṭavā u / bhūr bhuvaḥ suvas tapo me dīkṣā satyaṃ gṛhapatir iti
10.11.1	pṛthivī dīkṣā tayāgnir dīkṣayā dīkṣito yayāgnir dīkṣayā dīkṣitas tayā tvā dīkṣayā dīkṣayāmi / antarikṣaṃ dīkṣā tayā vāyur dīkṣayā dīkṣito yayā vāyur dīkṣayā dīkṣitas tayā tvā dīkṣayā dīkṣayāmi / dyaur dīkṣā tayādityo dīkṣayā dīkṣito yayādityo dīkṣayā dīkṣitas tayā tvā dīkṣayā dīkṣayāmi / diśo dīkṣā tayā candramā dīkṣayā dīkṣito yayā candramā dīkṣayā dīkṣitas tayā tvā dīkṣayā dīkṣayāmi / āpo dīkṣā tayā varuṇo rājā dīkṣayā dīkṣito yayā varuṇo rājā dīkṣayā dīkṣitas tayā tvā dīkṣayā dīkṣayāmi / oṣadhayo dīkṣā tayā somo rājā dīkṣayā dīkṣito yayā somo rājā dīkṣayā dīkṣitas tayā tvā dīkṣayā dīkṣayāmi / vāg dīkṣā tayā prāṇo dīkṣayā dīkṣito yayā prāṇo dīkṣayā dīkṣitas tayā tvā dīkṣayā dīkṣayāmi / pṛthivī tvā dīkṣamāṇam anudīkṣatām / antarikṣaṃ tvā dīkṣamāṇam anudīkṣatām / dyaus tvā dīkṣamāṇam anudīkṣatām / diśas tvā dīkṣamāṇam anudīkṣantām / āpas tvā dīkṣamāṇam anudīkṣatām / oṣadhayas tvā dīkṣamāṇam anudīkṣantām / vāk tvā dīkṣamāṇam anudīkṣatām / ṛcas tvā dīkṣamāṇam anudīkṣantām / sāmāni tvā dīkṣamāṇam anudīkṣantām / yajūṃṣi tvā dīkṣamāṇam anudīkṣantām / ahaś ca rātriś ca kṛṣiś ca vṛṣṭiś ca tviṣiś cāpacitiś cāpaś cauṣadhayaś cork ca sūnṛtā ca tās tvā dīkṣamāṇam anudīkṣantām iti
10.11.2	saṃbhārayajūṃṣi cainam adhvaryur vācayati
10.11.3	athāṅgulīr nyacati
10.11.4	svāhā yajñaṃ manasa iti dve / svāhā diva iti dve / svāhā pṛthivyā iti dve / svāhoror antarikṣād iti dve / svāhā yajñaṃ vātād ārabha iti muṣṭīkaroti vācaṃ ca yacchati
10.11.5	athainaṃ trir upāṃśv āvedayati trir uccair adīkṣiṣṭāyaṃ brāhmaṇo 'sāv amuṣya putro 'muṣya pautro 'muṣya naptāmuṣyāḥ putro 'muṣyāḥ pautro 'muṣyā napteti
10.11.6	brahmaṇo vā eṣa jāyate yo dīkṣate / tasmād rājanyavaiśyāv api brāhmaṇa ity evāvedayati
10.12.1	aparāhṇe dīkṣayet
10.12.2	yaṃ kāmayeta tapasvī syād iti taṃ pūrvāhṇe
10.12.3	sa vāgyatas tapas tapyamāna āsta ā nakṣatrasyodetoḥ
10.12.4	vatsasyaikaṃ stanam avaśiṣyetarān vrataṃ dohayitvā yāḥ paśūnām ṛṣabhe vācas tāḥ sūryo agre śukro agre tāḥ prahiṇvo yathābhāgaṃ vo atra śivā nas tāḥ punar āyantu vāca iti japitvā vrataṃ kṛṇuteti vācaṃ visṛjate
10.12.5	eṣṭrīḥ stheti catasro 'ṅgulīr utsṛjati / dve anyatarato dve anyatarataḥ
10.12.6	jāgarty etāṃ rātrim / krīte rājani dvitīyām / śvaḥsutyāyāṃ tṛtīyām
10.12.7	canasitaṃ vicakṣaṇam iti nāmadheyānteṣu nidadhāti
10.12.8	canasiteti brāhmaṇam / vicakṣaṇeti rājanyavaiśyau
10.12.9	pariṇayena mānuṣīṃ vācaṃ vadati
10.12.10	na striyā na śūdreṇa saṃbhāṣeta
10.12.11	nainam anuprapadyeta
10.12.12	yady enaṃ śūdreṇa saṃvāda upapadyeta brāhmaṇarājanyavaiśyānām ekaṃ brūyād imam itthaṃ brūhīti vājasaneyakam
10.12.13	kāmaṃ śūdreṇa saṃbhāṣeta yaḥ pāpena karmaṇānabhilakṣitaḥ syād iti śāṭyāyanakam
10.12.14	abhivadati nābhivādayate 'py ācāryaṃ śvaśuraṃ rājānam iti śāṭyāyanakam
10.13.1	agnir vai dīkṣitas tasmād enaṃ nopaspṛśet
10.13.2	na cāsya nāma gṛhṇīyāt
10.13.3	na purā dakṣiṇābhyo netoḥ kṛṣṇaviṣāṇām avacṛtet
10.13.4	na ca dantān darśayate
10.13.5	hastenāpigṛhya smayate
10.13.6	madhu māṃsaṃ striyam anṛtam upariśayyāṃ ṣṭhīvanaṃ vikāle niṣkramaṇaṃ dīkṣitavimitāt pravāsam iti varjayet
10.13.7	na divā mūtrapurīṣe kuryāt
10.13.8	yadi kuryāc chāyāyām
10.13.9	mūtraṃ cikīrṣann iyaṃ te yajñiyā tanūr iti tṛṇaṃ loṣṭaṃ vāpādāyāpo muñcāmi na prajām aṃhomucaḥ svāhākṛtāḥ pṛthivīm āviśateti mūtraṃ visṛjyācamya pṛthivyā saṃbhavety apāttaṃ pratinidadhāti
10.13.10	yan me 'tra payasaḥ parītoṣāt tad arpitha / agnihotram iva somena tad ahaṃ punar ādada iti retaḥ skannam anumantrayate
10.13.11	yad atrāpi rasasya me niraṣṭhaviṣam asmṛtam / agniṣ ṭat somaḥ pṛthivī punar ātman dadhātu ma iti charditvā ṣṭhutvā vā // yad annam adyate naktaṃ na tat prātaḥ kṣudho 'vati / sarvaṃ tad asmān mā hiṃsīr nahi tad dadṛśe diveti svapne 'nnaṃ bhuktvā // rudriyābhyo 'dbhyaḥ svāheti lohitam utpatitaṃ dṛṣṭvā
10.14.1	bībhatsā nāma sthāpaḥ svāhākṛtāḥ pṛthivīm āviśateti snūhānam / kṛpā nāma sthāpaḥ svāhākṛtāḥ pṛthivīm āviśatety aśru / tapasyā nāma sthāpaḥ svāhākṛtāḥ pṛthivīm āviśateti svedam
10.14.2	na pratīcyā dvārā niṣkrāmati
10.14.3	nākratusaṃyuktām āhutiṃ juhoti
10.14.4	nāgnihotram
10.14.5	na darśapūrṇamāsābhyāṃ yajate
10.14.6	na dadāti
10.14.7	na pacate
10.14.8	dvādaśāham avarārdhyaṃ dīkṣito bhavati / māsaṃ saṃvatsaraṃ yadā vā kṛśaḥ syād ity aparam
10.14.9	vijñāyate ca / yadā vai dīkṣitaḥ kṛśo bhavaty atha medhyo bhavati / yadāsminn antar na kiṃcana bhavaty atha medhyo bhavati / yadāsya tvacāsthi saṃdhīyate 'tha medhyo bhavati / yadāsya kṛṣṇaṃ cakṣuṣor naśyaty atha medhyo bhavati
10.14.10	pīvā dīkṣate / kṛśo yajate / yad asyāṅgānāṃ mīyate juhoty eva tad iti vijñāyate
10.15.1	ekā dīkṣā tisra upasadaḥ pañcamīṃ prasutaḥ / tisro vā dīkṣās tisra upasadaḥ saptamīṃ prasutaḥ / catasro vā dīkṣās tisra upasado 'ṣṭamīṃ prasutaḥ
10.15.2	amāvāsyāyāṃ dīkṣā yajanīye vā / paurṇamāsyāṃ yajanīye vā sutyam ahaḥ
10.15.3	etad vā viparītam
10.15.4	amāvāsyāyāṃ dīkṣā yajanīye vā / amāvāsyāyāṃ yajanīye vā sutyam ahaḥ // paurṇamāsyāṃ dīkṣā yajanīye vā / paurṇamāsyāṃ yajanīye vā sutyam ahaḥ
10.15.5	nainam anyatra dīkṣitavimitād abhinimroced abhyudiyād vā
10.15.6	vāruṇīr abhinimrukto japet / saurīr abhyuditaḥ
10.15.7	abaddhaṃ mana ity amedhyaṃ dṛṣṭvā japati
10.15.8	undatīr balaṃ dhattety avavṛṣṭaḥ
10.15.9	dakṣiṇenāhavanīyaṃ prāṅ śete na nyaṅ nottāno nāgner apaparyāvarteta
10.15.10	yady apaparyāvarteta viśve devā abhi mām āvavṛtrann iti japet
10.15.11	nānyatra kṛṣṇājinād āsīta / yady anyatrāsīta devāṃ janam agan yajña iti japet
10.15.12	na daṇḍāt kṛṣṇājinād iti vipracchidyeta / ubhe nidhāya mūtrapurīṣe kuryāt
10.15.13	yāvad uktaṃ patnyā dīkṣitavyañjanāni
10.15.14	samānaṃ brahmacaryam
10.15.15	na dīkṣitavasanaṃ paridadhīta / nāsya pāpaṃ kīrtayet / nānnam aśnīyāt
10.15.16	yajñārthe vā nirdiṣṭe śeṣād bhuñjīran / saṃsthite vāgnīṣomīye / hutāyāṃ vā vapāyām
10.16.1	na purā nakṣatrebhyo vācaṃ visṛjet / yadi visṛjed idaṃ viṣṇus tvam agne vratapā asīti japitvā vācaṃ yacchet
10.16.2	punar vā dīkṣeta
10.16.3	athaikeṣām / vaiṣṇavīm āgnāvaiṣṇavīṃ sārasvatīṃ bārhaspatyām uttamām anūcya vāg yantavyeti
10.16.4	dugdham evābhivisṛjed ity ālekhanaḥ
10.16.5	yavāgū rājanyasyety uktam
10.16.6	yavāgūm ekadugdhaṃ vā vratayed ity avarṇasaṃyogenaika upadiśanti
10.16.7	taddhaitad eke payo vratayanti / tad u tathā na kuryāt / payasy eva yavāgūṃ śrapayitvā vratayet
10.16.8	yadi vratadhug alpaṃ duhītānyāṃ duhyāt
10.16.9	yady anyā na syād adbhiḥ saṃsṛjya śrapayet
10.16.10	yadi payo na syād apsv eva yavāgūṃ śrapayitvā vratayet
10.16.11	apy antataḥ pippalāni / na tv eva na vratayed agnihotrasyāvicchedāyeti
10.16.12	yadi dadhīyād etad evāsmai dadhi kuryuḥ
10.16.13	yady annīyād dhānā asmā anvāvapeyuḥ saktūn asmā anvāvapeyur ghṛtam asmā anvānayeyuḥ
10.16.14	apy agnihotrahaviṣām evaikaṃ vratayen māṃsavarjam
10.16.15	so 'yaṃ daikṣo vādo bhavatīti khalv āhuḥ / sarveṣām upasatsv anārabhya stanakalpa āmnātaḥ
10.16.16	aparāhṇe 'dhivṛkṣasūrye vā vrataprado vācaṃ yamayati / agnīñ jyotiṣmataḥ kuruta dīkṣita vācaṃ yaccha patni vācaṃ yaccheti saṃpreṣyati
10.17.1	uditeṣu nakṣatreṣu pūrvavad vāco visargaḥ
10.17.2	evam upodayaṃ yamayati / udita āditye visṛjate
10.17.3	madhyaṃdine madhyarātre ca vratayati
10.17.4	atinīya vā mānuṣaṃ kālam
10.17.5	sāyaṃ dugdham apararātre prātardugdham aparāhṇa ity eke
10.17.6	gārhapatye dīkṣitasya vrataṃ śrapayati / dakṣiṇāgnau patnyāḥ
10.17.7	yāgnihotrasya skannasya prāyaścittiḥ sā vratasya
10.17.8	agnihotravat tūṣṇīm unnīyāpareṇāhavanīyaṃ vratam atyāhṛtya prayacchann āha vratya vrataya vratam upehīti
10.17.9	daivīṃ dhiyaṃ manāmaha iti hastāv avanijya ye devā manojātā manoyuja iti dakṣiṇenāhavanīyaṃ pariśrite vratayati
10.17.10	nainam adīkṣitā vratayantaṃ paśyanti
10.17.11	śivāḥ pītā bhavatha yūyam āpo 'smākaṃ yonāv udare suśevāḥ / irāvatīr anamīvā anāgasaḥ śivā no bhavatha jīvasa iti vratayitvā nābhideśam abhimṛśate
10.17.12	apaś ca pītvā japati
10.17.13	tūṣṇīṃ patnī sva āyatane vratayati
10.18.1	agne tvaṃ su jāgṛhīti svapsyann āhavanīyam abhimantrayate
10.18.2	tvam agne vratapā asīti prabudhya muṣṭī vācaṃ vā visṛjyādīkṣitavādaṃ voditvā
10.18.3	viśve devā abhi mām āvavṛtrann iti prabudhya japati / punar manaḥ punar āyur āgāt punaḥ prāṇaḥ punar ākūtam āgāt / vaiśvānaro 'dabdhas tanūpā avabādhatāṃ duritāni viśveti ca
10.18.4	tasmād dīkṣito dvādaśāhaṃ bhṛtiṃ vanvīta / yajñam eva tat saṃbharatīti vijñāyate
10.18.5	pūṣā sanyeti sanīhārān saṃśāsti
10.18.6	candram asīty etair yathāliṅgaṃ pratigṛhṇāti
10.18.7	devaḥ savitā vasor vasudāvety anyāni
10.18.8	vāyave tveti tāsāṃ naṣṭām anudiśati
10.18.9	varuṇāya tvety apsu mṛtām
10.18.10	nirṛtyai tvety avasannāṃ saṃśīrṇāṃ vā
10.19.1	marudbhyas tveti hrādunihatāṃ meṣkahatām apsu vā magnām
10.19.2	rudrāya tveti mahādevahatām
10.19.3	indrāya tvā prasahvana iti yāṃ senābhītvarī vindeta
10.19.4	yamāya tvety avijñātena yakṣmaṇā mṛtām
10.19.5	anudiṣṭānām adhigatāṃ na goṣu cārayet
10.19.6	pṛthag araṇīṣv agnīn samāropya rathena prayāti
10.19.7	tadabhāve rathāṅgam ādāya
10.19.8	bhadrād abhi śreya iti prayāṇaḥ
10.19.9	devīr āpa ity apo 'tigāhate
10.19.10	acchinnaṃ tantuṃ pṛthivyā anugeṣam iti hastena loṣṭaṃ vimṛdnāty ā pārāt
10.19.11	pṛthivyā saṃbhaveti sikatā loṣṭaṃ vā madhye pāre ca nyasyati
10.19.12	evaṃ nāvy āsīnas taran
10.19.13	araṇībhyām araṇībhir ity eke
10.19.14	rathena rathāṅgena vā na vipracchidyeta
10.19.15	atra devayajanādhyavasānam eke samāmananti
10.19.16	ya ihādhyavasyet sa prayāyāt / ya ādito na sa prayāti
10.19.17	nityāni devayajanāni
10.20.1	dakṣiṇataunnatam udīcīnāvanataṃ prākpravaṇaṃ prāgudakpravaṇaṃ vā devayajanam
10.20.2	yatra vā bahavo brāhmaṇāḥ saṃrādhayeyuḥ
10.20.3	agnayo vāva devayajanam / yatra kva cāgnīn ādhāya yajate devayajana eva yajata iti vijñāyate
10.20.4	dakṣiṇā vāva devayajanam / dakṣiṇāś cet kalyāṇīr dadāti devayajana eva yajata ity eke
10.20.5	purohaviṣīti kāmyāni
10.20.6	nirvraske 'bhicaran yajeta
10.20.7	yasmād vṛkṣād valmīkān iti nirhareyur atho abhikhaneyuḥ
10.20.8	parokṣaṃ guhā vane yājayed abhiśasyamānam
10.20.9	parokṣaṃ pṛṣṭhāny upeyuḥ / sarvam upāṃśu kriyeta / sthale yajeta
10.20.10	yaḥ kāmayetobhayeṣāṃ devamanuṣyāṇāṃ prakāśaṃ gaccheyam iti na prācīnaṃ devayajanād devayajanamātram ucchiṃṣet
10.20.11	yatrāpo devayajanaṃ cāntareṇa panthā abhividhāvet tasmin yājayed yaṃ kāmayeta nainam uttaro yajña upanamed iti
10.20.12	kautsād rājānaṃ krīṇīyād anyasmād vā brāhmaṇād ity uktvāhāpy abrāhmaṇād iti
10.20.13	uttaravedideśa uparavadeśe vā lohitaṃ carmānaḍuhaṃ prācīnagrīvam uttaralomāstīrya dakṣiṇe carmapakṣe rājānaṃ nivapati / uttarasminn upaviśati somavikrayī
10.20.14	udakumbhaṃ rājānaṃ somavikrayiṇam iti sarvataḥ pariśrityottareṇa dvāraṃ kṛtvā vicityaḥ somā3 ity uktam
10.20.15	somavikrayin somaṃ śodhayety uktvā parāṅ āvartate
10.20.16	na sāmyekṣam upeyāt / na yajamānaḥ somaṃ vicinuyāt
10.20.17	nāsya puruṣo nādhvaryur nādhvaryupuruṣaḥ
10.20.18	rājño vicīyamānasyopadraṣṭāraḥ syuḥ
10.20.19	ahaṃ tvad asmy ājuhvāna ity etābhyām āhavanīyaṃ yajamāna upatiṣṭhate
10.21.1	prāyaṇīyāyās tantraṃ prakramayati
10.21.2	vedaṃ kṛtvāgnīn paristīrya pāṇiprakṣālanādi karma pratipadyate
10.21.3	yathārthaṃ pātrāṇi prayunakti / sthālīṃ kapālānāṃ sthāne
10.21.4	nirvapaṇakāle 'dityai payasi caruḥ prāyaṇīyaḥ
10.21.5	prāk saṃpraiṣāt kṛtvā patnīvarjaṃ saṃpreṣyati
10.21.6	yāḥ kṛtāyāṃ vedyāṃ codyante saiva tāsāṃ vediḥ / yāḥ stīrṇe barhiṣi tad eva tāsāṃ barhiḥ
10.21.7	ājyagrahaṇakāle 'nanūyāje prāyaṇīye catur juhvāṃ gṛhṇāti / catur upabhṛti samānayanārtham
10.21.8	aprayāja udayanīye na juhvāṃ gṛhṇāti / catur upabhṛty anūyājārtham
10.21.9	ṣaḍḍhotrā prāyaṇīyam āsādayati
10.21.10	prayājavad ananūyājam ity uktam
10.21.11	catura ājyabhāgān pratidiśaṃ yajati / pathyāṃ svastiṃ purastād agniṃ dakṣiṇataḥ somaṃ paścāt savitāram uttarataḥ / madhye 'ditiṃ haviṣā
10.21.12	aditim iṣṭvā mārutīm ṛcam anūcyājyena carum abhipūryaitā devatā yajati / dhrauvād vā / sviṣṭakṛtaṃ ṣaṣṭham
10.21.13	śaṃyvantā saṃsthāpyā vā
10.21.14	patnīs tu na saṃyājayet
10.21.15	tā udayanīye saṃyājayet
10.21.16	same vā kārye
10.21.17	dhārayati dhrauvam ājyam
10.21.18	prāgvaṃśe barhiḥ sthālīm aniṣkasitāṃ mekṣaṇam ity udayanīyārthaṃ nidadhāti
10.22.1	prāyaṇīyāyā dhrauvād aṣṭau juhvāṃ caturo vā gṛhītvā tasmin darbheṇa hiraṇyaṃ niṣṭarkyaṃ baddhvāvadadhātīyaṃ te śukra tanūr iti
10.22.2	purastāt pratīcī somakrayaṇy avasthitā bhavaty ekahāyanī dvihāyanī varṣīyasī vā
10.22.3	akūṭayākarṇayeti rūpāṇi
10.22.4	yā rohiṇī babhrulomnī pṛśnivālā pṛśniśaphā śucyakṣī śvitropakāśā tayā krīṇīyād ity eke
10.22.5	dvirūpayā rājanyasya
10.22.6	śuṇṭhayādhīlodhakarṇyā ṣoḍaśinaḥ
10.22.7	tad ājyaṃ somakrayaṇīm īkṣamāṇo juhoti jūr asīti
10.22.8	aparaṃ caturgṛhītaṃ gṛhītvā śukram asīti hiraṇyaṃ paścād uddhṛtya vaiśvadevaṃ havir ity ājyam avekṣya sūryasya cakṣur āruham ity ādityam upasthāya cid asi manāsīti somakrayaṇīm abhimantrayate
10.22.9	akarṇagṛhītāpadibaddhā bhavati
10.22.10	mitras tvā padi badhnātv iti dakṣiṇaṃ pūrvapādaṃ prekṣate / pūṣādhvanaḥ pātv iti prācīṃ yatīm anumantrayate
10.22.11	ṣaṭ padāny anunikrāmati dakṣiṇena padā dakṣiṇāni vasvy asi rudrāsīty etaiḥ pratimantram
10.22.12	ekam iṣe viṣṇus tvānvetu dve ūrje viṣṇus tvānvetu trīṇi vratāya viṣṇus tvānvetu catvāri mayobhavāya viṣṇus tvānvetu pañca paśubhyo viṣṇus tvānvetu ṣaḍ rāyaspoṣāya viṣṇus tvānvetu sapta saptabhyo hotrābhyo viṣṇus tvānvetv iti nikramyamāṇeṣu yajamāno 'nuvartayitvā
10.23.1	sakhāyaḥ saptapadā abhūma sakhyaṃ te gameyaṃ sakhyāt te mā yoṣaṃ sakhyān me mā yoṣṭhā iti saptame pade japati
10.23.2	bṛhaspatis tvā sumne raṇvatv iti saptamaṃ padam adhvaryur añjalinābhigṛhya pade hiraṇyaṃ nidhāya pṛthivyās tvā mūrdhann ājigharmīti hiraṇye hutvāpādāya hiraṇyaṃ devasya tvā savituḥ prasava iti sphyam ādāya parilikhitaṃ rakṣaḥ parilikhitā arātaya iti triḥ pradakṣiṇaṃ padaṃ parilikhati yāvad ghṛtam anuvisṛtaṃ bhavati
10.23.3	kṛṣṇaviṣāṇyā cānuparilikhyāsme rāya iti sthālyāṃ yāvattmūtaṃ samopya tve rāya iti yajamānāya prayacchati
10.23.4	tote rāya iti patniyai
10.23.5	māhaṃ rāyaspoṣeṇa viyoṣam iti patnī padaṃ pradīyamānam anumantrayate
10.23.6	saṃ devi devyorvaśyā paśyasveti somakrayaṇyā patnīṃ saṃkhyāpayati
10.23.7	tvaṣṭīmatī te sapeyeti patnī somakrayaṇīm abhimantrayate
10.23.8	tvaṣṭumantas tvā sapemeti yajamānaḥ
10.23.9	yataḥ padam apāttaṃ tasmin sahiraṇyau pāṇī prakṣālyonnambhaya pṛthivīm ity adbhir upaninīya padaṃ traidhaṃ vibhajya tṛtīyam uttarato gārhapatyasya śīte bhasmany upavapati / tṛtīyam āhavanīyasya / tṛtīyaṃ patnyai prayacchati
10.23.10	tat sā gṛheṣu nidadhāti
10.24.1	atrādityopasthānaṃ rājñaś ca nivapanādi karmaike samāmananti
10.24.2	api panthām agasmahīty uddhṛtapūrvaphalakenānasā pariśritena chadiṣmatā prāñcaḥ somam accha yānti
10.24.3	śīrṣṇā girau krītaṃ haranti
10.24.4	apareṇottareṇa vā rājānaṃ prāgīṣam udagīṣaṃ vā naddhayugaṃ śakaṭaṃ cubukapratiṣṭhitam
10.24.5	aṃśunā te aṃśuḥ pṛcyatām iti yajamāno rājānam abhimantrayate
10.24.6	yaṃ kāmayetāpaśuḥ syād ity ṛkṣatas tasyety uktam
10.24.7	kṣaumaṃ vāso dviguṇaṃ triguṇaṃ vā prāgdaśam uttaradaśaṃ carmaṇy āstṛṇāti / udagdaśaṃ vā
10.24.8	tasmin hiraṇyapāṇir aṅguṣṭhena kaniṣṭhikayā cāṅgulyāṃśūn saṃgṛhyānyacann abhi tyaṃ devaṃ savitāram ity aticchandasarcā mimīte
10.24.9	evam ekayaikayotsargam
10.24.10	sarvāsv aṅguṣṭham upanigṛhṇāti
10.24.11	yayā prathamaṃ na tayā pañcamaṃ tayaivottamam
10.24.12	pañcakṛtvo yajuṣā mimīte / pañcakṛtvas tūṣṇīm
10.24.13	evaṃ dvis trir aparimitakṛtvo vā
10.24.14	prajābhyas tvety avaśiṣṭān aṃśūn upasamūhya kṣaumeṇa vāsasopasaṃgṛhya prāṇāya tveti dviguṇenoṣṇīṣeṇopanahya vyānāya tveti visrasyāvekṣate prajās tvam anuprāṇihi prajās tvām anuprāṇantv iti
10.24.15	eṣa te gāyatro bhāga ity etair yajamāno rājānam upatiṣṭhate
10.25.1	deva sūrya somaṃ kreṣyāmas taṃ te prabrūmas taṃ tvaṃ viśvebhyo devebhyaḥ kratūn kalpaya dakṣiṇāḥ kalpaya yathartu yathādevatam ity ādityam upasthāya somavikrayiṇe rājānaṃ pradāya paṇate
10.25.2	somavikrayin krayyas te somā iti
10.25.3	krayya itītaraḥ pratyāha
10.25.4	somaṃ te krīṇāmy ūrjasvantaṃ payasvantam ity uktvā kalayā te krīṇānīty enam āha
10.25.5	bhūyo vā ataḥ somo rājārhatīti sarveṣu paṇaneṣu somavikrayī pratyāhā saṃpadaḥ
10.25.6	kuṣṭhayā te krīṇānīti dvitīyam / śaphena te krīṇānīti tṛtīyam / padā te krīṇānīti caturtham
10.25.7	evaṃ triḥ
10.25.8	ekaikaśo vā tristriḥ
10.25.9	gavā te krīṇānīty antataḥ
10.25.10	api vā na gaveti brūyāt / eṣeti nirdiśya japati tasyā ātmā tasyā rūpaṃ tasyāḥ prajā tasyāḥ payas tasyā bandhur iti
10.25.11	śukraṃ te śukreṇa krīṇāmīti japitvā hiraṇyena krīṇāti
10.25.12	tapasas tanūr asīti japitvājayā krīṇāti
10.25.13	avaśiṣṭānām ekaikena
10.25.14	yad ṛṣabheṇa krīṇīyāt prajāpatinā krīṇīyāt / tatsthāne vatsataraḥ sāṇḍaḥ
10.25.15	mithunābhyām iti vatsataro vatsatarī ca
10.25.16	tābhyāṃ yugapat krītvā vāsasāntataḥ saṃpādayati
10.26.1	daśabhir dvādaśaśatadakṣiṇasya
10.26.2	bhūyasā vā
10.26.3	caturbhir vā gavā hiraṇyena vāsasājayety ekeṣām
10.26.4	ekayaikaviṃśatidakṣiṇasya / tisṛbhiḥ ṣaṣṭidakṣiṇasya / aparimitābhir aparimitadakṣiṇasya
10.26.5	caturviṃśatyā sahasre sarvavedase vā
10.26.6	triṃśatā vā sahasradakṣiṇasya
10.26.7	saptaviṃśatir gā hiraṇyaṃ chāgā vāsa iti triṃśat
10.26.8	śatena vājapeyasya / dvābhyāṃ rājasūyasya
10.26.9	sahasreṇāśvamedhasya
10.26.10	asme candrāṇīti somavikrayiṇo hiraṇyam apādatte
10.26.11	asme jyotir iti śuklām ūrṇāstukāṃ yajamānāya prayacchati / tāṃ sa kāle daśāpavitrasya nābhiṃ kurute
10.26.12	śuklaṃ balakṣyāḥ pavitram amotaṃ bhavati
10.26.13	yaṃ dviṣyāt tasya kṛṣṇāṃ lohinīṃ ca pavitre kuryāt
10.26.14	kṛṣṇām ūrṇāstukām adbhiḥ kledayitvedam ahaṃ sarpāṇāṃ dandaśūkānāṃ grīvā upagrathnāmīty upagrathya tayā somavikrayiṇaṃ vidhyati somavikrayiṇi tama iti
10.26.15	svāna bhrājeti somakrayaṇān anudiśya svajā asi svabhūr asy asmai karmaṇe jāta ṛtena tvā gṛhṇāmy ṛtena mā pāhīti somavikrayiṇo rājānam apādatte
10.26.16	yadi kṛcchrāyetāpaiva hareta
10.26.17	atra yajamāno 'porṇute
10.27.1	vayaḥ suparṇā iti
10.27.2	dīkṣitadaṇḍaṃ ca maitrāvaruṇāya prayacchati mitrāvaruṇayos tvā praśāstroḥ praśiṣā prayacchāmy avakro 'vidhuro bhūyāsam iti
10.27.3	mitro na ehīti yajamāno rājānam ādāyendrasyorum āviśeti dakṣiṇa ūrāv āsādya hastābhyāṃ nigṛhyāste
10.27.4	atrādityopasthānaṃ daṇḍapradānaṃ somakrayaṇānām anudeśanam eke samāmananti
10.27.5	rudras tvāvartayatv iti pradakṣiṇaṃ somakrayaṇīm āvartyānyayā gavā niṣkrīya yajamānasya goṣṭhe visṛjati
10.27.6	yadi somavikrayī prativivadeta pṛṣatainaṃ varatrākāṇḍenāvakṣāyaṃ nāśayeyuḥ
10.27.7	lakuṭair ghnantīty eke
10.27.8	nityavad eke vadhaṃ samāmananti
10.27.9	ud āyuṣā svāyuṣeti yajamāno rājānam ādāyotthāyorv antarikṣam anvihīti śakaṭāyābhipravrajati
10.27.10	adityāḥ sado 'sīty adhvaryuḥ śakaṭanīḍe kṛṣṇājinaṃ prācīnagrīvam uttaralomāstīryādityāḥ sada āsīdeti tasmin rājānam āsādya vaneṣu vy antarikṣaṃ tatāneti vāsasā paryānahyod u tyaṃ jātavedasam iti sauryarcā kṛṣṇājinaṃ purastāt pratyānahyaty ūrdhvagrīvaṃ bahiṣṭādviśasanam
10.28.1	atra darśapūrṇamāsavad dhurāv abhimṛśya vāruṇam asīti śakaṭam ākhidya varuṇas tvottabhnātv ity upastabhya varuṇasya skambhanam asīti śamyāṃ pratimucyosrāv etaṃ dhūrṣāhāv ity anaḍvāhāv upājya vāruṇam asīti yoktrapāśaṃ parihṛtya pratyasto varuṇasya pāśa ity abhidhānīṃ pratyasyati
10.28.2	evam uttaram anaḍvāhaṃ yunakti
10.28.3	hariṇī śākhe bibhrat subrahmaṇyo 'ntareṣe 'vasarpati / palāśaśākhe śamīśākhe vā
10.28.4	athādhvaryuḥ śakaṭam anvārabhya saṃpreṣyati somāya rājñe krītāya prohyamāṇāyānubrūhi subrahmaṇya subrahmaṇyām āhvayeti
10.28.5	sarvāsu subrahmaṇyāsu subrahmaṇyam anvārabhya yajamāno japati sāsi subrahmaṇye tasyās te pṛthivī pādaḥ / sāsi subrahmaṇye tasyās te 'ntarikṣaṃ pādaḥ / sāsi subrahmaṇye tasyās te dyauḥ pādaḥ / sāsi subrahmaṇye tasyās te diśaḥ pādaḥ / parorajās te pañcamaḥ pādaḥ / sā na iṣam ūrjaṃ dhukṣva teja indriyaṃ brahmavarcasam annādyam iti
10.28.6	evaṃ trir āhūtām āhūtām
10.28.7	prathamāyāṃ trir anūktāyām
10.29.1	pracyavasva bhuvaspata iti prāñco 'bhiprayāya pradakṣiṇam āvartante
10.29.2	śyeno bhūtvā parāpatety adhvaryū rājānam abhimantrayate
10.29.3	api panthām agasmahīty adhvaryur yajamānaś ca dakṣiṇenottareṇa vā rājānam atikrāmataḥ
10.29.4	ajenāgnīṣomīyeṇa karṇagṛhītena yajamāno rājānam ohyamānaṃ pratīkṣate namo mitrasyeti
10.29.5	lohas tūparo bhavati / apy atūparaḥ / kṛṣṇasāraṅgo / lohitasāraṅgo vā
10.29.6	sthūlaḥ pīvā śmaśruṇaḥ
10.29.7	audumbary āsandy aratnimātraśīrṣaṇyānūcyā nābhidaghnapādā mauñjavivānā / tāṃ sarve 'dhvaryavo 'greṇa prāgvaṃśaṃ rājany ohyamāna udgṛhṇanti
10.29.8	agnīn prajvalayanti / agnim agnī vā
10.29.9	agreṇa prāgvaṃśaṃ prāgīṣam udagīṣaṃ vā śakaṭam avasthāpya pūrvavad ākhidyopastabhya varuṇasya skambhanam asīti śamyām udvṛhya vicṛtto varuṇasya pāśa iti yoktrapāśaṃ vicṛtyonmukto varuṇasya pāśa ity abhidhānīm unmuñcati
10.29.10	evam uttaram anaḍvāhaṃ vimuñcati
10.29.11	vimuktaḥ savyo 'vimukto vā
10.30.1	athātithyāyās tantraṃ prakramayati
10.30.2	dvāviṃśatidārur idhmaḥ
10.30.3	āśvavālaḥ prastaraḥ / aikṣavī vidhṛtī / kārṣmaryamayāḥ paridhayaḥ / vedaṃ kṛtvāgnīn paristīrya pāṇiprakṣālanādi karma pratipadyate
10.30.4	yathārthaṃ pātraprayogaḥ
10.30.5	nirvapaṇakāle patnīṃ śakaṭam anvārambhayitvātithyaṃ nirvapati
10.30.6	patnyā vā hastena
10.30.7	hastād vā / hastān nirvapan haste sarvāñ chakaṭamantrāñ japet
10.30.8	agner ātithyam asīty etaiḥ pratimantram
10.30.9	devatādeśanasya pratyāmnāyo bhavati
10.30.10	pañcasu sāvitraṃ juṣṭaṃ cānuṣajati
10.30.11	nottarayor ity eke
10.30.12	vaiṣṇavo navakapālaḥ puroḍāśo bhavati
10.30.13	viṣṇuvad evāta ūrdhvaṃ saṃskārāḥ
10.30.14	haviṣkṛtā vācaṃ visṛjyottaram anaḍvāhaṃ vimucya
10.30.15	vāruṇam asīti vāso 'pādāya varuṇo 'si dhṛtavrata iti rājānam ādāyācchidrapatraḥ prajā upāvarohośann uśatīḥ syonaḥ syonāḥ soma rājan viśvas tvaṃ prajā upāvaroha viśvās tvāṃ prajā upāvarohantv ity upāvahṛtyorv antarikṣam anvihīty abhipravrajati
10.31.1	āsandīm ādāya pratiprasthātā pūrvaḥ pratipadyate
10.31.2	yā te dhāmānīti pūrvayā dvārā prāgvaṃśaṃ praviśyāpareṇāhavanīyaṃ dakṣiṇātihṛtya varuṇasyartasadany asīti dakṣiṇenāhavanīyaṃ rājāsandīṃ pratiṣṭhāpayati
10.31.3	tasyāṃ śakaṭavat kṛṣṇājināstaraṇaṃ rājñaś cāsādanam
10.31.4	varuṇo 'si dhṛtavrata iti rājānam abhimantrayate
10.31.5	vāruṇam asīti vāsasā paryānahyati
10.31.6	evāvandasva varuṇaṃ bṛhantaṃ namasyā dhīram amṛtasya gopām / sa naḥ śarma trivarūthaṃ viyaṃsat pātaṃ mā dyāvāpṛthivī upastha ity etayā sarvatra rājānam āsīdet
10.31.7	agniṃ rājānaṃ cāntareṇa mā saṃcāriṣṭeti saṃpreṣyati
10.31.8	avahananādi karma pratipadyate
10.31.9	caturgṛhītāny ājyāni
10.31.10	caturhotrātithyam āsādya saṃbhārayajūṃṣi vyācaṣṭe
10.31.11	yajamānaṃ vācayatīty eke
10.31.12	paśuvan nirmanthyaḥ sāmidhenyaś ca
10.31.13	pañca prayājāḥ
10.31.14	caturthe sarvam aupabhṛtam samānayati
10.31.15	iḍāntā saṃtiṣṭhate
10.31.16	dhārayati dhrauvam ājyam ājyam
11.1.1	ātithyāyā dhrauvāt sruci camase vā tānūnaptraṃ samavadyati / caturavattaṃ pañcāvattaṃ vā / āpataye tvā gṛhṇāmīty etaiḥ pratimantram
11.1.2	anādhṛṣṭam asīti yajamānasaptadaśā ṛtvijas tānūnaptraṃ samavamṛśanti
11.1.3	anu me dīkṣām iti yajamānaḥ
11.1.4	yaṃ kāmayeta yajñayaśasam ṛcched iti taṃ prathamam / yadi kāmayeta sarvān iti sarvān sahāvamarśayet
11.1.5	tasmād yaḥ satānūnaptriṇām ity uktam
11.1.6	prajāpatau tvā manasi juhomīti yajamānas tānūnaptraṃ trir avajighrati
11.1.7	anvahaṃ vā vrateṣv apinayati
11.1.8	agnīn madanty āpā iti pṛcchati
11.1.9	madanti devīr amṛtā ṛtāvṛdha ity āgnīdhraḥ pratyāha
11.1.10	tābhir ehīti saṃpreṣyati
11.1.11	madantīr upaspṛśya tānūnaptriṇo visrasya rājānaṃ sahiraṇyaiḥ pāṇibhir āpyāyayanty aṃśuraṃśus te deva somāpyāyatām iti
11.1.12	atha nihnuvate / dakṣiṇe vedyante prastaraṃ nidhāya dakṣiṇān pāṇīn uttānān kṛtvā savyān nīca eṣṭā rāyaḥ preṣe bhagāyeti
11.1.13	atha yajamāno 'vāntaradīkṣām upaiti
11.1.14	agne vratapate tvaṃ vratānāṃ vratapatir asīty āhavanīyam upatiṣṭhate
11.1.15	etenaivāsmin samidham ādadhātīti vājasaneyakam
11.2.1	saṃtarāṃ mekhalāṃ samāyacchate / saṃtarāṃ muṣṭī karṣate
11.2.2	taptavrato bhavati
11.2.3	madantībhir mārjayate
11.2.4	yā te agne rudriyā tanūr ity etenaivāta ūrdhvaṃ vratayati
11.2.5	pravargyeṇa pracaryopasadā caranti / etad vā viparītam
11.2.6	na prathamayajñe pravṛñjyāt
11.2.7	pravṛñjyād vā
11.2.8	pravṛñjyād durbrāhmaṇasya
11.2.9	brahmavarcasakāmasyety eke
11.2.10	yo 'nūcānaḥ śrotriyas tasya pravṛñjyād iti bahvṛcabrāhmaṇam
11.2.11	ātithyābarhirupasadām agnīṣomīyasya ca / tad eva prastaraparidhi
11.2.12	tat stīrṇaṃ barhis tat paridhitāḥ paridhaya ity eke
11.2.13	upasadas tantraṃ prakramayati
11.2.14	prākṛta idhmo daśadārur vā
11.2.15	vedaṃ kṛtvāgnīn paristīrya pāṇiprakṣālanādi karma pratipadyate / yathārthaṃ pātrāṇi prayunakti
11.2.16	sphyam agnihotrahavaṇīṃ sruvaṃ juhūm upabhṛtaṃ dhruvāṃ vedam ājyasthālīm iti dvandvaṃ prayujya pavitre kṛtvā yajamāna vācaṃ yaccheti saṃpreṣyati
11.2.17	vāgyataḥ pātrāṇi saṃmṛśya prokṣaṇīḥ saṃskṛtya brahmāṇam āmantrya pātrāṇi prokṣati
11.2.18	atra vācaṃ visṛjate
11.2.19	sphyam ādāya
11.3.1	lomabhyo 'dhi stambayajur hṛtvottaraṃ parigrāhaṃ parigṛhya saṃpreṣyati prokṣaṇīr āsādayedhmam upasādaya sruvaṃ ca srucaś ca saṃmṛḍḍhy ājyenodehīti
11.3.2	ājyagrahaṇakāle dhruvāyām eva gṛhṇāti / prokṣaṇīr abhimantrya brahmāṇam āmantryedhmaṃ vediṃ ca prokṣya prokṣaṇīśeṣaṃ ninīya pavitre apisṛjyaikām āghārasamidham ādhāyāntarvedi vidhṛtī nidhāya dhruvāṃ sruvaṃ ca sādayati etāv asadatām iti mantraṃ saṃnamati
11.3.3	vedaṃ nidhāya sāmidhenībhyaḥ pratipadyate
11.3.4	nava sāmidhenīr anvāha
11.3.5	tisra ṛcas trir anūktā bhavanti / nava vā parācīḥ
11.3.6	nānyām āhutiṃ purastāj juhuyāt / srauvam evāghārayet
11.3.7	samānam ā pravarāt
11.3.8	nārṣeyaṃ vṛṇīte na hotāram / āśrāvyāha sīda hotar iti / etāvān pravaraḥ
11.3.9	dhrauvād aṣṭau juhvāṃ gṛhṇāti / catur upabhṛti
11.3.10	ghṛtavati śabde juhūpabhṛtāv ādāya dakṣiṇā sakṛd atikrānta upāṃśuyājavat pracarati
11.3.11	ardhena jauhavasyāgniṃ yajati / ardhena somam
11.3.12	aupabhṛtaṃ juhvām ānīya viṣṇum iṣṭvā pratyākramya yā te agne 'yāśayā tanūr iti sruveṇopasadaṃ juhoti
11.3.13	agnīn madanty āpā3 ity etadādy ā nihnavāt kṛtvāgnīd devapatnīr vyācakṣva subrahmaṇya subrahmaṇyām āhvayeti
11.3.14	apareṇa gārhapatyam āgnīdhra upaviśya devapatnīr vyācaṣṭe senendrasya dheneti / utkare subrahmaṇyām āhvayati / pūrvavad enāṃ yajamāno 'numantrayate
11.4.1	supūrvāhṇe paurvāhṇikībhyāṃ pravargyopasadbhyāṃ caranti / svaparāhṇa āparāhṇikībhyām
11.4.2	savyottānais tu sāyaṃ nihnavaḥ
11.4.3	eṣā prathamā
11.4.4	evam uttarābhyāṃ caryā
11.4.5	rajāśayāṃ dvitīyāyāṃ juhoti / harāśayāṃ tṛtīyāyām
11.4.6	yāḥ prātar yājyā ity uktam
11.4.7	tisra eva sāhnasyopasadaḥ / dvādaśāhīnasya
11.4.8	yadi saṃgrāmaṃ puro vā yudhyeyur ayaḥ prathamāyām avadhāya juhuyāt / rajataṃ dvitīyāyām / haritam uttamāyām
11.4.9	ārāgrām iti stanakalpaḥ
11.4.10	yad ahaḥ somaṃ krīṇīyuś caturaḥ sāyaṃ duhyus trīn prātar dvau sāyam ekam uttame / sarvān sāyam āśire
11.4.11	antarā madhyame pravargyopasadau vediṃ kurvanti
11.4.12	prāgvaṃśasya madhyamāl lalāṭikāt trīn prācaḥ prakramān prakramya śaṅkuṃ nihanti
11.4.13	tasmāt pañcadaśasu dakṣiṇataḥ / evam uttarataḥ / te śroṇī // prathamanihatāc chaṅkoḥ ṣaṭtriṃśatiḥ purastāt / tasmād dvādaśasu dakṣiṇataḥ / evam uttarataḥ / tāv aṃsau
11.4.14	vimime tvā payasvatīṃ devānāṃ dhenuṃ sudughām anapasphurantīm / indraḥ somaṃ pibatu kṣemo astu na iti vimānaḥ
11.4.15	sarvataḥ spandyayā paryātanoti
11.4.16	madhye pṛṣṭhyām
11.5.1	imāṃ naraḥ kṛṇuta vedim etya vasumatīṃ rudravatīm ādityavatīṃ varṣman divo nābhā pṛthivyā yathāyaṃ yajamāno na riṣyed devasya savituḥ sava iti saṃpreṣyati
11.5.2	sphyena vighanena parśvā paraśunā ca vediṃ kurvanti
11.5.3	darśapūrṇamāsavat saṃnamanavarjaṃ prāguttarāt parigrāhāt kṛtvā catuḥśikhaṇḍā yuvatiḥ supeśā ghṛtapratīkā bhuvanasya madhye / tasyāṃ suparṇāv adhi yau niviṣṭau tayor devānām adhi bhāgadheyam ity abhimantrya
11.5.4	cātvālād dvādaśasu prakrameṣu pratyag utkaraḥ / tāvaty evādhvany udag yathā cātvālaḥ
11.5.5	vyākhyātaś cātvāla uttaravediś ca
11.5.6	udumbaraśākhābhiḥ plakṣaśākhābhir vā pracchannā vasati
11.5.7	śvo bhūta uttame pravargyopasadau pratisamasyati
11.5.8	paurvāhṇikībhyāṃ pracarya tadānīm evāparāhṇikībhyām
11.5.9	atra pravargyam udvāsya paśubandhavad agniṃ praṇayati
11.5.10	eṣa somasyāhavanīyaḥ / yataḥ praṇayati sa gārhapatyaḥ
11.5.11	agnivaty uttaraṃ parigrāhaṃ parigṛhṇāti
11.5.12	atra pratiprathātā śākhām āhṛtya maitrāvaruṇyāḥ payasyāyā vatsān apākaroti
11.6.1	prokṣya barhis trir vediṃ prokṣati
11.6.2	nāprokṣitām abhicaranti
11.6.3	athaināṃ barhiṣā bahulaṃ prācīnam stīrtvā prayuktapūrve śakaṭe naddhayuge pratihataśamye prakṣālya tayoḥ prathamagrathitān granthīn visrasya navān prajñātān kṛtvāgreṇa prāgvaṃśam abhitaḥ pṛṣṭhyām avyavanayan pariśrite sacchadiṣī avasthāpayati
11.6.4	athaine patnī padatṛtīyenājyamiśreṇopānakti
11.6.5	ā no vīro jāyatām iti dvir dakṣiṇām akṣadhuraṃ dakṣiṇena hastenottānena prācīnam
11.6.6	na ca hastam āvartayati
11.6.7	evam itarām
11.6.8	sakṛd vā
11.6.9	tathottarasya havirdhānasyopānakti
11.6.10	yuñjate mana iti sāvitriyarcauttaravedike hutvā havirdhānābhyāṃ pravartyamānābhyām anubrūhīti saṃpreṣyati / pravartyamānābhyām anubrūhīti vā
11.6.11	prathamāyāṃ trir anūktāyāṃ prācī pretam adhvaram ity udgṛhṇantaḥ pravartayanti
11.6.12	syāc ced akṣaśabdaḥ suvāg ity anumantrayeta
11.6.13	dakṣiṇasya havirdhānasya vartmani vartmanīr vā hiraṇyaṃ nidhāyedaṃ viṣṇur vicakrama ity adhvaryur hiraṇye juhoti
11.6.14	evam uttarasya pratiprasthātā
11.7.1	irāvatī dhenumatī iti juhoti
11.7.2	apa janyaṃ bhayaṃ nudāpa cakrāṇi vartaya / gṛhaṃ somasya gacchatam iti vitṛtīyadeśe vedyā adhvaryur hotā brahmā maitrāvaruṇo vā padāpanudati / loṣṭaṃ vā bahirvedi nirasyati
11.7.3	āhavanīyāt trīn pratīcaḥ prakramān ucchiṣyātra ramethām iti nabhyasthe sthāpayitvā vaiṣṇavam asi viṣṇus tvottabhnātv ity upastabhya divo vā viṣṇav ity adhvaryur dakṣiṇasya havirdhānasya dakṣiṇaṃ karṇātardam anu methīṃ nihanti / tasyām īṣāṃ ninahyati
11.7.4	evam uttarasya pratiprasthātā viṣṇor nu kam ity uttaraṃ karṇātardam anu
11.7.5	ūrdhvāḥ śamyā udvṛhyopariṣṭāt pariveṣṭayanti
11.7.6	uttānā hi devagavā vahantīti vijñāyate
11.7.7	maho vā viṣṇav iti sarvataḥ sthūṇāḥ pariminoti
11.7.8	purastāc cāntaḥ kharāyāvakāśaṃ śiṣṭvā
11.7.9	udañcau vāṃśāv atyādadhāti paścāt purastāc ca
11.7.10	samānaṃ sāṃkāśinaṃ śālāmukhīyahotrīyauttaravedikānām
11.8.1	viṣṇo rarāṭam asīti purastād rarāṭyāṃ tiryañcaṃ vaṃśaṃ dhārayan viṣṇoḥ syūr asīti syūtvā viṣṇor dhruvam asīti prajñātaṃ granthiṃ kṛtvā prāco vaṃśān atyādhāya viṣṇoḥ pṛṣṭham asīti teṣu madhyamaṃ chadir adhyūhati tryaratnivistāraṃ navāyāmam
11.8.2	tūṣṇīm itare chadiṣī adhyūhya kaṭāṃs tejanīr iti chadyantarāleṣu pravartam upāsyati
11.8.3	te 'ntarvartā bhavanti
11.8.4	pari tvā girvaṇo gira iti sarvataḥ pariśritya viṣṇoḥ śnaptre stha iti rarāṭyā aṃtau vyasyati / saṃmṛśatīty eke
11.8.5	viṣṇoḥ syūr asīty adhvaryur dakṣiṇāṃ dvārbāhuṃ syūtvā viṣṇor dhruvam asīti prajñātaṃ granthiṃ karoti
11.8.6	granthikaraṇam eke pūrvaṃ samāmananti
11.8.7	yaṃ prathamaṃ granthiṃ grathnīyād ity uktam
11.8.8	evam uttarāṃ pratiprasthātā
11.8.9	evam apare sīvyataḥ
11.8.10	purastādunnataṃ paścānninataṃ havirdhānam
11.8.11	vaiṣṇavam asi viṣṇave tveti saṃmitam abhimṛśati
11.9.1	pra tad viṣṇu stavate vīryāya mṛgo na bhīmaḥ kucaro giriṣṭhāḥ / yasyoruṣu triṣu vikramaṇeṣv adhikṣiyanti bhuvanāni viśveti saṃmitāt prāṅ yajamāno niṣkramyāhavanīyān trīn prācaḥ prakramān prakrāmati yasyoruṣv iti
11.9.2	nādhvaryuḥ prāṅ havirdhāne atīyāt
11.9.3	atīyāc ced vaiṣṇavyarcā saṃcaret
11.9.4	ṣaṭsu prakrameṣūtkarāt pratyag āgnīdhraṃ minoti / ardham antarvedy ardhaṃ bahirvedi / prācīnavaṃśaṃ catuḥsthūṇaṃ sarvataḥ pariśritaṃ dakṣiṇata'upacāram
11.9.5	aparasmād vedyantāt triṣu purastāt prakrameṣu tiryak sado minoti
11.9.6	akṣṇayā dveṣyasya
11.9.7	navāratnivistāraṃ saptaviṃśatir udagāyatam / aparimitaṃ vā
11.9.8	yāvad ṛtvigbhyo dhiṣṇiyebhyaḥ prasarpakebhya āptaṃ manyetety aparam
11.9.9	dakṣiṇataḥ prakrame pṛṣṭhyāyā audumbarīṃ madhye sadaso minoti
11.9.10	dakṣiṇā sadaḥ prati karṣed yathā sāṃkāśinasyāvirodhaṃ syāt
11.9.11	yūpavad audumbaryā avaṭasaṃskāraḥ śakalavarjam
11.9.12	agreṇāvaṭaṃ prācīṃ nidhāya tūṣṇīṃ prakṣālyāthaināṃ yavamatībhiḥ prokṣati / dive tvety agram / antarikṣāya tveti madhyam / pṛthivyai tveti mūlam
11.9.13	ud divaṃ stabhānānatarikṣaṃ pṛṇeti prācīnakarṇāṃ sahodgātrocchrayati / ucchrayasva vanaspate sajūr devena barhiṣeti vā
11.10.1	dyutānas tvā māruto minotv iti prācīnakarṇāṃ sahodgātrā minoti
11.10.2	ūrdhvaṃ nikhātād yajamānasaṃmitā
11.10.3	paryūhaṇaparidṛṃhaṇapariṣecanāni yūpavat
11.10.4	tasyā viśākhe hiraṇyaṃ nidhāya ghṛtena dyāvāpṛthivī āpṛṇethām iti sruveṇa hiraṇye juhvad āntam audumbarīm anvavasrāvayati
11.10.5	eṣā sadasaḥ sthūṇānāṃ varṣiṣṭhā
11.10.6	nābhidaghnyaḥ paryantīyāḥ
11.10.7	nīcaiḥ sado minuyād vṛṣṭikāmasya / uccair avṛṣṭikāmasyety eke
11.10.8	udañcaḥ prācaś ca vaṃśān atyādhāyaindram asīti teṣu madhyamāni trīni chadīṃṣy adhyūhati
11.10.9	viśvajanasya chāyeti trīṇi dakṣiṇāni / indrasya sado 'sīti trīṇy uttarāṇi
11.10.10	dakṣiṇāny uttarāṇi caudumbarīm abhyagrāṇi bhavanti
11.10.11	dakṣiṇāny uttarāṇi karotīti vijñāyate
11.10.12	navacchadīti kāmyāni
11.10.13	navāgniṣṭome / pañcadaśokthye / ṣoḍaśa ṣoḍaśini / saptadaśa vājapeye 'tirātre ca / ekaviṃśatiḥ sattrāhīnānām
11.10.14	antarvartāḥ pariśrayaṇaṃ sāṃkāśinaṃ dvārāv iti havirdhānavat
11.10.15	indrasya syūr asīti sīvyati / indrasya dhruvam asīti prajñātaṃ granthiṃ kṛtvaindram asīndrāya tveti saṃmitam abhimṛśati
11.10.16	nādhvaryuḥ pratyaṅ sado 'tīyāt / dhiṣṇiyān hotāraṃ vā
11.10.17	yady atīyād aindriyarcā saṃcaret // ā ghā ye agnim indhate stṛṇanti barhir ānuṣak / yeṣām indro yuvā sakheti staraṇīm etām eke samāmananti
11.10.18	kṣaitrapatyā vā saṃcaret
11.10.19	uparavakarmaike pūrvaṃ samāmananti / sadaḥkarmaike
11.11.1	dakṣiṇasya havirdhānasyādhastāt puro'kṣaṃ catura uparavān avāntaradeśeṣu prādeśamukhān prādeśāntarālān karoti
11.11.2	devasya tvā savituḥ prasava ity abhrim ādāya parilikhitaṃ rakṣaḥ parilikhitā arātaya iti trir dakṣiṇapūrvaṃ parilikhati
11.11.3	evam itarān pradakṣiṇam uttarāpavargam
11.11.4	evam anupūrvāṇy evaiṣv ata ūrdhvaṃ karmāṇi kriyante
11.11.5	adhastāt saṃtṛṇṇā bhavanti / upariṣṭād asaṃbhinnāḥ
11.11.6	tūṣṇīṃ bāhumātrān khātvā rakṣohaṇo valagahano vaiṣṇavān khanāmīti khanati
11.11.7	ekavad uparavamantrān eke samāmananti
11.11.8	virāḍ asīti bāhum upāvahṛtyedam ahaṃ taṃ valagam udvapāmīty udupyoparavanyante 'vabādhate gāyatreṇa chandasāvabāḍho valaga iti
11.11.9	harāmi vaiṣṇavān iti harati / avabāḍho durasyur ity agreṇopastambhanaṃ nivapati
11.11.10	evaṃ sarvān karoti
11.11.11	etāvan nānā / pūrveṇapūrveṇa mantreṇa bāhum upāvahṛtyottareṇottareṇa chandasāvabādhate
11.11.12	gāyatraṃ traiṣṭubhaṃ jāgatam ānuṣṭubhaṃ pāṅktam ity āmnātāni bhavanti
11.12.1	prathamaṃ vā sarveṣu
11.12.2	virāḍ asi sapatnahā bhrātṛvyahā svarāḍ asy abhimātihā viśvārāḍ asi viśvāsāṃ nāṣṭrāṇāṃ hanteti bāhū upāvaharato 'dhvaryur yajamānaś ca
11.12.3	saṃmṛśa imān āyuṣe varcase ca devānāṃ nidhir asi dveṣoyavanaḥ / yuyodhy asmad dveṣāṃsi yāni kāni ca cakṛma // devānām idaṃ nihitaṃ yad asty athābhāhi pradiśaś catasraḥ / kṛṇvāno anyāṁ adharān sapatnān ity uparavān saṃmṛśya dakṣiṇapūrvaṃ yajamāno 'vamṛśati / uttarāparam adhvaryuḥ
11.12.4	atha yajamānaḥ pṛcchaty adhvaryo kim atreti / bhadram itītaraḥ pratyāha / tan nau sahety uktvottarapūrvaṃ yajamāno 'vamṛśati / dakṣiṇāparam adhvaryuḥ / tathaiva praśnaḥ prativacanaṃ ca / tan ma ity āha yajamānaḥ
11.12.5	rakṣohaṇo valagahanaḥ prokṣāmi vaiṣṇavān iti yavamatībhir uparavān prokṣyottarair mantrair avanayāmīti prokṣaṇīśeṣam avaṭe 'vanīya yavo 'sīti yavam avāsyāvastṝṇāmīti barhiṣāvastīryābhijuhomīty ājyenābhijuhoti
11.12.6	evaṃ sarvān karoti
11.12.7	rakṣohaṇau valagahanau prokṣāmi vaiṣṇavī ity adhiṣavaṇaphalake prokṣati
11.13.1	audumbare kārṣmaryamaye pālāśe vā śuṣke taṣṭe pradhimukhe purastāt samāvikarte paścāt
11.13.2	na saṃtṛṇatty ekāhe / tata ūrdhvaṃ saṃtṛdye
11.13.3	ukthyādiṣu vā saṃtṛṇatti
11.13.4	athaine uparaveṣūpadadhāti rakṣohaṇau valagahanāv upadadhāmi vaiṣṇavī iti
11.13.5	dvau dakṣiṇenāpidadhāti / dvāv uttareṇa
11.13.6	saṃhite purastād dvyaṅgulena paścād asaṃhite bhavataḥ
11.13.7	athaine uttarair mantraiḥ paryūhāmīti pradakṣiṇam uparavapāṃsubhiḥ paryuhya paristṝṇāmīti barhiṣā paristīryottamenābhimantrayate
11.13.8	etasyaiva havirdhānasyāgreṇopastambhanam uparavapāṃsubhiś caturaśraṃ kharaṃ karoti somapātrebhya āptam
11.13.9	purastāt saṃcaraṃ śinaṣṭi
11.13.10	antarā cātvālotkarāv āgnīdhracātvālau vādhvaryur dṛśīkavaś ca saṃcareyuḥ
11.13.11	sarvataḥ prasute dṛśīkavaḥ saṃcareyur ity eke
11.14.1	cātvālād dhiṣṇiyān upavapati
11.14.2	antarāgnīdhra āgnīdhrīyam uttare vedyanta uttarataḥ saṃcaraṃ śiṣṭvā
11.14.3	sadasītarān pūrvārdhe purastāt saṃcaraṃ śiṣṭvā
11.14.4	pṛṣṭhyāyāṃ hotrīyam / taṃ dakṣiṇena praśāstrīyam
11.14.5	uttareṇa hotrīyam itarān udīca āyātayati / brāhmaṇācchaṃsinaḥ potur neṣṭur acchāvākasyeti
11.14.6	bahiḥ sadaso mārjālīyaṃ dakṣiṇe vedyante dakṣiṇataḥ saṃcaraṃ śiṣṭvā samam āgnīdhrīyeṇa
11.14.7	vibhūr asīty aṣṭābhiḥ pratimantram
11.14.8	etān evopasthānān vyāghāraṇāṃś caike samāmananti
11.14.9	anudiśatītarān adhvanām adhvapate namas te astu mā mā hiṃsīr iti taṃtam abhikrāmam
11.14.10	samrāḍ asi kṛśānur ity āhavanīyam / pariṣadyo 'si pavamāna iti bahiṣpavamānāstāvam / pratakvāsi nabhasvān iti cātvālam / asaṃmṛṣṭo 'si havyasūda iti śāmitram / samūhyo 'si viśvabharā ity utkaram / ṛtadhāmāsi suvarjyotir ity audumbarīm
11.15.1	brahmajyotir asi suvardhāmeti brahmāṇam / sadasyo 'si malimluca iti sadasyam / samudro 'si viśvabharā iti sadaḥ / ajo 'sy ekapād iti śālāmukhīyam / ahir asi budhniya iti prājahitam / kavyo 'si kavyavāhana iti dakṣiṇāgnim / āyur bṛhat tad aśīya tan māvatu tasya nāmnā vṛścāmi yo 'smān dveṣṭi yaṃ ca vayaṃ dviṣmaḥ / viśvāyur vāmadevyaṃ tad aśīya tan māvatu tasya nāmnā vṛścāmi yo 'smān dveṣṭi yaṃ ca vayaṃ dviṣmaḥ / āyuḥpati rathamtaraṃ tad aśīya tan māvatu tasya nāmnā vṛścāmi yo 'smān dveṣṭi yaṃ ca vayaṃ dviṣma ity etaiś ca pratimantraṃ havirdhānāgnīdhrasadāṃsīti
11.15.2	raudreṇānīkeneti sarvatrānuṣajati
11.15.3	stṛṇīta barhiḥ pra vrataṃ yacchateti saṃpreṣyati
11.15.4	pūrvasmin vā staraṇa etaṃ saṃpraiṣaṃ brūyāt
11.15.5	atra stṛṇann uttaravedikharoparavadhiṣṇiyān nābhistṛṇīyāt
11.15.6	atraikastanaṃ vrataṃ yajamānāya prayacchati
11.15.7	ardhavratam atra vājasaneyinaḥ samāmananti / ardham antareṇottame pravargyopasadau
11.16.1	agnīṣomīyasya paśos tantraṃ prakramayati
11.16.2	tasya nirūḍhapaśubandhavat kalpaḥ
11.16.3	ṣaḍḍhotā paśviṣṭiś cāṅgabhūteṣu na vidyate
11.16.4	ātithyābarhis tūṣṇīm upasaṃnahyati
11.16.5	tāṃś ca paridhīn pāśuka idhme
11.16.6	pātrasaṃsādanakāle pracaraṇīṃ srucaṃ saptamīṃ prayunakti
11.16.7	tasyā juhūvat kalpaḥ
11.16.8	ājyagrahaṇakāle pracaraṇyām āditas tūṣṇīṃ caturgṛhītaṃ gṛhītvā pāśukāny ājyāni gṛhṇāti
11.16.9	praitu brahmaṇaspatnīti pratiprasthātā patnīm udānayati
11.16.10	athāham anukāminīti patnī śālāmukhīyam upopaviśya suprajasas tvā vayam iti japati
11.16.11	upasthe brahmā rājānaṃ kurute
11.16.12	sam apivratān hvayadhvam iti saṃpreṣyati
11.16.13	yajamānasyāmātyān saṃhvayanti
11.16.14	adhvaryuṃ yajamāno 'nvārabhate / yajamānaṃ patnī / patnīm itare putrabhrātaraḥ
11.16.15	ahatena vāsasāmātyān saṃpracchādya vāsaso 'nte srugdaṇḍam upaniyamya pracarṇyā vaisarjanāni juhoti
11.16.16	tvaṃ soma tanūkṛdbhyo juṣāṇa ity etābhyām ardhaṃ gārhapatye
11.16.17	ā somaṃ dadate
11.17.1	ā grāvṇa ā vāyavyāny ā droṇakalaśam / ut patnīm ānayanti / anv anāṃsi pravartayanti / yāyāvarasya yāny aparasmin gārhapatye bhavanti / ajam anunayanti / idhmābarhir ājyāni prokṣaṇīr ity anuharanti
11.17.2	śālāmukhīye praṇayanīyam idhmam ādīpya sikatābhir upayamyāgnīṣomābhyāṃ praṇīyamānābhyām anubrūhīti saṃpreṣyati / praṇīyamānābhyām anubrūhīti vā
11.17.3	prathamāyāṃ trir anūktāyām ayaṃ no agnir varivaḥ kṛṇotv ity agniprathamāḥ somaprathamā vā prāñco 'bhipravrajanti
11.17.4	āgnīdhrīye 'gniṃ pratiṣṭhāpyāgne nayety ardham ājyaśeṣasya juhoti
11.17.5	grāvṇo vāyavyāni droṇakalaśam āgnīdhra upavāsayati
11.17.6	uttareṇāgnīdhrīyam āhavanīyaṃ gatvoru viṣṇo vikramasveti sarvam ājyaśeṣaṃ juhoti
11.17.7	hute 'mātyāḥ pradakṣiṇam āvṛtya yathetam upāvartante
11.17.8	somo jigāti gātuvid ity aparayā dvārā havirdhānaṃ rājānaṃ prapādayati / pūrvayā gataśriyaḥ
11.17.9	pūrvayā yajamānaḥ prapadyate
11.17.10	dakṣiṇasya havirdhānasya nīḍe pūrvavat kṛṣṇājināstaraṇaṃ rājñaś cāsādanam
11.18.1	athainaṃ yajamāno devatābhyaḥ saṃprayacchaty eṣa vo deva savitaḥ soma iti
11.18.2	etat tvaṃ soma devo devān upāgā ity abhimantryedam ahaṃ manuṣyo manuṣyān iti pradakṣiṇam āvṛtya namo devebhya iti prācīnam añjaliṃ kṛtvā svadhā pitṛbhya iti dakṣiṇedam ahaṃ nir varuṇasya pāśād ity upaniṣkramya svar abhivyakhyam iti prāṅ prekṣate / suvar abhivikhyeṣam iti / sarvaṃ vihāram anuvīkṣate / vaiśvānaraṃ jyotir ity āhavanīyam
11.18.3	atra yajamāno 'vāntaradīkṣāṃ visṛjate
11.18.4	agne vratapate tvaṃ vratānāṃ vratapatir asīty āhavanīyam upatiṣṭhate / etenaivāsmin samidham ādadhātīti vājasaneyakam
11.18.5	vitarāṃ mekhalāṃ visraṃsate / vitarāṃ muṣṭī karṣate
11.18.6	atra daṇḍapradānam eke samāmananti
11.18.7	svāhā yajñaṃ manasā svāhā dyāvāpṛthivībhyāṃ svāhoror antarikṣāt svāhā yajñaṃ vātād ārabha iti muṣṭī visṛjate
11.18.8	svāhā vāci vāte visṛja iti vācam
11.18.9	nivartate vratam
11.18.10	somān haviḥśeṣān iti sutye 'hani bhakṣayati
11.18.11	uttareṇāhavanīyaṃ prāgagram idhmābarhir upasādayati / dakṣiṇam idhamam uttaraṃ barhiḥ
11.19.1	prokṣaṇīnām abhimantraṇādi karma pratipadyate
11.19.2	staraṇakāle 'pareṇottaravediṃ barhiḥ stṛṇāti
11.19.3	staraṇamantro 'bhyāvartate
11.19.4	ājyānāṃ sādanādi pāśukaṃ karma pratipadyate samānam ā pravarāt
11.19.5	daivaṃ ca mānuṣaṃ ca hotārau vṛtvāśrāvamāśrāvam ṛtupraiṣādibhiḥ saumikān ṛtvijo vṛṇīte
11.19.6	indraṃ hotrāt sajūr diva ā pṛthivyā iti hotāram
11.19.7	apisṛjya tṛṇam asphya uttarān
11.19.8	agnim āgnīdhrād ity āgnīdhram / aśvinādhvaryū ādhvaryavād ity adhvaryū / mitrāvaruṇau praśāstārau praśāstrād iti maitrāvaruṇam / indro brahmā brāhmaṇād iti brāhmaṇācchaṃsinam / marutaḥ potrād iti potāram / gnāvo neṣṭrād iti neṣṭāram / agnir daivīnāṃ viśāṃ puraetāyaṃ yajamāno manuṣyāṇāṃ tayor nāv asthūri gārhapatyaṃ dīdayac chataṃ himā dvā yū rādhāṃsīt saṃpṛñcānāv asaṃpṛñcānau tanva iti yajamānam
11.19.9	ayaṃ sunvan yajamāno manuṣyāṇām iti vā
11.19.10	savanīye varaṇam eke samāmananti / tatra sunvann iti brūyāt
11.19.11	sarvatropāṃśu nāmagrahaṇam / mānuṣa ity uccaiḥ
11.20.1	pravṛtaḥpravṛtaḥ pravṛtahomau juhoti juṣṭo vāco bhūyāsam ṛcā stomaṃ samardhayety etābhyām
11.20.2	divā prayājaiḥ pracaryāstaṃyantam anūyājair upāsate
11.20.3	hutāyāṃ vapāyāṃ mārjayitvā subrahmaṇya pitāputrīyāṃ subrahmaṇyām āhvayeti saṃpreṣyati
11.20.4	pitāputrīyaivāta ūrdhvaṃ subrahmaṇyā bhavati
11.20.5	āhūtāyāṃ vasatīvarīḥ kumbhena giribhidāṃ vahantīnāṃ pratyaṅ tiṣṭhan gṛhṇāti
11.20.6	nāntamā vahantīr atīyāt
11.20.7	chāyāyai cātapataś ca saṃdhau gṛhṇāti
11.20.8	yady abhicchāyāṃ na vinded ātmano vṛkṣasya kūlasya vā chāyāyām
11.20.9	pratīpam upamārayan haviṣmatīr imā āpa iti gṛhṇāti
11.20.10	yasyāgṛhītā abhinimrocet suvarna gharmaḥ svāheti pañcārkāhutīr hutvā vare datta ulkām upariṣṭād dhārayamāṇo gṛhṇīyāt / hiraṇyaṃ vāvadhāya
11.20.11	yo vā brāhmaṇo bahuyājī tasya kumbhyānāṃ gṛhṇīyāt
11.20.12	somayājī bahuyājī bhavatīti vijñāyate
11.20.13	agner vo 'pannagṛhasya sadasi sādayāmīty apareṇa śālāmukhīyam upasādayati / sumnāya sumninīḥ sumne mā dhatteti sarveṣu vasatīvarīṇāṃ sādaneṣu yajamāno japati / agnīṣomīyasya paśupuroḍāśasya pātrasaṃsādanādi karma pratipadyate
11.20.14	na yajamāno 'gnīṣomīyasyāśnāti / aśnīyād vā
11.20.15	na svaruṃ juhoti / na hṛdayaśūlam udvāsayati / evaṃ savanīye
11.20.16	patnīsaṃyājānto 'gnīṣomīyaḥ saṃtiṣṭhate
11.21.1	niśāyāṃ vasatīvarīḥ pariharaty antarvedy āsīne yajamāne patnyāṃ ca
11.21.2	nādīkṣitam abhipariharet
11.21.3	savye 'ṃse 'tyādhāyāpareṇa prājahitaṃ parikramya pūrvayā dvāropanirhṛtya dakṣiṇena vediṃ gatvā dakṣiṇena mārjālīyaṃ dhiṣṇiyaṃ parītya dakṣiṇasyām uttaravediśroṇyāṃ sādayatīndrāgniyor bhāgadheyī stheti
11.21.4	dakṣiṇe 'ṃse 'tyādhāya yathetaṃ gatvā pūrvayā dvāropanirhṛtyottareṇa vediṃ gatvottareṇāgnīdhrīyaṃ dhiṣṇiyaṃ parītyottarasyām uttaravediśroṇyāṃ sādayati mitrāvaruṇayor bhāgadheyī stheti
11.21.5	savye 'ṃse 'tyādhāya yathetaṃ gatvāpareṇāgnīdhrīyaṃ dhiṣṇiyam upasādayati viśveṣāṃ devānāṃ bhāgadheyī stheti
11.21.6	yajñe jāgṛteti sannā abhimantrayate
11.21.7	atra pratiprasthātā payasyārthaṃ sāyaṃdohaṃ dohayati
11.21.8	adhvaryuḥ saṃpreṣyati yā yajamānasya vratadhuk tasyā āśiraṃ kuruta yā patniyai tasyai dadhigrahāya yā gharmadhuk tasyai dadhigharmāya taptam anātaktaṃ maitrāvaruṇāya śṛtātaṅkyaṃ dadhi kurutād ity agrahāya subrahmaṇya subrahmaṇyām āhvaya na sadasy upavastavā iti
11.21.9	saṃpraiṣavat kurvanti
11.21.10	atra savanīyasya savanīyānām itīdhmābarhiḥ saṃnahyati
11.21.11	na vā barhiḥ / prastaram eva
11.21.12	āgnīdhre havirdhāne vā yajamānaṃ jāgarayanti / prāgvaṃśe patnīm
11.21.13	āgnīdhra etāṃ rātrim ṛtvijo vasanti
11.21.14	yajamāno rājānaṃ gopayati gopayati
12.1.1	mahārātre buddhvāgne nayety āgnīdhram abhimṛśati
12.1.2	idaṃ viṣṇur vicakrama iti havirdhānam / agna āyūṃṣi pavasa iti srucaḥ / ā vāyo bhūṣa śucipā iti vāyavyāni / ā ghā ye agnim indhata iti sadaḥ
12.1.3	prajāpatir manasāndho 'ccheta iti trayastriṃśatam āgnīdhre yajñatanūr juhoti / prathamena mantreṇa hutvā pūrvaṃ pūrvam anudrutyottareṇottareṇa juhoti
12.1.4	prādeśamātrāṇy ūrdhvasānūny upariṣṭād āsecanavanti madhye saṃnatāni vāyavyāni bhavanti
12.1.5	teṣāṃ yāny anādiṣṭavṛkṣāṇi vaikaṅkatāni syuḥ / yo vā yajñiyo vṛkṣaḥ phalagrahiḥ
12.1.6	ko vo yunakti sa vo yunaktv iti khare pātrāṇi prayunakti yāny anāmnātamantrāṇi bhavanti
12.1.7	agnir devateti dakṣiṇe 'ṃsa upāṃśupātram
12.1.8	somo devatety uttaram antaryāmasya
12.1.9	bṛhann asīti te antareṇa grāvāṇam upāṃśusavanaṃ dakṣiṇāmukhaṃ saṃspṛṣṭaṃ pātrābhyām
12.1.10	tam apareṇa pratyañci dvidevatyapātrāṇi
12.1.11	indro devateti parisrag aindravāyavasya / bṛhaspatir devatety ajagāvaṃ maitrāvaruṇasya / aśvinau devateti dvisrakty āśvinasya
12.1.12	tāny apareṇa prabāhuk śukrāmanthinoḥ pātre / sūryo devateti dakṣiṇaṃ bailvaṃ śukrasya / candramā devatety uttaraṃ vaikaṅkataṃ manthinaḥ
12.1.13	te apareṇa prabāhug ṛtupātre āśvatthe aśvaśaphabudhne ubhayatomukhe / dakṣiṇam adhvaryoḥ / uttaraṃ pratiprasthātuḥ
12.1.14	viśve devā devateti dakṣiṇasyāṃ śroṇyām āgrayaṇasthālīm / indro devatety uttarasyām ukthyasthālīm / ukthyapātraṃ ca tasyā uttaram
12.1.15	sthālyāv antareṇa trīṇy udañcy atigrāhyapātrāṇi / āgneyam aindraṃ sauryam iti
12.2.1	uttare 'ṃse dadhigrahapātram audumbaraṃ catuḥsrakti
12.2.2	evaṃrūpam evāṃśvadābhyayoḥ
12.2.3	yadi somagrahaṃ gṛhṇīyād etad eva vibhavet
12.2.4	etasyaiva havirdhānasyāgreṇopastambhanam ādityasthālīm / ādityapātraṃ ca tasyā uttaram
12.2.5	pṛthivī devatety uttarasya havirdhānasyāgreṇopastambhanam anupopte dhruvasthālīm
12.2.6	khare ṣoḍaśipātraṃ khādiraṃ catuḥsrakti yadi ṣoḍaśī
12.2.7	madhye pariplavāṃ yathā srugadaṇḍaivam
12.2.8	yathāvakāśaṃ daśa camasān naiyyagrodhān rauhītakān vātsarumato 'tsarukān vā
12.2.9	daśaiva camasādhvaryavaḥ
12.2.10	yunajmi te pṛthivīṃ jyotiṣā saheti dakṣiṇasya havirdhānasyādhastāt paścād akṣaṃ droṇakalaśaṃ sadaśāpavitram
12.2.11	tasya vāyavyair vṛkṣaniyogaḥ
12.2.12	yunajmi vāyum antarikṣeṇa te sahety uttarasya havirdhānasyopariṣṭān nīḍa ādhavanīyam / yunajmi vācaṃ saha sūryeṇa ta iti pradhure pūtabhṛtam
12.2.13	etasyaiva havirdhānasyādhastāt paścād akṣaṃ trīn ekadhanān ghaṭān / pañca sapta navaikādaśa vā
12.2.14	yasmin mimīte tasyādhiṣavaṇacarma kharaṃ parikṛttaṃ catuṣpuṭam upariṣṭād āsecanavat
12.2.15	rakṣohaṇo valagahanaḥ prokṣāmi vaiṣṇavam ity adhiṣavaṇacarma prokṣya rakṣoghno valagaghnaḥ prokṣāmi vaiṣṇavān iti grāvṇo rakṣohā tvā valagahā vaiṣṇavam āstṝṇāmīty adhiṣavaṇaphalakayor uttaralomāstīrya rakṣoghno vo valagaghnaḥ saṃsādayāmi vaiṣṇavān iti tasmiṃś caturo grāvṇaḥ prādeśamātrān ūrdhvasānūn āhananaprakārān aśmanaḥ saṃsādayati / uparaṃ prathiṣṭhaṃ madhye pañcamam
12.2.16	tam abhisaṃmukhā bhavanti
12.3.1	sthavīyāṃsi mukhāni
12.3.2	apāṃ kṣayā ṛtasya garbhā bhuvanasya gopāḥ śyenā atithayaḥ parvatānāṃ kakubhaḥ prayuto na pātāraḥ / vagnunendraṃ hvayata ghoṣeṇāmīvāṃś cātayata / yuktā stha vahata svargaṃ lokaṃ yajamānam abhivahateti sannān abhimantryāgnīṣomīyavat savanīyapātrāṇi prayunakti / agnīṣomīyavad ājyāni gṛhṇāti
12.3.3	athaikeṣām / prāgvaṃśe 'gnīṣomīyasyājyāni gṛhṇāti / āgnīdhre savanīyasya / uttaravedyām anūbandhyāyāḥ
12.3.4	apareṇottaravediṃ savanīyasyānūbandhyāyāś cājyāni gṛhṇātīty eke
12.3.5	yāni kāṣṭhāni tad ahar abhyādhāsyan syāt tāni sahedhmena prokṣet
12.3.6	samānam ā srucāṃ sādanāt
12.3.7	yunajmi tisro vipṛcaḥ sūryasya ta iti srucaḥ sannā abhimantrayate
12.3.8	atra saumikānāṃ pātrāṇāṃ saṃsādanam eke samāmananti
12.3.9	āsanyān mā mantrāt pāhi kasyāś cid abhiśastyā iti purā prātaranuvākāj juhuyāt
12.3.10	pañcahotāraṃ cāgnīdhre svargakāmasya
12.3.11	nityavad eke samāmananti
12.3.12	madhye 'gner ājyāhutīḥ paśvāhutīḥ puroḍāśāhutīr iti juhoti / abhitaḥ somāhutīḥ
12.3.13	atra rājānam antareṣe grāvasūpāvaharati hṛde tvā soma rājann ity etābhyām
12.3.14	purā vācaḥ purā vā vayobhyaḥ pravaditoḥ prātaranuvākam upākaroti
12.3.15	prātaryāvabhyo devebhyo 'nubrūhi brahman vācaṃ yaccha pratiprasthātaḥ savanīyān nirvapa subrahmaṇya subrahmaṇyām āhvayeti saṃpreṣyati
12.3.16	subrahmaṇye subrahmaṇyām āhvayety eke samāmananti
12.3.17	manasā te vācaṃ pratigṛṇāmīty adhvaryur hotāram āha
12.3.18	atra pratiprasthātā savanīyānāṃ pāṇiprakṣālanādi karma pratipadyate
12.3.19	yathārthaṃ pātrāṇi prayunakti
12.4.1	dve bharjanārthe kapāle aṣṭau puroḍāśakapālāni / ekādaśa mādhyaṃdine / dvādaśa tṛtīyasavane
12.4.2	sarvān aindrān ekādaśakapālān anusavanam eke samāmananti
12.4.3	prātardohapātrāṇīti
12.4.4	prāgvaṃśe pratiprasthātā savanīyān nirvapati
12.4.5	sarve yavā bhavanti lājārthān parihāpya
12.4.6	indrāya harivate dhānā indrāya pūṣaṇvate karambhaṃ sarasvatyai bhāratyai parivāpam indrāya puroḍāśaṃ mitrāvaruṇābhyāṃ payasyām iti
12.4.7	nirupteṣv anvopyedaṃ devānām ity etadādi karma pratipadyate
12.4.8	avahananakāle lājārthān parihāpyetarān avahanti
12.4.9	kapālānām upadhānakāle prathamena kapālamantreṇa dhānārthaṃ lājārthaṃ ca kapāle adhiśrayati
12.4.10	adhiśrayaṇakāle 'dhiśrayaṇamantreṇa taṇḍulān opya dhānāḥ karoti / vrīhīn opya lājān karoti
12.4.11	puroḍāśam adhiśrityāmikṣāvat payasyāṃ karoti
12.4.12	udvāsanakāle dhānā udvāsya vibhāgamantreṇa vibhajyārdhā ājyena saṃyauti / ardhāḥ piṣṭānām āvṛtā saktūn karoti
12.4.13	manthaṃ saṃyutaṃ karambha ity ācakṣate / lājān parivāpa iti
12.4.14	nakhair lājebhyas tuṣān saṃharati
12.4.15	nakheṣūlūkhaladharmān musaladharmāṃś ca karoti
12.5.1	yatrābhijānāty abhūd uṣā ruśat paśur iti tat pracaraṇyā juhoti śṛṇotv agniḥ samidhā havaṃ ma iti
12.5.2	aparaṃ caturgṛhītaṃ gṛhītvā saṃpreṣyaty apa iṣya hotar maitrāvaruṇasya camasādhvaryav ādravaikadhanina ādravata neṣṭaḥ patnīm udānayonnetar hotṛcamasena vasatīvarībhiś ca cātvālaṃ pratyāsveti
12.5.3	prehy udehīti neṣṭā patnīm udānayati / ehy udehīti vā / pānnejanīṃ sthālīṃ dhārayamāṇām
12.5.4	tīrthenābhipravrajanti
12.5.5	yatra hotuḥ prātaranuvākam anubruvata upaśṛṇuyus tad apo 'dhvaryur vahantīnāṃ gṛhṇāti
12.5.6	yadi na śṛṇoti badhiro ha bhavati vāco ha chidyate
12.5.7	yadi dūre syuḥ pratyudūhya gṛhṇīyāt
12.5.8	devīr āpa iti tṛṇam antardhāyābhijuhoti
12.5.9	yadi vā purā tṛṇaṃ syāt tasmiñ juhuyāt
12.5.10	kārṣir asīti darbhair āhutim apaplāvya samudrasya vo 'kṣityā unnaya ity abhihutānāṃ maitrāvaruṇacamasena gṛhṇāti
12.5.11	somasya tvā mūjavato rasaṃ gṛhṇāmīty ekadhanāḥ
12.5.12	patnī pannejanīr gṛhṇāti pratyaṅtiṣṭhantī vasubhyo rudrebhya ādityebhya iti
12.5.13	prehy udehīti neṣṭā patnīm udānayati / ehy udehīti vā
12.5.14	apareṇa neṣṭrīyaṃ patnī pannejanīḥ sādayati pratyaṅ tiṣṭhantī vasubhyo rudrebhya ādityebhya iti
12.5.15	tā evam evācchāvākaṃ sīdantam anūpasādayati
12.6.1	hotṛcamasena vasatīvarībhyo niṣicyopari cātvāle hotṛcamasaṃ maitrāvaruṇacamasaṃ ca saṃsparśya vasatīvarīr vyānayati
12.6.2	sam anyā yantīty abhijñāya hotṛcamasān maitrāvaruṇacamasa ānayati / maitrāvaruṇacamasād dhotṛcamase / etad vā viparītam
12.6.3	upari cātvāle dhāryamāṇā ubhayīḥ pracaraṇyā samanakti saṃ vo 'naktu varuṇaḥ sam indraḥ saṃ pūṣā saṃ dhātā saṃ bṛhaspatiḥ / tvaṣṭā viṣṇuḥ prajayā saṃrārāṇo yajamānāya draviṇaṃ dadhātv iti / yathāyathaṃ dhuro dhurbhiḥ kalpantām iti
12.6.4	adhvaryo 'verapā iti hotādhvaryuṃ pṛcchati
12.6.5	utem anannamur iti pratyuktvā pracaraṇīśeṣāt kratukaraṇaṃ juhoti yam agne pṛtsu martyam iti
12.6.6	tad abhāve caturgṛhītena
12.6.7	yady agniṣṭomo juhotīty uktam
12.6.8	athaikeṣām / yady agniṣṭomo juhoti / yady ukthyaḥ paridhau nimārṣṭi / yadi ṣoḍaśī hutvā paridhau lepaṃ nimṛjya droṇakalaśaṃ rarāṭīṃ copaspṛśati / na juhoti nopaspṛśati vājapeye 'tirātre ca / etad yajur vadan samudyaiva prapadyate
12.6.9	aparayā dvārā havirdhānam apaḥ prapādayati / pūrvayā gataśriyaḥ
12.6.10	pūrvayā yajamānaḥ prapadyate
12.6.11	dakṣiṇasya havirdhānasya pradhure pracaraṇīṃ sādayati
12.7.1	yaṃ kāmayeta paṇḍakaḥ syād iti taṃ pracaraṇyopaspṛśet
12.7.2	etasyaiva havirdhānasyādhastāt puro'kṣaṃ maitrāvaruṇacamasam / uttarasyāṃ vartanyāṃ puraścakraṃ hotṛcamasam / uttarasya havirdhānasyādhastāt puro'kṣaṃ vasatīvarīḥ / paścādakṣam ekadhanāḥ
12.7.3	etad vā viparītam
12.7.4	apo yajamāno 'nuprapadyate / yaśa evainam ṛcchatīti vijñāyate
12.7.5	atra dadhigraheṇa carati
12.7.6	audumbareṇa gṛhṇāti
12.7.7	upayāmagṛhīto 'si prajāpataye tvā jyotiṣmate jyotiṣmantaṃ gṛhṇāmīti dadhi gṛhītvāpendra dviṣato mana iti harati / prāṇāya tvāpānāya tveti juhoti
12.7.8	dadhigraho nityaḥ kāmyaś ca / kāmyāv itarau
12.7.9	ājyagrahaṃ gṛhṇīyāt tejaskāmasyety uktam
12.7.10	yadi somagrahaṃ gṛhṇīyād ekagrahāyāptaṃ rājānam upare nyupya vasatīvarībhir upasṛjyāvīvṛdhaṃ vo manasā sujātā ity abhimantrya tisro yahvasya samidhaḥ parijmano devā akṛṇvann uśijo amartyave / tāsām ekām adadhur martye bhujaṃ lokam id dve upa jāmī īyatur iti somakaraṇyābhiṣuṇoti
12.7.11	ā māskān iti prathamaplutam aṃśum abhimantrayate / drapsaś caskandeti vipruṣaḥ
12.7.12	hiraṇyapāṇir abhiṣuṇoti gṛhṇāti juhotīty atyantapradeśaḥ
12.7.13	tisro yahvasyety etad varjaṃ ca
12.7.14	taṃ hutvā sadasi pratyaṅmukho bhakṣayati bhakṣehīti yathāliṅgam
12.7.15	anadhikṛto vā somadharmair dadhigrahavikāratvāt
12.7.16	yad anyat somakaraṇyās te somadharmāḥ
12.7.17	aṃśum adābhyaṃ vā prathamaṃ gṛhṇāti
12.7.18	śukraṃ te śukreṇa gṛhṇāmīti dadhnaḥ payaso nigrābhyāṇāṃ vā
12.7.19	upanaddhasya rājñas trīn aṃśūn pravṛhati
12.8.1	vasavas tvā pravṛhantu gāyatreṇa chandasety etaiḥ pratimantram
12.8.2	tair enaṃ catur ādhūnoti / pañcakṛtvaḥ saptakṛtvo vā / māndāsu ta ity etān prativibhajya
12.8.3	āsminn ugrā acucyavur ity ādāya kakuhaṃ rūpam iti harati / yat te somādābhyaṃ nāma jāgṛvīti juhoti
12.8.4	ādhavanān aṃśūn prajñātān nidhāyośik tvaṃ deva soma gāyatreṇa chandasety etaiḥ pratimantram anusavanam ekaikaṃ mahābhiṣaveṣv apisṛjati
12.8.5	aṃśuṃ gṛhṇann ekagrahāyāptaṃ rājānam upare nyupya sakṛd abhiṣutya vāmadevyaṃ manasā gāyamāno 'navānaṃ gṛhṇāti / vāmadevyasya varcā kayā naś citra ābhuvad iti
12.8.6	parācīnena grāhyaḥ prāṇatāpānatā vā prāṇyāpānya vyanatā vā
12.8.7	yadi vyavāned ā naḥ prāṇa etu parāvata iti śatamānaṃ hiraṇyam abhivyaneyātām adhvaryur yajamānaś ca
12.8.8	athainau pratiprasthātā hiraṇyena saṃsparśyaty adbhiś ca pratyukṣati
12.8.9	indrāgnī me varcaḥ kṛṇutām ity adhvaryur apa upaspṛśya dadhanve vā yad īm anv ity aniruktayāprājāpatyayā prāṇyāpānya vyanañ juhoti
12.8.10	yadi na śaknuyād grahītuṃ hotuṃ vā vare datte gṛhṇīyāj juhuyād vā
12.8.11	aṃśau dvādaśa prathamagarbhāḥ paṣṭhauhīr dadāti kṛttyadhīvāsaṃ ca / evam adābhye
12.8.12	bhrātṛvyavatādābhyo grahītavyaḥ / bubhūṣatāṃśuḥ
12.8.13	tau na sarvatra grahītavyau / vājapeye rājasūye sattre sarvavedase vā
12.8.14	yo 'sya supriyaḥ suvicita iva syāt tasya grahītavyau
12.9.1	uttarasyāṃ vartanyāṃ hotṛcamasaṃ vasatīvarībhir abhipūrya nigrābhyāsu yajamānaṃ vācayati nigrābhyā stha devaśruta iti
12.9.2	devasya tvā savituḥ prasava iti grāvāṇam upāṃśusavanam ādāya grāvāsy adhvarakṛd ity abhimantrayate / tam ādadāno vācaṃ yatvāgrayaṇaṃ gṛhītvā visṛjate
12.9.3	athainam upare nidhāyāṃśubhir abhimimīte krayavat
12.9.4	etāvan nānā / indrāya tvā vṛtraghna ity etaiḥ pratimantram
12.9.5	pañcakṛtvo yajuṣā mimīte / pañcakṛtvas tūṣṇīm
12.9.6	nāṃśūn upasamūhati
12.9.7	bhūyāṃsaṃ prātaḥsavanāya rājānaṃ prakalpayati / alpīyāṃsaṃ mādhyaṃdināya
12.9.8	upanahya pratyāropyaikagrahāyāptaṃ rājānam upare nyupya hotṛcamase 'ṃśūn avadhāya tasmin grāvāṇam upāṃśusavanam upari dhārayaṃs triḥ pradakṣiṇaṃ pariplāvayan nigrābham upaiti prāg apāg udag adharāg iti
12.9.9	yāṃ bhāryāṃ kāmayeta tāṃ manasā dhyāyed amba niṣvareti / sā hainaṃ kāmayate
12.9.10	śvātrā stha vṛtratura iti tāsām ekadeśenopasṛjyopaspṛṣṭasya rājñaḥ ṣaḍ aṃśūn ārdrān saṃśliṣṭān ādāya carmaṇi nidhāya yat te soma divi jyotir iti rājānam abhimantrayate
12.10.1	dhiṣaṇe vīḍū ity adhiṣavaṇaphalake
12.10.2	avīvṛdhaṃ vo manasā sujātā iti rājānam evābhimantrya mā bher mā saṃvikthā iti grāvāṇam udyamyānāgasas tvā vayam indreṇa preṣitā upa vāyuṣ ṭe astv aṃśa bhūr mitras te astv aṃśa bhūr varuṇas te astv aṃśa bhūr ahataḥ somo rājeti tṛṇam antardhāyābhiṣuṇoti
12.10.3	yadi vā purā tṛṇaṃ kāṣṭhaṃ mūlaṃ vā syāt tasmin praharet
12.10.4	aṣṭaukṛtvo 'gre 'bhiṣuṇoti
12.10.5	atha pratiprasthātopāṃśupātraṃ dhārayann apāttānām upari dvāv aṃśū antardadhāti
12.10.6	tasminn abhiṣutam adhvaryur añjalinā gṛhṇāti vācaspataye pavasva vājinn iti
12.10.7	pavitram upayāmaḥ sādanaṃ ca na vidyate
12.10.8	eṣa prathamaḥ paryāyaḥ / evaṃ vihito dvitīyas tṛtīyaś ca
12.10.9	api vaikādaśakṛtvo dvitīyam abhiṣuṇoti / dvādaśakṛtvas tṛtīyam
12.10.10	dvir ādito 'ntato vā nigrābhopāyanam upasargaś ca
12.10.11	hotṛcamasīyān aṃśūn uttame paryāye 'bhiṣuṇoti
12.10.12	avaśiṣṭānāṃ pratiprasthātā dvau dvāv aṃśū antardadhāti
12.10.13	svāṃkṛto 'sīty adhvaryur graham ādāyorv antarikṣam anvitīti dakṣiṇena hotāram atikrāmati
12.10.14	yena vā hotā pratipādayet
12.10.15	manas tvāṣṭv iti dakṣiṇato 'vasthāya dakṣiṇaṃ paridhisaṃdhim anvavahṛtya
12.11.1	svāhā tvā subhavaḥ sūryāyeti dakṣiṇataḥ prāñcam ṛjuṃ saṃtataṃ dīrghaṃ hutvā devebhyas tvā marīcipebhya iti madhyame paridhau lepaṃ nimārṣṭi
12.11.2	yaṃ dviṣyāt tasya prahvo juhuyāt
12.11.3	yadi kāmayeta varṣukaḥ prajanyaḥ syād ity abhyantaraṃ pātrasyāvamṛjyābhyantaraṃ paridher nīcā hastena nimṛjyāt
12.11.4	yadi kāmayetāvarṣukaḥ syād iti bāhyataḥ pātrasyordhvam unmṛjya bāhyataḥ paridher uttānena hastenordhvam unmṛjyāt
12.11.5	sarvam āgrayaṇasthālyāṃ saṃpātam avanīyaiṣa te yoniḥ prāṇāya tveti riktaṃ pātram āyatane sādayitvā tasminn aṃśum avāsya taṃ tṛtīyasavane 'pisṛjyābhiṣuṇuyāt
12.11.6	athaitāny abhicarataḥ
12.11.7	upāṃśuṃ gṛhītvāmuṣya tvā prāṇe sādayāmīti sādayitvā devasya tvā savituḥ prasava ity ādāyāmuṣya tvā prāṇam apidadhāmīti hastenāpidhāyāmuṃ jahy atha tvā hoṣyāmīti brūyāt
12.11.8	yadi dūre syād ā tamitos tiṣṭhet
12.11.9	praharṣiṇo madirasya made mṛṣāsāv astv iti jihmas tiṣṭhan hutvāmuṣya tvā prāṇe sādayāmīti sādayet
12.11.10	yo vastre bāhāv urasi vāṃśur āśliṣṭas tam abhicarato juhotīty eke devāṃśo yasmai tveḍe tat satyam apariplutā bhaṅgyena hato 'sau phaḍ iti
12.11.11	yat te somādābhyaṃ nāma jāgṛvīty upāṃśupāvanānām anusavanaṃ dvaudvāv aṃśū mahābhiṣaveṣv apisṛjati
12.12.1	adābhyāṃśum upāṃśupāvanau cāpisṛjya sarve 'dhvaryavo digbhyo mahābhiṣavam abhiṣuṇvanti
12.12.2	purastād adhvaryur dakṣiṇataḥ pratiprasthātā paścān neṣṭottarata unnetā / paścād adhvaryuḥ purastān neṣṭety eke
12.12.3	upare rājānaṃ nyupya hotṛcamase 'ṃśūn avadhāyety etadādyopasargād upāṃśusavanavarjam / tūṣṇīm itarair grāvabhir abhiṣuṇvanti
12.12.4	evaṃ dvitīyaṃ tṛtīyaṃ copasṛjyābhiṣuṇvanti
12.12.5	abhiṣutam adhvaryur añjalinā saṃsiñcati
12.12.6	tam unnetāntareṣeṇoddhṛtyottarata ādhavanīye 'vanayati
12.12.7	eṣa evāpāṃ somasya ca panthāḥ
12.12.8	eṣa prathamaḥ paryāyaḥ
12.12.9	evaṃ vihito dvitīyas tṛtīyaś ca
12.12.10	triparyāyaḥ
12.12.11	saṃbhṛtya rājānam upare grāvṇaḥ saṃmukhān kṛtvā prapīḍyarjīṣaṃ mukheṣūpohati / ghāsamebhyaḥ prayacchatīti vijñāyate
12.12.12	teṣūdgātāro droṇakalaśaṃ pratiṣṭhāpya tasminn udīcīnadaśaṃ pavitraṃ vitanvanti
12.12.13	pavitraṃ te vitataṃ brahmaṇaspate prabhur gātrāṇi paryeṣi viśvataḥ / ataptatanūr na tad āmo aśnute śṛtāsa id vahantas tat samāśateti vitatamānam abhimantrayate yajamānaḥ
12.13.1	pavitrasya yajamāno nābhiṃ kṛtvā tasmin hotṛcamasena dhārāṃ srāvayati
12.13.2	udacanenonnetādhavanīyād dhotṛcamasa ānayati
12.13.3	saṃtatā dhārā srāvayitavyā / kāmo hāsya samardhuko bhavatīti vijñāyate
12.13.4	yaṃ dviṣyāt tasya vicchindyāt
12.13.5	dhārāyā antaryāmaṃ gṛhṇāti / sarvāṃś cāto grahān ā dhruvāt
12.13.6	samānabrāhmaṇāv upāṃśvantaryāmau sābhicaraṇikau
12.13.7	etāvan nānā / upayāmagṛhīto 'sy antar yaccheti gṛhītvottareṇa hotāram atikrāmati / yena vā hotā pratipādayed uttarato 'vasthāyottaraṃ paridhisaṃdhim anvavahṛtyottarārdhe juhoti
12.13.8	viparītau deśāv eke samāmananti
12.13.9	asarvam āgrayaṇasthālyāṃ saṃpātam avanīyaiṣa te yonir apānāya tvety ariktaṃ pātram āyatane sādayitvā vyānāya tveti te antareṇa grāvāṇam upāṃśusavanaṃ dakṣiṇāmukhaṃ saṃspṛṣṭaṃ pātrābhyām
12.13.10	yaṃ kāmayeta pramāyukaḥ syād ity asaṃspṛṣṭau tasyety uktam
12.13.11	nānudite sūrya upāṃśuṃ juhuyād udite 'ntaryāmam
12.13.12	yadi tvaretānudita upāṃśuṃ juhuyād udite 'ntaryāmam
12.13.13	ubhāv anudite hotavyāv ity eke
12.14.1	yadi rathaṃtarasāmā somaḥ syād aindravāyavāgrān gṛhṇīyāt / yadi bṛhatsāmā śukrāgrān / yadi jagatsāmāgrayaṇāgrān
12.14.2	yady ubhayasāmā yāthākāmī
12.14.3	api vaindravāyavāgrān eva
12.14.4	aindravāyavāgrān gṛhṇīyād yaḥ kāmayeta yathāpūrvaṃ prajāḥ kalperann iti / kāmyāni grahāgrāṇi
12.14.5	yān prācīnam āgrayaṇād ity uktam
12.14.6	yaṃ kāmyam aindravāyavāt pūrvaṃ gṛhṇīyān na sādayet
12.14.7	aindravāyavasya sādanam anusādyate
12.14.8	aindravāyavaṃ gṛhṇāti
12.14.9	ā vāyo bhūṣa śucipā ity anudrutyopayāmagṛhīto 'si vāyave tveti gṛhītvopayamyendravāyū ime sutā ity anudrutyopayāmagṛhīto 'sīndravāyubhyāṃ tveti gṛhītvā pavitradaśābhiḥ parimṛjyaiṣa te yoniḥ sajoṣābhyāṃ tveti sādayati
12.14.10	sarvān grahān pavitradaśābhiḥ parimṛjyaiṣa te yonir iti yathādevaṃ yathāyatanaṃ sādayati
12.14.11	etadarthaṃ vā dvitīyaṃ pavitraṃ daśāvat syāt
12.14.12	ayaṃ vāṃ mitrāvaruṇeti maitrāvaruṇaṃ gṛhītvā rāyā vayaṃ sasavāṃso madema havyena devā yavasena gāvaḥ / tāṃ dhenuṃ mitrāvaruṇā yuvaṃ no viśvāhā dhattam anapasphurantīm iti śṛtaśītena payasā śrītvaiṣa te yonir ṛtāyubhyāṃ tveti sādayati
12.14.13	ayaṃ venaś codayad iti śukraṃ gṛhītvā hiraṇyena śrītvaiṣa te yonir vīratāṃ pāhīti sādayati
12.14.14	śaṇḍāya tveti dveṣyasya
12.14.15	taṃ pratnatheti manthinaṃ gṛhītvā mano na yeṣu havaneṣu juhvad vipaḥ śacyā vanutho dravantā / ā yaḥ śaryābhistuvinṛmṇo asyāśrīṇītādiśaṃ gabhastāv iti saktubhiḥ śrīṇāty anabhidhvaṃsayann ātmānam / itarāṃś ca grahān
12.14.16	eṣa te yoniḥ prajāḥ pāhīti sādayati
12.15.1	markāya tveti dveṣyasya
12.15.2	yadi kāmayeta yo grāme taṃ grāmān nirūheyaṃ yo bahir grāmāt taṃ grāme kuryām itīdam aham amum āmuṣyāyaṇam amuṣya putram amuṣyā viśa udūhāmīti śukram udūhyedam aham amum āmuṣyāyaṇam amuṣya putram amuṣyāṃ viśi sādayāmīti tasmin manthinaṃ sādayet
12.15.3	ye devā divīty upariṣṭād upayāmayā purastād upayāmena vā yajuṣā dvābhyāṃ dhārābhyāṃ sthālyāgrayaṇaṃ gṛhṇāti
12.15.4	ya āgrayaṇasthālyāṃ somas tam anyasmin pātra ānīya tāṃ dvitīyāṃ dhārāṃ karoti
12.15.5	triṃśat trayaś ceti rugṇavatyarcā bhrātṛvyavato 'bhicarato vā gṛhṇīyāt
12.15.6	vidad yatī saramā rugṇam adrer mahi pāthaḥ pūrvyaṃ sadhriyakkaḥ / agraṃ nayat supady akṣarāṇām acchā ravaṃ prathamā jānatī gād iti vābhicarataḥ
12.15.7	āgrayaṇaṃ gṛhītvā trir hiṅkṛtya vācaṃ visṛjate
12.15.8	somaḥ pavate somaḥ pavate somaḥ pavate subhūtāya pavate brahmavarcasāya pavate 'smai brahmaṇe pavate 'smai kṣatrāya pavate 'syai viśe pavate 'dbhyaḥ pavata oṣadhībhyaḥ pavate vanaspatibhyaḥ pavate dyāvāpṛthivībhyāṃ pavate 'smai sunvate yajamānāya pavate mahyaṃ jyaiṣṭhyāya pavate / yathā devebhyo 'pavathā evaṃ mahyaṃ pavasveti trir udvadati śanair uccair atha sūccaiḥ
12.15.9	eṣa te yonir viśvebhyas tvā devebhya iti sādayitvā trīn agniṣṭome 'tigrāhyān gṛhṇāti / āgneyam aindraṃ sauryam iti
12.15.10	agna āyūṃṣy uttiṣṭhaṃs taraṇir iti grahaṇasādanāḥ
12.15.11	sthālyokthyaṃ gṛhṇāti / upayāmagṛhīto 'sīndrāya tvā bṛhadvate vayasvata iti grahaṇasādanau
12.16.1	mūrdhānaṃ divo aratiṃ pṛthivyā iti sthālyā dhruvaṃ pūrṇaṃ gṛhṇāti
12.16.2	alpaṃ gṛhṇīyād yaṃ kāmayeta pramāyukaḥ syād iti / uparyardhaṃ yaṃ kāmayetottaram āyur iyād iti
12.16.3	eṣa te yonir agnaye tvā vaiśvānarāyety āyatane hiraṇye sādayed āyuṣkāmasya
12.16.4	taṃ rājaputro gopāyāty āvanayanāt
12.16.5	yadi kāmayetāvagatam aparundhyur aparuddho 'vagacched itīdam aham amum āmuṣyāyaṇam amuṣya putram amuṣyā viśa utkhidāmīti dhruvam utkhidyedam aham amum āmuṣyāyaṇam amuṣya putram amuṣyāṃ viśi sādayāmīti tatraiva punaḥ sādayet
12.16.6	yad evaṃ kuryād āyuḥ prajānāṃ vicālayet / tṛṇam etena mantreṇoparyupary atiharet
12.16.7	yady abhicared idam aham amuṣyāmuṣyāyaṇasyāyuḥ pravartayāmīti dhruvaṃ pravartayet
12.16.8	dhruvaṃ tvā dhruvakṣitim amum ā sthānāc cyāvayāmīti vā vyaṅgayet
12.16.9	atra dhārā viramati
12.16.10	prapīḍya pavitraṃ nidadhāti
12.16.11	ekadhanānāṃ yathārthaṃ sarvāś ca maitrāvaruṇacamasīyā ādhavanīye 'vanīya pūtabhṛto bila udīcīnadaśaṃ pavitraṃ vitatya ya ādhavanīye rājā tam asarvaṃ pūtabhṛty avanīyopayāmagṛhīto 'si prajāpataye tveti droṇakalaśam abhimṛśet / indrāya tvety ādhavanīyam / viśvebhyas tvā devebhya iti pūtabhṛtam
12.16.12	te pavamānagrahāḥ
12.16.13	purastād upayāmāḥ sarve
12.16.14	pañcahotrā yajamānaḥ sarvān grahān abhimṛśati
12.16.15	drapsaś caskanda yas te drapso yo drapso yas te drapsa ity etaiḥ pratimantraṃ vaipruṣān homāñ juhoti
12.16.16	prathamaṃ sarvatrānuṣaktam uttarāṃs trīn vihṛtān anusavanam eke samāmananti
12.16.17	saptahotāraṃ manasānudrutyāhavanīye sagrahaṃ hutvodañcaḥ prahvā bahiṣpavamānāya pañcartvijaḥ samanvārabdhāḥ sarpanti
12.17.1	adhvaryuṃ prastotānvārabhate prastotāraṃ pratihartā pratihartāram udgātodgātāraṃ brahmā brahmāṇaṃ yajamānaḥ
12.17.2	yady u vai svayaṃ hotā yajamānaḥ syāt sarped eva / aupagātraṃ hy asyeti bahvṛcabrāhmaṇaṃ bhavati
12.17.3	tsaranta iva rehāṇā iva nyaṅṅ iva śīrṣāṇi kṛtvā sarpanti
12.17.4	mṛga iva hi yajñaḥ / pūrvo 'dhvaryur barhirmuṣṭiṃ dhūnvan sarpati vāg agregā agra etv iti gāyatraḥ panthā vasavo devatāvṛkeṇāparipareṇa pathā svasti vasūn aśīyeti
12.17.5	cātvālam avekṣamāṇāḥ stuvate / uttare vā vedyaṃse
12.17.6	athādhvaryuḥ stotram upākaroti
12.17.7	vāyur hiṅkarteti prastotre barhirmuṣṭiṃ prayacchati
12.17.8	sarveṣu pavamāneṣv evam upākaraṇaḥ
12.17.9	asarjy asarji vāg asarjy aindraṃ saho 'sarjy upāvartadhvam iti barhirbhyām anyāni pavamānebhyaḥ stotrāṇy upākaroti
12.17.10	tasmād brāhmaṇena bahiṣpavamāna upasadyaḥ / pavitraṃ hi / yaṃ dviṣyāt taṃ bahiṣpavamānāt paribādheteti vijñāyate
12.17.11	stūyamānaṃ yajamāna upagāyati / catvāro 'varārdhyā upagātāraḥ
12.17.12	nādhvaryuḥ
12.17.13	vasvyai hiṅkuru tasyai prastuhi tasyai stuhi tasyai me 'varuddhyā iti purastād bahiṣpavamānād yajamāno japati
12.17.14	daśahotāraṃ ca vyācaṣṭe / stūyamāne ca daśahotāraṃ japati
12.17.15	śyeno 'si gāyatracchandā iti madhyamāyāṃ ca stotrīyāyām anvāroham
12.17.16	dvitīye pavamāne dvitīyena mantreṇa / tṛtīye tṛtīyena
12.17.17	athātyantapradeśaḥ / stutasya stutam asīti stotram anumantrayate / śastrasya śastram asīti śastram
12.17.18	indriyāvanto vanāmaha ity ubhayatrānuṣajati
12.17.19	stute 'dhvaryuḥ sampreṣyaty agnīd agnīn vihara barhi stṛṇāhi puroḍāśāṁ alaṃkurv iti
12.17.20	athaikeṣām / stuta uttiṣṭhann āhāgnīd agnīn vihara barhi stṛṇīhi puroḍāśāṁ alaṃkuru pratiprasthātaḥ paśunehīti
12.17.21	saṃpraiṣavat kurvanti
12.18.1	āgnīdhrād dhiṣṇiyān viharati
12.18.2	aṅgārair dve savane / śalākābhis tṛtīyam
12.18.3	pāṃsudhiṣṇiyeṣu nivapati
12.18.4	tenānupūrvyeṇa yathānyuptā bhavanti
12.18.5	pracaraṇyāṃ pañcagṛhītaṃ gṛhītvā droṇakalaśāc ca pariplavayā rājānaṃ purastāt pratyaṅṅ āsīno dhiṣṇiyān vyāghārayati tair eva mantraiḥ / tūṣṇīṃ vā
12.18.6	āhavanīyam āgnīdhrīyaṃ hotrīyaṃ mārjālīyam iti somena / ājyenetarān
12.18.7	yajñasya saṃtatir asi yajñasya tvā saṃtatyai stṝṇāmi saṃtatyai tvā yajñasyeti gārhapatyāt prakramya saṃtatam anupṛṣṭhyaṃ barhiḥ stṛṇāty āhavanīyāt
12.18.8	vaiṣṇavyarcā punar etya yajamāno rājānam upatiṣṭhate viṣṇo tvaṃ no antama iti
12.18.9	etayaivādhvaryuḥ pātrāṇi saṃmṛśyāśvinaṃ gṛhṇāti
12.18.10	yā vāṃ kaśeti grahaṇasādanau
12.18.11	droṇakalaśād adhārāgrahāḥ pariplavayā gṛhyante / vacanād anyataḥ
12.18.12	trivṛtā yūpaṃ parivīyāgneyaṃ savanīyaṃ paśum upākaroti
12.18.13	aindrāgnam ukthye / aindraṃ ṣoḍaśini / sārasvatam atirātre
12.18.14	samabhyuccayavad eke samāmananti / āgneyam agniṣṭoma ālabhate / aindrāgnam ukthye dvitīyam / aindraṃ vṛṣṇiṃ ṣoḍaśini tṛtīyam / sārasvatīṃ meṣīṃ caturthīm atirātre
12.18.15	ā vapāyāḥ kṛtvā hutāyāṃ vapāyāṃ mārjayitvā prātaḥsavanāya saṃprasarpanti
12.18.16	prasrapsyanto grahān avekṣante
12.18.17	dvau samudrāv iti pūtabhṛdādhavanīyau
12.18.18	dve dradhasī iti droṇakalaśam
12.18.19	paribhūr agnim iti sarvaṃ rājānam
12.18.20	prāṇāya ma ity upāṃśum / apānāya ma ity antaryāmam / vyānāya ma ity upāṃśusavanam / vāce ma ity aindravāyavam / dakṣakratubhyām ma iti maitrāvaruṇam / cakṣurbhyāṃ na iti śukrāmanthinau / śrotrāya ma ity āśvinam / ātmane ma ity āgrayaṇam / aṅgebhyo ma ity ukthyam / āyuṣe ma iti dhruvam / tejase me varcodā varcase pavasvety ājyāni / paśubhyo me varcodā varcase pavasveti pṛṣadājyam / puṣṭyai me varcodāḥ pavadhvam iti sarvān grahān / stanābhyāṃ me varcodau varcase me pavethām ity ṛtupātre / tejase ma ojase me varcase me vīryāya me varcodā varcase pavasvety etaiḥ pratimantram atigrāhyān ṣoḍaśinam iti / viṣṇor jaṭharam asīti droṇakalaśam / indrasyety ādhavanīyam / viśveṣāṃ devānām iti pūtabhṛtam
12.19.1	ko 'si ko nāmety āhavanīyam
12.19.2	soma tvāṃ vṛṇīmaha udgātāraṃ nṛcakṣasaṃ pārayā ṇa svastaye / viśvebhyo me rūpebhya iti sarvaṃ rājānam
12.19.3	bubhūṣann avekṣeta / brahmavarcasakāma āmayāvy abhicaran vā
12.19.4	śṛtaṃkārair yajamānaḥ sarvān grahān upatiṣṭhate
12.19.5	śṛtau sthaḥ prāṇāpānau me śrīṇītam ity upāṃśvantaryāmau / śṛto 'si vyānaṃ me śrīṇāhīty upāṃśusavanam / śṛto 'si vācaṃ me śrīṇāhīty aindravāyavam / śṛto 'si dakṣakratū me śrīṇāhīti maitrāvaruṇam / śṛtau sthaś cakṣuṣī me śrīṇītam iti śukrāmanthinau / śṛto 'si śrotraṃ me śrīṇāhīty āśvinam / śṛto 'sy ātmānaṃ me śrīṇāhīty āgrayaṇam / śṛto 'sy aṅgāni me śrīṇāhīty ukthyam / śṛto 'sy āyur me śrīṇāhīti dhruvam / śṛtam asi tejo me śrīṇāhīty ājyāni / śṛtam asi paśūn me śrīṇāhīti pṛṣadājyam / śṛtā stha puṣṭiṃ me śrīṇīyeti sarvān grahān / prajāpater jaṭharam asi śṛto 'si sa mā śrīṇāhīti droṇakalaśam / indrasya jaṭharam asi śṛto 'si sa mā śrīṇāhīty ādhavanīyam / viśveṣāṃ devānāṃ jaṭharam asi śṛto 'si sa mā śrīṇāhīti pūtabhṛtam / śṛtas tvaṃ śṛto 'haṃ śṛto me prāṇaḥ śṛto me 'pānaḥ śṛto me vyānaḥ śṛtaṃ me cakṣuḥ śṛtaṃ me śrotraṃ śṛtā me vāk śṛto ma ātmā śṛtaṃ me haviḥ śṛto me somaḥ śṛtā me grahāḥ // imam indra sutaṃ piba jyeṣṭham amartyaṃ madam / śukrasya tvābhyakṣaran dhārā ṛtasya sādane // vṛṣā soma dyumāṁ asi vṛṣā deva vṛṣavrataḥ / vṛṣā dharmāṇi dadhiṣe // vṛṣṇas te vṛṣṇyaṃ śavo vṛṣā vane vṛṣā made / sa tvaṃ vṛṣan vṛṣed asi // aśvo na cakrado vṛṣā saṃ gā indo samarvataḥ / vi no rāye duro vṛdhīti sarvaṃ rājānam
12.19.6	agniḥ pavitraṃ sa mā punātu / somaḥ pavitraṃ sa mā punātu / sūryaḥ pavitraṃ sa mā punātu / upahūtā gāva upahūto 'haṃ gavām ity etair yathāliṅgam upasthāya sphyaḥ svastir ity utkare vedikaraṇāni parāsyopatiṣṭhate
12.19.7	upa mā dyāvāpṛthivī iti dyāvāpṛthivī / upāstāva iti bahiṣpavamānāstāvam
12.20.1	kalaśa iti kalaśam / soma iti somam / agnir ity agnim / upa devā iti devān / upa yajña iti yajñam / upa mā hotrā iti hotrakān
12.20.2	hvayetāṃ hvayatāṃ hvayantām iti yathāliṅgaṃ sarvatrānuṣajati
12.20.3	namo 'ganaye makhaghna ity āhavanīyam / namo rudrāya makhaghna ity āgnīdhrīyam / nama indrāya makhaghna iti hotrīyam
12.20.4	dṛḍhe sthaḥ śithire samīcī iti dyāvāpṛthivī upatiṣṭhate / sūryaṃ vāyum agniṃ yamaṃ sarasvatīṃ sadaso dvārāv iti
12.20.5	pātaṃ pātv iti yathāliṅgaṃ sarvatrānuṣajati
12.20.6	draṣṭre nama iti prasrapsyañ japati / upadraṣṭre nama iti prasṛpya
12.20.7	apareṇa brahmasadanaṃ yajamānāyatanam / pūrveṇa vā
12.20.8	namaḥ sadasa iti sado namaḥ sadasaspataya iti brahmāṇaṃ namaḥ sakhīnāṃ purogāṇām ity ṛtvijo namo dive namaḥ pṛthivyā iti dyāvāpṛthivī upasthāyāhe daidhiṣavyety āyatanāt tṛṇaṃ nirasyonnivata ududvataś ca geṣam ity upaviśati
12.20.9	pātaṃ mā dyāvāpṛthivī adyāhna ity upaviśya japati
12.20.10	āganta pitaraḥ pitṛmān iti dakṣiṇārdhaṃ parekṣate
12.20.11	ubhāv etāni japato 'dhvaryur yajamānaś ca / api vā yajamāna eva
12.20.12	atra pratiprasthātā savanīyān āsādayati
12.20.13	tair adhvaryuḥ pracarati
12.20.14	sarveṣāṃ puroḍāśānāṃ juhvāṃ daivatāni samavadyati / upabhṛti sauviṣṭakṛtāni
12.20.15	prātaḥ prātaḥsāvasyendrāya puroḍāśānām anubrūhi prātaḥ prātaḥsāvasyendrāya puroḍāśānāṃ preṣyeti saṃpraiṣau / prātaḥ prātaḥsāvasyendrāya puroḍāśānām avadīyamānānām anubrūhi prātaḥ prātahsāvasyendrāya puroḍāśān prasthitān preṣyeti vā
12.20.16	agnaye 'nubrūhy agnaye preṣyeti sviṣṭakṛtaḥ saṃpraiṣo
12.20.17	prāśitram avadāyeḍāṃ na yajamānabhāgam
12.20.18	hotra iḍāṃ hṛtvā havirdhānaṃ gacchan saṃpreṣyati vāyava indravāyubhyām anubrūhīti
12.20.19	upayāmagṛhīto 'si vākṣasad asīty ādityapātreṇa pratiprasthātā droṇakalaśād aindravāyavasya pratinigrāhyaṃ gṛhītvā na sādayati
12.20.20	aindravāyavam ādāyādhvaryur droṇakalaśāc ca pariplavayā rājānam ubhau niṣkramya dakṣiṇato 'vasthāya dakṣiṇaṃ paridhisaṃdhim anvavahṛtyādhvaro yajño 'yam astu devā iti pariplavayāghāram āghārayati yathopāṃśur huto bhavati
12.20.21	atra sarvāḥ somāhutīr juhoti
12.20.22	yato manyetānabhikramya hoṣyāmīti tat tiṣṭhan srucaṃ vāyavyaṃ camasaṃ vānvārabhyāśrāvayet / grahaṃ vā gṛhītvā camasaṃ vonnīya stotram upākuryād ity atyantapradeśaḥ
12.20.23	āśrāvya pratyāśrāvite saṃpreṣyati vāyava indravāyubhyāṃ preṣyeti
12.20.24	vaṣaṭkṛte juhoti / punarvaṣaṭkṛte juhutaḥ
12.20.25	yadi manyeta yajamānaḥ pūrvo mātikrānto bhrātṛvya iti
12.21.1	prāg ghomād aṅguṣṭhenāṅgulim avagṛhṇīyād yo na indravāyū abhidāsatīti / yadi vāparo 'ṅgulyāṅguṣṭham
12.21.2	hute cādityam upatiṣṭhate bhūr asi śreṣṭho raśmīnāṃ prāṇapāḥ prāṇaṃ me pāhīti
12.21.3	athādhvaryoḥ pātre pratiprasthātā saṃpātam avanayati / adhvaryuḥ pratiprasthātuḥ / etad vā viparītam
12.21.4	devebhyas tvety ādityapātreṇa pratiprasthātādityasthālyāṃ saṃpātam avanayati
12.21.5	graham adhvaryur ādāya kṣipraṃ hotāram abhidrutya mayi vasur iti grahaṃ hotre prayacchati
12.21.6	etenaiva hotā pratigṛhya dakṣiṇa ūrāv āsādya hastābhyāṃ nigṛhyāste
12.21.7	evam uttarābhyāṃ grahābhyāṃ pracarataḥ
12.21.8	āghārapunarvaṣaṭkārau na bhavataḥ
12.21.9	yathādevataṃ saṃpraiṣāḥ
12.21.10	grahaṇaṃ pratinigrāhyāṇām avagrahaṇādityopasthānāvanayanapradānāny uttarottarair mantraiḥ
12.21.11	vibhūr asi śreṣṭho raśmīnāṃ vyānapā vyānaṃ me pāhīti tṛtīya ādityopasthānaḥ
12.21.12	viṣṇav urukramaiṣa te somas taṃ rakṣasvety ādityapātreṇa pratiprasthātādityasthālīm apidadhāti
12.21.13	āśvinaṃ hotre pradāya havirdhānaṃ gacchan saṃpreṣyaty unnīyamānebhyo 'nubrūhīti
12.21.14	hotṛcamasamukhyān nava camasān unnayati
12.21.15	droṇakalaśād upastīrya pūtabhṛta unnīya droṇakalaśād abhighārayati
12.21.16	sarvacamasānām eṣa kalpaḥ
12.21.17	dhārāgrahaṇakāle dvidevatyānāṃ kāmyāḥ kalpāḥ
12.21.18	yadi manyeta yajamānaḥ pūrvo mātikrānto bhrātṛvya iti pratiprasthānena pūrvo gṛhītvā pūrvo hutvā pūrvaḥ sādayet
12.21.19	yadi kāmayeta samāvadvīryam enaṃ bhrātṛvyeṇa kuryām iti prabāhug gṛhītvā prabāhuk tiṣṭhadbhyāṃ hotavyam / prabāhug ghutvā prabāhuk sādayeyātām
12.21.20	samam ity arthaḥ
12.21.21	yadi kāmayetāvagatam aparundhyur aparuddho 'vagacched itīdam aham amum āmuṣyāyaṇam amuṣya putram amuṣyā viśa udūhāmīty adhvaryupātram udūhyedam aham amum āmuṣyāyaṇam amuṣya putram amuṣyāṃ viśi sādayāmīti tasmin pratiprasthānaṃ sādayet
12.21.22	kāmyāś cet pṛthakyātraiḥ pratinigrāhyā gṛhyeran
12.22.1	tataḥ śukrāmanthibhyāṃ pracarataḥ / stuto 'si janadhā devās tvā śukrapāḥ praṇayantv iti śukram adhvaryur ādatte / stuto 'si janadhā devās tvā manthipāḥ praṇayantv iti manthinaṃ pratiprasthātā / camasāṃś camasādhvaryavaḥ
12.22.2	tau prokṣitābhyāṃ śakalābhyām apidhāyāprokṣitābhyām adhastāt pāṃsūn apadhvaṃsayato 'panuttau śaṇḍāmarkau sahāmuneti / apanuttaḥ śaṇḍa iti vādhvaryur dveṣyaṃ manasā dhyāyan / apanutto marka iti pratiprasthātā
12.22.3	tāv apigṛhya prāñcau niṣkrāmataḥ
12.22.4	urv antarikṣam anvihīty abhipravrajataḥ
12.22.5	indreṇa manyunā yujāvabādhe pṛtanyatā / ghnatā vṛtrāṇy apratīti śukraṃ yajamāno 'nvārabhata ā homāt
12.22.6	apareṇottaravediṃ grahāv aratnī vā saṃdhatto brahma saṃdhattaṃ tan me jinvataṃ kṣattraṃ saṃdhattaṃ tan me jinvatam iṣaṃ saṃdhattaṃ tāṃ me jinvatam ūrjaṃ saṃdhattaṃ tāṃ me jinvataṃ rayiṃ saṃdhattaṃ tāṃ me jinvataṃ puṣṭiṃ saṃdhattaṃ tāṃ me jinvataṃ prajāṃ saṃdhattaṃ tāṃ me jinvataṃ paśūn saṃdhattaṃ tān me jinvatam iti
12.22.7	anādhṛṣṭāsīty aṅguṣṭhābhyām uttaravedim avagṛhya vyapariphantāv ivottaravediṃ parikrāmataḥ
12.22.8	suvīrāḥ prajāḥ prajanayan parīhi śukraḥ śukraśociṣeti dakṣiṇenādhvaryuḥ pratipadyate / suprajāḥ prajāḥ prajanayan parīhi manthī manthiśociṣety uttareṇa pratiprasthātā / agreṇottaravediṃ grahāv aratnī vā saṃdhattaḥ saṃjagmānau diva ā pṛthivyā āyuḥ saṃdhattaṃ tan me jinvataṃ prāṇaṃ saṃdhattaṃ taṃ me jinvatam apānaṃ saṃdhattaṃ taṃ me jinvataṃ vyānaṃ saṃdhattaṃ taṃ me jinvataṃ cakṣuḥ saṃdhattaṃ tan me jinvataṃ śrotraṃ saṃdhattaṃ tan me jinvataṃ manaḥ saṃdhattaṃ tan me jinvataṃ vācaṃ saṃdhattaṃ tāṃ me jinvatam iti
12.22.9	athaināv adhvaryur abhimantrayata āyu stha āyur me dhattam āyur yajñāya dhattam āyur yajñapataye dhattaṃ prāṇa sthaḥ prāṇaṃ me dhattaṃ prāṇaṃ yajñāya dhattaṃ prāṇaṃ yajñapataye dhattaṃ cakṣu sthaś cakṣur me dhattaṃ cakṣur yajñāya dhattaṃ cakṣur yajñapataye dhattaṃ śrotraṃ sthaḥ śrotraṃ me dhattaṃ śrotraṃ yajñāya dhattaṃ śrotraṃ yajñapataye dhattam
12.23.1	tau devau śukrāmanthinau kalpayataṃ daivīr viśaḥ kalpayataṃ mānuṣīr iṣam ūrjam asmāsu dhattaṃ prāṇān paśuṣu prajāṃ mayi ca yajamāne ceti
12.23.2	aprokṣitau śakalau bahirvedi nirasyato nirastau śaṇḍāmarkau sahāmuneti / nirastaḥ śaṇḍa iti vādhvaryur dveṣyaṃ manasā dhyāyan / nirasto marka iti pratiprasthātā
12.23.3	prokṣitāv ādhattaḥ / śukrasya samid asīty adhvaryuḥ / manthinaḥ samid asīti pratiprasthātā
12.23.4	āśrāvya pratyāśrāvite saṃpreṣyati prātaḥ prātaḥsāvasya śukravato manthivato madhuścuta indrāya somān prasthitān preṣya madhyataḥkāriṇāṃ camasādhvaryavo vaṣaṭkṛtānuvaṣaṭkṛtāñ juhuta hotrakāṇāṃ camasādhvaryavaḥ sakṛtsakṛddhutvā śukrasyābhyunnīyopāvartadhvam iti
12.23.5	saṃpraiṣavat kurvanti
12.23.6	purastāt pratyañcāv adhvaryū juhutaḥ / paścāt prāñcaś camasaiś camasādhvaryavo juhvati
12.23.7	śukrāmanthinoḥ pratinigadya homaḥ
12.23.8	sa prathamaḥ saṃkṛtir viśvakarmā sa prathamo mitro varuṇo agniḥ / sa prathamo bṛhaspatiś cikitvāṃs tasmā indrāya sutam ājuhomi svāhety adhvaryur juhoti / tasmai sūryāya sutam ājuhomi svāheti pratiprasthātā
12.23.9	sānuvaṣaṭkārāv ananuvaṣaṭkārau vā
12.23.10	sarvahutau
12.23.11	api vā sūdavac chukrapātram āyatane sādayitvottarārdhāt pratiprasthātā bahiḥparidhy aṅgāraṃ nirvartya tasmin manthinaḥ saṃsrāvaṃ juhoty eṣa te rudra bhāgo yaṃ nirayācathā iti
12.23.12	ārtapātram etad yan manthipātram / yam ṛtvijāṃ dviṣyāt tasmai haret / ārchatīhaiveti vijñāyate
12.23.13	tataḥ saṃpreṣyati praitu hotuś camasaḥ pra brahmaṇaḥ prodgātuḥ pra yajamānasya / prodgātṝṇām ity eke samāmananti / pra sadasyasya / prayantu sadasyānām iti vā
12.23.14	atha hotrāḥ saṃyājayanti
12.23.15	tasmai camasādhvaryavaḥ svaṃ svaṃ camasaṃ droṇakalaśād abhyunnīya haranti
12.23.16	maitrāvaruṇacamasam ādāyāhavanīyaṃ gatvāśrāvya pratyāśrāvite saṃpreṣyati hotar yaja praśāstar iti vā
12.23.17	vaṣaṭkṛtānuvaṣaṭkṛte hutvā harati bhakṣam
12.23.18	evam uttaraiḥ pracarati / etāvan nānā
12.24.1	brahman yajeti dvitīye saṃpreṣyati / potar yajeti tṛtīye / neṣṭar yajeti caturthe / agnīd yajeti pañcame
12.24.2	sarvatrānuvaṣaṭkāro dvidevatyartugrahādityasāvitrapātnīvatavarjam
12.24.3	āgnīdhracamasam ādāya sada etyāyāḍ agnīd ity ācaṣṭe
12.24.4	sa bhadram akar yo naḥ somaṃ pāyayiṣyatītītare pratyāhuḥ
12.24.5	yadi rājanyaṃ vaiśyaṃ vā yājayet sa yadi somaṃ bibhakṣayiṣen nyagrodhastibhinīr āhṛtya saṃpiṣya dadhany unmṛjya camaseṣu hūyamāneṣv antaḥparidhy aṅgāraṃ nirvartyaitasya camasasya darbhataruṇenopahatyāhaṃ tvad asmi mad asi tvam ity aṅgāre hutvā tam asmai bhakṣaṃ prayacchet
12.24.6	pātre samavetānāṃ vaṣaṭkartā pūrvo bhakṣayati
12.24.7	bhakṣehīti bhakṣam āhriyamāṇaṃ pratīkṣyāśvinos tvā bāhubhyāṃ saghyāsam iti pratigṛhya nṛcakṣasaṃ tvā deva somety avekṣya mandrābhibhūtir iti prātaḥsavane sarvān aindrān bhakṣayati / narāśaṃsapītasyeti nārāśaṃsān / rudravadgaṇasyeti mādhyaṃdine savane sarvān aindrān bhakṣayati / narāśaṃsapītasyeti nārāśaṃsān / ādityavadgaṇasyeti tṛtīyasavane sarvān aindrān bhakṣayati / narāśaṃsapītasyeti nārāśaṃsān
12.24.8	yat prāg vasumadgaṇāt tat sarvatrānuṣajati
12.24.9	apy anyadevatān indrapītasyeti
12.24.10	yathādevataṃ vā
12.24.11	vāg juṣāṇā somasya tṛpyatv iti sarvasomānāṃ bhakṣaṇam eke samāmananti
12.24.12	vāg devī somasya tṛpyatv iti vā
12.24.13	hinva me gātrā hariva iti bhakṣayitvā nābhideśān abhimṛśante
12.24.14	nānupahūtena somaḥ pātavai / somapīthena ha vyardhuko bhavati
12.24.15	asāvasāv upahvayasveti karmanāmadheyenāmantrayate / upahūta iti prativacanaḥ
12.24.16	ye samāne prāye bhakṣayanti teṣūpahavam icchate
12.24.17	ye vaikapātram
12.25.1	purastād aindravāyavaṃ bhakṣayati prāṇeṣūpanigrāham / purastān maitrāvaruṇaṃ cakṣuṣor upanigrāham / sarvataḥ parihāram āśvinaṃ śrotrayor upanigrāham
12.25.2	avyutsṛjantau pātraṃ dvir aindravāyavaṃ bhakṣayato bhakṣayanti bhakṣayati vā / sakṛtsakṛd itarau
12.25.3	tad yeṣāṃ bhakṣayata ity adhvaryur hotā cety arthaḥ / bhakṣayantīty adhvaryū hotā cety arthaḥ / bhakṣayatīti sasa ity arthaḥ
12.25.4	bhakṣayitvā hotṛcamase saṃpātān avanayato bhakṣitān abhakṣite
12.25.5	atra pātraṃ vyutsṛjataḥ
12.25.6	puroḍāśaśakalam aindravāyavasya pātre 'vadadhāti / payasyāṃ maitrāvaruṇasya / dhānā āśvinasya
12.25.7	tāni dakṣiṇasya havirdhānasyottarasyāṃ vartanyāṃ sādayati / ā tṛtīyasavanāt pariśere yajñasya saṃtatyā iti vijñāyate
12.25.8	atreḍāyā niravadānam eke samāmananti
12.25.9	atra hoteḍām upahvayate / upodyacchante camasāṃś camasinaḥ / hotṛcamasam iḍāyām āspṛṣṭam
12.25.10	upahūtāṃ prāśnanti ye prakṛtau
12.25.11	puroḍāśaśakalam acchāvākāya nidadhāti
12.25.12	āgnīdhre haviḥśeṣān bhakṣayanti
12.25.13	atra savanīyānāṃ śākhāpraharaṇaṃ vājinacaryāntarvedi yajamānasya vedābhimarśanaṃ piṣṭalepaphalīkaraṇahomau patnyā vedaprāsanaṃ praṇītāsu mārjanam upaveṣodasanaṃ kapālavimocanam iti kriyante
12.25.14	nahy eteṣāṃ prāsaṅgikaṃ vaiśeṣikam utkarṣati
12.25.15	utkarṣed ity aparam
12.25.16	vaṣaṭkāreṇa hotā bhakṣaṃ labhate
12.25.17	homābhiṣavābhyām adhvaryuḥ / nānyatareṇa
12.25.18	samākhyānenāpi bhakṣaṃ labhante
12.25.19	sarvāṃś camasān sakṛddhotā bhakṣayati
12.25.20	dviḥ svaṃ camasam
12.25.21	hotrakāḥ svaṃ svaṃ camasaṃ dvir bhakṣayanti
12.25.22	tān adhvaryuḥ sakṛdbhakṣitān yathāpūrvaṃ pratibhakṣayati
12.25.23	antata itare
12.25.24	bhakṣitān āpyāyayanty āpyāyasva sametu ta iti
12.25.25	te nārāśaṃsāḥ
12.25.26	dvinārāśaṃse pūrve savane bhavataḥ / ekanārāśaṃsaṃ tṛtīyasavanam
12.25.27	bhakṣitāpyāyitān sādayanti dakṣiṇasya havirdhānasyādhastād avālambe
12.26.1	upaviśaty acchāvāko bahiḥ sadaso 'greṇa svaṃ dhiṣṇiyam
12.26.2	tasmai puroḍāśaśakalam ādadhad āhācchāvāka vadasva yat te vādyam iti
12.26.3	yadāsya vijānāty upo asmān brāhmaṇān brāhmaṇā hvayadhvam ity athainaṃ hotra āvedayaty acchāvāko vā ayam upahavam icchate taṃ hotar upahvayasveti
12.26.4	uta no gāva upahūtā upahūteti hotur abhijñāyonnīyamānāyānubrūhy acchāvākasya camasādhvaryo unnayasvobhayataḥ śukraṃ kuruṣveti
12.26.5	tam ādāyāhavanīyaṃ gatvāśrāvya pratyāśrāvite saṃpreṣyaty acchāvāka yajeti
12.26.6	vaṣaṭkṛtānuvaṣaṭkṛte hutvā harati bhakṣam
12.26.7	tena na saṃbhakṣayati / nāsminn upahavam icchate / yady asminn upahavam iccheta bhakṣayety enaṃ brūyāt
12.26.8	bhakṣitāpyāyitam antarā neṣṭur āgnīdhrasya ca camasau sādayitvartugrahaiḥ pracarataḥ
12.26.9	droṇakalaśād gṛhyante / na sādyante
12.26.10	pūrveṣāṃ śeṣeṣūttarān abhigṛhṇītaḥ
12.26.11	pūrvo 'dhvaryur gṛhṇāti jaghanyaḥ pratiprasthātopayāmagṛhīto 'si madhuś cety etaiḥ pratimantram
12.26.12	madhave tvā mādhavāya tvety eke samāmananti
12.26.13	purastād upayāmāḥ sarve
12.26.14	nānyo'nyam anuprapadyeta / prasiddham evādhvaryur dakṣiṇena prapadyate / prasiddhaṃ pratiprasthātottareṇa
12.26.15	dvāry eva vyatītaḥ
12.26.16	praviśantam evādhvaryuṃ pratiprasthātā graheṇa paripragṛhṇāti / niṣkrāmantaṃ pātreṇa
12.26.17	ṛtunā preṣyeti triṣv ādyeṣv adhvaryuḥ saṃpreṣyati / evaṃ pratiprasthātā
12.26.18	pātrayor mukhe paryāvṛtyartubhiḥ preṣyeti dvayor adhvaryuḥ / evaṃ pratiprasthātā
12.26.19	punaḥ paryāvṛtyartunā preṣyeti sakṛd adhvaryuḥ / evaṃ pratiprasthātā
12.27.1	dvādaśa trayodaśa caturdaśa vā gṛhyante
12.27.2	dvādaśasu saha prathamau gṛhyete / sahottamau
12.27.3	trayodaśasūttamayoḥ saha grahaṇapradāne
12.27.4	tathā caturdaśasu prathamottamayoḥ
12.27.5	saṃsarpo 'sy aṃhaspatyāya tveti trayodaśacaturdaśau vāvagṛhyete
12.27.6	adhvaryū yajataṃ gṛhapate yajety abhijñāyobhayatrātipreṣyati hotar etad yajeti
12.27.7	evaṃ gṛhapatiḥ sve praiṣānte
12.27.8	dvidevatyavat saṃpātau vyavanīyābhikṣitena pātreṇādhvaryur aindrāgnaṃ gṛhṇāti / indrāgnī āgataṃ sutam iti grahaṇasādanau / pratiprasthātā harati bhakṣam
12.27.9	ubhāv adhvaryū yathāvaṣaṭkṛtaṃ pratibhakṣayataḥ
12.27.10	sarveṣāṃ somapātrāṇāṃ bhakṣitānāṃ mārjālīye prakṣālanam
12.27.11	etat pātram ādāyādhvaryuḥ sadobile prāṅmukha upaviśyeḍā devahūr iti śastraṃ pratigariṣyañ japati
12.27.12	adhvaryo śoṃsāvom iti hotur abhijñāya pradakṣiṇam āvartamānaḥ śoṃsā moda iveti pratyāhvayate / śaṃsā moda iveti vā
12.27.13	ṛtupātraṃ dhārayamāṇaḥ sadobile pratyaṅ tiṣṭhan pratigṛṇāti / prahvo vā
12.27.14	othā moda ivety ardharceṣu / om othā moda ivety avasāneṣu / praṇava evāntaḥ
12.27.15	othā moda ivaṃ hotar moda ivam othā moda ivom iti vikalpante
12.27.16	nārdharcāl lupyate / nābhipratigṛṇāti
12.27.17	śoṃsā moda ivauthā moda iveti vyāhāveṣūbhayaṃ karoti
12.27.18	śastraṃ pratigīrya graham adhvaryur ādatte / camasāṃś camasādhvaryavaḥ
12.27.19	āśrāvya pratyāśrāvite saṃpreṣyaty ukthaśā yaja somasyeti / vaṣaṭkṛte juhoti
12.28.1	anuprakampayanti nārāśaṃsān vaṣaṭkārānuvaṣaṭkārau
12.28.2	bhakṣān haranti
12.28.3	vyākhyāto grahasya bhakṣaḥ / tathā nārāśaṃsānāṃ bhakṣaṇāpyāyanasādanāni
12.28.4	vaiśvadevaṃ śukrapātreṇa gṛhṇāti / omāsaś carṣaṇīdhṛta iti grahaṇasādanau
12.28.5	asarjy asarjīti barhirbhyāṃ stotram upākaroti
12.28.6	iḍāyai hiṅkuru tasyai prastuhi tasyai stuhi tasyai me 'varuddhyā iti purastād ājyānāṃ yajamāno japati caturhotāraṃ ca vyācaṣṭe
12.28.7	stūyamāne ca caturhotāraṃ japati
12.28.8	caturhotṝn vyākhyāyājyair udgāyatīti vijñāyate
12.28.9	stuta ṛtupātravarjam aindrāgnavac chastrapratigaro grahanārāśaṃsāś ca
12.28.10	sarvabhakṣāś camasā bhavanti
12.28.11	upayāmagṛhīto 'si mitrāvaruṇābhyāṃ tvā juṣṭaṃ gṛhṇāmi devebhyo devāyuvam ukthyebhya ukthyāyuvam ity ukthyapātreṇokthyatṛtīyaṃ gṛhītvaiṣa te yonir mitrāvaruṇābhyāṃ tveti sādayitvā punar havir asīti sthālīm abhimṛśati
12.28.12	yan mukhyāś camasā bhavanti tasya pratigṛṇāti taṃ ca pratibhakṣayati
12.28.13	maitrāvaruṇacamasamukhyāṃś camasān unnīya pūrvavat stotram upākaroti
12.28.14	stute pūrvavac chastraṃ pratigīrya graham adhvaryur ādatte / camasāṃś camasādhvaryavaḥ / āśrāvya pratyāśrāvite saṃpreṣyaty ukthaśā yaja somānām iti / vaṣaṭkṛtānuvaṣaṭkṛte juhvati / bhakṣān haranti
12.28.15	evam ata ūrdhvaṃ nārāśaṃsavarjaṃ gaṇeṣu caryā
12.28.16	devebhyas tvā devāyuvaṃ pṛṇajmi yajñasyāyuṣa iti mukhye saṃpātam avanayati
12.29.1	yadi kāmayetādhvaryur ātmānaṃ yajñayaśasenārpayeyam ity uktam
12.29.2	evaṃ vihitāv uttarau paryāyau
12.29.3	tābhyāṃ pratiprasthātā carati / etāvan nānā
12.29.4	indrāya tveti dvitīye grahaṇasādanau saṃnamaty ardhaṃ cokthyaśeṣasya gṛhṇāti / pūrvavat sthālīm abhimṛśati / brāhmaṇācchaṃsicamasamukhyāṃś camasān unnayati
12.29.5	nābhakṣitaṃ camasaṃ stotreṇābhyupākaroti
12.29.6	na pratiprasthātordhvapātrasya bhakṣayati
12.29.7	mukhye saṃpātam avanayati
12.29.8	indrāgnibhyāṃ tveti tṛtīye grahaṇasādanau saṃnamati sarvaṃ cokthyaśeṣaṃ gṛhṇāti / na sthālīm abhimṛśati
12.29.9	pūtabhṛto bila udīcīnadaśaṃ pavitraṃ vitatya ya ādhavanīye rājā taṃ sarvaṃ pūtabhṛty avanīyācchāvākacamasamukhyāṃś camasān unnayan sarvaṃ rājānam unnīya daśābhiḥ kalaśau mṛṣṭvā nyubjati
12.29.10	mukhye saṃpātam avanayati
12.29.11	ukthaśā ity āha prātaḥsavanaṃ pratigīrya śastraṃśastraṃ vā
12.29.12	asaṃtvaramāṇāḥ pūrvābhyāṃ savanābhyāṃ caranti / saṃtvaramāṇās tṛtīyasavanena
12.29.13	agniḥ prātaḥsavane pātv asmān iti saṃsthite savana āhutiṃ juhoti
12.29.14	praśāstaḥ prasuva prasuhīti vā saṃpreṣyati
12.29.15	sarpateti pratyāha
12.29.16	yena prasarpanti tena niḥsarpanti
12.29.17	saṃtiṣṭhate prātaḥsavanaṃ prātaḥsavanam
13.1.1	abhiṣavādi mādhyaṃdinaṃ savanaṃ tāyate
13.1.2	tasya prātaḥsavanena kalpo vyākhyātaḥ
13.1.3	hotṛcamasena vasatīvarībhyo niḥṣicya nigrābhyāḥ karoti
13.1.4	dvidevatyartugrahā darvihomāś ca na vidyante
13.1.5	visrasya rājānaṃ grāvastute somoṣṇīṣaṃ prayacchati
13.1.6	asaṃpreṣito grāvastotrīyā anvāha
13.1.7	tathaiva mahābhiṣavaḥ
13.1.8	ghoṣavāṃs tu
13.1.9	saṃrādhayantaś cābhiṣuṇvantīhā3 iheti
13.1.10	uttamasyābhiṣavasya madhyame paryāye bṛhad dadhati bṛhad bṛhad iti
13.1.11	uttame 'bhiṣave 'bhiṣave rājanyasaṃbhṛte devā grāvāṇa indur indra ity avādiṣuḥ / endram acucyavuḥ paramasyāḥ parāvataḥ / āsmāt sadhastād oror antarikṣāt / ā subhūtam asuṣavur brahmavarcasaṃ ma āsuṣavuḥ samare rakṣāṃsy avadhiṣur apahataṃ brahmajyasyeti pratiprasthātā grāvṇo 'numodate
13.1.12	paśupuroḍāśaṃ nirupya payasyāvarjaṃ savanīyāḥ
13.1.13	tena pracarya savanīyaiḥ pracarati
13.1.14	samānaṃ tu sviṣṭakṛdiḍam
13.1.15	sa kṛtākṛtaḥ
13.1.16	saṃbharaṇādy ā dhārāyāḥ kṛte 'dhvaryur grahān gṛhṇāti
13.2.1	śukrāmanthināv athāgrayaṇaṃ tisṛbhyo dhārābhyaḥ
13.2.2	āgrayaṇād utsicya dvitīyāṃ dhārāṃ karoti / udacanāt tṛtīyām
13.2.3	ukthyaṃ gṛhītvā marutvatīyau / etad vā viparītam / madhya ukthyam abhito marutvatīyāv ity eke
13.2.4	marutvantam iti svenartupātreṇādhvaryuḥ pūrvaṃ marutvatīyaṃ gṛhṇāti / indra marutva iti svena pratiprasthātottaram
13.2.5	tayor anyadevatāni grahaṇāni dveṣyasyaike samāmananti
13.2.6	viramati dhāraikadhanānāṃ yathārtham ity etadādy ā pañcahotuḥ
13.2.7	grahāvakāśaiḥ śṛtaṃkāraiś copasthāya vaipruṣān saptahotāraṃ ca hutvā bahiṣpavamānavan mādhyaṃdinaṃ pavamānaṃ sarpanti
13.2.8	traiṣṭubhaḥ panthā rudrā devatāvṛkeṇāparipareṇa pathā svasti rudrān aśīyeti sarpaṇe vikāraḥ
13.2.9	uttareṇa havirdhānaṃ gatvā dakṣiṇena mārjālīyaṃ dhiṣṇiyaṃ parītya pūrvayā dvārā sadaḥ praviśyāgreṇa hotāram adhvaryur yajamānaś cāvatiṣṭhete / dakṣiṇenottareṇa vā praśāstur dhiṣṇiyaṃ parītyodgātāro mādhyaṃdinena pavamānena stuvate
13.3.1	jyotiṣe hiṅkuru tasyai prastuhi tasyai stuhi tasyai me 'varuddhyā iti purastān mādhyaṃdināt pavamānād yajamāno japati / caturhotāraṃ pañcahotāraṃ vā vyācaṣṭe / jyoktyai hiṅkuru tasyai prastuhi tasyai stuhi tasyai me 'varuddhyā iti ca / sūyamāne ca caturhotāraṃ pañcahotāraṃ cā japati / madhyamāyāṃ ca stotrīyāyāṃ dvitīyam anvāroham / stute 'dhvaryuḥ saṃpreṣyaty agnīd agnīn vihara barhi stṛṇīhi puroḍāśāṁ alaṃkuru pratiprasthātar dadhigharmeṇānūdehīti
13.3.2	āgnīdhre pratiprasthātā dadhigharmaṃ gṛhṇāti
13.3.3	audumbaryāṃ srucy upastīrya yāvatī dyāvāpṛthivī iti dadhi gṛhītvābhighārya vāk ca tvā manaś ca śrīṇītāṃ prāṇaś ca tvāpānaś ca śrīṇītāṃ cakṣuś ca tvā śrotraṃ ca śrīṇītāṃ dakṣaś ca tvā balaṃ ca śrīṇītām ojaś ca tvā sahaś ca śrīṇītām āyuś ca tvā jarā ca śrīṇītām ātmā ca tvā tanūś ca śrīṇītāṃ śṛto 'si śṛtaṃkṛtaḥ śṛtāya tvā śṛtebhyas tvety āgnīdhrīye 'dhiśrityāha hotar vadasva yat te vādyam iti
13.3.4	yadāsya vijānāti yadi śrāto juhotana yady aśrāto mamattanety etasmin kāle śrātaṃ havir iti pratyuktvā tam ādāyāhavanīyaṃ gatvāśrāvya pratyāśrāvite saṃpreṣyati
13.4.1	dadhigharmasya yajeti
13.4.2	yam indram āhur varuṇaṃ yam āhur yaṃ mitram āhur yam u satyam āhuḥ / yo devānāṃ devatamas tapojās tasmā indrāya sutam ājuhomi svāheti vaṣaṭkṛte juhoti / svāhā vaḍ indrāyety anuvaṣaṭkṛte hutvā harati bhakṣam
13.4.3	taṃ bhakṣayanti ye pravargyam
13.4.4	tasyāraṇye 'nuvākyo bhakṣamantraḥ
13.4.5	nāpravargye syād ity aparam
13.4.6	mitro janān pra sa mitreti bhakṣayitvā nābhideśān abhimṛśante
13.4.7	vyākhyātā savanīyacaryā
13.4.8	etāvan nānā / mādhyaṃdinasya savanasyendrāya puroḍāśānām iti saṃpraiṣādī namati
13.4.9	hotra iḍāṃ hṛtvā havirdhānaṃ gacchan saṃpreṣyaty unnīyamānebhyo 'nubrūhīti
13.4.10	unnayanādy ā nārāśaṃsānāṃ sādanāt
13.4.11	tatra vikāraḥ
13.4.12	acchāvākacamasaṃ daśamam unnayati
13.4.13	āśrāvya pratyāśrāvite saṃpreṣyati
13.4.14	mādhyaṃdinasya savanasya niṣkevalyasya bhāgasya śukravato manthivato madhuścuta indrāya somān iti saṃpraiṣādiḥ
13.4.15	ṣaḍḍhotrā bhavanti
13.4.16	purastād āgnīdhracamasād acchāvākacamasena caranti
13.4.17	etā eva hotrās tṛtīyasavane bhavanti
13.5.1	sanneṣu nārāśaṃseṣu dakṣiṇā dadāti / bahv aparimitaṃ saptaikaviṃśatiḥ ṣaṣṭiḥ śataṃ dvādaśaśataṃ sahasraṃ sarvavedasaṃ vā
13.5.2	jyeṣṭhaṃ vā putram apabhajya sarvavedasaṃ dadāti
13.5.3	aśvataraṃ sāhasre sarvavedase ca dadāti
13.5.4	aviṃ dadāty ajāṃ gām aśvaṃ puruṣaṃ hastinaṃ vāso 'no ratham odanaṃ manthaṃ māṣāṃs tilān vrīhiyavān gardabham ity adhikāny aniyatāni
13.5.5	gavāṃ saṃkhyā bhavati
13.5.6	dakṣiṇena vedim avasthitāsu dakṣiṇāsūttareṇa havirdhānaṃ gatvottareṇāgnīdhrīyaṃ dhiṣṇiyaṃ parītya pūrvayā dvārā prāgvaṃśaṃ praviśyātra yajamānasyāmātyānāṃ saṃhvayanādy ā srugdaṇḍopaniyamanāt kṛtvā pracarṇyā dakṣiṇāni juhoti
13.5.7	hiraṇyaṃ prabadhya ghṛte 'vadhāyod u tyaṃ citram iti dvābhyāṃ gārhapatye juhoti
13.5.8	divaṃ gaccha suvaḥ pateti hiraṇyaṃ hutvodgṛhṇāti
13.5.9	ubhayaṃ dhārayamāṇo rūpeṇa vo rūpam abhyaimīti dakṣiṇā abhyaiti
13.5.10	atinīya vibhāgam eke samāmananti
13.5.11	tutho vo viśvavedā vibhajatv iti tā yajamānaś caturdhā kṛṣṇājinena vyuttrāsya caturtham adhvaryubhyo vibhajati
13.5.12	yāvad adhvaryave dadāti tasyārdhaṃ pratiprasthātre tṛtīyaṃ neṣṭre caturtham unnetre
13.5.13	etenetareṣāṃ dānam uktam
13.6.1	hiraṇyaṃ pūrṇapātram upabarhaṇaṃ sārvasūtram ity agnīdhe 'gre dadāti
13.6.2	pratihartre 'ntataḥ
13.6.3	tathā brahmaṇe dadyād yathānyāṃ dakṣiṇāṃ nānudhyāyet
13.6.4	aṅgāni dattvā tenatena yathāliṅgaṃ niṣkrīṇīte yad dāsyan syāt
13.6.5	hotar vācaṃ te dadāmi tāṃ te 'nena niṣkrīṇāmīti
13.6.6	evaṃ brahmaṇe manaḥ / adhvaryave prāṇaṃ / udgātre cakṣuḥ / hotrakebhyaḥ śrotram / camasādhvaryubhyo 'ṅgāni / prasarpakebhyo lomāni / sadasyāyātmānam
13.6.7	anyatra dakṣiṇābhyaś camasādhvaryuprasarpakasadasyebhyaḥ
13.6.8	hiraṇyapāṇir agreṇa gārhapatyaṃ nayati jaghanena sadaḥ / antarāgnīdhraṃ ca sadaś ca tā udīcīs tīryenotsṛjati
13.6.9	etat te agne rādha iti dakṣiṇātinayanaḥ
13.6.10	tathaiva samanvārabdheṣv asamanvārabdheṣu vāgne nayety āgnīdhrīye juhoti
13.6.11	vaneṣu vy antarikṣaṃ tatāneti dvitīyāṃ yady ano ratho vāso 'dhīvāso vā dīyate yadi vā dāsyan syāt / prajāpate na tvad etānīti tṛtīyāṃ yadi puruṣo hastī vā dīyate yadi vā dāsyan syāt
13.6.12	brāhmaṇam adya rādhyāsam ity ātreyāya prathamāya hiraṇyaṃ dadāti / dvitīyāya tṛtīyāya vā
13.6.13	tadabhāve ya ārṣeyaḥ saṃhitas tasmai dadyāt
13.6.14	asmaddātrā devatrā gacchateti nītā anumantrya sada etya vi suvaḥ paśyety anuvīkṣate yady atinīya vibhajet
13.6.15	antaḥ sadasyāsīnebhya ṛtvigbhyo dadyāt / havirdhāne 'dhvaryubhyaḥ
13.6.16	ṛtvigbhyo namaskaroti
13.6.17	yaṃ yajñam āgacchet taṃ prasarped iti prasarpakāṇāṃ vijñāyate
13.7.1	dakṣiṇataḥ sadasyāsīnebhyaḥ prasarpakebhyo dadāti
13.7.2	na bahirvedi
13.7.3	na yācitaḥ
13.7.4	na bhītaḥ
13.7.5	na kaṇvakaśyapebhyaḥ
13.7.6	nābrāhmaṇāya
13.7.7	brāhmaṇāyāpy aviduṣe na deyam / apy abrāhmaṇāya vidyāvide dadyāt / yāṃ sa vidyāṃ veda tāṃ tayāvarunddhe
13.7.8	yāṃ śrotriyāya jñātaye vānṛtvije prasṛptāya yāṃ sa vidyāṃ veda tāṃ tayāvarunddhe
13.7.9	yāṃ jyeṣṭhāya yayā sa devatayā jyaiṣṭhyaṃ gacchati tāṃ tayāvarunddhe
13.7.10	yām ārṣeyāya viduṣe svargaṃ tayā lokam āpnoti
13.7.11	yām anyo dīyamānāṃ na kāmayeta yaṃ dviṣyāt tasmai dadyāt sahānyena dhanena
13.7.12	yat pratinuttāṃ dakṣiṇāṃ goṣu cārayet prati vā gṛhṇīyāt salāvṛkyenaṃ bhūtvā pravlinīyāt
13.7.13	yām adānīyāya dakṣiṇāṃ dadāti tām asya paśavo 'nvapakrāmanti / yadi manyetādānīyāyādām iti na ma idam upadambhiṣag ity etad yajur japed gāṃ vā dadyād brāhmaṇāya
13.7.14	yadā marutvate 'nūktam atha na deyaṃ na pratigṛhyam
13.7.15	anūbandhyāvapāyāṃ hutāyāṃ dadyāt prati ca gṛhṇīyuḥ
13.7.16	nītāsu dakṣiṇāsu cātvāle kṛṣṇaviṣāṇāṃ prāsyati hariṇasya raghuṣyato 'dhi śīrṣaṇi bheṣajam / sa kṣetriyaṃ viṣāṇayā viṣūcīnam anīnaśat // anu tvā hariṇo mṛgaḥ paḍbhiś caturbhir akramīt / viṣāṇe viṣyaitaṃ granthiṃ yad asya gulphitaṃ hṛdi mano yad asya gulphitam ity etābhyām
13.7.17	yajñapatim ṛṣaya enasāhur ity āgnīdhrīye pañca vaiśvakarmaṇāni hutvā
13.8.1	marutvatīyābhyāṃ pracarataḥ
13.8.2	indrāya marutvate 'nubrūhīndrāya marutvate preṣyeti saṃpraiṣau sānuvaṣaṭkārāv ananuvaṣaṭkārau vā / anyataro vā sānuvaṣaṭkāraḥ / dvidevatyavat saṃpātau vyavanīyābhakṣitena pātreṇādhvaryus tṛtīyaṃ marutvatīyaṃ gṛhṇāti / marutvāṁ indreti grahaṇasādanau / pratiprasthātā harati bhakṣam / ubhāv adhvaryū pratibhakṣayataḥ
13.8.3	etat pātram ādāyaindrāgnavac chastrapratigaro grahanārāśaṃsāś ca
13.8.4	māhendraṃ śukrapātreṇa gṛhṇāti / mahāṁ indro ya ojaseti grahaṇasādanau
13.8.5	māhendrasya stotram upākaroti
13.8.6	stute vaiśvadevavac chastrapratigaro grahanārāśaṃsāś ca
13.8.7	māhendraṃ tv atigrāhyā anuhūyante
13.8.8	sahaivādhvaryuṇāgneyaṃ pratiprasthātādatte / aindraṃ neṣṭā / sauryam unnetā
13.8.9	agne tejasvinn ity āgneyaṃ pratiprasthātā hutvā tejovid asīty anumantrayate / indraujasvinn ity aindraṃ neṣṭā hutvaujovid asīty anumantrayate / sūrya bhrājasvinn iti sauryam unnetā hutvā suvarvid asīty anumantrayate
13.8.10	tān hutvā sadasi pratyaṅmukhā bhakṣayanti mayi medhām ity etaiḥ svaṃsvaṃ yathāliṅgam
13.8.11	tathaivokthyavigrahāḥ
13.8.12	etāvan nānā / indrāya tvendrāya tveti sarvatra grahaṇasādanau saṃnamati
13.8.13	ukthaṃ vācīty āha mādhyaṃdinaṃ savanaṃ pratigīrya śastraṃśastraṃ vā / viśve devā maruta iti saṃsthite savana āhutiṃ juhoti
13.8.14	tathaiva saṃpraiṣaḥ sarpaṇaṃ ca
13.8.15	saṃtiṣṭhate mādhyaṃdinaṃ savanam
13.9.1	ādityārambhaṇaṃ tṛtīyasavanam
13.9.2	havirdhānasyobhe dvārau saṃvṛtya vedyāṃ bahujanāyām
13.9.3	yadi vāsya bhrātṛvyaḥ prasṛptaḥ syād antarvedi sati gṛhṇīyāt
13.9.4	bhrātṛvyayajñe tu gṛhyamāṇa āditye bahirvedi tiṣṭhet
13.9.5	ādityapātreṇa ya ādityasthālyāṃ dvidevatyagrahasaṃpātās tebhyaḥ somaṃ gṛhṇāti kadācana starīr asīti
13.9.6	kadācana prayucchasīti śṛtātaṅkyaṃ dadhi
13.9.7	yajño devānām iti punaḥ somaṃ gṛhītvā vivasva ādityeti tasmin grāvāṇam upāṃśusavanam avadhāya tenainaṃ mekṣayitvā
13.9.8	yā divyā vṛṣṭis tayā tvā śrīṇāmīti śṛtātaṅkyena dadhnā payasā vā vṛṣṭikāmasya śrītvā grāvāṇam udgṛhṇāti
13.9.9	yady udgṛhītasya tājag binduḥ praskanded varṣukaḥ parjanyaḥ syāt / yadi ciram avarṣukaḥ
13.9.10	na sādayati
13.9.11	yadi kāmayeta garbhān paśavaḥ sīvyeyur ity udgṛhyādityam avekṣeta
13.9.12	darbhair hastena vāpidhāyottiṣṭhati sūryo mā devo devebhyaḥ pātv iti
13.9.13	ahaṃ parastād ity ādityaṃ yajamāno 'nvārabhata ā homāt
13.9.14	kavir yajñasya vitanoti panthām iti harati
13.9.15	ā samudrād iti darbhair ācyāvayati
13.10.1	ādityebhyo 'nubrūhi priyebhyaḥ priyadhāmabhyaḥ priyavratebhyo mahasvasarasya patibhya uror antarikṣasyādhyakṣebhya ādityebhyaḥ preṣya priyebhyaḥ priyadhāmabhyaḥ priyavratebhyo mahasvasarasya patibhya uror antarikṣasyādhyakṣebhya iti saṃpraiṣau / ādityebhyo 'nubrūhy ādityebhyaḥ preṣyeti vā
13.10.2	yās te viśvāḥ samidhaḥ santy agna iti darbhān āhavanīye prāsyānyatrekṣamāṇa ādityaṃ juhoti
13.10.3	unnambhaya pṛthivīm iti vṛṣṭikāmasya juhuyāt
13.10.4	na hutvānvīkṣeta
13.10.5	sūdavad ādityapātram āyatane sādayitvādābhyāṃśum upāṃśupāvanau yaś copāṃśupātre 'ṃśus tān ṛjīṣe 'pisṛjya prātaḥsavanavan mahābhiṣavaḥ
13.10.6	ṛjīṣaṃ tv evābhiṣuṇvanti
13.10.7	payasyāvarjaṃ savanīyāḥ
13.10.8	āgnīdhre patnyāśiraṃ mathitvāparayā dvārā havirdhānaṃ prapādayati / pūrvayā gataśriyaḥ
13.10.9	pūrvayā yajamānaḥ prapadyate
13.10.10	pūtabhṛto bila udīcīnadaśaṃ pavitraṃ vitatya tasmin yajamānaḥ purastāt pratyaṅ tiṣṭhan saha patnyāśiram avanayaty asme devāso vapuṣe cikitsateti catasṛbhiḥ
13.10.11	grahakāla āgrayaṇam eva catasṛbhyo dhārābhyaḥ
13.10.12	āgrayaṇād utsicya dvitīyāṃ dhārāṃ karoti / ādityasthālyās tṛtīyām / ādityagrahasaṃpātāc caturthīm
13.10.13	ukthyaś ced atrokthyaṃ gṛhṇāti
13.10.14	viramati dhāraikadhanānāṃ yathārtham ity etadādi mādhyaṃdinavat
13.11.1	jāgataḥ panthā ādityā devatāvṛkeṇāparipareṇa pathā svasty ādityān aśīyeti sarpaṇe vikāraḥ / āyuṣe hiṅkuru tasyai prastuhi tasyai stuhi tasyai me 'varuddhyā iti purastād ārbhavāt pavamānād yajamāno japati / pañcahotāraṃ saptahotāraṃ vā vyācaṣṭe / āyuvai hiṅkuru tasyai prastuhi tasyai stuhi tasyai me 'varuddhyā iti ca / stūyamāne ca pañcahotāraṃ saptahotāraṃ vā japati / madhyamāyāṃ ca stotrīyāyāṃ tṛtīyam anvāroham / stute 'dhvaryuḥ saṃpreṣyaty agnīd agnīn vihara barhi stṛṇīti puroḍāśāṁ alaṃkuru pratiprasthātaḥ paśau saṃvadasveti
13.11.2	atra śalākābhijvalato dhiṣṇiyān vihṛtān na vyāghārayet / upariṣṭād vyāghāraṇam
13.11.3	śṛtaṃ havī3ḥ śamitar ity etadādi pāśukaṃ karma pratipadyata eḍāyāḥ
13.11.4	dakṣiṇena havirdhānaṃ samavattaṃ harati / uttareṇa vā
13.11.5	prāśitāyām iḍāyāṃ savanīyādy ā nārāśaṃsānāṃ sādanāt
13.11.6	tatra vikāraḥ / tṛtīyasya savanasyendrāya puroḍāśānām iti saṃpraiṣādī namati
13.12.1	pracaraṇakāle hotṛcamasam adhvaryur ādatte / camasāṃś camasādhvaryavaḥ
13.12.2	āśrāvya pratyāśrāvite saṃpreṣyati / tṛtīyasya savanasyarbhumato vibhumataḥ prabhumato vājavataḥ savitṛvato bṛhaspativato viśvadevyāvatas tīvrāṁ āśīrvata indrāya somān iti saṃpraiṣādiḥ
13.12.3	atha camasāñ juhoti
13.12.4	śyenāya patvane svāheti vaṣaṭkṛte juhoti / vaṭ svayam abhigūrtāya namaḥ svāhety anuvaṣaṭkṛte
13.12.5	hutvā harati bhakṣam
13.12.6	evam uttaraiḥ pracarati
13.12.7	etāvan nānā / pūrveṇapūrveṇa mantreṇa vaṣaṭkṛtevaṣaṭkṛte juhoti / uttareṇottareṇānuvaṣaṭkṛte
13.12.8	tṛmpantāṃ hotrā iti sarvān hutvā japati
13.12.9	sanneṣu nārāśaṃseṣu camasinaḥ svaṃsvaṃ camasam anū nyante trīṃstrīn puroḍāśaśakalān upavapanta etat te tatāsau ye ca tvām anv ity etaiḥ pratimantram
13.12.10	namo vaḥ pitaro rasāyeti namaskārāñ japanti
13.12.11	ṣaḍḍhotāraṃ yajamāno vyācaṣṭe
13.12.12	prajāpate na tvad etānīti prājāpatyayāvatiṣṭhante
13.13.1	vāmam adya savitar ity antaryāmapātreṇa sāvitram āgrayaṇād gṛhītvā na sādayati
13.13.2	devāya savitre 'nubrūhi devāya savitre preṣyeti saṃpraiṣau
13.13.3	nānuvaṣaṭkaroti
13.13.4	etenaiva saśeṣeṇa vaiśvadevaṃ pūtabhṛto gṛhṇāti
13.13.5	upayāmagṛhīto 'si suśarmāsīti grahaṇasādanau
13.13.6	na stotraṃ bhavati
13.13.7	vaiśvadevaṃ pratigṛṇāti
13.13.8	pra dyāvā yajñaiḥ pṛthivī ṛtāvṛdhety abhijñāyobhayatomodaṃ pratigṛṇāti madā moda iva modā moda iveti
13.13.9	anyataratomodaṃ vā madā moda iva othā moda iveti
13.13.10	vyavahitam eke samāmananti madā moda iva othā moda iva modā moda iveti
13.13.11	ā vyāhāvāt
13.13.12	niyudbhir vāyav iha tā vimuñcety abhijñāya pratiprasthātā dvidevatyapātrāṇi vāyur vo vimuñcatv iti vimucyāparayā dvārā nirhṛtya mārjālīye prakṣālya pūrvayātihṛtya yathāyatanaṃ sādayati
13.13.13	vaiśvadevavad grahanārāśaṃsāḥ
13.13.14	saumyasya caros tantraṃ prakramayati
13.13.15	vyākhyātaś carukalpaḥ
13.13.16	śrapayitvā prācīnāvītī saumyena pracarati
13.13.17	hastena prathamam avadānam avadyati / mekṣaṇenottaram / etad vā viparītam
13.13.18	dakṣiṇato 'vadāyābhighāryodaṅṅ atikramya dakṣiṇāmukhas tiṣṭhann āśrāvya pratyāśrāvite saṃpreṣyati saumyasya yajeti
13.13.19	vaṣaṭkṛte dakṣiṇārdhe juhoti
13.13.20	ājyenopāṃśūbhayataḥ saumyaṃ pariyajati / anyatarato vā
13.13.21	āśrāvya pratyāśrāvite saṃpreṣyati ghṛtasya yajeti
13.13.22	vaṣaṭkṛte hutvā pratyākramyājyena carum abhipūrya
13.14.1	udgātṛbhyo haranti
13.14.2	tam udgātāro 'vekṣante satro ta etad yad u ta iheti
13.14.3	ya ātmānaṃ na paripaśyed ājyenābhidadiṃ kṛtvāvekṣeta
13.14.4	yo gatamanāḥ syāt so 'vekṣeta yan me manaḥ parāgatam iti
13.14.5	atra punaḥ śalākābhijvalato dhiṣṇiyān vihṛtān ājyenaivāṣṭagṛhītena vyāghārayati
13.14.6	yady enaṃ brūyād āgnīdhrīyaṃ me punar vyāghārayeti navagṛhītaṃ gṛhītvāgnīdhrīyam ādito 'ntataś ca vyāghārya dhārayati dhiṣṇiyān ājyaśeṣaṃ ca
13.14.7	upayāmagṛhīto 'si bṛhaspatisutasya ta ity upāṃśupātreṇa pātnīvatam āgrayaṇād gṛhītvā na sādayati
13.14.8	vyāghāraṇaśeṣeṇa śrītvāśrāvya pratyāśrāvite saṃpreṣyaty agnīt pātnīvatasya yajeti / agnā3i patnīvā3 iti vaṣaṭkṛte juhoti
13.14.9	nānuvaṣaṭkaroti
13.14.10	api vopāṃśv anuvaṣaṭkuryāt
13.14.11	tataḥ saṃpreṣyaty agnīn neṣṭur upastham āsīda neṣṭaḥ patnīm udānayonnetar hotuś camasam anūnnaya hotṛcamase dhruvāyāvakāśaṃ kurūdgātrā patnīṃ saṃkhyāpayāpa upapravartayeti
13.14.12	saṃpraiṣavat kurvanti
13.14.13	antarā neṣṭāraṃ dhiṣṇiyaṃ cāgnīdhro vyavasṛpya bhakṣayati
13.14.14	agnipītasyeti bhakṣamantraṃ saṃnamati
13.15.1	nopastha āsīta / yad upastha āsīta paṇḍakaḥ syāt
13.15.2	hotṛcamasamukhyāṃś camasān unnayan sarvaṃ rājānam unnīya daśābhiḥ kalaśau mṛṣṭvā nyubjati
13.15.3	yajñāyajñiyasya stotram upākaroti
13.15.4	jvalayanti dhiṣṇiyān
13.15.5	sakarṇaprāvṛtā avakarṇaprāvṛtā vā yajñāyajñiyena stuvate
13.15.6	ye prasṛptāḥ syus te sarve 'gniṣṭomam upagāyeyuḥ
13.15.7	saptahotāraṃ yajamāno vyācaṣṭe
13.15.8	viśvasya te viśvāvata iti hiṅkāram anūdgātrā patnīṃ saṃkhyāpayati / ā tisṛbhyaḥ stotriyābhyo 'gan devān iti ca
13.15.9	patny apa upapravartayati dakṣinenorunā nagnena prācīr updīcīr vorubhyām anatarataḥ
13.15.10	ūrvor upapravartayed ity eke
13.15.11	upari dūram udūhed ā vakṣaṇānām āviṣkartoḥ / ahrītamukhyasyā jāyata iti vijñāyate
13.15.12	abhy agra āgnimārutaṃ pratigṛṇāti
13.15.13	āpo hi ṣṭhā mayobhuva ity abhijñāyāpo viṣiñcan pratigṛṇāti
13.15.14	svāduṣ kilāyaṃ madhumāṁ utāyam ity abhijñāyobhayatomodaṃ pratigṛṇāti madā moda iva modā moda ivety ā vyāhāvāt
13.15.15	sādanādi dhruvasya na yajamāno mūtraṃ karoty āvanayanāt
13.16.1	bhūtam asi bhūte mā dhā iti pratiprasthātā dhruvam avekṣya dyāvāpṛthivībhyāṃ tvā parigṛhṇāmīty añjalinā parigṛhya viśve tvā devā vaiśvānarāḥ pracyāvayantv iti hṛtvā dhruvaṃ dhruveṇeti purastāt pratyaṅṅ āsīno hotṛcamase dhruvam avanayati
13.16.2	purastād ukthyasyāvanīyaḥ / madhyato 'ntato vā
13.16.3	uta no 'hir budhnyaḥ śṛṇotv aja ekapād iti vā vaiśvadevyām ṛci śasyamānāyām
13.16.4	paridhānīyāyāṃ vā sakṛcchāstāyām
13.16.5	madhyamāyām uttamāyāṃ vā
13.16.6	ukthaṃ vācīndrāyety āha tṛtīyasavanaṃ pratigīrya / śastraṃśastraṃ vā
13.16.7	pracaraṇakāle hotṛcamasam adhvaryur ādatte / camasāṃś camasādhvaryavaḥ / āśrāvya pratyāśrāvite saṃpreṣyaty ukthaśā yaja somānām iti / vaṣaṭkṛtānuvaṣaṭkṛte juhvati / bhakṣān haranti
13.16.8	hotṛcamasam adhvaryuḥ pratibhakṣayati subhūr asi śreṣṭho raśmīnāṃ priyo devānāṃ saṃsadanīyaḥ / taṃ tvā subhava devā abhisaṃviśan tviṣo 'si tveṣo 'si nṛmṇo 'si yahvo 'si vrato 'si svo 'si vāraṇo 'si tasya ta iṣasya tveṣasya nṛmṇasya yahvasya vratasya svasya vāraṇasya śūdrasya cāryasya ca bhukṣiṣīyeti
13.16.9	yathā tvaṃ sūryāsi viśvadarśata evam ahaṃ viśvadarśato bhūyāsam ity ādityaṃ yajamāna upatiṣṭhate
13.16.10	āyur ma indriyaṃ dhehy ado ma āgacchatv ity āhavanīyam
13.16.11	yat kāmayate tasya nāma gṛhṇāti
13.16.12	agnīd aupayajān aṅgārān āharety etadādi pāśukaṃ karma pratipadyate
13.17.1	paridhiṣu prahṛteṣūnnetā hāriyojanaṃ gṛhṇāti
13.17.2	upayāmagṛhīto 'si harir asīti droṇakalaśena sarvam āgrayaṇaṃ gṛhītvā na sādayati / bahvībhir dhānābhiḥ śrītvā śīrṣann adhinidhāyopaniṣkramyendrāya harivate 'nubrūhīndrāya harivate preṣyeti saṃpraiṣau / dhānāsomebhyo 'nubrūhi dhānāsomān prasthitān preṣyeti vā
13.17.3	harī stha haryor dhānā iti vikramya vaṣaṭkṛtānuvaṣaṭkṛte hutvā harati bhakṣam
13.17.4	apareṇottaravediṃ droṇakalaśaṃ pratiṣṭhāpyonnetary upahavam iṣṭvā sarve hāriyojanaṃ bhakṣayantīṣṭayajuṣas te deva someti
13.17.5	asaṃbhindanto dhānā nimnāni kurvate / nimnāni kṛtvā niriva dhayanti
13.17.6	ciściṣākāraṃ bhakṣayanti
13.17.7	kṛṣyai kṣemāya rayyai poṣāyeti bhakṣayitvā japanti
13.17.8	āpūryā sthā mā pūrayatety uttaravedyāṃ śeṣā nyupya yan ma ātmano mindābhūd iti mindayāhavanīyam upatiṣṭhante
13.17.9	devakṛtasyainaso 'vayajanam asi manuṣyakṛtasyainaso 'vayajanam asi pitṛkṛtasyainaso 'vayajanam asy ātmakṛtasyainaso 'vayajanam asy anyakṛtasyainaso 'vayajanam asy enasaenaso 'vayajanam asīty āhavanīye śakalān abhyādhāyaikadhanapariśeṣeṣu hariṇīr dūrvāḥ prāsya saṃplomnāya tīvrīkṛtya yathācamasaṃ vyānīyāpareṇa cātvālam āstāve vā pratyañcaś camasinaḥ svaṃsvaṃ camasarasam avaghreṇa bhakṣayanty apsu dhautasya soma deva iti
13.18.1	samudraṃ vaḥ prahiṇomi svāṃ yonim apigacchata / ariṣṭā asmākaṃ vīrāḥ santu mā parāseci naḥ svam // acchāyaṃ vo marutaḥ śloka etv acchā viṣṇuṃ niṣiktapām avobhiḥ / uta prajāyai gṛṇate vayo dhur yūyaṃ pāta svastibhiḥ sadā na ity antarvedi śeṣān ninīya dadhikrāvṇo akāriṣam ity āgnīdhre dadhidrapsān bhakṣayanti
13.18.2	ubhā kavī yuvānā satyā tā dharmaṇaspatī / satyasya dharmaṇaspate vi sakhyāni sṛjāmaha iti tānūnaptriṇaḥ sakhyāni visṛjante
13.18.3	paśuvat patnīsaṃyājāḥ
13.18.4	stīrṇe vede juhvāṃ navagṛhītaṃ gṛhītvā dhātā rātir atyantarvedy ūrdhvas tiṣṭhan saṃtataṃ samaśo nava samiṣṭayajūṃṣi juhoti
13.18.5	yaṃ kāmayeta pāpīyān syād ity ekaikaṃ tasya juhuyāj jihmas tiṣṭhan / sruveṇa vā vigrāham
13.18.6	idaṃ tṛtīyaṃ savanaṃ kavīnām iti saṃsthite savana āhutiṃ juhoti
13.18.7	atra mekhalāyāḥ kṛṣṇaviṣāṇāyāś ca cātvāle prāsanaṃ vājasaneyinaḥ samāmananti māhir bhūr mā pṛdākur iti
13.18.8	agninā devena pṛtanā jayāmīti yajamāno jāgatān viṣṇukramān krāmati
13.18.9	sarvebhir devebhiḥ pṛtanā jayāmy ānuṣṭubhena chandasaikaviṃśena stomena vairājena sāmnā vaṣaṭkāreṇa vajreṇa sarvajān bhrātṛvyān adharān pādayāmy avainān bādhe praty enān nude 'smin kṣaye 'smin bhūmiloke yo 'smān dveṣṭi yaṃ ca vayaṃ dviṣmo viṣṇoḥ krameṇāty enān krāmāmīti caturtham eke samāmananti
13.18.10	indreṇa sayujo vayam ity āhavanīyaṃ yajamāna upatiṣṭhate
13.19.1	avabhṛthasya tantraṃ prakramayati
13.19.2	vedaṃ kṛtvāgnīn paristīrya pāṇiprakṣālanādi karma pratipadyate / yathārthaṃ pātrayogaḥ
13.19.3	nirvapaṇakāle vāruṇam ekakapālaṃ nirvapati
13.19.4	caturgṛhītāny ājyāni vāruṇaṃ cālaṃkṛtyottaravedyaṃsa āsādayati
13.19.5	atra yajamāna audumbarīm utkhidaty upasṛjan dharuṇaṃ mātre mātarā dharuṇo dhayann iha puṣṭiṃ puṣṭipatir niyacchatu rāyaspoṣam iṣam ūrjam asmāsu dīdharad iti
13.19.6	tām adhiṣavaṇacarmaphalake sarvāṇi ca somaliptāny antarā cātvālotkarāv uttare vā vedyaṃsa audumbaryām āsandyāṃ sādayati / anyatra catasṛbhyaḥ somasthālībhyaḥ
13.19.7	ava te heḍo varuṇa namobhir iti yajamānaś cātvāle kṛṣṇājinaṃ prāsyati
13.19.8	punar vainena dīkṣeta vasīta vainad bhrastāṃ vainat srucām avadhānārthāṃ kārayet / haviravahananārthaṃ vā syāt
13.19.9	avabhṛthād udetya putrāya brahmacāriṇe vā dadyād ity eke
13.19.10	āyurdā agne haviṣo juṣāṇa ity avabhṛtham avaiṣyañ juhuyāt / avabhṛtha nicaṅkuṇeti ca
13.20.1	namo rudrāya vāstoṣpataya āyane vidravaṇa udyāne yat parāyaṇa āvartane vivartane yo gopāyati taṃ huva iti ca
13.20.2	uruṃ hi rājā varuṇaś cakāreti vedyā abhiprayānto vadanti / cātvālād vā
13.20.3	prastotaḥ sāma gāyeti
13.20.4	sarve sahapatnīkās triḥ sāmno nidhanam upayanti / ardhādhve dvitīyam / prāpya tṛtīyam
13.20.5	sarvatra saṃpreṣyati
13.20.6	sarvā diśo 'vabhṛthagamanam āmnātam ity etadādy ā caryāyāḥ
13.20.7	niṣkāsavad vāruṇena pracaryāpabarhiṣāv anūyājau yajati / na vā
13.20.8	yat te grāvṇāpyāyasva saṃ ta iti saumībhir drapsavatībhiḥ pañcabhiḥ saptabhis trayodaśabhir vā dadhnaudumbaraśākhayarjīṣaṃ prokṣati
13.20.9	prahṛtya vābhijuhuyāt
13.20.10	ṛjīṣasya srucaṃ pūrayitvāpsūpamārayati samudre te hṛdayam apsv antar iti
13.20.11	tato yo bhindur utsravate tam upaspṛśed bhakṣayed vāpsu dhautasya soma deva ta iti
13.20.12	samudraṃ vaḥ prahiṇomīti sarvāṇi ca somaliptāny avabhṛthe pravidhyati
13.20.13	vicṛtto varuṇasya pāśa iti yajamāno mekhalāṃ vicacṛte / imaṃ viṣyāmīti patnī yoktram
13.20.14	atra yoktramekhale vāsasī jālaṃ kṛṣṇājinaṃ cāvabhṛthe pravidhya
13.21.1	devīr āpa ity avabhṛthaṃ yajamāno 'bhimantrya sumitrā na āpa oṣadhaya ity apaḥ pragāhya saśiraskāv anupamakṣantau snātaḥ patnī yajamānaś ca
13.21.2	anyo'nyasya pṛṣṭhe pradhāvataḥ
13.21.3	yad didīkṣe manasā yac ca vācā yad vā prāṇaiś cakṣuṣā yac ca śrotreṇa / yad retasā mithunenāpy ātmanādbhyo lokā dadhire teja indriyam / śukrā dīkṣāyai tapaso vimocanīr āpo vimoktrīr mayi teja indriyam // yad ṛcā sāmnā yajuṣā paśūnāṃ carman haviṣā didīkṣe / yac chandobhir oṣadhībhir vanaspatāv adbhyo lokā dadhire teja indriyam / śukrā dīkṣāyai tapaso vimocanīr āpo vimoktrīr mayi teja indriyam // yena brahma yena kṣatraṃ yenendrāgnī prajāpatiḥ somo varuṇo yena rājā / viśve devā ṛṣayo yena prāṇā adbhyo lokā dadhire teja indriyam / śukrā dīkṣāyai tapaso vimocanīr āpo vimoktrīr mayi teja indriyam iti trir añjalinā viṣicyonnetar vasīyo na unnayābhi / ud it te vasuvittamā giraḥ stomāsa īrate / satrājito dhanasā akṣitotayo vājayanto rathā iva / kaṇvā iva bhṛgavaḥ sūryā iva viśvam iddhītam ānaśur iti yajamānaḥ saṃpreṣyati
13.22.1	udeta prajām āyur varco dadhānā adha syām asur ubhayor gṛheṣu / gāyatrīṃ chandāṃsy anusaṃrabhantām asmān rāya uta yajñāḥ sacantām / suprītaḥ suvar apa āviveśety unnetonnayati
13.22.2	ahate vasānāv uditaḥ
13.22.3	somoṣṇīṣaṃ yajamānaḥ paridhatte / somopanahanaṃ patnī somapariśrayaṇaṃ vā
13.22.4	te udavasānīyāyām adhvaryave dattaḥ
13.22.5	ud vayaṃ tamasas parīty ādityam upasthāya pratiyuto varuṇasya pāśa ity udakāntaṃ pratyasitvā samitpāṇaya unnetāraṃ puraskṛtyāpratīkṣam āyanty apāma somam iti mahīyāṃ vadanto yāny apāmityāny apratīttāny asmi yamasya balinā carāmi / ihaiva santaḥ prati tad yātayāmo jīvā jīvebhyo niharāma enat // anṛṇā asminn anṛṇāḥ parasmiṃs tṛtīye loke anṛṇāḥ syāma / ye devayānā uta pitṛyāṇāḥ sarvān patho anṛṇā ā kṣīyemeti ca
13.22.6	edho 'sy edhiṣīmahīty āhavanīye samidha ādhāyāpo anvacāriṣam ity upatiṣṭhante
13.23.1	prāyaṇīyāvad udayanīyā
13.23.2	tasyām eva sthālyām aniṣkasitāyāṃ śrapayati / tad barhiḥ / tan mekṣaṇam
13.23.3	śālāmukhīye pracaranti
13.23.4	teṣv eva deśeṣv agnim ājyabhāgānāṃ prathamaṃ yajati / pathyāṃ svastim uttamām
13.23.5	yāḥ prāyaṇīyasya yājyā ity uktam
13.23.6	maitrāvaruṇīṃ gāṃ vaśām anūbandhyām ālabhate
13.23.7	tasyā nirūḍhapaśubandhāvatkalpaḥ
13.23.8	mitrāvaruṇābhyāṃ gor vapāyā medaso 'nubrūhi mitrāvaruṇābhyāṃ gor vapāyā medasaḥ preṣyeti saṃpraiṣau
13.23.9	evam avadāneṣu haviṣa ity antau namati
13.23.10	tisro 'nūbhandhyā eke samāmananti
13.23.11	maitrāvaruṇīṃ vaiśvadevīṃ bārhaspatyām iti
13.23.12	dvirūpā maitrāvaruṇī / bahurūpā vaiśvadevī / rohiṇī bārhaspatyā
13.23.13	upāṃśu vaiśvadevyā madhyataś caranti
13.23.14	tā na sarvatrālabheta vājapeye rājasūye sattre sahasre sarvavedase vā
13.23.15	yaḥ kāmayeta sarvo me yajñaḥ syāt sarasa iti sa etās tirso 'nūbandhyā ālabheta
13.23.16	anūbandhyāvapāyāṃ hutāyāṃ dakṣiṇe vedyante yajamānaḥ keśaśmaśru vāpayate
13.23.17	anūbandhyāyāḥ paśupuroḍāśam
13.24.1	devikāhavīṃṣi nirvapati
13.24.2	dhātre puroḍāśaṃ dvādaśakapālam iti pañca
13.24.3	yāsu sthālīṣu somā bhavanti tāsūttarāṇi catvāri havīṃṣi śrapayati
13.24.4	samānaṃ tu sviṣṭakṛdiḍam
13.24.5	devikā nirvapet prajākāma iti kāmyāḥ
13.24.6	anūbandhyāyāṃ svaruṃ juhoti / hṛdayaśūlam udvāsayati
13.24.7	viṣṇukramān krāmati
13.24.8	rājño rājaṃbhavyasya vānūbandhyāyāḥ paśupuroḍāśam aṣṭau devasuvāṃ havīṃṣy anunirvapaty agnaye gṛhapataya iti
13.24.9	samānaṃ tu sviṣṭakṛdiḍam
13.24.10	maitrāvaruṇīm āmikṣām anūbandhyāyāḥ sthāne bahvṛcāḥ samāmananti / tasyā agreṇa havirdhānam āsīno 'navānaṃ hotā yajati / havirāhutiprabhṛtīḍāntā saṃtiṣṭhate / prayājaprabhṛtyājyabhāgaprabhṛti vā / iḍāntām eke samāmananti
13.24.11	kṛtsnasaṃsthām eke
13.24.12	tām anu devikāhavīṃṣi nirvapati
13.24.13	samānaṃ tu sviṣṭakṛdiḍam
13.24.14	sadaso havirdhānasya havirdhānayor iti prathamagrathitān granthīn visrasyodīcī havirdhāne bahirvedi nirvartayati
13.24.15	āhavanīyād ulmukam ādāya yajamāno vedim upoṣati yat kusīdam apratīttam iti
13.24.16	yadi miśram iva cared añjalinā saktūn pradāvye juhuyād viśvalopa viśvadāvasya tveti
13.24.17	yad ākūtād iti tisṛbhir dhūmam anumantrayate
13.24.18	ahnāṃ vidhānyām ity uktam
13.24.19	ayaṃ no nabhasā pura ity etair yathābrāhmaṇam upasthāya
13.25.1	vedam upastha ādhāyāntarvedy āsīno 'tīmokṣāñ japati
13.25.2	atra viṣṇukramān eke samāmananti
13.25.3	prājahitaṃ samāropya śalāmukhīyaṃ dvitīyaṃ gataśriyaḥ prāṅ udaṅ vodavasāyedam ū nu śreyo 'vasānam āganma śive no dyāvāpṛthivī ubhe ime / gomad dhanavad aśvavad ūrjasvat suvīrā vīrair anusaṃcaremeti devayajanam adhyavasāya nirmanthyodavasānīyāyās tantraṃ prakramayati
13.25.4	agnīn anvādhāya vedaṃ kṛtvāgnīn paristīrya pāṇiprakṣālanādi karma pratipadyate / yathārthaṃ pātrayogaḥ
13.25.5	nirvapaṇakāla āgneyaṃ pañcakapālaṃ nirvapati / aṣṭākapālaṃ vā / yadi pañcakapālo gāyatryau saṃyājye / yady aṣṭākapālaḥ paṅktyau
13.25.6	anaḍvān dakṣiṇā / anaḍudarhaṃ vā hiraṇyam
13.25.7	siddham iṣṭiḥ saṃtiṣṭhate / vaiṣṇavīṃ pūrṇāhutim udavasānīyāyāḥ sthāne vājasneyinaḥ samāmananti
13.25.8	dvādaśagṛhītena srucaṃ pūrayitvedaṃ viṣṇur vicakrama ity antarvedy ūrdhvas tiṣṭhañ juhoti
13.25.9	sā yāvad rātreṣṭiḥ saṃtiṣṭhate 'tha sāyam agnihotraṃ juhoti / kāle prātarhomam
14.1.1	ukthyaḥ ṣoḍaśy atirātro 'ptoryāmaś cāgniṣṭomasya guṇavikārāḥ
14.1.2	ukthyena paśukāmo yajeta / ṣoḍaśinā vīryakāmaḥ / atirātreṇa prajākāmaḥ paśukāmo vā / aptoryāmeṇātirātreṇa sarvān kāmān avāpnoti
14.1.3	teṣām agniṣṭomavatkalpaḥ
14.1.4	uktāś ca vikārāḥ
14.1.5	yathā sadaḥ kratukaraṇaṃ kratupaśavaḥ ṣoḍaśinaḥ somakrayaṇī pātram iti
14.1.6	ukthyaś ced agniṣṭomacamasān unnayaṃs tribhyaś camasagaṇebhyo rājānam atirecayati
14.1.7	agnīn neṣṭur upastham āsīda neṣṭaḥ patnīm udānayonnetar hotuś camasam anūnnaya hotṛcamase dhruvāyāvakāśaṃ kurūdgātrā patnīṃ saṃkhyāpayāpa upapravartayeti saṃpraiṣaḥ
14.1.8	agniṣṭomacamasaiḥ pracarya prātaḥsavanavad ukthyaṃ vigṛhṇāti
14.1.9	etāvan nānā / indrāvaruṇābhyāṃ tveti prathame grahaṇasādanau saṃnamati / indrābṛhaspatibhyāṃ tveti dvitīye / indrāviṣṇubhyāṃ tveti tṛtīye
14.1.10	unnetaḥ sarvaṃ rājānam unnaya mātirīrico daśābhiḥ kalaśau mṛṣṭvā nyubjeti sarvasaṃsthāsūttame gaṇa etat saṃpreṣyati
14.2.1	agnīd aupayajān aṅgārān āharety etadādy āgniṣṭomikaṃ karma sarvasaṃsthāsu samānam
14.2.2	yady u vai ṣoḍaśy ukthyacamasānām uttamaṃ gaṇam unnayann ekasmai camasagaṇāya rājānam atirecayati
14.2.3	ṣoḍaśino grahaṇam
14.2.4	prātaḥsavana uttamo dhārāgrahāṇām
14.2.5	savanesavane vā
14.2.6	athaikeṣām / pūrvayoḥ savanayoḥ purastād uttamād ukthyaparyāyād ukthyād gṛhṇīyāt sarvaiḥ pracarite / tṛtīyasavana āgrayaṇāt
14.2.7	api vā tṛtīyasavana evāgrayaṇāt paśukāmasya
14.2.8	nokthye gṛhṇīyāt / gṛhṇīyād vā
14.2.9	atirātre paśukāmasya / atirātre brahmavarcasakāmasya
14.2.10	apy agniṣṭome rājanyasya gṛhṇīyāt
14.2.11	sastutaśastro bhavati
14.2.12	ātiṣṭha vṛtrahann iti grahaṇasādanau
14.2.13	yasmān na jātaḥ paro anyo asti ya āviveśa bhuvanāni viśvā / prajāpatiḥ prajayā saṃvidānas trīṇi jyotīṃṣi sacate sa ṣoḍaśī // eṣa brahmā ya ṛtviyaḥ / indro nāma śruto gaṇe / pra te mahe vidathe śaṃsiṣaṃ harī // ya ṛtviyaḥ pra te vanve / vanuṣo haryataṃ madam / indro nāma ghṛtaṃ na yaḥ // haribhiś cāru secate / śruto gaṇa ā tvā viśantu / harivarpasaṃ gira ity etābhiś catasṛbhīḥ sannam abhimantrya
14.3.1	samayāviṣite sūrye hiraṇyena ṣoḍaśinaḥ stotram upākaroti
14.3.2	barhiḥsthāne bhavati
14.3.3	śvetam aśvaṃ purastād dhārayanti / aruṇapiśaṅgaṃ vā
14.3.4	othā moda iva made madā moda ivom atheti vyatiṣakta ubhayatomodaḥ pratigara ānuṣṭugbhyaḥ
14.3.5	indrādhipate 'dhipatis tvaṃ devānām asy adhipatiṃ mām āyuṣmantaṃ varcasvantaṃ manuṣyeṣu kurv iti hutvendraś ca samrāḍ varuṇaś ca rājā tau te bhakṣaṃ cakratur agra etam / tayor anu bhakṣaṃ bhakṣayāmi vāg juṣāṇā somasya tṛpyatv iti ṣoḍaśinaṃ bhakṣayati / ādityavad gaṇena camasān
14.3.6	anuṣṭup chandasa iti bhakṣamantraṃ namati
14.3.7	aruṇapiśaṅgo 'śvo dakṣiṇā / aśvatarī vā
14.3.8	atirātraś cet ṣoḍaśicamasān unnayaṃs trayodaśabhyaś camasagaṇebhyo rājānam atirecayati
14.3.9	ṣoḍaśinā pracarya rātriparyāyaiḥ pracarati
14.3.10	hotṛcamasamukhyaḥ prathamo gaṇaḥ / maitrāvaruṇacamasamukhyo dvitīyaḥ / brāhmaṇācchaṃsicamasamukhyas tṛtīyaḥ / acchāvākacamasamukhyaś caturthaḥ
14.3.11	indrāya tvāpiśarvarāyeti mukhyaṃkukhyaṃ camasam anūnnayati
14.3.12	sarvaindrī rātriḥ
14.3.13	anuṣṭup chandasa iti sarvatra bhakṣamantraṃ namati
14.3.14	prathamābhyāṃ gaṇābhyām adhvaryuś carati / uttarābhyāṃ pratiprasthātā
14.3.15	eṣa prathamaḥ paryāyaḥ
14.3.16	evaṃ vihito dvitīyas tṛtīyaś ca
14.4.1	atha pratiprasthātāśvinaṃ dvikapālaṃ nirvapati
14.4.2	hotṛcamasamukhyān saṃdhicamasān unnayati
14.4.3	trivṛdrāthaṃtaraḥ saṃdhiḥ
14.4.4	āśvinaṃ paraḥsahasraṃ śastraṃ bhavati
14.4.5	tad udita āditye paridhīyate
14.4.6	tasmin paridhite hotṛcamasam adhvaryur ādatte / camasāṃś camasādhvaryavaḥ / puroḍāśaṃ pratiprasthātā
14.4.7	aśvibhyāṃ tiroahniyānāṃ somānām anubrūhy aśvibhyāṃ tiroahniyānāṃ somānāṃ preṣyeti saṃpraiṣau
14.4.8	tiroahniyān somān prasthitān preṣyeti vā
14.4.9	na vā prasthāpayet
14.4.10	saha somaiḥ puroḍāśaṃ pratiprasthātā sarvahutaṃ juhoti
14.4.11	paṅktiś chandasa iti bhakṣamantraṃ namati
14.4.12	aptoryāmaś cet saṃdhicamasān unnayaṃś caturbhyaś camasagaṇebhyo rājānam atirecayati
14.4.13	yathā prathame rātriparyāye tathā mukhyā bhavanti
14.4.14	āgneyān prathamān unnayati / aindrān dvitīyān / vaiśvadevāṃs tṛtīyān / vaiṣṇavāṃś caturthān
14.4.15	teṣāṃ saṃdhicamasavat pracaraṇakalpa ity eke
14.4.16	aticchandāś chandasa iti sarvatra bhakṣamantraṃ namati
14.5.1	kratupaśava aikādaśināś ca vikalpante
14.5.2	teṣāṃ samavāye yathācoditaṃ saṃskārāḥ
14.5.3	tantram aṅgāni vibhavanti
14.5.4	pratyakṣārthāni pratisaṃskāram abhyāvartante
14.5.5	yathārtham ūhaḥ
14.5.6	yūpāhutiṃ hutvāgniṣṭhaprathamāṃs trayodaśa yūpān mantreṇa chinatti
14.5.7	sarveṣāṃ śakalāharaṇāvraścanahomāḥ
14.5.8	sarvam upaśayaṃ takṣati
14.5.9	tathā pātnīvataṃ chinatti yathādho nābhisaṃmito bhaviṣyatīti
14.5.10	yat prāg vedisaṃmānāt tat kṛtvā daśarathākṣām ekādaśoparāṃ rajjuṃ mītvā tasyāś caturviṃśena bhāgena vediṃ mimīte
14.5.11	prakramasthānīyā bhavati
14.5.12	agniṣṭhaṃ dvābhyāṃ raśanābhyāṃ parivīyaikādaśinī raśanāḥ parivīyāgniṣṭhe vāsayati
14.5.13	dviraśanā yūpāḥ
14.5.14	śvo bhūta āśvinaṃ gṛhītvā yūpān saṃminoti
14.5.15	saha vāgniṣṭhena
14.5.16	tantram abhrer ādānaṃ parilekhano 'bhyāvartate
14.5.17	rathākṣamātrāṇi yūpāntarālāni
14.5.18	agniṣṭhād dakṣiṇaṃ parilikhyottaram agniṣṭhāt parilikhati
14.5.19	evaṃ vyatyāsam udagapavargān yūpān saṃminoti
14.5.20	pratiyūpaṃ svaravaḥ
14.5.21	dakṣiṇata unnatā bhavati
14.5.22	uttarata unnatāṃ minuyāt pitṛlokakāmasya
14.6.1	sarvān samān pratiṣṭhākāmasya
14.6.2	ye trayo madhyamās tān samān paśukāmasya / vyatiṣajed itarān
14.6.3	ārāgrām abhicarataḥ
14.6.4	madhya unnatā bhavati / anupūrvamantī ninatau
14.6.5	samavasrāviṇīṃ vṛṣṭikāmasya / madhye ninatā bhavati / anupūrvamantāv unnatau
14.6.6	vyatiṣaktāṃ bhrātṛvyavataḥ
14.6.7	gartamitam ity uktam
14.6.8	yadi kāmayeta kṣatraṃ viśa ojīyaḥ syād ity agniṣṭhād dakṣiṇān varṣīyaso minuyāt
14.6.9	viṭ kṣatrād ity etad vā viparītam
14.6.10	uparasaṃmitāṃ minuyāt pitṛlokakāmasya / madhyena saṃmitāṃ raśanasaṃmitāṃ ca manuṣyalokakāmasya / caṣālasaṃmitām indriyakāmasyeti
14.6.11	āyāmata uparāṇi samāni syuḥ / tiryakto madhyāni raśanāś ca / prathimnaś caṣālāni
14.6.12	upaśayaṃ dvābhyāṃ raśanābhyāṃ parivīyāgreṇa dakṣiṇaṃ yūpaṃ prāñcaṃ nidadhāti / dakṣiṇena vā / idam aham amum āmuṣyāyaṇam indrasya vajreṇābhinidadhāmīti dveṣyaṃ manasā dhyāyan
14.6.13	āgneyaṃ kṛṣṇagrīvam agniṣṭha upākaroti / uttare sārasvatīṃ meṣīm / dakṣiṇe saumyaṃ babhrum
14.6.14	evaṃ vyatyāsaṃ dakṣiṇāpavargān paśūn upākaroti
14.6.15	vāruṇam antato dakṣiṇata udañcam
14.6.16	yadi kāmayeta yo 'vagataḥ so 'parudhyatām ity uktam
14.7.1	āraṇyaṃ paśum ākhuṃ vopaśaye nirdiśet
14.7.2	asau te paśur iti vā dveṣyaṃ manasā dhyāyan
14.7.3	yadi na dviṣyād ākhus te paśur iti brūyāt
14.7.4	pratipaśu barhīṃṣi vapāśrapaṇyaḥ kumbhyo hṛdayaśūlāś ca
14.7.5	tantram agner haraṇaṃ tathādhriguḥ saṃjñaptahomo raśanānām udasanaṃ parivapyau vapāśrapaṇīnām anupraharaṇam abhihomo mārjanaṃ ca
14.7.6	abhyāvartate manotā
14.7.7	tantraṃ vā
14.7.8	sarveṣāṃ tryaṅgāni samavattaṃ ca
14.7.9	udrekān samavanīya diśaḥ prati yajati
14.7.10	uttame paśau vanaspatiṃ yajati / sviṣṭakṛtaṃ ca
14.7.11	sarveṣāṃ gudakāṇḍair upayaja upayajati / jāghanībhiś ca patnīḥ saṃyājayanti
14.7.12	anūbandhyāvapāyāṃ hutāyām agreṇa śālāmukhīyaṃ pātnīvataṃ minoty adhonābhim anavastīrṇe 'caṣālam
14.7.13	tasmiṃs tvāṣṭraṃ sāṇḍaṃ lomaśaṃ piṅgalaṃ paśum upākṛtya paryagnikṛtam utsṛjyājyena śeṣaṃ saṃsthāpayet
14.7.14	yāvanti paśor avadānāni syus tāvatkṛtva ājyasyāvadyet
14.7.15	paśudharmājyaṃ bhavati
14.7.16	śālāmukhīye pracarantīti vijñāyate
14.7.17	api vā paryagnikṛtam evotsṛjet / na saṃsthāpayet
14.7.18	paśupuroḍāśādy anūbandhyāyāḥ śeṣaṃ saṃsthāpayet
14.7.19	yadi kāpeyī paśvekādaśinī syād āgneyam abhita aindrau paśū bhavataḥ / uttarataḥ sārasvataṃ saumyaṃ pauṣṇaṃ bārhaspatyam iti / dakṣiṇataḥ sāvitraṃ vaiśvadevaṃ mārutaṃ vāruṇam iti
14.7.20	tām etāṃ kāpeyā viduḥ / tām atirātracarama ālabheta
14.7.21	sāhīneṣu śabdasaṃyogāt
14.7.22	sattrīyetarā bhavati
14.8.1	vāsiṣṭho brahmā jyotiṣṭome
14.8.2	yo vā kaścit stomabhāgān vidyāt
14.8.3	ādhvaryaveṣu karmasu stutaśatrayoś ca vācaṃ yacchati / antardhau ca
14.8.4	yadi pramatto vyāhared vaiṣṇavīm ṛcaṃ vyāhṛtīś ca japitvā vācaṃ yacchet
14.8.5	rājani mīyamāne mahāvedyām uttaravedyāṃ ca kriyamāṇāyām agnau mīyamāne kṛṣyamāṇa opyamāne citeściter upadhīyamānāyāḥ saṃcitakarmasūkhākarmasu ca kriyamāṇeṣu dakṣiṇata āste
14.8.6	rājany ohyamāne 'gnau praṇīyamāna ukhām accha gacchatām ohyamānāyāṃ vasatīvarīḥ savanīyāś cāccha gacchatām āhriyamāṇāsu nairṛtīr upadhāsyatāṃ cityagnīnāṃ ca praṇīyamānānāṃ dakṣiṇata eti
14.8.7	sadohavirdhāneṣu saṃmīyamāneṣv antarā cātvālotkarāv anvavetyāpareṇottaravediṃ dakṣiṇātikramyopaviśati
14.8.8	ā vaisarjanakālād āste
14.8.9	hoṣyamāṇeṣu pratyatikramyottareṇa havirdhānaṃ gatvottareṇāgnīdhrīyaṃ dhiṣṇiyaṃ parītya pūrvayā dvārā prāgvaṃśaṃ praviśyāpareṇa śālāmukhīyaṃ dakṣiṇātikramyopaviśati
14.9.1	evāvandasvety upasthe rājānaṃ kurute
14.9.2	hute pūrvo niṣkramyānvaṅṅ agner eti
14.9.3	āgnīdhrīyaṃ prāpya pratiprasthātre rājānaṃ pradāyottareṇāgnīdhrīyaṃ dakṣiṇātikramyopaviśati / pūrvavad upasthe rājānaṃ kurute / hute pūrvo niṣkramyāparayā dvārā havirdhānaṃ rājānaṃ prapādyādhvaryave pradāyottareṇa havirdhānaṃ gatvāpareṇottaravediṃ dakṣiṇātikramyopaviśati / agnīṣomīyasyā vapāyā homād āste / hutāyāṃ mārjayate / vasatīvarīṣu parihriyamāṇāsu dakṣiṇata āste / mahārātre budhyamāneṣu budhyate / upākṛte prātaranuvāke vācaṃ yacchaty ā paridhānīyāyāḥ / savanīyāsu prapādyamānāsu pūrvayā dvārā havirdhānaṃ praviśyāgreṇa kharaṃ dakṣiṇātikramyopaviśati
14.9.4	rājani mīyamāne 'bhiṣūyamāṇe graheṣu ca gṛhyamāṇeṣu vācaṃ yacchaty āgrayaṇasya grahaṇāt
14.9.5	vaipruṣāñ juhvatsu juhoti
14.9.6	pavamāneṣu samanvārabdhaḥ sarpati
14.9.7	brahman stoṣyāmaḥ praśāstar ity ucyamāne deva savitar etat te prāhety anudrutya
14.10.1	raśmir asi kṣayāya tvā kṣayaṃ jinvoṃ stuteti prasauti
14.10.2	sarvastotrāṇām eṣa kalpaḥ
14.10.3	uttaramuttaraṃ stomabhāgānāṃ dadhāti
14.10.4	dvādaśāgniṣṭome / pañcadaśokthye / ṣoḍaśa ṣoḍaśini / saptadaśa vājapeye / ekānnatriṃśatam atirātre / trayastriṃśatam aptoryāme
14.10.5	stute pavamāne yathetaṃ gatvāpareṇottaravediṃ dakṣiṇātikramyopaviśati / savanīyasyā vapāyā homād āste
14.10.6	hutāyāṃ mārjayitvā prātaḥsavanāya saṃprasarpatsu grahāvakāśaiḥ śṛtaṃ kāraiś copasthāyottareṇa havirdhānaṃ gatvā dakṣiṇena mārjālīyaṃ dhiṣṇiyaṃ parītya pūrvayā dvārā sadaḥ praviśyāgreṇa praśāstur dhiṣṇiyaṃ dakṣiṇātikramyopaviśati
14.10.7	yatrāsmai brahmacamasam āharati taṃ pratigṛhya bhakṣayati yathetare camasān
14.10.8	upākṛte stotre vācaṃ yacchaty ā śastrayājyāyāḥ
14.10.9	saṃsthite savane yathetaṃ pratiniṣkrāmati
14.10.10	evaṃ vihitaṃ uttareyoḥ savanayoḥ saṃcaro brahmatvaṃ ca
14.10.11	ādhvaryava evāto 'nyāni karmāṇi brahmaṇa āmnātāni bhavanti
14.10.12	avabhṛthaṃ gacchatāṃ dakṣiṇato gacchati
14.10.13	evaṃ vihitaṃ sarvasomānāṃ brahmatvam
14.11.1	dakṣiṇāṃ pratigrahīṣyan saptadaśakṛtvo 'pānya vyāvṛtya pratigṛhṇīyāt
14.11.2	devasya tvā savituḥ prasave 'śvinor bāhubhyāṃ pūṣṇo hastābhyāṃ pratigṛhṇāmi / rājā tvā varuṇo nayatu devi dakṣiṇe / agnaye hiraṇyaṃ tenāmṛtatvam aśyām / vayo dātre mayo mahyam astu pratigrahītre / ka idaṃ kasmā adāt / kāmaḥ kāmāya / kāmo dātā kāmaḥ pratigrahītā / kāmaṃ samudram āviśa kāmena tvā pratigṛhṇāmi / kāmaitat te / eṣā te kāma dakṣiṇā uttānas tvāṅgīrasaḥ pratigṛhṇātv iti
14.11.3	somāya vāsaḥ / rudrāya gām / varuṇāyāśvam / prajāpataye puruṣam / manave talpam / tvaṣṭre 'jām / agnaye vā / pūṣṇe 'vim / nirṛtyā aśvataragardabhau himavato hastinam / gandharvāpsarābhyaḥ sragalaṃkaraṇe / viśvebhyo devebhyo dhānyam / vāce 'nnam / ūrje vā / brahmaṇa odanam / samudrāyāpaḥ / uttānāyāṅgīrasāyānaḥ / vaiśvānarāya ratham
14.11.4	vaiśvānaryarcā rathaṃ pratigṛhṇīyād vaiśvānaraḥ pratnathā nākam āruhad divaḥ pṛṣṭhaṃ bhandamānaḥ sumanmabhiḥ
14.12.1	sa pūrvavaj janayaj jantave dhanaṃ samānam ajmā pariyāti jāgṛvir iti
14.12.2	yat kiṃcāprāṇat tat sarvam uttānas tvāṅgīrasaḥ pratigṛhṇātv ity eva pratigṛhṇīyāt / yad vānāmnātamantram
14.12.3	sarvatra purastāt sāvitra upariṣṭād anvādhiḥ
14.12.4	gnās tvākṛntann apasas tvātanvata varūtrayas tvāvayann ity etad vāsasy anuṣajati purastād daivatāt
14.12.5	ta ime tāntrīṇāṃ dakṣiṇānāṃ pratigrahaṇāḥ syuḥ
14.12.6	vijñāyate ca / devā vai varuṇam ayājayan / sa yasyaiyasyai devatāyai dakṣiṇām anayat tām avlīnāt / te 'bruvan vyāvṛtya pratigṛhṇāma tathā no dakṣiṇā na vleṣyatīti / te vyāvṛtya pratyagṛhṇan / tato vai tān dakṣiṇā nāvlīnāt / ya evaṃ vidvān vyāvṛtya dakṣiṇāṃ pratigṛhṇāti nainaṃ dakṣiṇā vlīnātīti // tāntrīr evādhikurute
14.12.7	barhiṣā pratīyād gāṃ vāśvaṃ vā
14.12.8	annena puruṣaṃ hastinaṃ vā
14.12.9	gandhaiḥ priyavadyena ca talpam
14.13.1	saṃvatsaraṃ caturṇām eko nāśnīyāt / tad vratam iti vijñāyate caturhotṝṇām anubruvāṇasya
14.13.2	eṣā vā anāhitāgner iṣṭir yac caturhotāraḥ
14.13.3	yaḥ prajayā paśubhir na prajāyeta sa dvādaśāhāni taptam udakaṃ piban barāsīṃ vasāno 'dhaḥ śayīta
14.13.4	dvādaśyāḥ prātaḥ prāṅ utkramya prāṇyāpānyendraṃ gaccha svāhety apānya daśahotāraṃ vyākhyāya caturhotāraṃ juhuyāc caturgṛhītenājyena
14.13.5	ardhaṃ vā pūrveṇa graheṇa / ardham uttareṇa
14.13.6	yaḥ kāmayeta prajāyeyeti sa dvādaśagṛhītena srucaṃ pūrayitvā daśahotāraṃ manasānudrutya darbhastambe sagrahaṃ juhuyāt / ardhaṃ vā pūrveṇa graheṇārdham uttareṇa
14.13.7	yaṃ brāhmaṇaṃ vidyāṃ vidvāṃsaṃ yaśo narchet so 'raṇyaṃ paretya darbhastambam udgrathya brāhmaṇaṃ dakṣiṇato niṣādya caturhotṝn vyācakṣīta
14.13.8	sarvān sasaṃbhārayajuṣkān ity āśmarathyaḥ / hotṝn ity ālekhanaḥ
14.13.9	yo dakṣiṇata āste tasmai varaṃ dadāti
14.13.10	athaitā devānāṃ patnayaḥ / tābhiḥ prajākāmaṃ paśukāmaṃ vā yājayet
14.13.11	antarā tvaṣṭāraṃ devānāṃ ca patnīś catvāricatvāri padāni pratisaṃkhyāya yajeta
14.13.12	yadi saṃvatsaraṃ na jāyeta tatparo na sūrkṣet
14.13.13	daśahotrābhicaran yajeta
14.13.14	svakṛta iriṇe pradare vā juhuyāt
14.14.1	yad vācaḥ krūraṃ tena vaṣaṭkaroti / vāca evainaṃ krūreṇa pravṛścati / tājag ārtim ārchatīti vijñāyate
14.14.2	yaḥ kāmayeta vīro ma ājāyeteti sa caturhotāraṃ juhuyāc catrugṛhītenājyena / ardhaṃ vā pūrveṇa graheṇārdham uttareṇa / asya vīro jāyate
14.14.3	na tv enam aparo 'nujāyate
14.14.4	varo dakṣiṇā
14.14.5	etenaiva caturhotrā rājānaṃ saṃgrāme saṃyatte yājayet
14.14.6	yat tatra vinderaṃs tato dvādaśaśataṃ dakṣiṇāḥ
14.14.7	pañcahotrā paśukāmaṃ yājayet
14.14.8	caturgṛhītenājyena / ardhaṃ vā pūrveṇa graheṇārdham uttareṇa / catasro dakṣiṇā dadāty aśvaṃ hiraṇyaṃ gāṃ vāsa iti
14.14.9	etenaiva dakṣiṇāvarjam āmayāvinaṃ svargakāmaṃ vā yājayet
14.14.10	manasā svargakāmasya juhuyāt
14.14.11	saptahotrā yajñavibhraṣṭaṃ yājayec caturgṛhītenājyena / ardhaṃ vā pūrveṇa graheṇārdham uttareṇa
14.14.12	yaḥ kāmayeta bahor bhūyān syām iti sa daśahotāraṃ prayuñjīta / yaḥ kāmayeta vīro ma ājāyeteti sa caturhotāram / yaḥ kāmayeta paśumān syām iti sa pañcahotāram / yaḥ kāmayetartavo me kalperann iti sa ṣaḍḍhotāram / yaḥ kāmayeta somapaḥ somayājī syām ā me somapaḥ somayājī jāyeteti sa saptahotāram
14.14.13	athaiṣa ṛtumukhīyaḥ ṣaḍḍhotā vāgghoteti / tasya vadaty ṛtumukhaṛtumukhe juhuyād iti / sa sārvakāmaḥ
14.15.1	yady enam ārtvijyād vṛtaṃ santaṃ nirharerann āgnīdhre juhuyād daśahotāraṃ caturgṛhītenājyena purastāt pratyaṅ tiṣṭhan pratilomaṃ vigrāham / prāṇān evāsyopadāsayati // yady enaṃ punar upaśikṣeyur āgnīdhra eva juhuyād daśahotāraṃ caturgṛhītenājyena paścāt prāṅ āsīno 'nulomam avigrāham / prāṇān evāsmai kalpayatīti vijñāyate
14.15.2	sa yaḥ kāmayeta priyaḥ syām iti yaṃ vā kāmayeta priyaḥ syād iti tasmā etaṃ sthāgaram alaṃkāraṃ kalpayitvā daśahotāraṃ purastād vyākhyāya caturhotāraṃ dakṣiṇataḥ pañcahotāraṃ paścāt ṣaḍḍhotāram uttarataḥ saptahotāram upariṣṭāt saṃbhāraiś ca patnibhiś ca mukhe 'laṃkṛtyāsyārdhaṃ vrajet / priyo haiva bhavatīti vijñāyate
14.15.3	ta ime caturhotāro yatra homārthāḥ sagrahāḥ sasvāhākārās tatra prayujyeran / yatrāhomārthā agrahā asvāhākārāḥ
14.15.4	yatra japā yājamānāḥ
14.15.5	teṣāṃ ye vihārasaṃyuktā āhitāgnes tān pratīyāt / ubhayor itarān
14.16.1	agniṃ naro dīdhitibhir araṇyor hastacyutī janayanta praśastam / dūredṛśaṃ gṛhapatim atharyum // agnināgniḥ samidhyāte / sapta te agne / mano jyotir juṣatām / trayastriṃśat // yan me manasaś chidraṃ yad vāco yac ca me hṛdaḥ / ayaṃ devo bṛhaspatiḥ saṃ tat siñcatu rādhasā // viśvakarmā havir idaṃ juṣāṇaḥ saṃtānair yajñaṃ sam imaṃ tanotu / yā vyuṣṭā uṣaso yaś ca nimrucas tā saṃdadhāmi haviṣā ghṛtena // ayāś cāgne 'si / tvaṃ no agne / sa tvaṃ no agne // bhadraṃ karṇebhiḥ śṛṇuyāma devā bhadraṃ paśyemākṣabhir yajatrāḥ / sthirair aṅgais tuṣṭuvāṃsas tanūbhir vyaśema devahitaṃ yad āyuḥ // svasti na indro vṛddhaśravāḥ svasti naḥ pūṣā viśvavedāḥ / svasti nas tārkṣyo ariṣṭanemiḥ svasti no bṛhaspatir dadhātu // pṛṣadaśvā marutaḥ pṛśnimātaraḥ śubhaṃyāvāno vidatheṣu jagmayaḥ / agnijihvā manavaḥ sūracakṣaso viśve no devā avasā gamann iha // śatam in nu śarado anti devā yatrā naś cakrā jarasaṃ tanūnāṃ / putrāso yatra pitaro bhavanti mā no madhyā rīriṣatāyur gantoḥ // preddho agne dīdihīty eṣā
14.17.1	śrutkarṇāya kavaye vedyāya namobhir nākam upayāmi śaṃsan / yato bhayam abhayaṃ tat kṛdhī no 'gne devānām ava heḍa iyakṣva // agniṃ vo devam agnibhiḥ sajoṣā yajiṣṭhaṃ dūtam adhvare kṛṇudhvam / yo martyeṣu nidhruvir ṛtāvā tapurmūrdhā ghṛtānnaḥ pāvakaḥ // ghṛtapratīko ghṛtapṛṣṭho agnir ghṛtaiḥ samiddho ghṛtam asyānnam / ghṛtapruṣas tvā sarito vahanti ghṛtaṃ piban yajatād deva devān // āyurdā agne / imo agne / sapta te agne / mano jyotir juṣatām / trayastriṃśat / yan me manasaḥ / viśvakarmā / agniṃ yunajmi / indhānās tvā // agnir na īḍita īditavyair devaiḥ pārthivaiḥ pātu / vāyur na īḍita īḍitavyair devair āntarikṣaiḥ pātu / sūryo na īḍita īḍitavyair devair divyaiḥ pātu / viṣṇur na īḍita īḍitavyair devair diśyaiḥ pātu / agnir yajurbhiḥ pūṣā svagākārais ta imaṃ yajñam avantu te mām avantv anu va ārabhe 'nu mārabhadhvaṃ svāhety etais tribhir anuvākair avijñātaprāyaścitte some trayastriṃśatam āhutīr juhoti
14.17.2	trayastriṃśataṃ cāgnīdhre yajñatanūḥ
14.17.3	pṛthivi bhūvari sinīvāly urandhra ācitte manas te bhuvo vivasta iti vasatīvarīṣu savanīyāsu vā viṣiktāsu saptāhutīr hutvā
14.18.1	ya ūrmir haviṣya indriyāvān madintamas taṃ va ṛdhyāsam / somasyājyam asi haviṣo havir jyotiṣāṃ jyotiḥ / viśveṣāṃ vo devānāṃ devatābhir gṛhṇāmīty abhimantrya saṃ vaḥ siñcantu marutaḥ sam indraḥ saṃ bṛhaspatiḥ / saṃ vo 'yam agniḥ siñcatv āyuṣā ca dhanena ca / sarvam āyur dadhātu me / māndā vāśāḥ / āpo bhadrāḥ / ād it paśyāmi / āpo hi ṣṭhā mayobhuva ity etābhiḥ saptabhih saṃsiñced abhi vā mantrayeta
14.18.2	yadi prātaḥsavane prāg ghomāt somam atiriktaṃ paśyet taṃ camaseṣv abhyunnayed upajuhuyād vā
14.18.3	hute dṛṣṭvā stutaśatravantaṃ kuryāt
14.18.4	hotṛcamasamukhyāṃś camasān unnīya bṛhataḥ stotram upākaroti
14.18.5	gaur dhayati marutām iti dhayadvatīṣu stuvīran
14.18.6	asti somo ayaṃ suta iti vaitāsu bṛhatā gaurivītena vā stuvīran
14.18.7	aindrāvaiṣṇavaṃ hotānuśaṃsati
14.18.8	indrāviṣṇubhyāṃ pītasyeti bhakṣamantraṃ namati
14.18.9	yadi mādhyaṃdina etad eva
14.18.10	stotre vikāraḥ / baṇ mahāṁ asi sūryeti saurīṣu bṛhatā gaurivītena vā stuvīran
14.18.11	tathaiva hotānuśaṃsati / tathā bhakṣamantraḥ
14.18.12	yadi tṛtīyasavane 'tiricyetokthyaṃ kurvīta
14.18.13	yady ukthye ṣoḍaśinam / yadi ṣoḍaśiny atirātram / yady atirātre dvirātram / yadi dvirātra ekastotram eva
14.18.14	tatra vaiṣṇavīṣu śipiviṣṭavatīṣu bṛhatā gaurivītena vā stuvīran
14.18.15	tathaiva hotānuśaṃsati / tathā bhakṣamantraḥ
14.19.1	yadi somau saṃsutau syātām āditaś caturbhiḥ saṃbhārayajurbhir hutvā mahārātre prātaranuvākam upākṛtyānvārabdhe yajamāne juhoti saṃveśāyopaveśāya gāyatriyās triṣṭubho jagatyā anuṣṭubhaḥ paṅktyā abhibhūtyai svāheti
14.19.2	evaṃ savanādausavānādāv uttarairuttaraiś caturbhiḥ saṃbhārayajurbhiś chandasā cottareṇottareṇā pāṅktāt
14.19.3	pañcasavano yajñaḥ trīṇi savanāny avabhṛtho 'nūbandhyeti / pañca samiddhe 'gnau hūyante prāṇāpānau mṛtyor mā pātaṃ prāṇāpānau mā mā hāsiṣṭam iti
14.19.4	purastāt pāśukāt sviṣṭakṛto 'dhvaryur japaty etivanti pretivanti vājyāni
14.19.5	marutvatīr vṛṣaṇvatīr vā pratipadaḥ
14.19.6	abhīvarto brahmasāma
14.19.7	ubhe bṛhadrathaṃtare bhavataḥ
14.19.8	yady agniṣṭomaḥ somaḥ parastāt syād ukthyaṃ kurvīta / yady ukthyaḥ ṣoḍaśinam / yadi ṣoḍaśy atirātram / yady atirātro dvirātram / yadi dvirātras trirātram / yadi trirātra ekastotram eva
14.19.9	abhijitkāryo 'bhijityai / viśvajitkāryo viśvajityai / sarvapṛṣṭhaḥ sarvastomo 'tirātro bhavati sarvasyāptyai sarvasyāvaruddhyā iti vijñāyate
14.19.10	sajanīyaṃ śasyaṃ vihavyaṃ śasyam agastyasya kayāśubhīyaṃ niṣkevalyam / tāni śaṃset
14.19.11	sajanīyaṃ prātaḥsavanike vaiśvadeve 'nuprohet / vihavyaṃ mādhyaṃdinīye marutvatīye / agastyasya kayāśubhīyaṃ niṣkevalyaṃ tārtīyasavanike vaiśvadeve 'nuprohet
14.20.1	tatremāḥ sāmacodanā bhavanti / tauraśravasaṃ kāryam / vasiṣṭhasya nihavaḥ kāryaḥ / abhīvartaṃ brahmasāma kurutāt / abhijitaṃ viśvajitaṃ vā yajñakratuṃ kurutāt / krośānukrośe kurutād iti
14.20.2	purastāt prātaḥsavanāt saṃpreṣyati
14.20.3	pūrvaḥ saṃsthāpyaḥ / atyabhiṣutyaṃ vā / dakṣiṇābhir vā varṣīyāṃsaṃ yajñakratuṃ kurvīta
14.20.4	yāvad rathāhnyam antarā girir giribhid vā nadī vyaveyāt parvatāntaraye vā nānārājyayor vā saṃsavo nāvidviṣāṇayoḥ saṃsavo vidyata iti kaṅkatibrāhmaṇaṃ bhavati
14.20.5	yatra dīkṣitānām upatāpaḥ syād yajamānāyatane śayīta
14.20.6	taṃ parigṛhyāgnīdhraṃ nayet
14.20.7	parīmaṃ pari te brahmaṇe dadāmi brahma paridadātu devatābhyaḥ / vaṣaṭkāras tvā bhiṣajyatu saha viśvair devaiḥ / vasava etad vaḥ prātaḥsavanaṃ rudrā etad vo mādhyaṃdinaṃ savanaṃ viśve devā etad vas tṛtīyasavanam / tad rakṣadhvaṃ tad bhiṣajyata tad gopāyata tad vo mā vigād iti sarvatrānuṣajati
14.20.8	āgnīdhrīyam upasamādhāya saṃparistīrya brāhmaṇaṃ dakṣiṇato darbheṣu niṣādyottarata udapātram upanidhāya tasminn ekaviṃśatiṃ yavān darbhapuñjīlāṃś cāvadhāya jīvā nāma stha tā imaṃ jīvayata jīvikā nāma stha tā imaṃ jīvayata saṃjīvikā nāma stha tā imaṃ saṃjīvayateti pratibrūyāt
14.21.1	yā jātā oṣadhaya ity oṣadhisūktenainam etābhir adbhir abhiṣiñcati
14.21.2	āpaḥ prajāpateḥ prāṇā yajñasya bheṣajam iti cainam ācamayanti
14.21.3	athainam abhimṛśanti
14.21.4	upāṃśvantaryāmau te prāṇāpānau pātām upāṃśusavanas te vyānaṃ pātu vācaṃ ta aindravāyavaḥ pātu dakṣakratū te maitrāvaruṇaḥ pātu cakṣuṣī te śukrāmanthinau pātāṃ śrotraṃ ta āśvinaḥ pātv ātmānaṃ ta āgrayaṇaḥ pātv aṅgāni ta ukthyaḥ pātv āyuṣ ṭe dhruvaḥ pātv asāvasāv iti sarvatrānuṣajati
14.21.5	athātmānaṃ pratyabhimṛśaty upāṃśvantaryāmau me prāṇāpānau pātām iti
14.21.6	evaṃ krāmaty ā dhruvāt
14.21.7	puṣṭipataye puṣṭiś cakṣuṣe cakṣuḥ prāṇāya prāṇam ātmana ātmānaṃ vāce vācam asmai punar dhehi svāhety āhutiṃ hutvā pūrvavad abhimarśaḥ
14.21.8	yadi mriyeta prāg avabhṛthād agnyavabhṛthaṃ kurvīran
14.21.9	avabhṛthaṃ vā gamayitvā prokṣyainam abhyudāhṛtya svair agnibhir yathālokaṃ daheyuḥ
14.21.10	etāvad ekāhe
14.21.11	ahargaṇeṣv āhara dahety uktvā dakṣiṇāgner agnim āhṛtya nirmanthyena vā dagdhvā dakṣiṇena mārjālīye mṛtasya dahanam
14.21.12	tūṣṇīṃ tad ahaḥ parisamāpya patnīsaṃyājānte kumbhe 'sthīni saṃbhṛtya mārjālīye nidadhāti
14.21.13	udgātāras tisṛbhiḥ sarparājñībhir apratihṛtābhiḥ stuvīran
14.22.1	ṛtvijo hotṛprathamāḥ prācīnāvītino yāmīr anubruvantaḥ sarparājñīnāṃ kīrtayanto dakṣiṇān keśapakṣān udgrathya savyān prasrasya dakṣiṇān ūrūn āghnānāḥ sigbhir abhidhūnvantas triḥ prasavyaṃ pariyanty apa naḥ śośucad agham iti
14.22.2	savyān udgrathya dakṣiṇān prasrasya savyān ūrūn āghnānā anabhidhūnvantas triḥ pratipariyanty apa naḥ śośucad agham iti
14.22.3	te yadodañcaḥ saṃpadyante 'thaibhyo 'dhvaryur dakṣiṇato 'śmānaṃ paridhiṃ dadhātīmaṃ jīvebhyaḥ paridhiṃ dadhāmi mā no nu gād aparo ardham etam / śataṃ jīvantu śaradaḥ purūcīs tiro mṛtyuṃ dadhmahe parvateneti
14.22.4	agniṣṭomaḥ soma aindravāyavāgrā maitrāvaruṇāgrā vā
14.22.5	yāmībhiḥ stuvate
14.22.6	stotrestotre 'sthikumbham upanidadhāti
14.22.7	mārjālīye bhakṣān ninayante
14.22.8	agna āyūṃṣi pavasa iti pratipadaṃ kurvīran
14.22.9	rathaṃtarasāmaiṣāṃ somaḥ syāt
14.22.10	āyur evātman dadhate 'tho pāpmānam eva vijahato yantīti vijñāyate
14.22.11	yady u vai nāthavān syād dagdhvainaṃ kṛṣṇājine 'sthīny upanahya nidhāya yo 'sya svo nediṣṭhī syāt tat sthāne taṃ dīkṣayitvā tena saha yajamānā āsīran
14.22.12	saṃvatsare 'sthīni yājayeyuḥ
14.22.13	vyāpātād ity āśmarathyaḥ / odavasānīyād ity ālekhanaḥ
14.22.14	agniṣṭomaḥ soma ity etadādi
14.22.15	pūrvavad dvādaśaṃ śataṃ dakṣiṇāḥ
14.23.1	yadi sattrāyāgūrya na yajeta viśvajitātirātreṇa sarvapṛṣṭhena sarvastomena sarvavedasadakṣiṇena yajeta
14.23.2	traidhātavīyām eke sahasradakṣiṇāṃ samāmananti
14.23.3	sattre dīkṣitvā yadi sāmy uttiṣṭhāset somam apabhajya viśvajitātirātreṇa pūrvavad yajeta
14.23.4	yadi dīkṣāsūttiṣṭhāsed avalikhyokhāyās tair anyāṃ mṛdaṃ saṃsṛjyokhāṃ kārayet
14.23.5	avalikhya paśuśirasāṃ tūṣṇīkeṣv āśleṣayet
14.23.6	yady upasatsu yā citā citiḥ syān na tām āvartayet
14.23.7	tūṣṇīkām āvartayet
14.23.8	mantravatīm ity aparam
14.23.9	cite 'gnāv uttiṣṭhato nāgnicityā vidyate / tūṣṇīṃ vāgniṃ cinvīta / mantravantam ity aparam
14.23.10	praṇīte 'gnau tūṣṇīm anyaṃ praṇayet / mantravantam ity aparam
14.23.11	karaṇebhyo 'pādadīta mahāveder uttaraveder dhiṣṇyoparavakharasadohavirdhānebhya iti / tānītareṣv apy arjayet
14.23.12	yadi sarvai rātriparyāyair astutam abhivyucchet ṣaḍbhir aindrāvaiṣṇavībhir hotre stuyuḥ / tisṛbhistisṛbhir itarebhyaḥ
14.23.13	yadi dvābhyāṃ hotre maitrāvaruṇāya ca pūrvasmin paryāye stuyuḥ / brāhmaṇācchaṃsine 'cchāvākāya cottarasmin
14.23.14	yady ekena pañcadaśabhir hotre stuyuḥ / pañcabhiḥpañcabhir itarebhyaḥ
14.23.15	agne vivasvad uṣasa ity āśvinasya pratipadaṃ dadhyāt
14.24.1	yasyāśvine śasyamāne sūryo nāvirbhavati sauryaṃ bahurūpam ālabheta
14.24.2	sarvā api dāśatayīr anubrūyāt
14.24.3	yeṣāṃ dīkṣitānām āhavanīya udvāyed āgnīdhrād uddharet / yad āgnīdhro gārhapatyāt / yad gārhapatyo 'ta eva punar manthet
14.24.4	yasmād dāror udvāyet tasyāraṇī kuryāt
14.24.5	krumuka upajvalanaḥ
14.24.6	mahartvigbhyaś caturo varān dadyāt
14.24.7	yasya soma upadasyet suvarṇaṃ hiraṇyaṃ dvedhā vicchidyārdham antardhāyarjīṣeṇa sahābhiṣuṇuyāt / ardham abhyunnāyaṃ grahaiḥ pracareyuḥ
14.24.8	mahartvigbhyaś caturo varān dadyāt
14.24.9	yasyākrītaṃ somam apahareyuḥ krīṇīyād eva
14.24.10	yadi krītaṃ yo nediṣṭhī syāt tata āhṛtyābhiṣuṇuyāt
14.24.11	somāhārāya somavikrayiṇe vā yathāśraddhaṃ dadyāt
14.24.12	somābhāve pūtīkān abhiṣuṇuyāt / pūtīkābhāva ādārān phālgunāni ca yāni śvetatūlāni syuḥ / tadabhāve yāḥ kāścauṣadhīḥ kṣīriṇīr aruṇadūrvāḥ kuśān vā haritān iti vājasaneyakam
14.24.13	apy antato vrīhiyavān
14.24.14	pratidhuṣā prātaḥsavane sarvān somāñ chrīṇīyāt / śṛtena mādhyaṃdine savane / dadhnā tṛtīyasavane nītamiśreṇa vā
14.24.15	athaikeṣām / pratidhuk ca prātaḥsavane pūtīkāś ca / śṛtaṃ ca mādhyaṃdine savane pūtīkāś ca / dadhi ca tṛtīyasavane pūtīkāś ceti
14.24.16	agniṣṭomaḥ somaḥ syād rathaṃtarasāmā
14.24.17	ya evartvijo vṛtāḥ syus ta enaṃ yājayeyuḥ
14.24.18	ekāṃ gāṃ dakṣiṇāṃ dadyāt tebhya eva
14.24.19	punaḥ somaṃ krīṇīyāt
14.24.20	avabhṛthād udetya purastād dvādaśyās tasmā eva kratave punar dīkṣeta
14.24.21	tatra tad dadyād yat pūrvasmin dāsyan syāt
14.25.1	yadi sadohavirdhānāny abhidahyeran grahān adhvaryuḥ spāśayet / stotrāṇy udgātā / śastrāṇi hotā
14.25.2	anabhidagdhe some pārśvato devayajanam adhyavasāya kṛtāntād eva prakrāmeyuḥ
14.25.3	abhidagdhe tu tat prāyaścittaṃ yad apahṛte
14.25.4	goḥ sthāne pañca gā dadyāt / pañca vā varān
14.25.5	yadi prātaḥsavane grāvāṇaṃ nādhigacchet palāśadaṇḍam āhṛtya tenaivābhiṣuṇuyāt / etad evāsya prāyaścittaṃ bhavatīti vijñāyate
14.25.6	yadi madhyaṃdine yadi tṛtīyasavana etad eva
14.25.7	yadi prātaḥsavane grāvā śīryeta purastād bahiṣpavamānād dyutānasya mārutasya brahmasāmnā stuvīran
14.25.8	brahmasāmnā vaiva
14.25.9	yadi mādhyaṃdine yadi tṛtīyasavana etad eva purastāt pavamānebhyaḥ stuvate
14.25.10	yadi prātaḥsavane kalaśo dīryeta vaiṣṇavīsu śipiviṣṭavatīṣv ity uktam
14.25.11	athaikeṣām / yadi prātaḥsavane kalaśo dīryeta vaṣaṭkāranidhanaṃ brahmasāma kuryād iti / asave svāhā vasave svāhā vibhuve svāhā vivasvate svāhā śūṣāya svāhā sūryāya svāhā candrāya svāhā gaṇaśriye svāhā malimluce svāhā jyotiṣe svāhābhibhuve svāhādhipataye svāhā divāṃ pataye svāheti trayodaśājyāhutīr hutvā
14.26.1	indrasya graho 'sy agṛhīto grāhyo devānāṃ pūr asi taṃ tvā prapadye saha grahaiḥ saha pragrahaiḥ saha prajayā saha paśubhiḥ sahartvigbhyaḥ saha somyaiḥ saha sadasyaiḥ saha dākṣiṇeyaiḥ saha yajñena saha yajñapatinā // indrāgnī paridhī mama vāto devapurā mama / brahma varma mamāntaraṃ taṃ tvendragraha prapadye saguḥ sāśvaḥ // varma me dyāvāpṛthivī varmāgnir varma sūryaḥ / varma me brahmaṇaspatir mā mā prāpadato bhayam // indrāgnī paridhī mama vāto devapurā mama / brahma varma mamāntaraṃ taṃ tvendragraha praviśāni saguḥ sāśvaḥ sapūruṣaḥ / saha yan me asti teneti dīrṇaṃ yajamāno 'numantrayate
14.26.2	ariṣṭyā avyathyai saṃveśāyopaveśāya gāyatryā abhibhūtyai svāhā / ariṣṭyā avyathyai saṃveśāyopaveśāya triṣṭubho 'bhibhūtyai svāhā / ariṣṭyā avyathyai saṃveśāyopaveśāya jagatyā abhibhūtyai svāhā / ariṣṭyā avyathyai saṃveśāyopaveśāyānuṣṭubho 'bhibhūtyai svāhā / ariṣṭyā avyathyai saṃveśāyopaveśāya paṅktyā abhibhūtyai svāhety etaiḥ pratimantram anusavanaṃ dīrṇe pañcāhutīr juhotīty eke
14.26.3	yadi bahiṣpavamānaṃ sarpatāṃ prastotāpacchidyeta yajñasya śiraś chidyeta / brahmaṇe varaṃ dattvā sa eva punar vartavyaḥ
14.26.4	yadi pratihartā paśubhir yajamāno vyṛdhyeta / sarvavedasaṃ dadyāt
14.26.5	yady udgātā yajñena yajamāno vyṛdhyeta / adakṣiṇaḥ sa yajñaḥ saṃsthāpyaḥ / athānya āhṛtyaḥ
14.26.6	tatra tad dadyād yat pūrvasmin dāsyan syāt
14.26.7	yugapadapacchede tūdgātuḥ prāyaścittaṃ pratihartuḥ sarvaprāyaścittam
14.26.8	pūrvāparāpacchede yo jaghanyo 'pacchidyeta tasya prāyaścittam
14.26.9	yadi mādhyaṃdina etad eva / yady ārbhave sarvaprāyaścittaṃ juhuyāt
14.27.1	yat kalaśa upadasyet suvarṇaṃ hiraṇyaṃ dvedhā vicchidyārdham antardhāyāpo 'vanīya payo 'bhyavanayet / ardham abhyunnāyaṃ grahaiḥ pracareyuḥ
14.27.2	mahartvigbhyaś caturo varān dadyāt
14.27.3	athaikeṣām / yat kalaśa upadasyed āgrayaṇād gṛhṇīyāt / yad āgrayaṇaḥ kalaśāt
14.27.4	yad graho vā kalaśo vopadasyed āgrayaṇād gṛhṇīyād anyāñ chukrād dhruvāc ca
14.27.5	droṇakalaśād gṛhyanta iti sarvagrahāṇāṃ skannānām upadastānāṃ ca vijñāyate
14.27.6	yad dhruva upadasyet skanded dīryeta vā tam abhimantrayetāyurdhā asi dhruvāyur me dhehi / varcodhā asi dhruva varco me dhehi / tanūpā asi dhruva tanvaṃ me pāhīti // tasmiñ chatamānaṃ hiraṇyam avadhāya svāhā diva āpyāyasva svāhāntarikṣād āpyāyasva svāhā pṛthivyā āpyāyasvety āpyāyayati
14.27.7	adhvaro 'yaṃ yajño astu devā oṣadhībhyaḥ paśubhyo me dhanāya / viśvasmai bhūtāyādhvaro astu devāḥ / sa pinvasva ghṛtavad deva yajña // ihaivaidhi māpa cyoṣṭhāḥ parvata ivāvicācaliḥ / indra iveha dhruvas tiṣṭheha yajñam u dhāraya // indra eṇam adīdharad dhruvaṃ dhruveṇa haviṣā / tasmai devā adhibruvann ayaṃ ca brahmaṇaspatiḥ // dhruvā dyaur dhruvā pṛthivī dhruvaṃ viśvam idaṃ jagat / dhruvā ha parvatā ime dhruvo rājā viśām ayam ity etābhiś catasṛbhiḥ sannam abhimantrya varaṃ dadāti
14.28.1	yadi nārāśaṃsa upadasyed yam adhvaryuḥ pūrvaṃ grahaṃ gṛhṇīyāt taṃ vaṣaṭkṛtānuvaṣaṭkṛte hutvā camasādhvaryave prayacchet / tenainaṃ sa āpyāyayaty āpyāyasva sametu ta iti
14.28.2	yadi prātaḥsavane somo havir vā skanden mādhyaṃdine tṛtīyasavane naktaṃ tiroahnyeṣu vā devāṃ janam agan yajña ity etair yathāpūrvam abhimantrya mano jyotir juṣatām ity āhutiṃ juhuyāt
14.28.3	trayastriṃśat / drapsaś caskanda / yas te drapsaḥ / yo drapsaḥ / yas te drapsa ity etaiḥ pratimantram anusavanaṃ skanne pañcāhutīr juhotīty eke
14.28.4	yad ṛtugrahaiḥ pracarantau muhyeyātāṃ visṛṣṭadhenāḥ sarito ghṛtaścuto vasanto grīṣmo madhumanti varṣāḥ / śarad dhemanta ṛtavo mayobhuva udapruto nabhasī saṃvasantām // ā naḥ prajāṃ janayatu prajāpatir dhātā dadātu sumanasyamānaḥ / saṃvatsara ṛtubhiś cākupāno mayi puṣṭiṃ puṣṭipatir dadhātu // ā devānām / tvam agne vratapā asi / yad vo vayaṃ pramināma / madhuś cety etaiḥ pratimantraṃ juhoti
14.28.5	ta imaṃ yajñam avantu te mām avantv anu va ārabhe 'nu mārabhadhvaṃ svāhety ṛtunāmasv anuṣajati
14.28.6	yadi somaḥ skanded brahman somo 'skān ity uktvābhūd devaḥ savitā vandyo nu na ity abhimantrya bhūpataye svāheti pañca prādeśān mimīte yathā purastāt
14.29.1	yadi camasam abhakṣitaṃ stotreṇābhyupākuryād āramatety uktvota tyā no divā matir aditir ūtyāgamat / sā śantācī mayas karad apa sridhaḥ // uta tyā daivyā bhiṣajā śaṃ nas karato aśvinā / yūyātām asmad rapo apa sridhaḥ // śam agnir agnibhis karac chaṃ nas tapatu sūryaḥ / śaṃ vāto vātv arapā apa sridha iti tisra āgnīdhrīye hutvā taṃ sadasi bhakṣayitvottaravāsasā pracchādya dakṣiṇāṃ dvārbāhum anu nirhṛtya mārjālīye prakṣālya pūrvayātihṛtya tad it padaṃ na viciketa vidvān yan mṛtaḥ punar apyeti jīvan / trivṛd yad bhuvanasya rathavṛj jīvo garbho na mṛtaḥ sa jīvād iti taṃ camaseṣv apisṛjya hiraṇyagarbhaḥ samavartatāgra ity āhutiṃ hutvāpyāyasva madintama soma viśvābhir ūtibhiḥ / bhavā naḥ saprathastama ity āpyāyayati
14.29.2	praty asmai pipīṣate viśvāni viduṣe bhara / araṃgamāya jagmave 'paścāddaghvane nara ity avavṛṣṭaṃ bhakṣam abhimantryendur indum avāgād indor indro 'pāt / tasya ta indav indrapītasya madhumata upahūtasyopahūto bhakṣayāmīti bhakṣayati
14.29.3	yadi dīkṣito 'vakired apsv agna ity eṣā // tapo ṣv agne antarāṁ amitrāṃs tapā śaṃsam araruṣaḥ parasya / tapā vaso cikitāno acittān vi te tiṣṭhantām ajarā ayāsaḥ // yo naḥ sanutyo abhidāsad agne yo antaro mitramaho vanuṣyāt / tam ajarebhir vṛṣabhis tapa svais tapā tapasva tapasā tapiṣṭha // sa smā kṛṇotu ketum ā naktaṃ cid dūra ā sate / pāvako yad vanaspatīn prāsmā minoty ajaraḥ // nahi te agne tanuvai krūram ānāśa martyaḥ / kapir babhasti tejanaṃ svaṃ jarāyu gaur iva // meṣa iva yad upa ca vi ca carvari yad apsararūparasya khādati / śīrṣṇā girau vakṣasā vakṣa ejayann aṃśuṃ gabhasti haritebhir āsabhir iti ṣaṭ pūrṇāhutīr hutvā pratyāhuti varān dadyāt
14.30.1	yad devā devaheḍanam iti vā daśāhutīr hutvā pavamānaḥ suvarjana ity etenānuvākenābhiṣiñcet
14.30.2	yadi hutāhutau somau saṃsṛjyeyātām antaḥparidhy aṅgāraṃ nirvartya yajñasya hi stha ṛtviyāv indrāgnī cetanasya ca / hutāhutasya tṛpyatam ahutasya hutasya ca // hutasya cāhutasya cāhutasya hutasya ca / indrāgnī asya somasya vītaṃ pibataṃ juṣethām ity aṅgāre hutvā tam asmai bhakṣaṃ prayacchet
14.30.3	mā yajamānaṃ tamo vidan martvijo mo imāḥ prajāḥ / mā yaḥ somam imaṃ pibāt saṃsṛṣṭam ubhayaṃ kṛtam iti bhakṣayati
14.30.4	mā no dhvāriṣuḥ pitaro mota vīrā mā naḥ sabandhur uta vānyabandhuḥ / mā no duścakṣā aghaśaṃsa īśatāhuto 'yaṃ yajñam apyetu devān iti bhakṣayantam abhimantrayate
14.30.5	saptartvijaḥ sapta sadāṃsy eṣāṃ daśa kṣipo aśvinā pañca vājāḥ / prāṇo vyāno 'pāno mana ākūtam agniḥ svāhākṛtaṃ havir adantu devā iti bhakṣaṃ vyāpannam abhimantryedaṃ viṣṇur vicakrama iti dakṣiṇapūrva uparave 'vanayet
14.30.6	uttarapūrve vā
14.30.7	yaḥ somavāmī syāt tasmā etaṃ somendraṃ śyāmākaṃ caruṃ nirvapet
14.31.1	yadi sadohavirdhānāni kṛṣṇaśakunir uparyupary atipatet pakṣābhyām ādhūnvāna ivābhiniṣīded vedaṃ viṣṇur vicakrama ity āhutiṃ juhuyāt / yady uccaiḥ paten na tad ādriyeta
14.31.2	yady ano ratho vāntarāgnī sadohavirdhāne vā vīyāt pāthikṛtīṃ pūrvavan nirvapet
14.31.3	yadi havirdhānaṃ padyetodastāmpsīt savitā mitro aryamā sarvān amitrān avadhīd yugena / bṛhantaṃ mām akarad vīravantaṃ rathaṃtare śrayasva svāhety āhavanīye juhuyāt
14.31.4	etenaiva pṛthivyāṃ vāmadevye śrayasva svāheti hotrīye yadi sadaḥ
14.31.5	antarikṣe bṛhati śrayasva svāhety āgnīdhrīye yady āgnīdhram
14.31.6	yadi prāgvaṃśaṃ sarvaiḥ śālāmukhīye juhuyāt
14.31.7	divi bṛhatā tvopastabhnomīti sarveṣām upastambhanaḥ samānaḥ
14.31.8	yady enam ārtvijyād vṛtaṃ santaṃ nirharerann āgnīdhre juhuyād anu mā sarvo yajño 'yam etu viśve devā marutaḥ sāmārkaḥ / āpriyaś chandāṃsi nivido yajūṃṣy asyai pṛthivyai yad yajñiyam iti
14.31.9	anyayajñe somaṃ bhakṣayitvāgnibhyaḥ paribhakṣam ājyenāhavanīye juhuyāt
14.32.1	apāṃ puṣpam asy oṣadhīnāṃ rasaḥ somasya priyaṃ dhāmāgneḥ priyatamaṃ haviḥ svāhā / apāṃ puṣpam asy oṣadhīnāṃ rasaḥ somasya priyaṃ dhāmendrasya priyatamaṃ haviḥ svāhā / apāṃ puṣpam asy oṣadhīnāṃ rasaḥ somasya priyaṃ dhāma viśveṣāṃ devānāṃ priyatamaṃ haviḥ svāheti
14.32.2	vayaṃ soma vrate tava manas tanūṣu piprataḥ / prajāvanto aśīmahīti śeṣaṃ bhakṣayitvā devebhyaḥ pitṛbhyaḥ svāhā somyebhyaḥ pitṛbhyaḥ svāhā kavyebhyaḥ pitṛbhyaḥ svāheti dakṣiṇāgnau pratimantraṃ juhoti
14.32.3	taṃ jaghanena dakṣiṇāprāgagrān darbhān saṃstīrya dadhi dadāti devāsa iha mādayadhvaṃ somyāsa iha mādayadhvaṃ kavyāsa iha mādayadhvam iti
14.32.4	anantaritāḥ pitaraḥ somyāḥ somapīthād ity upatiṣṭhate
14.32.5	bhaye jāte 'śakye yaṣṭuṃ sarvebhyo havirbhyaḥ somebhyaś ca droṇakalaśe samavadhāya ye devā yeṣām idaṃ bhāgadheyaṃ babhūva yeṣāṃ prayājā utānūyājāḥ / indrajyeṣṭhebhyo varuṇarājabhyo 'gnihotṛbhyo devebhyaḥ svāheti droṇakalaśena hutvābhaye punar yajeta
14.32.6	yad ardharcāl lupyetābhipratigṛṇīyād vā tvaṃ no agne / sa tvaṃ no agne / tvam agne ayāsi / prajāpata iti catasra āhutīr juhuyāt / vyāhṛtīś ca
14.32.7	yady ṛkto yajñaṃ bhreṣa āgacched bhūr iti gārhapatye juhuyāt / yadi yajuṣṭo bhuva iti dakṣiṇāgnau / yadi sāmataḥ suvar ity āhavanīye / yadi sarvataḥ sarvā juhuyāt
14.33.1	brahmā vā manasā dhyāyann āsīta
14.33.2	yady audumbarī naśyed anyāṃ pracchidyorg asy ūrjaṃ{ṅ arjaṃ} mayi dhehi śriyāṃ tiṣṭha pratiṣṭhitā / divaṃ stabdhvāntarikṣaṃ ca pṛthivyāṃ ca dṛḍhā bhava / dhartri dharitri janitri yamitrīty adhvaryur udgātā yajamānaś cocchrayanti
14.33.3	saṃmitāṃ nityena yajuṣābhimṛśati
14.33.4	yadi havirdhāne padyeyātāṃ dakṣiṇam adhvaryur udgṛhṇīyāt pratiprasthātopastabhnuyāt / uttaraṃ pratiprasthātodgṛhṇīyād adhvaryur upastabhnuyāt
14.33.5	vaiṣṇavyopastabhnutaḥ / vaiṣṇavyopaminute / āśvinyā kalpayataḥ
14.33.6	agne vājasya gomata iti tisraḥ // bhadro no agnir āhuto bhadrā rātiḥ subhaga bhadro adhvaraḥ / bhadrā uta praśastayaḥ // bhadrā uta praśastayo bhadraṃ manaḥ kṛṇuṣva vṛtratūrye / yenā samatsu sāsahaḥ // yenā samatsu sāsaho 'va sthirā tanuhi bhūri śardhatām / vanemā te abhiṣṭibhir iti ṣaḍbhir uṣṇikkakudbhir āgnīdhrīye juhutaḥ
14.33.7	pūrvābhir uṣṇigbhir adhvaryuḥ / uttarābhiḥ kakudbhiḥ pratiprasthātā
14.33.8	śiro yajñasya pratidhīyatām amṛtaṃ devatāmayam / vaiṣṇavyā kriyatāṃ śira āśvinyā pratidhīyatām iti pañcagṛhītena samānau homau juhutaḥ
14.33.9	yady āgniky ukhāmā bhidyeta saṃkṛṣyaināṃ punaḥ kuryāt
14.33.10	yadi pakvā saṃpiṣyānyayā mṛdā saṃsṛjyokhāṃ kārayet
14.34.1	yasyāgnir ukhya udvāyed gārhapatyād anyaṃ praṇayet / sa eva punaḥ parīdhyaḥ / svād evainaṃ yoner janayatīti vijñāyate
14.34.2	kṛṣṇaṃ vāsaḥ kṛṣṇā dhenuḥ kṛṣṇo vā gauḥ śatamānaṃ ca hiraṇyaṃ dakṣiṇā
14.34.3	yat pūrvasminn ahany uttarasmā ahne kriyate tenāhar abhyāsajati / tena yajñaṃ saṃtanoti
14.34.4	yat pūrvasminn ahany uttarasmā ahne vasatīvarīr yajñāyajñiyaṃ prati gṛhṇāti tenāhar abhyāsajati / tena yajñaṃ saṃtanoti // yat pūrvasminn ahany uttarsmā ahne payāṃsi viśāsti tenāhar abhyāsajati / tena yajñaṃ saṃtanoti // yad atipreṣyati tenāhar abhyāsajati / tena yajñaṃ saṃtanoti
14.34.5	eteṣām ekasminn apy akriyamāṇe namo brahmaṇe namo astv agnaye namaḥ pṛthivyai nama oṣadhībhyaḥ / namo vāce namo vācaspataye namo viṣṇave bṛhate karomi svāhety āhutiṃ hutvā sarvaprāyaścittaṃ juhuyāj juhuyāt
15.1.1	pravargyaṃ saṃbhariṣyann amāvāsyāyāṃ paurṇamāsyām āpūryamāṇapakṣasya vā puṇye nakṣatre tūṣṇīṃ kāṇṭakīṃ samidham ādhāya yuñjate mana iti caturgṛhītaṃ juhoti
15.1.2	atha yadi dīkṣitaḥ kāṇṭakīm evaitayā samidham ādadhyāt / yajur eva vaded ity eke
15.1.3	devasya tvā savituḥ prasava ity abhrim ādāyābhrir asi nārir asīty abhimantrayate
15.1.4	sāgnikyā vyākhyātā
15.1.5	uttiṣṭha brahmaṇaspata iti brahmāṇam āmantrayate
15.1.6	upottiṣṭhati brahmā / ubhāv uttaram ardharcaṃ japataḥ / ādadate kṛṣṇājinam / anunayanty ajāṃ puṃśchagalām aśvaṃ vṛṣāṇam iti
15.1.7	praitu brahmaṇaspatir iti prāñco 'śvaprathamā abhipravrajanti yatra mṛdaṃ khaniṣyantaḥ syuḥ
15.1.8	api vāsyaite saṃbhārāḥ pariśrite 'bhyudāhṛtā bhavanti
15.1.9	agreṇāhavanīyaṃ mṛtkhanaḥ / pūrvaḥpūrva itaraḥ
15.1.10	uttareṇa mṛtkhanaṃ kṛṣṇājinaṃ prācīnagrīvam uttaralomāstīrya devī dyāvāpṛthivī iti mṛtkhanam abhimantrayate / ṛdhyāsam adyeti mṛtkhane 'bhriyā prahṛtya makhasya śira ity apādāya makhāya tveti harati / makhasya tvā śīrṣṇa iti kṛṣṇājine nivapati
15.1.11	evaṃ dvitīyaṃ tṛtīyaṃ ca harati
15.1.12	tūṣṇīṃ caturthaṃ yāvatīṃ mṛdaṃ pravargyapātrebhya āptāṃ manyate
15.1.13	evam itarān saṃbhārān
15.1.14	abhimantraṇe vikāraḥ
15.2.1	iyaty agra āsīr iti varāhavihatam / devīr vamrīr iti valmīkavapām / indrasyaujo 'sīti pūtīkān ajalomāni kṛṣṇājinalomāni ca saṃsṛjyāgnijā asi prajāpate reta iti
15.2.2	āyur dhehi prāṇaṃ dhehīty aśvenāvaghrāpya madhu tvā madhulā karotv ity ajayābhidohayati
15.2.3	abhidohanam eke 'vaghrāpaṇāt pūrvaṃ samāmananti
15.2.4	bahava āryāḥ parigṛhya haranti
15.2.5	uttareṇa vihāram uddhate 'vokṣite sikatopāpte pariśrite nidadhati
15.2.6	madhu tvā madhulā karotv iti madantīr upasṛjati
15.2.7	ye cokhāsaṃsarjanāḥ saṃbhārā yac cānyad dṛḍhārtha upārdhaṃ manyate
15.2.8	athātyantapradeśaḥ
15.2.9	yat kiṃca pravargya udakakṛtyaṃ madantībhir eva tat kriyate / nainaṃ strī prekṣate na śūdraḥ
15.2.10	na kurvann abhiprāṇiti
15.2.11	apahāya mukham anabhiprāṇan veṇunā karoti
15.2.12	na pravargyam ādityaṃ ca vyaveyāt
15.2.13	yatra kvaca viprakrānte pravargya ādityo 'stam iyāt kṛtāntād eva viramet / śvo bhūte śeṣaṃ samāpnuyāt
15.2.14	saṃprakliśya mṛdaṃ makhasya śiro 'sīti piṇḍaṃ kṛtvā yajñasya pade stha ity aṅguṣṭhābhyāṃ nigṛhya mahāvīraṃ karoti tryuddhitaṃ pañcoddhim aparimitoddhiṃ vā prādeśamātram ūrdhvasānum upariṣṭādāsecanavantaṃ madhye saṃnataṃ vāyavyaprakāram
15.3.1	gāyatreṇa tvā chandasā karomīti prathamam / traiṣṭubheneti dvitīyam / jāgateneti tṛtīyam
15.3.2	api vā sarvair ekaikam
15.3.3	makhasya rāsnāsīty upabilaṃ rāsnāṃ karoti
15.3.4	aditis te bilaṃ gṛhṇātv iti veṇuparvaṇā bilaṃ karoti
15.3.5	tṛtīyavelām atinayati
15.3.6	yāvad daivatāya sauviṣṭakṛtāyāgnihotrāya bhakṣāyāptaṃ manyetety aparam
15.3.7	sūryasya harasā śrāyety uttarataḥ sikatāsu pratiṣṭhāpya makho 'sīty anuvīkṣate
15.3.8	evaṃ dvitīyaṃ tṛtīyam ca karoti
15.3.9	tūṣṇīm itarāṇi
15.3.10	etasyā eva mṛdo dogdhre karoti hastyoṣṭhye prasecanavatī yathā srug adaṇḍaivam
15.3.11	varṣīya ādhvaryavaṃ pratiprasthānāt
15.3.12	ājyasthālīṃ rauhiṇakapāle ca parimaṇḍale ghoṭaprakāre
15.3.13	gharmeṣṭakāṃ kulāyinīm iti yadi sāgnicityo bhavati
15.3.14	nāpravargye syātām ity aparam
15.3.15	ślakṣṇīkaraṇaiḥ ślakṣṇīkurvanti
15.3.16	ahatacaṇḍātakair gavīdhukaiḥ klītakābhir veṇuparvabhir ājyeneti
15.3.17	vṛṣṇo 'śvasya śakṛd gārhapatye pradīpya prathamakṛtaṃ mahāvīraṃ śaphābhyāṃ parigṛhya dhūpayati vṛṣṇo aśvasya niṣpad asīti
15.3.18	evaṃ dvitīyaṃ tṛtīyaṃ ca dhūpayati / tūṣṇīm itarāṇi
15.3.19	śaphābhyām evāta ūrdhvaṃ mahāvīrān ādatte
15.3.20	agreṇa gārhapatyam avaṭaṃ khātvā lohitapacanīyaiḥ saṃbhārair avastīrya teṣu mahāvīrān upāvaharati
15.4.1	arcir asīti prathamam / śocir asīti dvitīyam / jyotir asi tapo 'sīti tṛtīyam
15.4.2	tūṣṇīm itarāṇy anvavadhāya lohitapacanīyaiḥ saṃbhāraiḥ pracchādya gārhapatye muñjān ādīpyopoṣaty arciṣe tvety etaiḥ pratimantraṃ pratidiśam
15.4.3	api vā sarvaiḥ sarvataḥ
15.4.4	pacyamānān maitryopacaraty abhīmaṃ mahinā divam iti
15.4.5	uttarayā vā
15.4.6	pakveṣu siddhyai tveti dhṛṣṭī ādāya bhasmāpohya prathamakṛtaṃ mahāvīraṃ śaphābhyāṃ parigṛhyodvāsayati
15.4.7	devas tvā savitodvapatv ity udvāsyāpadyamānaḥ pṛthivyām āśā diśa āpṛṇety uttarataḥ sikatāsu pratiṣṭhāpya sūryasya tvā cakṣuṣānvīkṣa ity anuvīkṣate
15.4.8	evaṃ dvitīyaṃ tṛtīyaṃ codvāsayati / tūṣṇīm itarāṇi
15.4.9	athainān pradakṣiṇaṃ sikatābhiḥ paryūhatīdam aham amum āmuṣyāyaṇaṃ viśā paśubhir brahmavarcasena paryūhāmīti / viśeti rājanyasya / paśubhir iti vaiśyasya
15.4.10	athainān prabhūtenājāpayasā chṛṇatti / gāyatreṇa tvā chandasā chṛṇadmīty etais tribhistribhir ekaikam
15.4.11	api vā sarvair ekaikam / tūṣṇīm itarāṇi
15.4.12	athainān kṛṣṇājina upanahyāsajati deva puraścara saghyāsaṃ tveti
15.4.13	upariṣṭātkāla eṣa mantro bhavatīty aparam
15.5.1	pravargyeṇa pracariṣyantaḥ saṃvṛṇvanti dvārāṇi
15.5.2	pariśrayanti patnyāḥ
15.5.3	paścād dhotopaviśati / purastād adhvaryuḥ / dakṣiṇato brahmā yajamānaḥ prastotā ca / uttarataḥ pratiprasthātāgnīdhraś ca
15.5.4	madantīr upaspṛśya prathamenānuvākena śāntiṃ kṛtvāgreṇa gārhapatyaṃ darbhān saṃstīrya teṣu mahāvīrān upāvaharati deva puraścara saghyāsaṃ tveti
15.5.5	upariṣṭātkāla eṣa mantro bhavatīty aparam
15.5.6	atraiva sarvaṃ parigharmyam
15.5.7	athaudumbarāṇi / samrāḍāsandīṃ nitarām / rājāsandyā varṣīyasīm eke samāmananti / mauñjībhī rajjubhir ekasarābhir vyutām
15.5.8	catasraḥ srucaḥ
15.5.9	dve aniṣṭubdhe
15.5.10	niṣṭubdhayor varṣīyasy upayamanī prokṣaṇīdhānyāḥ
15.5.11	sruvau śaphau mahāvīrasaṃmitāvraskyau dhṛṣṭī methīṃ mayūkhān ṣaṭ śakalān kāṇṭakīṃ ca samidhaṃ trayodaśa vaikaṅkatān paridhīn vaikaṅkatāni gharmendhanāni / khādirāṇi pālāśāny audumbarāṇy arkamayāṇi kārṣmaryamayāṇi vaiṇavāni śamīmayāni vā
15.5.12	trīṇi kārṣṇājināni dhavitrāṇi śuklakṛṣṇalomāni
15.5.13	teṣāṃ vaiṇavā daṇḍā bāhumātrā bhavantīti vijñāyate
15.5.14	audumbaradaṇḍānīty aparam
15.5.15	dvau rukmau rajatasuvarṇau
15.5.16	śatamānau bhavataḥ
15.5.17	atha mauñjāni
15.5.18	vedau
15.5.19	tayor anyataraḥ parivāsitaḥ
15.5.20	abhidhānīṃ nidāne trīṇi viśākhadāmāni prabhūtān muñjapralavān / rauhiṇayoḥ piṣṭāny aphalīkṛtānām / kharebhyaḥ sikatāḥ / mauñje pavitre / darbhamaye ity aparam
15.5.21	prokṣaṇīnām āvṛtā prokṣaṇīḥ saṃskṛtya brahmāṇam āmantrayate
15.6.1	brahman pravargyeṇa pracariṣyāmaḥ / hotar gharmam abhiṣṭuhi / agnīd rauhiṇau puroḍāśāv adhiśraya / pratiprasthātar vihara / prastotaḥ sāmāni gāyeti
15.6.2	yajuryuktaṃ sāmabhir āktakham ity upāṃśūktvom indravataḥ pracaratety uccair anujānāti
15.6.3	pracarateti vā
15.6.4	yamāya tvā makhāya tveti sarvaṃ parigharmyam abhipūrvaṃ triḥ prokṣati
15.6.5	prokṣitāni vyāyātayati
15.6.6	adhiśrayaty āgnīdhro rauhiṇau puroḍāśau tūṣṇīm upacaritau
15.6.7	etasmin kāle pratiprasthātā darvihomasaṃskāreṇājyaṃ saṃskaroti
15.6.8	naitasya saṃskāro vidyata ity aparam
15.6.9	atra dadhy adhiśrayati
15.6.10	athaitāṃ samrāḍāsandīm ādāyāgreṇāhavanīyaṃ paryāhṛtya purastād rājāsandyāḥ sādayati
15.6.11	tasyāṃ kṛṣṇājinaṃ prācīnagrīvam uttaralomāstīrya tasminn apracaraṇīyau mahāvīrāv upāvaharati deva puraścara saghyāsaṃ tveti
15.6.12	upariṣṭātkāla eṣa mantro bhavatīty aparam
15.6.13	athaitāṃ methīṃ mayūkhān viśākhadāmānīty ādāyāgreṇa hotāraṃ jaghanena gārhapatyaṃ dakṣiṇayā dvāropanirhṛtya dakṣiṇena dakṣiṇaṃ dvāraṃ methīṃ nihanti hotuḥ samīkṣāyai
15.6.14	etasyaiva dvārasya pūrvasyai dvāryāyai dakṣiṇato vatsāya śaṅkum
15.6.15	etasyaivāparasyai dvāryāyai dakṣiṇato 'jāyā abhyantaram
15.6.16	uttarato barkarāya
15.6.17	teṣu viśākhadāmāni vyāyātayati
15.6.18	tāny eva vyāyātitāni bhavanty odvāsanāt
15.6.19	tair enān kāle badhnanti
15.6.20	tataḥ kharān upavapati
15.6.21	uttareṇa gārhapatyam ekam / uttareṇāhavanīyam ekam
15.6.22	uttarapūrvaṃ dvāraṃ pratyucchiṣṭakharaṃ karoti bāhyato niḥṣecanavantam
15.6.23	uttareṇāhavanīyaṃ śṛtadadhy āsādayati
15.7.1	śakalān kāṇṭakīṃ ca samidham
15.7.2	athaitaṃ pracaraṇīyaṃ mahāvīraṃ śaphābhyāṃ parigṛhyāpracchinnāgreṇa vedenopariṣṭāt saṃmārṣṭi deva puraścara saghyāsaṃ tveti
15.7.3	prāṇāya svāhā vyānāya svāheti sruveṇāhavanīye saptaikādaśa vā prāṇāhutīr hutvā devas tvā savitā madhvānaktv iti sruveṇopary āhavanīye mahāvīram aktvā pṛthivīṃ tapasas trāyasvety aparasmin khare rājataṃ rukmaṃ nidhāya pratiṣṭhāpya mahāvīram anyasmai vā pradāya dvayān muñjapralavān ādāya dakṣiṇeṣām agrāṇi gārhapatye pradīpayaty arciṣe tveti / teṣām agrair uttareṣāṃ mūlāni śociṣe tveti / teṣāṃ mūlair dakṣiṇeṣāṃ mūlāni jyotiṣe tveti / teṣāṃ mūlair uttareṣām agrāṇi tapase tveti
15.7.4	tān vyatyastān upari rukme nidadhāty arcir asi śocir asi jyotir asi tapo 'sīti
15.7.5	saṃsīdasva mahāṁ asīti teṣu mahāvīraṃ pratiṣṭhāpyāñjanti yaṃ prathayanta iti sruveṇa mahāvīram anakti / abhipūrayati vā
15.7.6	adhyadhi mahāvīram asaṃspṛśan yajamānaḥ prāñcaṃ prādeśaṃ dhārayamāṇo japaty anādhṛṣyā purastād ity etair yathāliṅgam
15.7.7	manor aśvāsi bhūriputrety uttarataḥ pṛthivīm abhimṛśati
15.7.8	siddhyai tveti dhṛṣṭī ādatto 'dhvaryuḥ pratiprasthātā ca
15.7.9	tapo ṣv agne antarāṁ amitrān iti gārhapatyād udīco 'ṅgārān nirūhya citaḥ stha paricita iti pradakṣiṇam aṅgāraiḥ paryūhya
15.8.1	vaikaṅkataiḥ paridhibhiḥ paridhattaḥ
15.8.2	mā asīti prāñcāv adhvaryur nidadhāti / pramā asīty udañcau pratiprasthātā
15.8.3	evam avaśiṣṭānāṃ pūrveṇapūrveṇa mantreṇādhvaryuḥ / uttareṇottareṇa pratiprasthātā
15.8.4	adhvaryur eva dakṣiṇatas trayodaśaṃ nidadhāty antarikṣasyāntardhir asīti
15.8.5	divaṃ tapasas trāyasveti sauvarṇena rukmeṇāpidhāyābhir gīrbhir iti tisṛbhir abhimantrya dhavitrāṇy ādatte / gāyatram asīti prathamam / traiṣṭubham asīti dvitīyam / jāgatam asīti tṛtīyam
15.8.6	tair enaṃ trir ūrdhvam upavājayati madhu madhv iti
15.8.7	teṣām ekaṃ pratiprasthātre prayacchati / ekam āgnīdhrāya
15.8.8	āgnīdhraprathamās triḥ pradakṣiṇam ūrdhvaṃ dhūnvantaḥ pariyanti
15.8.9	tam abhimukhāḥ paryupaviśanti / purastād adhvaryuḥ / dakṣiṇataḥ pratiprasthātā / uttarata āgnīdhraḥ
15.8.10	avyatiṣaṅgam ūrdhvaṃ dhūnvantaḥ praṇavaiḥ saṃrādhayanta indhānāḥ samañjanto vāgyatā āsate
15.8.11	prajvalite rukmam apādatta iti vijñāyate
15.8.12	yatrābhijānāti yābhir vartikāṃ grasitām amuñcatam iti tad adhvaryur mahāvīram abhimantrayate daśa prācīr daśa bhāsi dakṣiṇety anuvākena
15.8.13	yatrābhijānāty apnasvatīm aśvinā vācam asme iti tad upottiṣṭhann adhvaryur āha rucito gharma iti
15.8.14	adhvaryuprathamā anabhidhūnvantas triḥ pratipariyanti
15.8.15	dhavitrāṇy ādāyādhvaryuḥ pratiprasthātre prayacchati / tāni pratiprasthātāgreṇāhavanīyaṃ paryāhṛtya samrāḍāsandyāṃ sādayati
15.8.16	yathālokam avasthāya sarva ṛtvijo yajamānaś cādhīyanto mahāvīram avekṣante 'paśyaṃ gopām iti
15.8.17	anuvākaśeṣaṃ tu pariśrite pratiprasthātā patnīṃ vācayati tvaṣṭīmatī te sapeyeti
15.9.1	tataḥ saṃpreṣyaty agnīd rauhiṇau puroḍāśāv āsādayeti
15.9.2	aniṣṭubdhayoḥ srucor upastīrṇābhighāritau puroḍāśāv āsādayati / dakṣiṇaṃ paridhisaṃdhim anv ekam / uttaraṃ paridhisaṃdhim anv itaram
15.9.3	sāvitreṇa raśanām ādāyādityai rāsnāsīty abhimantrya pūrvayā dvāropaniṣkramya trir upāṃśu gharmadugham āhvayatīḍa ehy adita ehi sarasvaty ehīti
15.9.4	pratyetya dogdhre nidāne ity ādāya dakṣiṇayā dvāropaniṣkramya trir uccair asāv ehy asāv ehīti yathānāmā bhavati
15.9.5	adityā uṣṇīṣam asīti raśanayā gharmadugham abhidadhāti / vāyur asy aiḍa iti vatsam
15.9.6	pūṣā tvopāvasṛjatv ity upāvasṛjya yas te stanaḥ śaśaya iti gharmadugham abhimantrayate
15.9.7	usra gharmaṃ śiṃṣosra gharmaṃ pāhi gharmāya śiṃṣeti nidāya vatsaṃ bṛhaspatis tvopasīdatv ity upasīdati
15.9.8	dānavaḥ stha perava iti stanān asaṃmṛśyāśvibhyāṃ pinvasva sarasvatyai pinvasva pūṣṇe pinvasva bṛhaspataye pinvasvendrāya pinvasvendrāya pinvasveti varṣīyasi dogdhre dogdhi
15.9.9	tūṣṇīṃ pratiprasthātā hrasīyasy ajām
15.9.10	yatrābhijānāty uttiṣṭha brahmaṇaspata iti tad upottiṣṭhantāv agnīdhe payasī pradāya pūrvāv atidrutya śaphopayamān ādadāte / gāyatro 'sīti prathamam / traiṣṭubo 'sīti dvitīyam / jāgatam asīty upayamanaṃ pratiprasthātā
15.9.11	yatrābhijānāty upadrava payasā godhug iti tad āgnīdhro 'nuprapadyate
15.9.12	sahorjo bhāgenopa mehīti paya āhriyamāṇaṃ pratīkṣate
15.10.1	indrāśvinā madhunaḥ sāraghasyeti mahāvīre gopaya ānayati
15.10.2	svāhā tvā sūryasya raśmaye vṛṣṭivanaye juhomīty udyantam ūṣmāṇam anumantrayate
15.10.3	madhu havir asīty ajāpayaḥ
15.10.4	ajāpayasa ānayanam eke pūrvaṃ samāmananti
15.10.5	sūryasya tapas tapety ūṣmāṇam
15.10.6	dyāvāpṛthivībhyāṃ tvā parigṛhṇāmīti śaphābhyāṃ mahāvīraṃ parigṛhya pracchinnāgreṇa vedena bhasma pramṛjyāntarikṣeṇa tvopayacchāmīty upayamanena pratiprasthātopayacchati
15.10.7	devānāṃ tvā pitṝṇām anumato bhartuṃ śakeyam ity ādāyotthāya tejo 'si tejo 'nuprehīti harati
15.10.8	vrajann anavānaṃ pañca vātanāmāni vyācaṣṭe samudrāya tvā vātāya svāheti
15.10.9	apānya pañcottarāṇy agnaye tvā vasumate svāheti
15.10.10	etasmin kāle pratiprasthātā dakṣiṇaṃ rauhiṇaṃ pratiṣṭhitaṃ juhoty ahar jyotiḥ ketunā juṣatāṃ sujyotir jyotiṣāṃ svāheti
15.10.11	apareṇāhavanīyaṃ dakṣiṇātikrāman viśvā āśā dakṣiṇasad iti brahmāṇam īkṣate / viśvān davān ayāḍ iheti hotāram / svāhākṛtasya gharmasyeti gharmam abhimantryāśrāvya pratyāśrāvite saṃpreṣyati gharmasya yajeti / aśvinā gharmaṃ pātam iti vaṣaṭkṛte juhoti / svāhendrāvaḍ ity anuvaṣaṭkṛte
15.10.12	gharmam apātam aśvinety anuvākaśeṣeṇopasthāyoparyāhavanīye dhāryamāṇaṃ pratiprasthātā śṛtadadhnābhipūrayati
15.10.13	iṣe pīpihy ūrje pīpihīti vikṣarantam anumantrayate
15.11.1	athainaṃ diśo 'nu prahāvayati tviṣyai tvā dyumnāya tvendriyāya tvā bhūtyai tveti
15.11.2	pratyākramyopayamane śeṣam ānīyāntarvedy upayamanaṃ nidhāya pūrvasmin khare rājataṃ rukmaṃ nidhāya tasmin mahāvīraṃ pratiṣṭhāpayati dharmāsi sudharmāmeny asme brahmāṇi dhārayeti / kṣatrāṇi dhārayeti rājanyasya / viśaṃ dhārayeti vaiśyasya
15.11.3	net tvā vātaḥ skandayād iti
15.11.4	yady abhicared amuṣya tvā prāṇe sādayāmīti sādayet
15.11.5	atra pratiprasthātā pūrvavad uttaraṃ rauhiṇaṃ juhoti
15.11.6	athaitāñ chakalān upayamane 'ñjañ juhoti pūṣṇe śarase svāhety etaiḥ pratimantram
15.11.7	ṣaṣṭhaṃ śakalaṃ sarveṣu lepeṣv aktvānanvīkṣamāṇa udañcaṃ nirasyati rudrāya rudrahotre svāheti
15.11.8	purastād rauhiṇahomāc chakalān eke samāmananti
15.11.9	athāpa upaspṛśya tūṣṇīṃ kāṇṭakīṃ samidham ādhāyaitasmād eva śeṣād upayamanenāgnihotraṃ juhoti bhūḥ svāheti / tūṣṇīṃ vā
15.11.10	upayamane śeṣaṃ sarve samupahūya bhakṣayanti
15.11.11	asāvasāv upahvayasveti karmanāmadheyenāmantrayate / upahūta iti prativacanaḥ
15.11.12	hotādhvaryur brahmā pratiprasthātāgnīd yajamānaś ca
15.11.13	sarve pratyakṣam
15.11.14	api vā yajamāna eva pratyakṣam / avaghreṇetare
15.11.15	hutaṃ havir madhu havir iti bhakṣayitvopayamanaṃ pratiprasthātre prayacchati
15.11.16	tad ucchiṣṭakhare prakṣālyāntarvedy upayamanaṃ nidhāya tasmin rukmāv avadhāya madantīr ānīyāpohiṣṭhīyābhir mārjayitvā ninīyāpo 'traiva sarvaṃ parigharmyaṃ samavadhāya
15.12.1	gharmāya saṃsādyamānāyānubrūhīti saṃpreṣyati / saṃsādyamānāyānubrūhīti vā
15.12.2	ā yasmin sapta vāsavā ity abhijñāyāgreṇāhavanīyaṃ paryāhṛtya samrāḍāsandyāṃ sādayati svāhā tvā sūryasya raśmibhya iti prātaḥ / svāhā tvā nakṣatrebhya iti sāyam
15.12.3	yatrābhijānāty addhi tṛṇam aghnye viśvadānīm iti tad gām avasṛjya madantīr upaspṛśyottamenānuvākena śāntiṃ kurvanti
15.12.4	evaṃ sāyaṃprātaḥ pravargyopasadbhyāṃ caranti
15.12.5	tryupasatke ṣaṭkṛtvaḥ / ṣaḍupasatke dvādaśakṛtvaḥ / dvādaśopasatke caturviṃśatiḥkṛtvaḥ
15.12.6	etāvan nānā
15.12.7	uttareṇa mantreṇa sāyaṃ rauhiṇaṃ juhoti // apīparo māhno rātriyai mā pāhi / eṣā te agne samittayā samidhyasva / āyur me dā varcasā māñjīr iti sāyaṃ samidham ādadhāti / apīparo mā rātriyā ahno mā pāhīti prātaḥ
15.12.8	agnir jyotir jyotir agniḥ svāheti sāyam agnihotraṃ juhoti / sūryo jyotir jyotiḥ sūryaḥ svāheti prātaḥ
15.12.9	saṃsṛṣṭahomaṃ vā
15.12.10	agniṣṭome pravṛṇakti
15.12.11	nokthye pravṛñjyāt
15.12.12	viśvajiti sarvapṛṣṭhe pravṛṇakti
15.12.13	tena pravṛjya saṃvatsaraṃ na māṃsam aśnīyāt / na rāmām upeyāt / na mṛnmayena pibet / nāsya rāma ucchiṣṭaṃ pibet / teja eva tat saṃśyatīti vijñāyate
15.13.1	pravargyam udvāsayiṣyann ajām agnīdhe dadāti / paṣṭhauhīṃ brahmaṇe / dhenuṃ hotre / rukmāv adhvaryave
15.13.2	aparaṃ kharaṃ pūrvasmin khare nyupyocchiṣṭakharaṃ saṃkṛṣyottareṇāhavanīyaṃ samrāḍāsandīṃ pratiṣṭhāpya tasyāṃ sarvaṃ parigharmyaṃ samavadhāyaudumbaryāṃ sruci caturgṛhītaṃ gṛhītvā gharma yā te divi śug ity etair yathāliṅgaṃ juhoti
15.13.3	api vā pratiprasthātā trīn saṃnakhāñ chalākāmuṣṭīn ādāya teṣām ekam āhavanīye pradīpyāsyadaghne dhārayati / tam adhvaryur abhijuhoti gharma yā te divi śug iti / tasminn aparaṃ pradīpyāhavanīye pūrvaṃ prahṛtya nābhidaghne dhārayati / tam adhvaryur abhijuhoti gharma yā te 'ntarikṣe śug iti / tasminn aparaṃ pradīpyāhavanīye pūrvaṃ prahṛtya jānudaghne dhārayati / tam adhvaryur abhijuhoti gharma yā te pṛthivyāṃ śug iti
15.13.4	āhavanīya evainam anupraharati
15.13.5	anu no 'dyānumatir iti pariśrite pratiprasthātā patnīm udānayati
15.13.6	anv id anumata ity upaniṣkrāmanti
15.13.7	anuharanti methīm abhriṃ mayūkhān viśākhadāmāni kharāv iti
15.13.8	dakṣiṇata ucchiṣṭakharaṃ pariharati
15.13.9	samrāḍāsandyā dvāv antarvedi pādau dvau bahirvedi pratiṣṭhāpya saṃpreṣyati prastotaḥ sāma gāyeti
15.13.10	sarve sahapatnīkās triḥ sāmno nidhanam upayanti / ardhādhve dvitīyam / prāpyāpareṇottaravediṃ tṛtīyam / sarvatra saṃpreṣyati
15.14.1	divas tvā paraspāyā iti prathame 'bhipravrajanti / brahmaṇas tvā paraspāyā iti dvitīye / prāṇasya tvā paraspāyā iti tṛtīye
15.14.2	uttareṇottaravediṃ samrāḍāsandīṃ pratiṣṭhāpya saṃpreṣyati prastotar vārṣāharaṃ sāma gāyeṣṭāhotrīyaṃ sāma gāyeti / iṣṭāhotrīyasya sāmno nidhanam upayanti / na vārṣāharasya
15.14.3	yady upariṣṭāt pariṣiñcet tatra vārṣāharaṃ codayet
15.14.4	udakumbham ādāyādhvaryur valgur asi śaṃyudhāyā iti triḥ pradakṣiṇam uttaravediṃ pariṣiñcan paryeti / nidhāya kumbhaṃ śaṃ ca vakṣi pari ca vakṣīti trir apariṣiñcan pratiparyeti
15.14.5	catuḥsraktir nābhir ṛtasyety uttaravedim abhimṛśya sado viśvāyur ity uttareṇottaranābhiṃ kharau nyupyānuvyūhati
15.14.6	apa dveṣo apa hvara iti mārjālīyadeśa ucchiṣṭakharam
15.14.7	uttareṇottaranābhiṃ khare hiraṇyaṃ nidhāya tasmin pracaraṇīyaṃ mahāvīram upāvaharati
15.14.8	atraivetarau pūrvāparau dakṣiṇottarau vā
15.14.9	atraiva sarvaṃ parigharmyaṃ sarvataḥ parimaṇḍalam ādityasya rūpaṃ karoti
15.14.10	mahīnāṃ payo 'sīti mahāvīre gopaya ānayati / jyotir bhā asi vanaspatīnām oṣadhīnāṃ rasa iti madhu / vājinaṃ tvā vājino 'vanayāma iti dadhi
15.14.11	evaṃ dvitīyaṃ tṛtīyaṃ ca pūrayati
15.14.12	api vājyam eva prathama ānayet / madhu dvitīye / dadhi tṛtīye
15.14.13	gharmaitat te 'nnam etat purīṣam iti dadhnā madhumiśreṇa pātrāṇi pūrayati yāny āsecanavanti / abhyukṣatītarāṇi / ariktatāyā iti vijñāyate
15.15.1	atha yadi puruṣākṛtiṃ kariṣyan syāt samānam ā prathamasyopāvaharaṇāt / atraivetarāv upāvahṛtya śiraso rūpaṃ karoti / apracchinnāgraṃ vedam upariṣṭān nidadhāti śikhāyā rūpam / abhito dogdhre karṇayo rūpam / abhito hiraṇyaśakalāv ājyasruvau vākṣyo rūpam / abhitaḥ sruvau nāsikayo rūpam / prokṣaṇīdhānīṃ mukhasya rūpam / ājyasthālīṃ grīvāṇāṃ rūpam / abhito dhṛṣṭī jatrūṇāṃ rūpam / abhitaḥ śaphāv aṃsayo rūpam / abhito rauhiṇahavanyau bāhvo rūpam / prācīṃ methīṃ pṛṣṭīnāṃ rūpam / abhito dhavitre parśvayo rūpam / madhye tṛtīyam uraso rūpam / madhya upayamanam udarasya rūpam / tasmin sarvarañjumayaṃ samavadadhāty āntrāṇāṃ rūpam / udīcīm abhriṃ śroṇyo rūpam / abhitaḥ śaṅkū sakthyo rūpam / madhye tṛtīyaṃ meḍhrasya rūpam / abhito rauhiṇakapāle pārṣṇyo rūpam / rauhiṇapiṣṭaśeṣeṇāpadhvaṃsayati majjārūpam / vedaṃ visrasyānuvikirati snāvnāṃ rūpam / avakābhir dhūpatṛṇair iti pracchādayati māṃsasya rūpam / dadhnā madhumiśreṇāvokṣati lohitasya rūpam / kṛṣṇājinenottaralomnā pracchādayati tvaco lomnāṃ rūpam / samrāḍāsandīṃ visrasyopariṣṭān nidadhāti sāmrājyasya rūpam
15.16.1	uttaravedyām udvāsayet tejaskāmasya / uttaravedyām annādyakāmasya
15.16.2	puro vā paścād vodvāsayet / apāṃ madhya udvāsayet / nadidvīpa udvāsayet
15.16.3	yadi nadidvīpa udvāsayen na pariṣiñcet
15.16.4	yaṃ dviṣyād yatra sa syāt tasyāṃ diśy audumbaryāṃ śākhāyām udvāsayet / ūrg vā udumbaro 'nnaṃ prāṇaḥ śug gharmaḥ / idam aham amuṣyāmuṣyāyaṇasya śucā prāṇam apidahāmīti śucaivāsya prāṇam apidahati / tājag ārtim ārchatīti vijñāyate
15.16.5	yatra darbhā upadīkasaṃtatāḥ syus tad udvāsayed vṛṣṭikāmasya
15.16.6	uttaravedyāṃ nityaṃ kalpaṃ bruvate
15.16.7	nainam udvāsitaṃ vayāṃsi paryāsīrann āgneḥ praṇayanāt
15.16.8	atraike pariṣecanaṃ samāmananti
15.16.9	athainam upatiṣṭhante rantir nāmāsi divyo gandharva iti
15.16.10	etat tvaṃ deva gharma devo devān upāgā ity abhimantryedam ahaṃ manuṣyo manuṣyān iti pradakṣiṇam āvṛtya sumitrā na āpa oṣadhaya iti mārjālīyadeśa ucchiṣṭakhare mārjayitvod vayaṃ tamasas parīty ādityam upasthāyod u tyaṃ citram iti dvābhyāṃ gārhapatye juhoti / upatiṣṭhanta ity eke / imam ū ṣu tyam asmabhyam ity āhavanīye juhoti / upatiṣṭhanta ity eke
15.17.1	yadi gharmaḥ skanded askān dyauḥ pṛthivīm iti dvābhyām enam abhimantrayeta
15.17.2	yadi gharmeṇa caratsu vidyud āpated yā purastād vidyud āpatad ity etair yathāliṅgaṃ juhuyāt
15.17.3	yadi sarvataḥ sarvā juhuyāt
15.17.4	prāṇāya svāhā pūṣṇe svāhety etāv anuvākau gharmaprāyaścittāni
15.17.5	gharmeṣṭakām upadadhāty ud asya śuṣmād bhānur nārtety anuvākena / kulāyinīṃ yās te agna ārdrā yonaya ity anuvākena / aiḍikyā cityādhvaryur agnim abhimṛśaty agnir asi vaiśvānaro 'sīty anuvākena
15.17.6	bhūr bhuvaḥ suvar iti sarvaprāyaścittāni
15.17.7	yadi mahāvīraḥ padyetordhva ū ṣu ṇa ūtaya iti dvābhyām enam ucchrayīta
15.17.8	yadi bhidyeta vidhuṃ dadrāṇam iti saṃdadhyāt / tato yāni dṛḍhārthe saṃśleṣaṇāni syus tair enam abhidihyād yad anyan māṃsān māṣebhyaś ca yad ṛte cid abhiśriṣa iti
15.17.9	yadi gharmam atiparīyur na vā pratiparīyuḥ punar ūrjā saha rayyety etābhyām enaṃ pratiparīyuḥ
15.17.10	mā no gharma vyathita ity aṣṭau gharme vyathite prāyaścittāni
15.17.11	api vā gharmam eva vyathitam etāsāṃ catasṛbhir abhimantrayeta
15.17.12	yadi gharmeṇa caratsv ādityo 'stamiyād aparasyāṃ dvāri darbheṇa hiraṇyaṃ prabadhyod vayaṃ tamasas parīty upasthāyod u tyaṃ citram iti dvābhyāṃ gārhapatye hutvā pravṛjya śvo bhūte vayaḥ suparṇā ity ādityam upatiṣṭhante
15.18.1	yadi gharmadhug dohakāle nāgacched anyāṃ dugdhvā pravṛjya tāṃ sutyāyāṃ brāhmaṇāya dadyād yam anabhyāgamiṣyan syāt
15.18.2	yadi gharmadhugi payo na syād dṛteś caturthaṃ pādaṃ stanaṃ kṛtvā pinvayet
15.18.3	yadi dadhi duhīta bārhaspatyaṃ śaṃset
15.18.4	yadi paya āśvinaṃ sodarkam
15.18.5	yady u vai lohitaṃ duhīta raudryarcā juhuyāt
15.18.6	yadi naśyed dhātur ṛgbhyāṃ juhuyāt
15.18.7	yady asyai vatso vāyor niyutvata ṛcā juhuyāt
15.18.8	yady amedhyam ayajñiyaṃ vābhiniṣīded āgneyyarcā juhuyāt / āgnivāruṇyety eke
15.18.9	yady enāṃ vayo 'bhivikṣiped āśvinyarcā juhuyāt
15.18.10	yady ud vā patet saṃ vā vijeta śārdūlo vā hanyād arkakṣīram ajākṣīra āścotya tena precaret
15.18.11	sutyāyāṃ pravṛñjanam eke samāmananti
15.18.12	tatra mīmāṃsā
15.18.13	yadā purastād aruṇā syād atha pravṛjyaḥ / upakāśa upavyuṣaṃ samayāviṣita uditānudita udite vā / prātaḥ saṃgave mādhyaṃdine vā pavamāne stute
15.18.14	āgnīdhrāgāre pravṛjyaḥ
15.18.15	sakṛd eva pravṛjya iti vijñāyate
15.18.16	tāny etāny aupasadaiḥ pravṛñjanair vikalperan
15.18.17	dadhigharmaṃ bhakṣayanti bhūr bhuvaḥ suvar ity anuvākena
15.19.1	vyākhyātā ghorās tanvo 'raṇye'nuvākyo gaṇa uttarau cānuvākau
15.19.2	yadi gharmeṇa caratsv ekasṛka uttiṣṭhed vi gā indra vicaran spāśayasvety etam abhimantryobhayata ādīpyolmukam asmai pratyasyed agne agninā saṃvadasveti
15.19.3	athainam upatiṣṭhante sakṛt te agne nama ity anuvākaśeṣeṇa
15.19.4	atha yadi gṛdhraḥ salāvṛkī bhayeḍako dīrghamukhy ulūko bhūtopasṛṣṭaḥ śakunir vā vaded asṛṅmukhaḥ / yad etat / yadīṣitaḥ / dīrghamukhi / itthād ulūkaḥ / yad etad bhutāny anvāviśya / prasārya sakthyāv ity etair yathāliṅgam abhimantryolmukapratyasanādi samānam
15.19.5	yadi gharmadhuk krimiṇā syād atriṇā tvā krime hanmīty anuvākenāsyāḥ krimīn hanyāt
15.19.6	api vā sārvatrikam etat prāyaścittaṃ kriyeta
15.19.7	yam abhicaret tasya lohitam avadānaṃ kṛtvāharāvadya śṛtasyety anuvākena juhuyāt
15.19.8	yam abhivyāhariṣyan syāt trirātrāvaraṃ brahmacaryaṃ caritvā gatvainam abhivyāhared brahmaṇā tvā śapāmīty anuvākena
15.19.9	yaṃ dviṣyāt tasya goṣṭhe svajam oṣadhīṃ nikhaned uttuda śimijāvarīty anuvākena
15.19.10	api vā goṣṭhasyaiva dakṣiṇāṃ dvārbāhum etenaiva vicālayet
15.19.11	yady udgātā puruṣasāma na gāyed adhvaryur evaitena sāmnodgāyed bhūr bhuvaḥ suvar ity anuvākena
15.20.1	avāntaradīkṣāṃ vyākhyāsyāmaḥ
15.20.2	parvaṇy udagayana āpūryamāṇapakṣasya vā puṇye nakṣatre keśaśmaśru vāpayitvāparāhṇe prācīm udīcīṃ vā diśam upaniṣkramya khile 'cchadirdarśe 'gnim upasamādhāya saṃparistīrya pūrvavad upākṛtya madantīr upaspṛśya prathamenānuvākena śāntiṃ kṛtvā catasra audumbarīḥ samidho ghṛtānvaktā abhyādadhāti pṛthivī samid ity etair mantraiḥ
15.20.3	atha devatā upatiṣṭhate 'gne vratapate vrataṃ cariṣyāmīti
15.20.4	athainaṃ sarveṣām anuvākānāṃ prabhṛtīr abhivyāhārayati / prathamottamayor vā
15.20.5	uttamenānuvākena śāntiṃ kṛtvā tataḥ saṃmīlayati vācaṃ ca yacchati
15.20.6	athāsyāhatena vāsasā pradakṣiṇaṃ saṃmukhaṃ śiro veṣṭayitvāstamite grāmaṃ prapādayati
15.20.7	vāgyata etāṃ rātriṃ tiṣṭhaty āste vā
15.20.8	śvo bhūte khile 'cchadirdarśe 'gnim upasamādhāya saṃparistīryāthāsya ṣaṭtayam abhividarśayati / saptatayam ity eke / agnim ādityam udakumbham aśmānaṃ vatsaṃ mahānagnām / hiraṇyaṃ saptamam
15.20.9	api vāditas trīṇi vidarśayitvā yathopapātam itarāṇi
15.20.10	atraitad vāso gurave dattvā vayaḥ suparṇā ity ādityam upatiṣṭhate
15.20.11	athāsya brahmacaryam adhi
15.20.12	nitye
15.20.13	na naktaṃ bhuñjīta
15.20.14	yadi bhuñjītāpajvalitam
15.20.15	na mṛnmayaṃ prati dhayīta
15.20.16	na striyā na śūdreṇa saṃbhāṣeta
15.20.17	nopānahau na chattram
15.20.18	na cakrīvad ārohet
15.20.19	na gatāsum īkṣet / na snāyāt
15.20.20	aṣṭamyaḥ parvāṇi copavased vāgyataḥ
15.20.21	na ca saṃviśet
15.21.1	saṃvatsaram etad vrataṃ caret / etasminn eva saṃvatsare 'dhīyīta
15.21.2	yady etasmin saṃvatsare nādhīyīta yāvad adhyayanam etad vrataṃ caret
15.21.3	saṃvatsare paryavete khile 'cchadirdarśe 'gnim upasamādhāya saṃparistīrya pūrvavad visṛjya madantīr upaspṛśya prathamenānuvākena śāntiṃ kṛtvāvṛttair mantraiḥ samidha ādhāyāvṛttair devatā upasthāyottamenānuvākena śāntiṃ kṛtvā gurave varaṃ dattvā keśaśmaśru vāpayate
15.21.4	athāsya svādhyāyam adhi nitye
15.21.5	nānutsṛṣṭādhyāyo 'dhīyīta
15.21.6	na naktam
15.21.7	nātidoṣam abrahmacaryam āpadya na māṃsaṃ khāditvā na keśaśmaśrulomanakhāni vāpayitvā na keśān prasādhya na dataḥ prākṣālya
15.21.8	nākto nābhyakto nārdro nārdre nānavavṛṣṭe nābhre na chāyāyāṃ na paryāvṛtta āditye na haritayavān prekṣamāṇo na grāmyasya paśor ante nāraṇyasya nāpām ante
15.21.9	nāśṛtam utpatitaṃ na lohitaṃ dṛṣṭvā / na harmyāṇi na śarīrāṇi na śavaṃ nāpapātram
15.21.10	adhyeṣyamāṇaḥ prācīm udīcīṃ vā diśam upaniṣkramya khile 'cchadirdarśe 'gnim upasamādhāya saṃparistīrya madantīr upaspṛśya prathamenānuvākena śāntiṃ kṛtvāpareṇāgniṃ darbheṣv āsīno darbhān dūrvā vā dhārayamāṇaḥ parācīnam adhīyīta
15.21.11	varaṃ vā dattvopāsane
15.21.12	adhyeṣyamāṇo nānyā vāco vadet
15.21.13	yatra kvacāśāntikṛtaṃ paśyet punar eva śāntiṃ kṛtvādhīyīta
15.21.14	adhītya cottamena
15.21.15	na pravargyāyopaniṣkramyāpraviśyānyad adhīyītānyad adhīyīta
16.1.1	agniṃ ceṣyamāṇo 'māvāsyāyāṃ paurṇamāsyām ekāṣṭakāyāṃ vokhāṃ saṃbharati
16.1.2	aṣāḍhām adhikṛtyaike samāmananti
16.1.3	bṛhaspatipurohitā devā devānāṃ devā devāḥ prathamajā devā deveṣu parākramadhvaṃ prathamā dvitīyeṣu dvitīyās tṛtīyeṣu trir ekādaśās tris trayastriṃśā anu va ārabha idaṃ śakeyaṃ yad idaṃ karomi te māvata te mā jinvatāsmin brahamann asmin kṣatre 'syām āśiṣy asyāṃ purodhāyām asmin karmann asyāṃ devahūtyām iti caturgṛhītaṃ juhoti
16.1.4	juhūṃ sruvaṃ ca saṃmṛjya juhvām aṣṭagṛhītaṃ gṛhītvā yuñjānaḥ prathamaṃ mana iti yajuraṣṭamābhir ṛgbhir ekām āhutiṃ juhoty antarvedy ūrdhvas tiṣṭhan
16.1.5	yaṃ kāmayeta pāpīyān syād ity ekaikaṃ tasya juhuyāj jihmas tiṣṭhan
16.1.6	yadi kāmayeta cchandāṃsi yajñayaśasenārpayeyam ity uktam
16.1.7	ṛcā stomaṃ samardhayety aparaṃ caturgṛhītaṃ gṛhītvā devasya tvā savituḥ prasava iti caturbhir abhrim ādatte vaiṇavīṃ kalmāṣīṃ suṣirām asuṣirāṃ vobhayataḥkṣṇūm anyatarataḥkṣṇūṃ vā prādeśamātrīm aratnimātrīṃ vyāyāmamātrīm aparimitāṃ vā / khādirīṃ pālāśīm audumbarīm arkamayīṃ kārṣmaryamayīṃ vaikaṅkatīṃ śamīmayīṃ vā yo vā yajñiyo vṛkṣaḥ phalagrahiḥ
16.2.1	imām agṛbhṇan raśanām ṛtasyety aśvābhidhānīṃ raśanām ādāya pratūrtaṃ vājinn ā dravety aśvam abhidadhāti
16.2.2	tūṣṇīṃ gardabhasyādāya yuñjāthāṃ rāsabhaṃ yuvam iti gardabham
16.2.3	yogeyoge tavastaram iti tisṛbhir aśvaprathamā abhipravrajanti yatra mṛdaṃ khaniṣyantaḥ syuḥ
16.2.4	yadi kāmayeta pāpavasyasaṃ syād iti gardabhaprathamā gaccheyuḥ
16.2.5	agniṃ purīṣyam aṅgirasvad acchehīti japati
16.2.6	agniṃ purīṣyam aṅgirasvad acchema iti yena dveṣyeṇa saṃgacchate tam abhimantrayate / apaśyan nirdiśati
16.2.7	agniṃ purīṣyam aṅgirasvad bhariṣyāma iti valmīkavapām / ā sūryasyodetos tām uddhatyopatiṣṭhate
16.2.8	anv agnir uṣasām agram akhyad iti valmīkavapāyāḥ prakrāmati
16.2.9	āgatya vājy adhvana ākramya vājin pṛthivīm iti dvābhyāṃ mṛtkhanam aśvam ākramayya dyaus te pṛṣṭham ity aśvasya pṛṣṭhaṃ saṃmārṣṭi
16.2.10	abhi tiṣṭha pṛtanyato 'dhare santu śatravaḥ / indra iva vṛtrahā tiṣṭhāpaḥ kṣetrāṇi saṃjayan / abhiṣṭhito 'sīti yaṃ dveṣṭi tam adhaspadam aśvasya manasā dhyāyati
16.2.11	utkrāmodakrāmīd iti dvābhyāṃ mṛtkhanād udañcam aśvam utkramayyāpo devīr upasṛjety aśvasya pade 'pa upasṛjya pade hiraṇyaṃ nidhāya
16.3.1	jigharmy agnim ā tvā jigharmīti manasvatībhyām ekām āhutiṃ hiraṇye hutvāpādāya hiraṇyaṃ pari vājapatiḥ kavir agnir iti tisṛbhir abhriyā mṛtkhanaṃ parilikhati / bāhyāṃbāhyāṃ varṣīyasīm
16.3.2	devasya tvā savituḥ prasava iti dvābhyāṃ khanati
16.3.3	apāṃ pṛṣṭham asīti puṣkaraparṇam āhṛtyaitayaiva viveṣṭya śarma ca stho varma ca stha iti dvābhyām uttareṇa mṛtkhanaṃ kṛṣṇājinaṃ prācīnagrīvam uttaralomāstṛṇāti / upariṣṭāt puṣkaraparṇam uttānam
16.3.4	purīṣyo 'si viśvabharā iti mṛtkhanam abhimantrya tvām agne puṣkarād adhīti kṛṣṇājine puṣkaraparṇe ca saṃbharati catasṛbhis tisṛbhir vā / gāyatrībhir brāhmaṇasya / triṣṭugbhī rājanyasya / jagatībhir vaiśyasya
16.3.5	yaṃ kāmayeta vasīyān syād ity ubhayībhis tasya saṃbharet
16.3.6	aṣṭābhiḥ saṃbharati
16.3.7	janiṣvā hi jenya iti mṛdam abhimṛśya mṛtkhanaṃ saṃlobhya saṃ te vāyur iti mṛtkhane 'pa ānīya samudyamya kṛṣṇājinasyāntān sujāto jyotiṣā saheti kṣaumeṇa mauñjenārkamayeṇa vā dāmnopanahyati
16.3.8	ud u tiṣṭha svadhvarordhva ū ṣu ṇa ūtaya iti sāvitrībhyām uttiṣṭhati
16.3.9	sa jāto garbho asīti harati
16.3.10	sthiro bhava vīḍvaṅga iti gardabhasya pṛṣṭha ādadhāti
16.3.11	śivo bhava prajābhya ity āhitam abhimantrayate
16.3.12	praitu vājī kanikradad iti tisṛbhir atvaramāṇāḥ pratyāyanti
16.3.13	agniṃ purīṣyam aṅgirasvad bharāma iti yena dveṣyeṇa saṃgacchate tam abhimantrayate / apaśyan nirdiśati
16.3.14	uttareṇa vihāraṃ pariśrita oṣadhayaḥ prati gṛhṇītāgnim etam iti dvābhyām oṣadhīṣu puṣpavatīṣu phalavatīṣūpāvaharati
16.4.1	vi pājaseti visrasyāpo hi ṣṭhā mayobhuva iti tisṛbhir apa upasṛjya mitraḥ saṃsṛjya pṛthivīm iti dvābhyāṃ saṃsarjanīyaiḥ saṃsṛjati / armakapālaiḥ piṣṭair veṇvaṅgārair vrīhituṣaiḥ palāśakaṣāyeṇa śarkarābhiḥ piṣṭābhiḥ kṛṣṇājinalomabhir ajalomabhir iti
16.4.2	yac cānyad dṛḍhārtha upārdhaṃ manyate
16.4.3	rudrāḥ saṃbhṛtya pṛthivīm iti mṛdaṃ saṃkṣipya saṃsṛṣṭāṃ vasubhir iti tisṛbhiḥ kartre prayacchati
16.4.4	makhasya śiro 'sīti piṇḍaṃ kṛtvā yajñasya pade stha iti kṛṣṇājinaṃ puṣkaraparṇaṃ cābhimṛśati mṛdi vāṅguṣṭhābhyāṃ nigṛhṇāti
16.4.5	vasavas tvā kṛṇvantu gāyatreṇa cchandaseti caturbhir mahiṣyukhāṃ karoti bahubhāryasya / adhvaryur ekabhāryasya
16.4.6	kriyamāṇām etair eva yajamāno 'numantrayate
16.4.7	tryuddhiṃ pañcoddhim aparimitoddhiṃ vā / caturaśrāṃ parimaṇḍalāṃ vā / prādeśamātrīm ūrdhvapramāṇenāratnimātrīṃ tiryakpramāṇena vyāyāmamātrīṃ samantaparimāṇena / aparimitāṃ vā
16.4.8	pañcaprādeśām iṣumātrīṃ vā yadi pañca paśavo bhavantīti vājasaneyakam
16.4.9	kurvaṃś catasro 'śrīḥ pratidiśam unnayati
16.4.10	aṣṭāśriṃ vā
16.4.11	navāśrim abhicarataḥ kuryāt / dvyaṅgule bilād adhastāt
16.5.1	adityai rāsnāsīti rāsnāṃ karoti
16.5.2	aśrīṇāṃ rāsnāyāś ca saṃdhau dvau caturaḥ ṣaḍ aṣṭau vā stanān karoti
16.5.3	aditis te bilaṃ gṛhṇātv iti bilaṃ kṛtvā
16.5.4	ya ukhāṃ karoti so 'ṣāḍhām etasyā eva mṛdas tūṣṇīṃ caturaśrāṃ tryālikhitām iṣṭakām
16.5.5	vasavas tvā dhūpayantu gāyatreṇa cchandaseti saptabhir aśvaśakenokhāṃ dhūpayati
16.5.6	vṛṣṇo aśvasya śakenety eke
16.5.7	gārhapatyād dhūpanapacane bhavataḥ
16.5.8	aditis tvā devīty agreṇa gārhapatyam avaṭaṃ khātvā lohitapacanīyaiḥ saṃbhārair avastīrya devānāṃ tvā patnīr iti tasminn ukhām avadadhāti
16.5.9	tūṣṇīm aṣāḍhām anvavadhāya lohitapacanīyaiḥ saṃbhāraiḥ pracchādya dhiṣaṇās tvā devīr iti caturbhir ukhāyām agnim abhyādadhāti
16.5.10	mitraitām ukhāṃ paceti pacyamānāṃ tisṛbhir maitrībhir upacarati
16.5.11	pakvāṃ devas tvā savitodvapatv ity udvāsyāpadyamānā pṛthivy āśā diśa ā pṛṇety uttarataḥ sikatāsu pratiṣṭhāpya mitraitāṃ ta ukhāṃ paridadāmy abhittyā eṣā mā bhedīti mitrāya paridadāti
16.5.12	tūṣṇīm aṣāḍhām udvāsya
16.6.1	vasavas tvā cchṛndantu gāyatreṇa cchandaseti caturbhir ajākṣīreṇokhām ācchṛṇatti
16.6.2	saptaikaviṃśatiṃ vā māṣān ādāya puruṣaśiro 'cchaiti vaiśyasya rājanyasya veṣuhatasyāśanihatasya vā
16.6.3	māṣān upanyupyāyaṃ yo 'si yasya ta idaṃ śira iti puruṣaśiraḥ pracchidyaitena tvam atra śīrṣaṇvān edhīti saptadhā vitṛṇṇāṃ valmīkavapāṃ śirasaḥ sthāne pratinidadhāti
16.6.4	yo 'sya kauṣṭhya jagataḥ pārthivasyaika id vaśī / yamaṃ bhaṅgyaśravo gāya yo rājānaparodhyaḥ // yamaṃ gāya bhaṅgyaśravo yo rājānaparodhyaḥ / yenāpo nadyo dhanvāni yena dyauḥ pṛthivī dṛḍhā // hiraṇyakakṣyān sudhurān hiraṇyākṣān ayaḥśaphān / aśvān anaśyato dānaṃ yamo rājābhitiṣṭhatīti tisṛbhir yamagāthābhiḥ parigāyati
16.6.5	āharañ japatīty eke
16.6.6	idam asmākaṃ bhuje bhogāya bhūyād iti puruṣaśira ādāyodehy agne adhi mātuḥ pṛthivyā ity āharati
16.6.7	pari triviṣṭy adhvaraṃ yāty agnī rathīr iva / ā deveṣu prayo dadhat // pari vājapatiḥ kavir ity eṣā // pari prāgād devo agnī rakṣohāmīvacātanaḥ / sedhan viśvā apa dviṣo dahan rakṣāṃsi viśvaheti tisṛbhiḥ paryagnikṛtvā mṛdā pralipya nidadhāti
16.7.1	agnibhyaḥ kāmāya paśūn ālabhate muṣkarān / prājāpatyam ajaṃ tūparam upākṛtyāśvarṣabhavṛṣṇibastān
16.7.2	ekaviṃśatiṃ caturviṃśatiṃ vā parācīḥ sāmidhenīr anvāha / ekādaśa prākṛtīḥ / samās tvāgna iti daśāgnikīḥ
16.7.3	rāyo agne mahe tvā dānāya samidhīmahi / īḍiṣvā hi mahī vṛṣan dyāvā hotrāya pṛthivīm iti yady ekaviṃśatiḥ
16.7.4	upem asṛkṣi vājayur vacasyāṃ cano dadhīta nādyo giro me / apāṃ napād āśuhemā kuvit sa supeśasas karati joṣiṣad dhi // sam anyā yantīty eṣā // apāṃ napād ā hy asthād upasthaṃ jihmānām ūrdhvaḥ svayaśā upasthe / ubhe abhi priyatame sadhasthe ā ca parā ca carati prajānann iti tisro 'psumatīr yadi caturviṃśatiḥ
16.7.5	amutrabhūyād ity āmayāvinaḥ kuryāt
16.7.6	bṛhaspate savitar bodhayainam ity anāmayāvinaḥ
16.7.7	ud vayaṃ tamasas parīti jyotiṣmatyā paridadhāti
16.7.8	hiraṇyagarbhaḥ samavartatāgra iti srucyam āghārayati
16.7.9	ūrdhvā asya samidho bhavantīti prayājānām āpriyo bhavanti
16.7.10	āgneyīs triṣṭubha āgneyānāṃ yājyānuvākyāḥ
16.7.11	yaḥ prāṇato ya ātmadā iti prājāpatyasya
16.7.12	api vā saṃjñaptānāṃ śirāṃsi pracchidya mṛdā pralipya nidadhāti
16.8.1	apaḥ kabandhāny abhyavaharanti
16.8.2	prājāpatyena saṃsthāpayatīti vijñāyate
16.8.3	api vā sarveṣām eteṣāṃ sthāne vāyave niyutvate śvetam ajaṃ tūparam ālabhate
16.8.4	vāyumatī śvetavatī vapāyā yājyānuvākye / vāyumatī niyutvatī daivatasya
16.8.5	tasya śiraḥ pracchidya mṛdā pralipya nidadhāti
16.8.6	vāyavyaḥ kāryā ity uktam
16.8.7	tasyāgnaye vaiśvānarāya dvādaśakapālaṃ paśupuroḍāśaṃ nirvapati
16.8.8	yaḥ kaścanāgnau paśur ālabhyate vaiśvānara evāsya dvādaśakapālaḥ paśupuroḍāśo bhavatīty eke
16.8.9	teneṣṭvā saṃvatsaraṃ na māṃsam aśnīyān na striyam upeyān nopari śayīta
16.8.10	api vā māṃsam aśnīyād upari śayīta striyaṃ tv eva nopeyād iti vājasaneyakam
16.8.11	yat prāg dīkṣaṇīyāyās tat kṛtvā trihaviṣaṃ dīkṣaṇīyāṃ nirvapati
16.8.12	vaiśvānaraṃ dvādaśakapālaṃ tṛtīyaṃ purastād asaṃvatsarabhṛtaḥ
16.8.13	yat prāg dīkṣāhutībhyas tat kṛtvākūtyai prayuje 'gnaye svāheti pañcādhvarikīr hutvākūtim agnim iti ṣaḍ āgnikīḥ / viśve devasya netur iti pūrṇāhutiṃ saptamīm
16.8.14	yaṃ kāmayeta pramāyukaḥ syād iti tasya sakṛd anudrutya juhuyāt / prāṇān asya saṃbhinatti / badhiro ha bhavatīti vijñāyate
16.9.1	saṃvatsaraṃ dīkṣita ukhyaṃ bibharti / tryahaṃ ṣaḍahaṃ dvādaśāhaṃ vā
16.9.2	yo 'rvāk saṃvatsarād aruścid eva sa ity eke
16.9.3	agner vai dīkṣayety uktam
16.9.4	yat prāṅ muṣṭikarmaṇas tat kṛtvā śaṇakulāyane vokhāṃ pracchādya mā su bhitthā iti dvābhyām āhavanīye pravṛṇakti
16.9.5	mitraitām ukhāṃ tapeti pradakṣiṇam aṅgāraiḥ parīnddhe
16.9.6	drvannaḥ sarpir āsutir iti tasyāṃ krumukam ullikhitaṃ ghṛtenāktvāvadadhāti muñjāṃś ca
16.9.7	yo gataśrīḥ syād ity uktam
16.9.8	pradāvyād āhared yaṃ kāmayeta prasyandinayām asya rāṣṭraṃ jāyukaṃ syād iti / vṛkṣāgrāj jvalato brahmavarcasakāmasya / bharjanād annakāmasya
16.9.9	na kāmyam agniṃ kurvāṇa āhavanīye pravṛñjyāt
16.9.10	jāta ukhye 'nugamayaty āhavanīyam
16.9.11	parasyā adhi saṃvata iti vaikaṅkatīṃ samidham ādadhāti
16.9.12	paramasyāḥ parāvata iti śamīmayīm
16.9.13	etad vā viparītam
16.9.14	sīda tvaṃ mātur asyā upastha iti tisṛbhir jātamukhyam upatiṣṭhate
16.10.1	yad agne yāni kāni ceti pañcabhir audumbaram aparaśuvṛkṇam ukhya idhmam abhyādadhāti
16.10.2	tailvakam abhicarataḥ
16.10.3	daṃṣṭrābhyāṃ malimlūn ity āśvatthīṃ samidham ādadhāti
16.10.4	ye janeṣu malimlava iti vaikaṅkatīm
16.10.5	yo asmabhyam arātīyād iti śamīmayīm
16.10.6	tasmād agnicitaḥ pāpaṃ na kīrtayen no agniṃ bibhrato no agnividaḥ
16.10.7	saṃśitaṃ me brahmod eṣāṃ bāhū atiram ity uttame yajamānaṃ vācayaṃs tūṣṇīm audumbaryau samidhāv ādadhāti
16.10.8	māteva putraṃ pṛthivī purīṣyam agniṃ sve yonau bhariṣyaty ukhā / tāṃ viśvair devair ṛtubhiḥ saṃvidānaḥ prajāpatir viśvakarmā yunaktv iti mauñje śikye ṣaḍudyāme dvādaśodyāme vokhām avadadhāti
16.10.9	ekaviṃśatinirbodho yo rukmaḥ sūtroto dṛśāno rukma iti tam āsīno yajamāno 'ntarnirbādhaṃ pratimucya bahirnirbādhān kurute
16.10.10	viśvā rūpāṇīti śikyapāśaṃ pratimuñcate
16.10.11	naktoṣāseti kṛṣṇājinam uttaram
16.10.12	suparṇo 'si garutmān ity ukhyam avekṣya suparṇo 'si garutmān ity ādāyotthāyopari nābher dhārayamāṇo viṣṇoḥ kramo 'sīti caturo viṣṇukramān prācaḥ krāmati
16.10.13	akrandad agnir ity etām anūcyāgne 'bhyāvartinn iti catasṛbhiḥ pradakṣiṇam āvartate
16.10.14	ud uttamam iti śikyapāśam unmucyā tvāhārṣam ity āhṛtyopatiṣṭhate 'gre bṛhann uṣasām ūrdhvo asthād iti
16.10.15	yaṃ kāmayeta rāṣṭraṃ syād iti taṃ manasā dhyāyet
16.10.16	audumbary āsandy aratnimātraśīrṣaṇy ānūcyā prādeśamātrapādā mauñjavivānā phalakāstīrṇā vā mṛḍā pradigdhā
16.10.17	sīda tvaṃ mātur asyā upastha iti tasyāṃ catasṛbhir ukhyaṃ sādayati
16.10.18	śarkarāyāṃ vā tisṛbhiḥ sādayati / haṃsavatyopatiṣṭhata ity eke
16.11.1	yena devā jyotiṣordhvā udāyann iti prādeśamātraiḥ kāṣṭhair ukhyam upasaminddhe
16.11.2	nityo jvalati
16.11.3	vratakāle 'nnapate 'nnasya no dehīty audumbarīṃ samidhaṃ vrate 'ktvābhyādadhāti
16.11.4	devasya tvā savituḥ prasave 'śvinor bāhubhyāṃ pūṣṇo hastābhyāṃ gāyatreṇa cchandasā rātrim iṣṭakām upadadhe tayā devatayāṅgirasvad dhruvā sīdeti sāyaṃ samidham ādadhāti
16.11.5	etenaiva traiṣṭubhena cchandasāhar iṣṭakām upadadha iti prātaḥ
16.11.6	divas parīty ekādaśabhir dvādaśabhis trayodaśabhir vā vātsapreṇopatiṣṭhate
16.11.7	pūrvedyur viṣṇukramān krāmati / uttaredyur upatiṣṭhate
16.11.8	evaṃ sadā krayāt
16.11.9	yad ahaḥ somaṃ krīṇīyāt tad ahar ubhayaṃ samasyet / pra ca krāmed upa ca tiṣṭheta
16.11.10	muṣṭikaraṇaprabhṛti karma pratipadyate
16.11.11	yady ukhye bhriyamāṇe 'yaṃ devaḥ prajā abhimanyetāgneyībhir bhiṣagvatībhis tisṛbhis tisraḥ samidha ādadhyāt // bhiṣaṅ no agna āvaha svarūpaṃ kṛṣṇavartane / asi hotā na īḍyaḥ // tvaṃ no agne bhiṣag bhava deveṣu havyavāhanaḥ / devebhyo havyavāḍ asi // bhiṣajas tvā havāmahe bhiṣajaḥ samidhīmahi / bhiṣag deveṣu no bhaveti
16.11.12	yadi kāmayeta varṣed iti yāḥ saurī raśmivatīs tābhis tisṛbhis tisraḥ samidha ādadhyāt // sūryo apo vi gāhate raśmibhir vājasātamaḥ / bodhā stotre vayovṛdhaḥ // pari yo raśminā divo 'ntān mame pṛthivyāḥ / ubhe ā paprau rodasī mahitvā // vahiṣṭhebhir viharan yāsi tantum avavyayann asitaṃ deva vasvaḥ / davidhvato raśmayaḥ sūryasya carmevāvādhus tamo apsv antar iti
16.11.13	yadi kāmayeta na varṣed iti yāḥ saurīr bhrājasvatīs tābhis tisṛbhis tisraḥ samidha ādadhyāt
16.12.1	adṛśram asya ketavo vi raśmayo janāṁ anu / bhrājanto agnayo yathā / taraṇir viśvadarśata ity eṣā / divo rukma urucakṣā udeti dūrearthas taraṇir bhrājamānaḥ / nūnaṃ jaṇāḥ sūryeṇa prasūtā āyann arthāni kṛṇavann apāṃsīti
16.12.2	yady ukhye bhriyamāṇe yajamānasya naśyed agne 'bhyāvartinn agne aṅgiraḥ punar ūrjā saha rayyety etābhiś catasṛbhir upatiṣṭheta
16.12.3	vindaty eveti vijñāyate
16.12.4	yad ahaḥ prayāyād ud u tvā viśve devā ity ukhyam udyamya sīda tvaṃ mātur asyā upastha iti catasṛbhir dvīṣe śakaṭe prauga ukhyam āsādayati
16.12.5	tisṛbhir āsādayati / haṃsavatyopatiṣṭhata ity eke
16.12.6	samopyetarāv agnī anvāropya pred agne jyotiṣmān yāhīti prayāti
16.12.7	akrandad agnir ity akṣaśabdam anumantrayate
16.12.8	adhyavasāya samidhāgniṃ duvasyateti ghṛtānuṣiktām avasite samidham ādadhāti
16.12.9	uttarayā triṣṭubhā rājanyasya / jagatyā vaiśyasya
16.12.10	indhanavratanādhyavasānasaṃnipāte ghṛtānuṣiktāṃ pūrvām ādadhāti
16.12.11	yady ukhāṃ bhasmābhiniṣīded ukhyam ādāyodakāntaṃ gatvemaṃ suyoniṃ suvṛtaṃ hiraṇmayaṃ sahasrabhṛṣṭiṃ mahiṣāvaroha / utsaṃ juṣasva madhumantam ūrva samudriyaṃ sadanam āviśasva // imaṃ stanaṃ madhumantaṃ dhayāpāṃ prapyātam agne sarirasya madhe / utsaṃ juṣasva madhumantam ūrva samudriyaṃ sadanam āviśasvety etābhyām ukhāyā agnim uddhṛtyānirūhañ chikyād ukhām āpo devīḥ prati gṛhṇīta bhasmaitad iti tisṛbhir apsu bhasma praveśayati
16.12.12	bhasmano 'pādāya prapīḍya prasadya bhasmaneti dvābhyām ukhāyāṃ pratyavadhāya punar ūrjā saha rayyeti punar udaiti
16.12.13	punas tvādityā rudrā vasavaḥ samindhatām iti punar ukhyam upasaminddhe
16.13.1	bodhā sa bodhīti bodhavatībhyām upatiṣṭhate
16.13.2	nityam apsu bhasmapraveśanaṃ dīkṣitasya kṛtāsv iṣṭakāsu / akṛtāsu saṃsargārthaṃ bhavati
16.13.3	purīṣe paśukāmaḥ kurvīta
16.13.4	apsu yāyāvaraḥ pravapet
16.13.5	dīkṣitasyeṣṭakāḥ karoti māsaprabhṛtiṣu dīkṣākalpeṣu purastād adīkṣitasyetareṣūpariṣṭāt prājāpatyāt paśoḥ
16.13.6	mṛnmayīr iṣṭakāḥ karoti pādamātryo 'ratnimātrya ūrvasthimātryo 'ṇūkamātrya ṛjulekhā dakṣiṇāvṛtaḥ savyāvṛtas tryālikhitāś ca
16.13.7	nirmanthyena lohinīḥ pacanti
16.13.8	abhinnā bhavanti
16.13.9	khaṇḍāṃ kṛṣṇāṃ lakṣmaṇāṃ ca nopadadhyāt
16.13.10	puṣkaraparṇaṃ rukmo hiraṇmayaḥ puruṣaḥ srucau sapta svayamātṛṇṇāḥ śarkarā hiraṇyeṣṭakāḥ pañca ghṛteṣṭakā dūrvāstambaḥ kūrma ulūkhalaṃ musalaṃ śūrpam aśmānaḥ paśuśirāṃsi sarpaśiraś cāmṛnmayīr iṣṭakāḥ
16.13.11	jānudaghnaṃ sāhasraṃ cinvīta prathamaṃ cinvānaḥ / nābhidaghnaṃ dviṣāhasraṃ dvitīyam / āsyadaghnaṃ triṣāhasraṃ tṛtīyam / uttaramuttaraṃ jyāyāṃsam
16.13.12	mahāntaṃ bṛhantam aparitaṃ svargakāmaś cinvīteti vājasaneyakam
16.14.1	apavṛtte dīkṣāparimāṇe 'peta vīteti gārhapatyaciter āyatanaṃ vyāyāmamātraṃ caturasraṃ parimaṇḍalaṃ voddhatya hariṇyā palāśaśākhayā śamīśākhayā vā saṃmṛjya prācīm udīcīṃ vā śākhām udasitvā śaṃ no devīr abhiṣṭaya ity adbhir avokṣyāgner bhasmāsīti sikatā nivapati
16.14.2	saṃjñānam ity ūṣān
16.14.3	tān nivapan yad adaś candramasi kṛṣṇaṃ tad ihāstv iti manasā dhyāyati
16.14.4	saṃ yā vaḥ priyās tanuva ity ūṣān sikatāś ca saṃsṛjya cita stha paricita ity ekaviṃśatyā śarkarābhir gārhapatyaciter āyatanaṃ pariśrayati / tisrastisraḥ saṃhitāḥ
16.14.5	vrajaṃ kṛṇudhvaṃ sa hi vo nṛpāṇo varma sīvyadhvaṃ bahulā pṛthūni / puraḥ kṛṇudhvam āyasīr adhṛṣṭā mā vaḥ susroc camaso dṛṃhatā tam iti śarkarā abhimantryāyaṃ so agnir iti catasro madhye prācīr iṣṭakā gārhapatyacitāv upadadhāti
16.14.6	iḍām agne 'yaṃ te yonir ṛtviya iti dve purastāt samīcī tiraścī vā
16.14.7	evaṃ paścāc cid asi paricid asīti
16.14.8	avaśiṣṭaṃ trayodaśabhir lokaṃpṛṇābhiḥ pracchādayati
16.14.9	lokaṃ pṛṇa tā asya sūdadohasa iti dvābhyāṃdvābhyām mantrābhyām ekaikāṃ lokaṃpṛṇām upadadhāti
16.14.10	sarvāsv iṣṭakāsu tayādevatam anatato dadhāti
16.15.1	cātvālasthānāt purīṣam āhṛtya pṛṣṭo divīti vaiśvānaryarcā citāv anuvyūhati
16.15.2	sā citir bhavati
16.15.3	pañcacitīkaṃ cinvīta prathamaṃ cinvānaḥ / tricitīkaṃ dvitīyam / ekacitīkaṃ tṛtīyam
16.15.4	ekacitīkān evāta ūrdhvaṃ cinvīta
16.15.5	ajījanann amṛtaṃ martyāsa iti gārhapatyacitim abhimṛśya samitam iti tasyāṃ catasṛbhir ukhyaṃ saṃnivapati
16.15.6	vijñāyate ca vi vā etau dviṣāte yaś cokhāyāṃ yaś ca cīyate / brahma yajuḥ / yat saṃnyupya viharati brahmaṇaivainau saṃśāstīti
16.15.7	sākaṃ hi śucinā śuciḥ praśāstā kratunājani / vidvāṁ asya vratā dhruvā vayā ivānu rohata iti saṃnyuptāv abhimantrya māteva putram iti śikyād ukhāṃ nirūhya yad asya pāre rajasa iti vaiśvānaryā śikyam ādatte
16.15.8	nairṛtīr iṣṭakāḥ kṛṣṇās tisras tuṣapakvās tāḥ śikyaṃ rukmasūtram āsandīṃ cādāya dakṣiṇam aparam avāntaradeśaṃ gatvā namaḥ su te nirṛta iti svakṛta iriṇe pradare vā śikyaṃ nidhāya tasyeṣṭakābhiḥ pāśam abhyupadadhāti
16.15.9	yasyās te asyāḥ krūra āsañ juhomīty etābhis tisṛbhiḥ parācīr asaṃspṛṣṭā dakṣiṇāpavargam
16.15.10	na tayādevataṃ karoti
16.16.1	yat te devī nirṛtir ābabandheti śikyajālenaināḥ pracchādya rukmasūtram āsandīṃ ca parastān nidhāyāpāsmad etu nirṛtir nehāsyā api kiṃcana / agotāṃ nāṣṭrāṃ pāpmānaṃ sarvaṃ tad apahanmahe // apāsman nairṛtān pāśān mṛtyūn ekaśataṃ caye / apāsya ye sināḥ pāśā mṛtyūn ekaśataṃ suve // ye te pāśā ekaśataṃ mṛtyo martyāya hantave / tān yajñasya māyayā sarvān avayajāmahe // devīm ahaṃ nirṛtiṃ bādhamānaḥ piteva putraṃ dasaye vacobhiḥ / viśvasya yā jāyamānasya veda śiraḥśiraḥ prati sūrī vicaṣṭa ity etābhiś catasṛbhir upahitā abhimantrya yad asya pāre rajasa iti vaiśvānaryā pariṣicya bhūtyai nama ity upasthāyāpratīkṣam āyanti
16.16.2	nirṛtyā antarhityā iti vijñāyate
16.16.3	śaṃ no devīr abhiṣṭaya ity adbhir mārjayante
16.16.4	ūrjaṃ bibhrad vasumanāḥ sumedhā gṛhān aimi manasā modamānaḥ suvarcāḥ / aghoreṇa cakṣuṣāhaṃ śivena gṛhāṇāṃ paśyan vaya uttirāṇi // gṛhāṇām āyuḥ pra vayaṃ tirāmo gṛhā asmākaṃ pra tirantv āyuḥ / gṛhān ahaṃ sumanasaḥ prapadye 'vīraghno vīravataḥ suvīrān iti gṛhān abhyeti
16.16.5	niveśanaḥ saṃgamano vasūnām ity āhavanīyaṃ gārhapatyaṃ vopatiṣṭhante
16.17.1	rājño nivapanādi karma pratipadyate
16.17.2	prāyaṇīyayā pracarya vediṃ vimimīte
16.17.3	haviṣkṛtā vācaṃ visṛjyeti vājasaneyakam
16.17.4	prāyaṇīyāyā dhrauvād ity etadādi karma pratipadyate
16.17.5	ātithyayā pracaryāgniṃ vimimīte
16.17.6	haviṣkṛtā vācaṃ visṛjyeti vājasaneyakam
16.17.7	samūlaṃ haritaṃ darbhastambam āhṛtya madhye 'gner nikhāya juhvāṃ pañcagṛhītaṃ gṛhītvā sajūr abdo 'yāvabhir iti darbhastambe pañcāhutīr juhoti
16.17.8	yāvān yajamāna ūrdhvabāhus tāvatā veṇunāgniṃ vimimīte
16.17.9	trīn prācaś catura udīcaḥ
16.17.10	puruṣamātrāṇi pakṣapuccāni
16.17.11	ātmā catuḥpuruṣaḥ
16.17.12	aratninā dakṣiṇato dakṣiṇaṃ pakṣaṃ pravardhayati
16.17.13	evam uttarata uttaram
16.17.14	prādeśena vitastyā vā paścāt puccham
16.17.15	ekavidhaḥ prathamo 'gniḥ / dvividho dvitīyaḥ / trividhas tṛtīyaḥ / ta evam evodyanty aikaśatavidhāt
16.17.16	tad u ha vai saptavidham eva cinvīta saptavidho vāva prākṛto 'gnis tata ūrdhvam ekottarān iti vājasaneyakam
16.17.17	syonā pṛthivi bhavānṛkṣarā niveśanī / yacchā naḥ śarma saprathāḥ // baḍitthā parvatānām ity etābhyāṃ vimitam agnim ākramante
16.18.1	saṃ varatrādadhātaneti saṃpreṣyati
16.18.2	niṣkṛtāhāvamavaṭam ity avaṭād udakam āhāveṣūtsiñcati
16.18.3	teṣu balīvardān pāyayanti
16.18.4	ud yojanam antaryāmam īṣāṃ khagalyaṃ śapham / aṣṭrāṃ tālaṃ pratīnāham ubhe maṇḍūkyau yujāv iti yugalāṅgalaṃ saṃprasārayati
16.18.5	sīrā yuñjantīti dvābhyāṃ sīraṃ yunakti ṣaḍgavaṃ dvādaśagavaṃ caturviṃśatigavaṃ vā
16.18.6	uṣṭārayoḥ pilvayor atho ābandhanīyayoḥ / sarveṣāṃ vidma vo nāma vāhāḥ kīlālapeśasa iti yuktān abhimantryodasthād gojid dhanajid aśvajid dhiraṇyajit sūnṛtayā parīvṛtaḥ / ekacakreṇa savitā rathenorjo bhāgaṃ pṛthivīm etv āpṛṇann iti lāṅgalam ucchrayati
16.18.7	brahma jajñānam ity eṣā // anāptā yā vaḥ prathamā yasyāṃ karmāṇi kṛṇvate / vīrān no atra mā dabhaṃs tad va etat puro dadhe // pary ū ṣu pra dhanva vājasātaye pari vṛtrāṇi sakṣaṇiḥ / dviṣas taradhyai ṛṇayā na īyase // sahasradhāre 'va te samasvaran divo nāke madhujihvā asaścataḥ / asya spaśo na ni miṣanti bhūrṇayaḥ padepade pāśinaḥ santi setava iti brahmavarmāṇi juhoti
16.18.8	malimluco nāmāsi trayodaśo māsa indrasya varmāsīndrasya śarmāsīndrasya varūtham asi taṃ tvā prapadye
16.19.1	gāyatrīṃ lomabhiḥ praviśāmi / triṣṭubhaṃ tvacā praviśāmi / jagatīṃ māṃsena praviśāmi / anuṣṭubham asthnā praviśāmi / paṅktiṃ majjñā praviśāmi / aindrāgnaṃ varma bahulaṃ yad ugraṃ viśve devā nātividhyanti sūrāḥ / tan nas trāyatāṃ tan no viśvato mahad āyuṣmanto jarām upagacchema devā iti vimitam agnim ākramante
16.19.2	lāṅgalaṃ pavīravam iti dvābhyāṃ kṛṣati
16.19.3	kīnāśā balīvardān ajanti
16.19.4	pucchāc chiro 'dhi kṛṣati
16.19.5	kāmaṃ kāmadugho dhukṣveti pradakṣiṇamāvartayaṃstisrastisraḥ sītāḥ saṃhitāḥ kṛṣati
16.19.6	madhye saṃbhinnā bhavanti
16.19.7	dakṣiṇāt pakṣād uttaram / uttarasmād dakṣiṇam / dakṣiṇāyai śroṇer uttaram aṃsam / uttarāyai dakṣiṇam / etad vā viparītam
16.19.8	vimucyadhvam aghniyā devayānā atāriṣma tamasas pāram asya / jyotir āpāma suvar aganmeti dakṣiṇe 'ṃsa uttare vā balīvardān vimucya tān udīcaḥ prāco votsṛjyādhvaryave dadāti
16.19.9	caturaśram asaṃbhinnaṃ ṣoḍaśasītaṃ vājasaneyinaḥ samāmananti
16.19.10	pañcadaśodapātrān ninayati / dvādaśa kṛṣṭe trīn akṛṣṭe
16.19.11	yā jātā oṣadhaya iti caturdaśabhir oṣadhīr vapati
16.19.12	anusītam ity uktam
16.19.13	tilamāṣā vrīhiyavāḥ priyaṅgvaṇavo godhūmā veṇuśyāmākanīvārā jartilaś ca gavīdhukā āraṇyajā markaṭakā vijñeyāḥ
16.19.14	gārmutasaptamāḥ kulatthasaptamā vā sapta grāmyāḥ kṛṣṭe / saptāraṇyā akṛṣṭe
16.20.1	yām oṣadhīnāṃ nādhigacchet tasyāḥ sthānesthāne yavān madhumiśrān vapet
16.20.2	uptā me 'sīti vā manasā dhyāyet
16.20.3	adhigatāyāṃ yaḥ prathama idhma āgacchet tasminn enām upasaṃnahyet
16.20.4	ye vanaspatīnāṃ phalagrahayas tān idhma upasaṃnahya prokṣet
16.20.5	mā no hiṃsīj janitā yaḥ pṛthivyā iti catasṛbhir digbhyo loṣṭān samasyati ye 'ntarvidhād bahirvidham āpannā bhavanti
16.20.6	yaṃ dviṣyād yatra sa syāt tasyai diśo jaghanyaṃ loṣṭam āhared iṣam ūrjam aham ita ādada iti
16.20.7	ghṛtena sīteti sītāntarālāny abhimṛśati / uttaravediṃ vā
16.20.8	uttaravedim upavapati yāvān agniḥ
16.20.9	vyāghāraṇāntāṃ kṛtvāgne tava śravo vaya iti ṣaḍbhiḥ sikatā nyupya cita stha paricita ity aparimitābhiḥ śarkarābhir āhavanīyaciter āyatanaṃ pariśrayati yathā gārhapatyasyaivam
16.20.10	trisaptābhiḥ paśukāmasya / triṇavābhir bhrātṛvyavataḥ / daśabhirdaśabhir annādyakāmasya / aparimitābhir aparimitakāmasya
16.20.11	yaṃ kāmayetāpaśuḥ syād ity aparimitya tasyety uktam
16.20.12	āpyāyasva sametu ta iti sikatā vyūhati
16.20.13	uttarayā triṣṭubhā rājanyasya
16.20.14	asāvi somo aruṣo vṛṣā harī rājeva dasmo abhi gā acikradat / punāno vāraṃ paryety avyayaṃ śyeno na yoniṃ ghṛtavantam āsadam iti jagatyā vaiśayasya
16.21.1	ātithyāyā dhrauvād ity etadādi karma pratipadyate
16.21.2	paurvāhṇikībhyāṃ pracaryāgreṇa prāgvaṃśaṃ lohite carmaṇy ānaḍuhe prācīnagrīva uttaralomni prathamasyāś citer iṣṭakāḥ saṃsādayati / api vā tisraḥ svayamātṛṇṇās tisraś ca viśvajyotiṣaḥ
16.21.3	tā darbhāgramuṣṭinājyena vyavokṣya samudyamya cityagnibhyaḥ praṇīyamānebhyo 'nubrūhīti saṃpreṣyati / praṇīyamānebhyo 'nubrūhīti vā
16.21.4	prathamāyāṃ trir anūktāyāṃ hiraṇyagarbhaḥ samavartatāgra iti prāñco 'śvaprathamā abhipravrajanti
16.21.5	śvetam aśvaṃ purastān nayanti
16.21.6	prajāpatis tvā sādayatu tayā devatayāṅgirasvad dhruvā sīdety uttaravedim abhimṛśya mayi gṛhṇāmy agre agniṃ yo no agniḥ pitara iti dvābhyām ātmann agniṃ gṛhītvā yās te agne samidha iti svayaṃcityābhimṛśati
16.21.7	iṣṭakābhir agniṃ cinoty adhvaryur yajamāno vā
16.21.8	svayaṃ cinvann ātmann agniṃ gṛhīte na svayaṃcityābhimṛśati
16.21.9	prācīr upadadhāti pratīcīr upadadhātīti gaṇeṣu rītivādaḥ
16.21.10	prācīm upadadhāti pratīcīm upadadhātīti kartur mukhavādaḥ
16.21.11	dakṣiṇataḥ śveto 'śvas tiṣṭhati
16.21.12	tam ālabhyendraṃ viśvā avīvṛdhann ity uttareṇa pucchāpyayam antarvidha ākramaṇaṃ pratīṣṭakām upadadhyāt
16.21.13	uttarataḥ paścād vopacāro 'gniḥ
16.21.14	vāṅ ma āsann iti sarvatrārohan pratyavarohaṃś ca japati / sakṛd vāntataḥ
16.22.1	tat tvā yāmi brahmaṇā vandamāna iti śālāmukhīye hutvā prāñcam aśvam abhyasthād viśvā iti dakṣiṇena padā darbhastambam ākramayya pradakṣiṇam āvartayitvā yad akranda iti punar evākramayati
16.22.2	apāṃ pṛṣṭham asīty aśvasya pade puṣkaraparṇam uttānam upadhāyāpāṃ nidhiṃ gāyeti saṃpreṣyati
16.22.3	brahma jajñānam iti puṣkaraparṇa upariṣṭān nirbādhaṃ rukmam upadhāya hiraṇyagarbhaḥ samavartatāgra iti tasmin hiraṇmayaṃ puruṣaṃ prācīnam uttānaṃ dakṣiṇenātṛṇṇaṃ prāṅmukha upadhāya puruṣasāma gāyeti saṃpreṣyati
16.22.4	drapsaś caskandeti puruṣam abhimṛśya namo astu sarpebhya iti tisṛbhir abhimantrya kṛṇuṣva pāja iti pañcabhir uttaravedivat puruṣaṃ vyāghārya srucāv upadadhātīty uktam
16.22.5	api vāgnes tvā tejasā sādayāmīty ājyasya pūrṇāṃ kārṣmaryamayīṃ dakṣiṇena puruṣam / indrasya tvaujasā sādayāmīti dadhnaḥ pūrṇām audumbarīm uttareṇa puruṣam
16.22.6	agnir mūrdheti kārṣmaryamayīm upatiṣṭhate / bhuvo yajñasyety audumbarīm / etad vā viparītam
16.22.7	mūrdhanvatībhyām upadadhāti yajurbhyām upatiṣṭhata ity eke
16.22.8	atra puruṣavad rukmaṃ vyāghārya
16.23.1	dhruvāsi dharuṇāstṛteti svayamātṛṇṇām abhimṛśyāśvenopaghrāpya prajāpatis tvā sādayatu pṛthivyāḥ pṛṣṭha ity aviduṣā brāhmaṇena saha madhye 'gner upadadhāti / bhūr iti caitayā vyāhṛtyā
16.23.2	cittiṃ juhomīti svayamātṛṇṇāyāṃ hutvānuprāṇiti
16.23.3	avidvān brāhmaṇo varaṃ dadāty ekaṃ dvau trīn vā
16.23.4	āsīnaḥ prathamāṃ svayamātṛṇṇām upadadhāti / ūrdhvajñur dvitīyām / tiṣṭhaṃs tṛtīyām
16.23.5	svayamātṛṇṇāyāṃ sāma gāyeti saṃpreṣyati
16.23.6	evaṃ dvitīyāṃ tṛtīyāṃ copadhāya saṃpreṣyati
16.23.7	yadi manyeta yajamānaḥ pūrvo mātikrānto bhrātṛvya iti pratho 'sīty upahitāṃ prācīm udūhet / yadi vāparaḥ pṛthivy asīti pratīcīm / sadṛṅ yadi bhūr asi bhuvanam asīti vicālayet
16.23.8	tejo 'si tejo me yaccheti hiraṇyeṣṭakām
16.23.9	pṛthivy udapuram anneneti maṇḍaleṣṭakām
16.23.10	bhūr asi bhuvanasya retaḥ / iṣṭakā svargo lokaḥ / vācā tvānvārohāmi / agnir jyotir jyotir agniḥ / tayā devatayāṅgirasvad dhruvā sīda // sūr asi suvanasya retaḥ / iṣṭakā svargo lokaḥ / manasā tvānvārohāmi / sūryo jyotir jyotiḥ sūryaḥ / tayā devatayāṅgirasvad dhruvā sīdety anvārohe dve
16.24.1	kāṇḍātkāṇḍāt prarohantīti dvābhyāṃ dūrveṣṭakāṃ saloṣṭaṃ haritaṃ dūrvāstambam apracchinnāgraṃ yathāsyopahitasya svayamātṛṇṇāyām agraṃ prāpnuyād iti
16.24.2	prabāhug iṣṭakāyāṃ hiraṇyaśakalāv adhyūhya yās te agne sūrye ruca iti dvābhyāṃ vāmabhṛtam
16.24.3	virāḍ jyotir iti tisro retaḥsicaḥ
16.24.4	tāsāṃ dve prathamāyāṃ cityāṃ yūna upadadhyāt / sarvā madhyamāyām vivayasaḥ / ekāṃ prathamāyām ekām uttamāyāṃ sthavirasya
16.24.5	anyatarām upadadhyād dveṣyasya
16.24.6	yajuṣemāṃ cāmūṃ copadadhāti / manasā madhyamām
16.24.7	bṛhaspatis tvā sādayatu pṛthivyāḥ pṛṣṭhe jyotiṣmatīm iti viśvajyotiṣam
16.24.8	agner yāny asīti dve saṃyānyau
16.24.9	madhuś ca mādhavaś ceti dve ṛtavye samānatayādevate
16.24.10	sarvāsv ṛtavyāsv avakām anūpadadhāti
16.24.11	avakāsu sādayatīty eke
16.24.12	aṣāḍhāsīti dvābhyām aṣāḍhām upariṣṭāl lakṣmāṇam
16.24.13	yaṃ kāmayeta vasīyānt syād ity uttaralakṣmāṇaṃ tasyety uktam
16.24.14	gharmeṣṭakām upadhāya kulāyinīm
16.24.15	tayoḥ pravargye mantrau
16.25.1	madhu vātā ṛtāyata iti tisṛbhir dadhnā madhumiśreṇa kūrmam abhyajya mahī dyauḥ pṛthivī ca na iti purastāt svayamātṛṇṇāyāḥ pratyañcaṃ jīvantaṃ prāṅmukha upadadhāti
16.25.2	catasra āśāḥ pracarantv agnaya iti vopadhāyāvakābhiḥ parītasya jālena pracchādya śaṅkubhiḥ pariṇihatyāpāṃ gambhīraṃ gaccha mā tvā sūryaḥ parītāpsīn mo agnir vaiśvānaraḥ / aghoraḥ prajā abhivipaśyānu tvā divyā vṛṣṭiḥ sacatām // saṃsarpa trīn samudrān svargāṃl lokān apāṃpatir vṛṣabha iṣṭakānām / tatra gaccha yatra pūrve paretāḥ purīṣaṃ vasānaḥ svāṃ yoniṃ yathāyatham ity upahitam abhimantrayate
16.26.1	yac cid dhi tvaṃ gṛhegṛha ulūkhalaka yujyase / iha dyumattamaṃ vada jayatām iva dundubhir iti prādeśamātraṃ catuḥsrakty audumbaram ulūkhalam uttare 'ṃse prayunakti
16.26.2	aparimitaṃ musalam
16.26.3	uta sma te vanaspate vāto vi vāty agram it / atho indrāya pātave sunu somam ulūkhaleti sarvauṣadhasya pūrayitvāvahatyedaṃ viṣṇur vicakrama iti madhye 'gner upadadhāti
16.26.4	tad viṣṇoḥ paramaṃ padam iti musalam
16.26.5	divo vā viṣṇav iti śūrpam
16.26.6	syūtā dvebhir amṛtenāgā ukhāṃ svasāram adhi vedim asthāt / satyaṃ pūrvair ṛṣibhiś cākupāno 'gniḥ pravidvān iha tat karotv iti ghṛtenokhāṃ pūrayati / dadhnā madhunā sikatābhir vā sarvair vā
16.26.7	saṃsṛjya na riktām avekṣeta / śugviddhā bhavati
16.26.8	athāsyāṃ paya ānayati
16.26.9	saṃnyupya pūraṇam eke samāmananti
16.26.10	yaṃ kāmayeta kṣodhukaḥ syād ity ūnāṃ tasyety uktam
16.26.11	dhruvāsi pṛthivīti madhye 'gner upadadhāti
16.26.12	pṛthivi pṛthivyāṃ sīda mātā mātari mātā syonā syonāyām ukhāṃ svasāram adhi vedim asthāt / satyaṃ pūrvair ṛṣibhiś cākupāno 'gniḥ pravidvān iha tad dadhātv iti volūkhalm upadadhātīti vājasaneyakam
16.26.13	agne yukṣvā hi ye tava yukṣvā hi devahūtamān iti dvābhyām ukhāyāṃ hutvā puruṣaśirasi hiraṇyaśalkān pratyasyati
16.27.1	drapsaś caskandety āsye / abhūd idaṃ viśvasya bhuvanasyeti vā
16.27.2	ṛce tveti dakṣiṇe 'kṣikaṭe / ruce tveti savye
16.27.3	dyute tveti karṇayoḥ
16.27.4	bhāse tveti dakṣiṇasyāṃ nāsikāyām / jyotiṣe tvety uttarasyām
16.27.5	sam it sravantīti śṛtātaṅkyena dadhnā madhumiśreṇa puruṣaśiraḥ pūrayati
16.27.6	sarveṣāṃ paśuśirasāṃ hiraṇyaśalkapratyasanaṃ pūraṇaṃ ca vājasaneyinaḥ samāmananti
16.27.7	tasmint suparṇo madhukṛt kulāyīti puruṣaśira ādāyādityaṃ garbham ity ukhāyāṃ purastāc cubukaṃ prācīnam uttānaṃ prāṅmukha upadhāya citraṃ devānām ity ardharcābhyām akṣikaṭayor hutvā paśuśīrṣāṇy upadadhāti
16.27.8	yaṃ kāmayetāpaśuḥ syād iti viṣūcīnāni tasyety uktam
16.27.9	vātasya dhrājim iti purastāt pratīcīnam aśvasya
16.27.10	ajasram indum iti paścāt prācīnam ṛṣabhasya
16.27.11	varūtriṃ tvaṣṭur iti dakṣiṇata udīcīnaṃ vṛṣṇeḥ
16.27.12	yo agnir agner ity uttarato dakṣiṇā bastasya
16.27.13	tāny avyavāyenotsargair upatiṣṭhate
16.27.14	imaṃ mā hiṃsīr dvipādam iti puruṣasya
16.27.15	imaṃ mā hiṃsīr ekaśapham ity aśvasya
16.27.16	imaṃ samudram ity ṛṣabhasya
16.27.17	imām ūrṇāyum iti vṛṣṇeḥ
16.27.18	ajā hy agner iti bastasya
16.27.19	yadi vāyavyasya syān mukhyasya sthāne sarveṣām upadhānair upadhāya sarveṣām utsargair upatiṣṭheta
16.27.20	api vā tasyatasya sthāna upadhāya tasyatasyotsargeṇopatiṣthate
16.27.21	yaṃ kāmayeta kanīyo 'syānnaṃ syād iti saṃtarāṃ tasyety uktam
16.27.22	namo astu sarpebhya iti dakṣiṇe 'ṃse sarpaśira upadadhyād viṣūcīnaṃ paśuśīrṣaiḥ
16.27.23	api vā yajur eva vaden nopadadhyāt
16.28.1	mā chandas tat pṛthivy agnir devatā tenarṣiṇā tena brahmaṇā tayā devatayāṅgirasvad dhruvā sīda / pramā chandas tad antarikṣaṃ vāto devatā / pratimā chandas tad dyauḥ sūryo devatā / asrīviś chandas tad diśaḥ somo devatā / virāṭ chandas tad vāg varuṇo devatā / gāyatrī chandas tad ajā bṛhaspatir devatā / triṣṭup chandas tad dhiraṇyam indro devatā / jagatī chandas tad gauḥ prajāpatir devatā / anuṣṭup chandas tad vāyur mitro devatā / uṣṇihā chandas tac cakṣuḥ pūṣā devatā / paṅktiś chandas tat kṛṣiḥ parjanyo devatā / bṛhatī chandas tad aśvaḥ parameṣṭhī devatā tenarṣiṇā tena brahmaṇā tayā devatayāṅgirasvad dhruvā sīdety etābhir dvādaśabhis trir abhyāsaṃ purastāt pratīcīṃ puruṣākṛtiṃ cinoti
16.28.2	puruṣaśiro 'syāḥ śiro bhavati
16.28.3	sahasraśīrṣā puruṣa ity upahitāṃ puruṣeṇa nārāyaṇena yajamāna upatiṣṭhate
16.28.4	apasyā upadadhāti / apāṃ tvemant sādayāmīti pañca purastāt pratīcīḥ / arṇave sadane sīdeti pañca dakṣiṇata udīcīḥ / apāṃ tvā sadane sādayāmīti pañca paścāt prācīḥ / gāyatrī chanda iti pañcottarato dakṣiṇāḥ
16.29.1	ye yajñaṃ samagṛbhṇan devā devebhyas pari / tān gāyatrī nayatu prajānatī svarge loke amṛtaṃ duhānā // ye jyotīṃṣi saṃdadhati svar ārohanto amṛtasya lokam / te yantu prajānanto yajñaṃ vidānāḥ sukṛtasya loke // ye paśavo medhyāso yajñasya yonim abhisaṃbabhūvuḥ / tān dadante kavayo vipaścito yajñaṃ vidānāḥ sukṛtasya loke // yaḥ panthā vitato devayānaś chandobhir vigṛhīta eti / tenātiṣṭhad divam antarikṣaṃ yajñaṃ gṛhītvā sukṛtasya lokam // yo yajñaḥ sahasradhāro dyāvāpṛthivyor adhi nirmitaḥ / tenaitu yajamānaḥ svastyā divo 'dhi pṛṣṭham asthād iti pañca hiraṇyeṣṭakāḥ pratidiśam / ekāṃ madhye
16.29.2	āyave svāhāyoṣkṛte svāhāyoṣpatvane svāhā viṣṇave svāhā bṛhapsataye svāheti pañcopadhāyādbhyaḥ saṃbhūtaḥ pṛthivyai rasāc ca viśvakramaṇaḥ samavartatādhi / tasya tvaṣṭā vidadhad rūpam eti tat puruṣasya viśvam ājānam agra ity etām upadhāyartasad asi satyasad asi tejaḥsad asi varcaḥsad asi yaśaḥsad asi gṛṇānāsi / dhāmāsi dhāmyai tvā dhāmabhyas tvā dhāmasu sīda / sanir asi sanyai tvā saneyam / vittir asi vittyai tvā videyam / śaktir asi śaktyai tvā śakeyam / bhūtir asi bhūtyai tvā bhūyāsam / karmāsi karmaṇe tvā kriyāsam
16.30.1	gūrdo 'si gūrdāya tvā gūrdebhyas tvā gūrde sīda / kṣatraṃ pāhi kṣatraṃ pinva kṣatraṃ jinva kṣatraṃ yaccha kṣatraṃ dṛṃha kṣatram asi kṣatrāya tvā kṣatrebhyas tvā kṣatre sīda / viśveṣu tvā pārthiveṣu sādayāmi / viśveṣu tvāntarikṣeṣu sādayāmi / viśveṣu tvā divyeṣu sādayāmi / viśveṣu tvā deveṣu sādayāmi / viśvāsu tvāpsu sādayāmi / viśvāsu tvauṣadhīṣu sādayāmi / viśveṣu tvā vanaspatiṣu sādayāmi / viśvāsu tvā dikṣu sādayāmi / divi sīda / svarjid asi pṛtanājid asi bhūrijid asy abhijid asi viśvajid asi sarvajid asi satrājid asi dhanajid asi bhrāḍ asi vibhrāḍ asi prabhrāḍ asi / sapatnahanaṃ tvā vajraṃ sādayāmi / abhimātihanaṃ tvā vajraṃ sādayāmi / arātihanaṃ tvā vajraṃ sādayāmi / yātuhanaṃ tvā vajraṃ sādayāmi / piśācahanaṃ tvā vajraṃ sādayāmi / rakṣohaṇaṃ tvā vajraṃ sādayāmi / śatruhaṇam amitrahaṇaṃ bhrātṛvyahaṇam asurahaṇaṃ tvendraṃ vajraṃ sādayāmi / udvad asy uditir asy udyaty asy ākramamāṇāsy ākrāmanty asy ākrāntir asi saṃkramamāṇāsi saṃkrāmanty asi saṃkrāntir asi svargyāsi svar asi / iṣi sīdorji sīda bhage sīda draviṇe sīda subhūte sīda pṛthivyā yajñiye sīda viṣṇoḥ pṛṣṭhe sīdeḍāyāḥ pade sīda ghṛtavati sīda pinvamāne sīda
16.31.1	saṃvatsare sīda parivatsare sīdedāvatsare sīdeduvatsare sīdedvatsare sīda vatsare sīda / ekasyāṃ sīda daśasu sīda śate sīda sahasre sīdāyute sīda niyute sīda prayute sīdārbude sīda nyarbude sīda samudre sīda madhye sīda padme sīdānte sīda parārdhe sīda / pinvamānāsi pinvamānāya tvā pinvamānebhyas tvā pinvamāne sīda / ṛtam asy ṛtāya tvartebhyas tvarte sīda / satyam asi satyāya tvā satyebhyas tvā satye sīda / saṃdhir asi saṃdhaye tvā saṃdhibhyas tvā saṃdhiṣu sīda / saṃśliḍ asi saṃśliṣe tvā saṃśliḍbhyas tvā saṃśliṭsu sīda / saṃpad asi saṃpade tvā saṃpadbhyas tvā saṃpatsu sīdety etābhyām anuvākābhyāṃ pratimantram ṛṣīṣṭakāḥ sādanapravādaiś ca paryāyaiḥ
16.32.1	ayaṃ puro bhuva iti pañcāśataṃ prāṇabhṛtaḥ / daśadaśa pratidiśam akṣṇayā daśa / madhye 'ntarām upadhāya bāhyāṃbāhyām
16.32.2	prācī diśām iti pañcāśatam apānabhṛto yathā prāṇabhṛtaḥ / bāhyām upadhāyāntarāmantarām
16.32.3	āyuṣaḥ prāṇaṃ saṃtanu / prāṇād apānaṃ saṃtanu / apānād vyānaṃ saṃtanu / vyānāc cakṣuḥ saṃtanu / cakṣuṣaḥ śrotraṃ saṃtanu / śrotrān manaḥ saṃtanu / manaso vācaṃ saṃtanu / vāca ātmānaṃ saṃtanu / ātmanaḥ pṛthivīṃ saṃtanu / pṛthivyā antarikṣaṃ saṃtanu / antarikṣād divaṃ saṃtanu / divaḥ suvaḥ saṃtanv iti dvādaśa saṃtatīḥ
16.32.4	pṛthivī vaśāmāvāsyā garbho vanaspatayo jarāyv agnir vatso 'gnihotraṃ pīyūṣaḥ / antarikṣaṃ vaśā dhātā garbho rudro jarāyu vāyur vatso gharmaḥ pīyūṣaḥ / dyaur vaśā stanayitnur garbho nakṣatrāṇi jarāyu sūryo vatso vṛṣṭiḥ pīyūṣaḥ / ṛg vaśā bṛhadrathaṃtare garbhaḥ praiṣanivido jarāyu yajño vatso dakṣiṇāḥ pīyūṣaḥ / viḍ vaśā rājanyo garbhaḥ paśavo jarāyu rājā vatso baliḥ pīyūṣa iti pañca vaśāḥ
16.32.5	artheta sthādhvagato 'gnir vas tejiṣṭhena tejasā devatābhir gṛhṇāmīti kumbhaṃ kumbhīṃ cādbhiḥ pūrayitvā śarma ca stha varma ca stha devasya vaḥ savituḥ prasave madhumatīḥ sādayāmīti purastād anusītam upadhāya jyotiṣe vām iti hiraṇyaśalkau pratyasyati
16.32.6	evam uttarā uttarair mantraiḥ pratidiśam anusītam / catasro madhye
16.32.7	śukrā stha vīryāvatīr indrasya va indriyāvato devatābhir gṛhṇāmi
16.33.1	ṛtaṃ ca stha satyaṃ ca stha devasya vaḥ savituḥ prasave madhumatīḥ sādayāmi / cakṣuṣe vām // mandarā sthābhibhuvo viśveṣāṃ vo devānāṃ devatābhir gṛhṇāmi / sapatnaghnīś ca sthābhimātighnīś ca stha devasya vaḥ savituḥ prasave madhumatīḥ sādayāmi / retase vām // adhipati sthaujasvān ādityānāṃ vo devānāṃ devatābhir gṛhṇāmi / rakṣoghnīś ca sthārātighnīś ca stha devasya vaḥ savituḥ prasave madhumatīḥ sādayāmi / prajābhyo vām // kṣatrabhṛta sthaujasvinīr mitrāvaruṇayor vo brahmaṇā devatābhir gṛhṇāmi / vasu ca stha vāmaṃ ca stha devasya vaḥ savituḥ prasave madhumatīḥ sādayāmi / tejase vām // vrajakṣita sthordhvaśrito bṛhaspater vo brahmaṇā devatābhir gṛhṇāmi / bhūtaṃ ca stha bhavyaṃ ca stha devasya vaḥ savituḥ prasave madhumatīḥ sādayāmi / carcase vām iti kumbheṣṭakānāṃ grahaṇasādanapratyasanāḥ
16.33.2	hiraṇyavarṇā ity upahitā abhimantrayate
16.33.3	divi śrayasveti bārhaspatyaṃ naivāraṃ payasi caruṃ madhye kumbheṣṭakānām upadadhāti
16.33.4	sam anyā yantīty eṣā / hiraṇyavarṇaḥ sa hiraṇyasaṃdṛg apāṃ patiḥ sed u hiraṇyavarṇaḥ / hirṇyayāt pari yoner niṣadyā hiraṇyadā dadaty annam asmā ity etābhyāṃ ca naivāram
16.33.5	trivṛt te agne śiras tan me agne śiraḥ / pañcadaśau te agne bāhū tau me agne bāhū / saptadaśas te agna ātmā sa me agna ātmā / ekaviṃśau te agne ūrū tau me agne ūrū / triṇavau te agne aṣṭhīvantau tau me agne aṣṭhīvantau / trayastriṃśaṃ te agne pratiṣṭhānaṃ tan me agne pratiṣṭhānam ity etāḥ śirasi pakṣayor madhye pucche vopadadhāti
16.33.6	trivṛt te agne śiras tena mā pāhīti saṃnamayaṃs tāṃtām upatiṣṭhate yajamānaḥ
16.33.7	tvām agne vṛṣabham ity ṛṣabham upadhāya lokaṃ pṛṇa tā asya sūdadohasa ity aviśiṣṭam aparimitābhir lokaṃpṛṇābhiḥ pracchādayati
16.33.8	sarvān varṇān iṣṭakānāṃ kuryād iti
16.34.1	lekhādhikāro bhavati vijñāyate ca
16.34.2	yā dakṣiṇāvṛtas tā dakṣiṇata upadadhyāt / savyāvṛta uttarataḥ / ṛjulekhāḥ paścāt purastāc ca / tryālikhitā madhye
16.34.3	citau hiraṇyaṃ nidhāya cittim acittim iti citikḷptyābhimṛśati
16.34.4	yat te 'citaṃ yad u citaṃ te agne yad ūnaṃ yad vātrātiriktam / viśve devā aṅgirasaś cinavann ādityās te citim āpūrayantu // yās te agne samidhaḥ // cittim acittim // vayam agne dhanavantaḥ syāmālaṃ yajñāyota dakṣiṇāyai / grāvā vaded abhi somasyāṃśunendraṃ śikṣemendunā sutena // rāyaspoṣaṃ no dhehi jātaveda ūrjo bhāgaṃ madhumat sūnṛtāvat / dadhāma yajñaṃ sunavāma somaṃ yajñena tvām upaśikṣema śakra // īśānaṃ tvā śuśrumo vayaṃ dhanānāṃ dhanapate gomad agne / aśvāvad bhūri puṣṭaṃ hiraṇyavad annam adhyehi mahyam // duhāṃ te dyauḥ pṛthivī payo 'jagaras tvā sodako visarpatu / prajāpatinātmānam āprīṇe rikto ma ātmā // yo rudro agnau yo apsu ya oṣadhīṣu yo rudro viśvā bhuvanāviveśa / tasmai rudrāya namo astu devā ity etābhiḥ svayaṃcityābhimṛśati
16.34.5	uttarataḥ kṛṣṇo 'śvas tiṣṭhati / śyāvo vā
16.34.6	tam ālabhya cātvālāt purīṣam āhṛtya pṛṣṭo divīti vaiśvānaryarcā citāv anuvyūhati
16.34.7	sā citir bhavati
16.35.1	yo apsv antar agnir yo vṛtre yaḥ puruṣe yo aśmani / ya āviveśa bhuvanāni viśvā tebhyo agnibhyo hutam astv etat // yaḥ some antar yo goṣv antar vayāṃsi ya āviveśa yo mṛgeṣu / ya āviveśa dvipado yaś catuṣpadas tebhyo agnibhyo hutam astv etat // pṛṣṭo divīty eṣā // yenendrasya rathaṃ saṃbabhūvur yo vaiśvānara uta vaiśvadevyaḥ / dhīro yaḥ śakraḥ paribhūr adābhyas tebhyo agnibhyo hutam astv etat // yaṃ hutādam agniṃ yam u kāmam āhur yaṃ dātāraṃ pratigrahītāram āhuḥ / yo devānāṃ devatamas tapojās tebhyo agnibhyo hutam astv etat // ukṣānnāya vaśānnāyety etābhiḥ ṣaḍbhiś citiṃcitim upadhāyābhijuhoti
16.35.2	agne bhūrīṇīty āgneyyā dhāmacchadā citiṃcitim upadhāyābhijuhoti
16.35.3	upatiṣṭhata ity eke
16.35.4	āgneyyā gāyatryā prathamāṃ citim abhimṛśed ity uktam
16.35.5	agne devāṁ ihā vaha jajñāno vṛktabarhiṣe / asi hotā na īḍyaḥ // aganma mahā manasā yaviṣṭhaṃ yo dīdāya samiddhaḥ sve duroṇe / citrabhānū rodasī antarurvī svāhutaṃ viśvataḥ pratyañcam // medhākāraṃ vidathasya prasādhanam agniṃ hotāraṃ paribhūtamaṃ matim / tvām arbhasya haviṣaḥ samānam it tvāṃ maho vṛṇate naro nānyaṃ tvat // manuṣvat tvā nidhīmahi manuṣvat samidhīmahi / agne manuṣvad aṅgiro devān devāyate yaja // agnir hi vājinaṃ viśe dadāti viśvacarṣaṇiḥ / agnī rāye svābhuvaṃ sa prīto yāti vāryam iṣaṃ stotṛbhya ā bharety etā āmnātā bhavanti
16.35.6	ṣaḍ upasadaḥ
16.35.7	dvyahaṃdvyaham ekaikenopasanmantreṇa juhoti
16.35.8	anūpasadam agniṃ cinoti dvyaham
16.35.9	uttamā citiḥ
16.35.10	trīṇi catustanāni vratāni / trīṇi tristanāni / trīṇi dvistanāni / ekam ekastanam
16.35.11	āparāhṇikībhyāṃ pracarya śvetam aśvaṃ pariṇīya vasanti vasanti
17.1.1	śvo bhūte paurvāhṇikībhyāṃ pracarya dvitīyāṃ citiṃ cinoti
17.1.2	dhruvakṣitir iti pañcāśvinīr upadadhāti
17.1.3	sajūr ṛtubhir iti pañcartavyā āśvinīr anūpadhāya
17.1.4	prāṇaṃ me pāhīti pañca prāṇabhṛta ṛtavyā anūpadhāya
17.1.5	apas pinveti pañcāpasyā anuparihāram
17.1.6	vāyor yāny asīti dve saṃyānyau
17.1.7	śukraś ca śuciś ceti dve ṛtavye samānatayādevate
17.1.8	tryavir vaya iti pañca dakṣiṇasyāṃ śroṇyām / paṣṭhavāḍ vaya iti pañcottarasyām / basto vaya iti dakṣiṇe 'ṃse / vṛṣṇir vaya ity uttare / vyāghro vaya iti dakṣiṇe pakṣe / siṃho vaya ity uttare / etad vā viparītam / puruṣo vaya iti madhye / viṣṭambho vaya iti catasro vayasyāḥ purastāt pratīcīḥ
17.1.9	yaṃ kāmayetāpaśuḥ syād iti vayasyās tasyety uktam
17.1.10	ṛṣabhādiś cityantaḥ
17.1.11	śvo bhūte paurvāhṇikībhyāṃ pracarya tṛtīyāṃ citiṃ cinoti
17.1.12	indrāgnī avyathamānām iti svayamātṛṇṇām abhimṛśyāśvenopaghrāpya viśvakarmā tvā sādayatv antarikṣasya pṛṣṭha ity aviduṣā brāhmaṇena saha madhye 'gner upadadhāti / bhuva iti caitayā vyāhṛtyā
17.1.13	cittiṃ juhomīti svayamātṛṇṇāyāṃ hutvā vyaniti
17.1.14	jyotir asi jyotir me yaccheti hiraṇyeṣṭakām
17.1.15	adhidyaur iti maṇḍaleṣṭakām
17.1.16	viśvakarmā tvā sādayatv antarikṣasya pṛṣṭhe jyotiṣmatīm iti viśvajyotiṣam
17.1.17	antarikṣasya yāny asīti dve saṃyānyau
17.2.1	nabhaś ca nabhasyaś ceti catasra ṛtavyāḥ / dvedve samānatayādevate
17.2.2	rājñy asi prācī dig iti pañca diśyāḥ pratidiśam ekāṃ madhye
17.2.3	āyur me pāhīti daśa prāṇabhṛtaḥ purastād upadhāya
17.2.4	ṣaṭtriṃśataṃ bṛhatīḥ / mā chanda iti dvādaśa dakṣiṇataḥ / pṛthivī chanda iti dvādaśa paścāt / agnir devateti dvādaśottarataḥ
17.2.5	mūrdhāsi rāḍ iti sapta vālakhilyāḥ purastāt pratīcīḥ / yantrī rāḍ iti sapta paścāt prācīḥ
17.2.6	akṣṇayā dveṣyasya prasavāya tvopayāmāya tvā kāṭāya tvārṇavāya tvā dharṇasāya tvā draviṇāya tvā sindhave tvā samudrāya tvā sarasvate tvā viśvavyacase tvā subhūtāya tvāntarikṣāya tveti dvādaśa bhūteṣṭakāḥ
17.2.7	ṛṣabhādiś cityantaḥ
17.2.8	śvo bhūte paurvāhṇikībhyāṃ pracarya caturthīṃ citiṃ cinoti
17.2.9	āśus trivṛd agner bhāgo 'sīty etābhyām anuvākābhyāṃ yathābrāhmaṇam upadhāyāntarikṣam asy antarikṣāya tveti dve saṃyānyau
17.2.10	sahaś ca sahasyaś ceti dve ṛtavye samānatayādevate
17.2.11	ekayāstuvateti saptadaśa sṛṣṭīḥ
17.2.12	iyam eva sā yā prathamā vyaucchad iti ṣoḍaśa vyuṣṭīḥ
17.2.13	ṛṣabhādiś cityantaḥ
17.3.1	śvo bhūte paurvāhṇikībhyāṃ pracarya pañcamīṃ citiṃ cinoti
17.3.2	agne jātān pra ṇudā naḥ sapatnān iti purastād upadadhāti / sahasā jātān iti paścāt / catuścatvāriṃśa stoma iti dakṣiṇataḥ / ṣoḍaśa stoma ity uttarataḥ
17.3.3	iṣṭakāyāṃ purīṣam adhyūhya pṛthivyāḥ purīṣam asīti madhye 'gneḥ purīṣavatīm
17.3.4	evaś chando varivaś chanda iti catvāriṃśataṃ virājo daśadaśa pratidiśam akṣṇayā
17.3.5	raśmir asi kṣayāya tvā kṣayaṃ jinveti stomabhāgāḥ / saptasapta pratidiśam / avaśiṣṭā madhye
17.3.6	rājñy asi prācī dig iti pañca nāksadaḥ pratidiśam ekāṃ madhye
17.3.7	tāsu purīṣam adhyūhyāyaṃ puro harikeśa iti pañcacoḍā abhyupadadhāti / dveṣyaṃ manasā dhyāyan paścāt prācīm uttamām
17.3.8	āyos tvā sadane sādayāmīti svayamātṛṇṇām abhimṛśyāśvenopaghrāpya parameṣṭhī tvā sādayatu divaḥ pṛṣṭha ity aviduṣā brāhmaṇena saha madhye 'gner upadadhāti / suvar iti caitayā vyāhṛtyā
17.3.9	cittiṃ juhomīti svayamātṛṇṇāyāṃ hutvāpānya prothad aśva ity uttare 'ṃse vikarṇīm
17.3.10	tenānyābhir iṣṭakābhir abhyupadadhāti
17.4.1	suvar asi suvar me yaccheti hiraṇyeṣṭakām
17.4.2	dyaur aparājiteti maṇḍaleṣṭakām
17.4.3	atraikāṃ retaḥsicaṃ sthāvirasya
17.4.4	prajāpatis tvā sādayatu divaḥ pṛṣṭhe jyotiṣmatīm iti viśvajyotiṣam
17.4.5	tapaś ca tapasyaś ceti dve ṛtvye samānatayādevate
17.4.6	devānāṃ yāny asi devānāṃ devayāny asīti dve saṃyānyau
17.4.7	saṃyānyāv ṛtavye viśvajyotiṣaṃ retaḥsicaṃ hiraṇyeṣṭakāṃ maṇḍaleṣṭakāṃ vikarṇīṃ svayamātṛṇṇām ity evam anupūrvā eke samāmananti
17.4.8	āparāhṇikībhyāṃ pracaryaudumbarīḥ samidho ghṛte vāsayati
17.4.9	śvo bhūte paurvāhṇikībhyāṃ pracarya pañcamyāś citeḥ śeṣaṃ yājñasenīṃ citiṃ cinoti
17.4.10	agnir mūrdheti tisro gāyatrīḥ purastād upadadhāti / evam uttarāṇi trīṇitrīṇi / triṣṭubho dakṣiṇataḥ / jagatīḥ paścāt / anuṣṭubha uttarataḥ / bṛhatīr uṣṇihāḥ paṅktīr akṣarapaṅktīr iti viṣurūpāṇi chandāṃsi yathāvakāśam / aticchandasaṃ madhye / dvipadā antataḥ
17.4.11	anyatra sāhasrāt paśukāmasya gocitiṃ cinoti
17.4.12	sahasraṃ pādamātrīr iṣṭakāḥ
17.4.13	tāḥ prathamāyāṃ cityāṃ madhyamāyām uttamāyāṃ vopadadhyāt
17.5.1	agne gobhir na ā gahīty anuvākena pratimantraṃ punaḥpunar abhyāsam
17.5.2	indrāgnibhyāṃ tvā sayujā yujā yunajmīty aṣṭau sayujaḥ
17.5.3	rohiteṣu tvā jīmūteṣu sādayāmy aruṇeṣu tvā kṛṣṇeṣu tvā nīleṣu tvā siteṣu tvā jīmūteṣu sādayāmīti pañca jīmūtāḥ
17.5.4	ambā nāmāsīti sapta kṛttikāḥ
17.5.5	purovātasanir asīti pañca vṛṣṭisanīr anuparihāram
17.5.6	salilāya tvety aṣṭāv ādityeṣṭakāḥ
17.5.7	ṛce tvā ruce tveti pañca ghṛteṣṭakā anuparihāram
17.5.8	ādityeṣṭakābhighṛtapiṇḍān vyatiṣaktān iti vājasaneyakam
17.5.9	yaśodāṃ tveti pañca yaśodāḥ
17.5.10	bhūyaskṛd asīti pañca bhūyaskṛtaḥ
17.5.11	apsuṣad asīti pañcāgnirūpāṇi
17.5.12	pṛthivyās tvā draviṇe sādayāmīti pañca draviṇodāḥ
17.5.13	prāṇaṃ me pāhīti ṣaḍ āyuṣyāḥ
17.5.14	agne yat te paraṃ hṛn nāmety agner hṛdayam
17.5.15	yāvā ayāvā iti saptartavyāḥ
17.5.16	yā devy asīṣṭaka āyurdā upaśīvarī / sā mām upaśeṣva jāyeva patim it sadā // yā devy asīṣṭake prāṇadā apānadā vyānadāś cakṣurdā śrotradā vāgdā ātmadāḥ pṛthividā antarikṣadā dyaurdā svardāḥ kumārīdāḥ prapharvidāḥ prathamaupaśadā yuvatidā upaśīvarī / sā mām upaśeṣva jāyeva patim it sadeti ṣoḍaśopaśīvarīḥ
17.6.1	abhīṣāc cābhiṣavī cābhivayāś cordhvavayāś ca bṛhadvayāś ca savayāś ca sahvāṃś ca sahamānaś ca sahasvāṃś ca sahīyāṃś ceti daśendranāmāni
17.6.2	agninā viśvāṣāḍ iti dvāviṃśatim indratanūḥ
17.6.3	prajāpatir manasāndho 'ccheta iti trayastriṃśataṃ yajñatanūḥ
17.6.4	jyotiṣmatīṃ tvā sādayāmīti dvādaśa jyotiṣmatīḥ
17.6.5	pūrṇā paścād iti paurṇamāsīṃ purastād upadhāya kṛttikā nakṣatram iti nakṣatreṣṭakāḥ purastāt pratīcīr asaṃspṛṣṭāḥ
17.6.6	pūrvām upadhāyāparāmaparām ā viśākhābhyām
17.6.7	dakṣiṇena svayamātṛṇṇāṃ rītiṃ pratipādayati
17.6.8	yat te devā adadhur ity amāvāsyāṃ paścād upadhāyāvaśiṣṭānāṃ pūrvāṃpūrvām āpabharaṇībhyaḥ
17.6.9	uttareṇa svayamātṛṇṇāṃ rītiṃ pratipādayati
17.6.10	paurṇamāsīm antataḥ
17.6.11	ṛce tvā ruce tveti sarvāsu nakṣatreṣṭakāsv anuṣajati
17.7.1	hiraṇyagarbhaḥ samavartatāgra ity aṣṭau saritaḥ
17.7.2	viśvakarmā diśāṃ patir iti pañca hiraṇyeṣṭakāḥ pratidiśam ekāṃ madhye
17.7.3	prāṇāya tvā cakṣuṣe tveti catasraḥ svayamātṛṇṇāḥ pratidiśam
17.7.4	agna ā yāhi vītaye / agniṃ dūtaṃ vṛṇīmahe // agnināgniḥ samidhyate // agnir vṛtrāṇi jaṅghanat // agne stomaṃ manāmahe sidhram adya divispṛśam / devasya draviṇasyava iti pañcāhnāṃ rūpāṇi
17.7.5	atha vratam upadadhāti
17.7.6	prācyā tvā diśā sādayāmīti pañcātmeṣṭakāḥ pratidiśam ekāṃ madhye
17.7.7	saṃyac ca pracetāś ceti pañca vaiśvadevīr ātmani dveṣyaṃ manasā dhyāyan
17.7.8	kayā naś citra ā bhuvad ūtī sadāvṛdhaḥ sakhā / kayā śaciṣṭhayā vṛtā // kas tvā satyo madānāṃ maṃhiṣṭho matsad andhasaḥ / dṛḍhā cid āruje vasu // abhī ṣu ṇaḥ sakhīnām avitā jaritṝṇām / śataṃ bhavāsy ūtibhir iti vāmadevyam
17.8.1	dakṣiṇata ātmani
17.8.2	indro dadhīco asthabhir vṛtrāṇy apratiṣkutaḥ / vavakṣur ugro astṛta ity atharvaśiro daśātiṣaktāḥ
17.8.3	pūrvārdhe vidyate śiraso nirūhaṇam / na vidyata ity aparam
17.8.4	abhi tvā śūra nonumo 'dugdhā iva dhenavaḥ / īśānam asya jagataḥ suvar dṛśam īśānam indra tasthuṣaḥ / īśānam indra tasthuṣaḥ // na tvāvāṁ anyo divyo na pārthivaḥ / na jāto na janiṣyate aśvāyanto maghavann indra vājinaḥ / gavyantas tvā havāmaha iti rathaṃtaraṃ dakṣiṇe pakṣe 'dhyātmann apavargaḥ
17.8.5	prathamām upadhāya dvitīyām atha viśayām
17.8.6	ardham ātmany ardhaṃ pakṣe
17.8.7	tvām id dhi havāmahe sātā vājasya kāravaḥ / tvāṃ vṛtreṣv indra satpatiṃ naras tvāṃ kāṣṭhāsv arvataḥ / tvāṃ kāṣṭhāsv arvataḥ // sa tvaṃ naś citra vajrahasta dhṛṣṇuyā / maha stavāno adrivaḥ / maha stavāno adrivaḥ / gām aśvaṃ rathyam indra saṃ kira / satrā vājaṃ na jigyuṣa iti bṛhad uttare pakṣe
17.8.8	tasya rathaṃtaravatkalpaḥ
17.9.1	yajñāyajñā vo agnaye girāgirā ca dakṣase / prapra vayam amṛtaṃ jātavedasaṃ priyaṃ mitraṃ na śaṃsiṣam / priyaṃ mitraṃ na śaṃsiṣam / ūrjo napātaṃ sa hināyam asmayuḥ / dāśema havyadātaye / dāśema havyadātaye / bhuvad vājeṣv avitā bhuvad vṛdhaḥ / uta trātā tanūnām iti yajñāyajñiyaṃ pucche
17.9.2	tasya rathaṃtaravatkalpaḥ
17.9.3	tvām agne vṛṣabham ity ṛṣabham upadhāya saṃvatsarasya pratimām iti prājāpatyām
17.9.4	śatāyudhāya śatavīryāyeti pañcājyānīḥ pratidiśam ekāṃ madhye
17.9.5	indrasya vajro 'sīti catasro vajriṇīḥ pratidiśam aśmana iṣuhasta upadadhāti
17.9.6	indrasya vajro 'si vārtraghnas tanūpā naḥ pratispaśaḥ / yo na upariṣṭād aghāyur abhidāsaty etaṃ so 'śmānam ṛcchatv iti madhye pañcamīm eke samāmananti
17.9.7	pṛthivyai tvāntarikṣāya tvā dive tveti tisro lokeṣṭakāḥ
17.9.8	agnaye tvā pavamānāyāgnaye tvā pāvakāyāgnaye tvā śucaya iti tisraḥ pāvamānīḥ
17.10.1	ṛcā tvā chandasā sādayāmi vaṣaṭkāreṇa tvā chandasā sādayāmi hiṅkāreṇa tvā chandasā sādayāmi prastāvena tvā chandasā sādayāmi pratihāreṇa tvā chandasā sādayāmy udgīthena tvā chandasā sādayāmi nidhanena tvā chandasā sādayāmīti sapta cchandasyāḥ
17.10.2	ange yaśasvinn iti catasro rāṣṭrabhṛtaḥ purastād upadhāya hiraṇyeṣṭakābhiḥ sarvato mukham upadadhāti
17.10.3	gāyatrīṃ purastād upadadhātīty uktam
17.10.4	athaikeṣām / gāyatrīṃ purastād upadadhāti triṣṭubhaṃ dakṣiṇato jagatīṃ paścād anuṣṭubham uttarataḥ paṅktiṃ madhye / ity etābhiḥ sarvābhiḥ sarvato mukham upadadhāti
17.10.5	gāyatryādayo bhavanti paṅktyudayanāḥ
17.10.6	agnir mūrdhā / bhuvaḥ / janasya gopāḥ / tvāṃ citraśravastama / agne tam adyāśvam ity etā āmnātā bhavanti
17.10.7	agna ā yāhi vītaya iti caitābhiḥ sarvato mukham upadadhāti
17.10.8	lokaṃpṛṇābhir ity eke
17.10.9	atra vā vikarṇīṃ svayamātṛṇṇāṃ copadadhyāt
17.10.10	lokaṃpṛṇādiś cityantaḥ
17.10.11	agne yukṣvā hi ye tava / yukṣvā hi devahūtamān iti dvābhyāṃ saṃcitam agnim abhimṛśya vasavas tvā rudraiḥ purastāt pāntv ity etair yathāliṅgaṃ saṃcitam agnim ājyena prokṣati / madhya uttamena prāṅmukhaḥ
17.11.1	sahasrasya pramā asīti sahasreṇa hiraṇyaśalkair ūrdhvas tiṣṭhan pratidiśam agniṃ prokṣati dvābhyāṃdvābhyāṃ śatābhyām / madhya uttamābhyāṃ prāṅmukhaḥ
17.11.2	imā me agna iṣṭakā dhenavaḥ santv itīṣṭakā dhenūr yajamānaḥ kurute
17.11.3	aiḍikyā cityādhvaryur agnim abhimṛśya śatarudrīyaṃ juhoti jartilayavāgvā gavīdhukayavāgvā vā jartilair gavīdhukasaktubhiḥ kusayasarpiṣājākṣīreṇa mṛgīkṣīreṇa vārkaparṇenodaṅ tiṣṭhan / uttarasya pakṣasyottarāparasyāṃ sraktyāṃ vikarṇyāṃ svayamātṛṇṇāyām anuparicāraṃ vā
17.11.4	namas te rudra manyava ity etān anuvākāṃs traidhaṃ vibhajyāpi vā prathamād upakramya namas takṣabhya iti jānudaghne dhārayamāṇo rathakārebhyaś ca va ity upakramya namaḥ svāyudhāyeti nābhidaghne śeṣeṇa prāg avatānebhya āsyadaghne hutvā sahasrāṇi sahasraśa iti daśāvatānān hutvānvārohāñ juhoti
17.11.5	namo rudrebhyo ye pṛthivyām iti jānudaghne dhārayamāṇo namo rudrebhyo ye 'ntarikṣa iti nābhidaghne namo rudrebhyo ye divīty āsyadaghne hutvaitān eva yajamānaṃ vācayitvaitān eva viparītān pratyavarohān hutvā saṃcare paśūnām arkaparṇam udasyati
17.11.6	yaṃ dviṣyāt tasya saṃcare yasya rudraḥ prajāṃ paśūn vābhimanyetodaṅ paretya rudrāñ japaṃś cared ity ayajñasaṃyuktaḥ kalpaḥ
17.12.1	yo rudro agnāv iti raudraṃ gāvīdhukaṃ carum
17.12.2	etena yajuṣā yasyām iṣṭakāyāṃ śatarudrīyaṃ juhoti tasyāṃ pratiṣṭhāpayati
17.12.3	tisṛdhanvam ayācitaṃ yajamāno brāhmaṇāya dattvā yat te rudra puro dhanur ity etair yathāliṅgam upatiṣṭhate
17.12.4	udakumbham ādāyādhvaryur aśmann ūrjam iti triḥ pradakṣiṇam agniṃ pariṣiñcan paryeti
17.12.5	nidhāya kumbham aśmaṃs te kṣud amuṃ te śug ṛcchatu yaṃ dviṣma iti trir apariṣiñcan pratiparyeti
17.12.6	yady abhicared idam aham amuṣyāmuṣyāyaṇasyāyuḥ prakṣiṇomīti dakṣiṇasyām uttarasyāṃ vā sraktyāṃ kumbhaṃ prakṣiṇuyāt
17.12.7	avakā vetasaśākhāṃ maṇḍūkaṃ ca dīrghavaṃśe prabadhya samudrasya tvāvākayeti saptabhir aṣṭābhir vāgniṃ vikarṣati
17.12.8	vikarṣann evānugamayitvā maṇḍūkasya prāṇān sarvān saṃlobhyotkara udasyati
17.12.9	yaṃ dviṣyāt tam etair upaspṛśet
17.12.10	pṛṣṭhair upatiṣṭhate / gāyatreṇa purastāt / bṛhadrathaṃtarābhyāṃ pakṣau / ṛtusthāyajñāyajñiyena puccham / dakṣiṇasyāṃ śroṇyāṃ vāravantīyena / uttarasyāṃ vāmadevyena
17.12.11	apipakṣe prajāpateḥ sāmānṛcaṃ gāyati
17.12.12	pitā mātariśveti saṃcitokthyena hotānuśaṃsati
17.12.13	hotary akāmayamāne 'dhvaryuḥ stutaśastrayor dohe yajamānaṃ vācayati
17.12.14	stutasya stutam asīty atra pravargyam udvāsayati
17.13.1	juhvāṃ pañcagṛhītaṃ gṛhītvā svayaṃ kṛṇvāna iti dve
17.13.2	atisargaṃ dadato mānavāyarjuṃ panthām anupaśyamānāḥ / ajuṣanta maruto yajñam etaṃ vṛṣṭiṃ devānām amṛtaṃ svarvidam // āvartamāno bhuvanasya madhye prajā vikurvañ janayan virūpāḥ / saṃvatsaraḥ parameṣṭhī dhṛtavrato yajñaṃ naḥ pātu rajasaḥ purastāt // prajāṃ dadātu parivatasaro no dhātā dadātu sumanasyamānaḥ / bahvīḥ sākaṃ bahudhā viśvarūpā ekavratā mām abhisaṃviśantv iti pañcānvārohān hutvāparaṃ pañcagṛhītaṃ gṛhītvā kārṣṇī upānahāv upamuñcate / ekāṃ vā
17.13.3	cite tveti dakṣiṇām / anucite tvety uttarām
17.13.4	evaṃ yajamānaḥ
17.13.5	apām idaṃ nyayanam / namas te harase śociṣa iti dvābhyām agnim adhirohati / pṛthivīm ākramiṣam ity etair yajamānaḥ
17.13.6	nṛṣade vaḍ iti pañcabhir uttaravedivad agniṃ svayamātṛṇṇāṃ vā vyāghārya ye devā devānām iti dvābhyām anuparicāraṃ dadhnā madhumiśreṇa darbhagrumuṣṭināgniṃ vyavokṣya kūrmapṛṣantaṃ kṛtvā prāṇadā apānadā iti pratyavaruhyāgnis tigmeneti dvābhyām agnaye 'nīkavata ekām āhutiṃ hutvā
17.14.1	ṣoḍaśagṛhītena srucaṃ pūrayitvā vaiśvakarmaṇāni juhoti
17.14.2	ya imā viśvā bhuvanāni juhvat / cakṣuṣaḥ pitā manasā hi dhīra iti nānāsūktābhyāṃ dve āhutī
17.14.3	yaṃ kāmayeta ciraṃ pāpmano nirmucyetety ekaikaṃ tasyety uktam
17.14.4	yady enam udake bhīr vinded udakāñjalim ādāya samudrāya vayunāyety apsu juhuyād ity ayajñasaṃyuktaḥ kalpaḥ
17.14.5	ud enam uttarāṃ nayety audumbarīḥ samidho ghṛtoṣitās tisṛbhis tisra ādhāya paśubandhavad agniṃ praṇayati
17.14.6	ud u tvā viśve devā ity agnim udyamya pañca diśo daivīr iti pañcabhir haraty āgnīdhrāt
17.14.7	āśuḥ śiśāna iti dakṣiṇato brahmā daśarcenānveti / maitrāvaruṇaḥ pratiprasthātā vā
17.14.8	yaṃ kāmayeta rāṣṭraṃ syād iti tam etena saṃnahyānviyāt / saṃgrāme saṃyatte hotavyam / taijano māndhuko vedhmo bhavatīty ayajñasaṃyuktaḥ kalpaḥ
17.14.9	vimāna eṣa divo madhya āsta iti dvābhyām āgnīdhre 'śmānaṃ nidhāyendraṃ viśvā avīvṛdhann iti catasṛbhir ā pucchād gatvā
17.15.1	prācīm anu pradiśam iti pañcabhir agnim adhiruhya naktoṣāsāgne sahasarākṣeti dvābhyāṃ saṃhitābhyāṃ dadhnaḥ pūrṇām audumbarīṃ svayamātṛṇṇāyāṃ juhoti
17.15.2	naktoṣāseti kṛṣṇāyai śvetavatsāyai payasā juhoti
17.15.3	payasā vyāghārayatīty eke
17.15.4	ūrṇāvantaṃ prathamaḥ sīda yonim iti hotur abhijñāya paśukān saṃbhārān nyupya suparṇo 'si garutmān iti tisṛbhiḥ svayamātṛṇṇāyām agniṃ pratiṣṭhāpya preddho agne dīdihi puro na ity audumbarīṃ samidham ādadhāti
17.15.5	vidhema te parame janmann agna iti vaikaṅkatīm
17.15.6	tāṃ savitur vareṇyasya citrām iti śamīmayīm
17.15.7	cittiṃ juhomi / agne tam adyāśvam iti dve āhutī hutvā dvādaśagṛhītena srucaṃ pūrayitvā sapta te agne samidhaḥ sapta jihvā iti saptavatyā pūrṇāhutiṃ juhoti
17.15.8	tāṃ juhvad iha so 'stv iti digbhyo 'gniṃ manasā dhyāyati
17.16.1	ā vediprokṣāt kṛtvā vaiśvānarasya tantraṃ prakramayati
17.16.2	vedaṃ kṛtvāgniṃ paristīrya pāṇiprakṣālanādi karma pratipadyate
17.16.3	yathārthaṃ pātrayogaḥ
17.16.4	nirvapaṇakāle vaiśvānaraṃ dvādaśakapālaṃ nirupya sapta mārutān saptakapālān nirvapati
17.16.5	tūṣṇīm upacaritā bhavanti
17.16.6	saṃpraiṣakāle patnīvarjaṃ saṃpreṣyati
17.16.7	ājyagrahaṇakāle dhruvāyām eva gṛhṇāti
17.16.8	prokṣaṇīnām abhimantraṇādi karma pratipadyate
17.16.9	staraṇakāle 'pareṇāgniṃ barhiḥ stīrtvā dhruvāṃ sruvaṃ ca sādayati
17.16.10	etāv asadatām iti mantraṃ saṃnamati
17.16.11	vedaṃ nidhāya sāmidhenībhyaḥ pratipadyate
17.16.12	na saṃpreṣyati na saṃmārṣṭi na prayājān yajati
17.16.13	ājyabhāgābhyāṃ pracarya juhvām upastīrya kṛtsnaṃ vaiśvānaram avadāya dvir abhighāryoccair vaiśvānarasyāśrāvayati
17.16.14	upāṃśu mārutān sarvahutāñ juhoti
17.16.15	īdṛṅ cānyādṛṅ ceti saptabhir gaṇair āsīno hastena gaṇena gaṇam anudrutya mārutāñ juhoti
17.16.16	madhye 'raṇye'nuvākyena gaṇenagaṇena juhotīty eke
17.16.17	mārutaiḥ sarvato vaiśvānaraṃ paricinotīty eke
17.16.18	svatavāṃś ca praghāsī ca sāṃtapanaś ca gṛhamedhī ca krīḍī ca sākī corjiṣī cety eṣa ṣaṣṭha āmnātaḥ
17.16.19	mitāsaś ca saṃmitāsaś ca na ti sarvatrānuṣajati
17.17.1	yadi kāmayeta kṣatraṃ viśa ojīyaḥ syād iti grāme'nuvākyasya trīṇi catvāri vā padāny anudrutyāraṇye'nuvākyam anudrutya grāme'nuvākyasya śeṣeṇa juhuyāt
17.17.2	evam āditas tribhir gaṇair hutvāraṇye'nuvākyena juhuyāt
17.17.3	yathā pūrvair evaṃ tribhir uttarair gaṇaiḥ
17.17.4	yadi kāmayeta viṭ kṣatrād ojīyasī syād iti yathāsamāmnātam āditas tribhir gaṇair hutvāraṇye'nuvākyasya ṣaṭsu padāntarāleṣu ṣaḍ gaṇān opyāraṇye'nuvākyena juhuyāt
17.17.5	yathā pūrvair evaṃ tribhir uttarir gaṇaiḥ
17.17.6	na saṃpreṣyati na saṃmārṣṭi nānūyājān yajati
17.17.7	yaṃ kāmayeta kṣatreṇāsya kṣatraṃ hanyāt pra svād āyatanāc cyaveteti tasyāraṇye'nuvākyenāgniṣṭhaṃ rathavāhanaṃ vā vyaṅgayed ity ayajñasaṃyuktaḥ kalpaḥ
17.17.8	agnāviṣṇū sajoṣaseti caturgṛhītaṃ hutvaudumbarīṃ srucaṃ vyāyāmamātrīṃ mṛdā pradigdhāṃ paścādāsecanavatīṃ ghṛtasya pūrayitvā vājaś ca me prasavaś ca ma iti saṃtatāṃ vasordhārāṃ juhoty ā mantrasamāpanāt
17.17.9	yaṃ kāmayeta prāṇān asyānnādyaṃ vichindyām iti vigrāhaṃ tasyety uktam
17.17.10	yad ājyam ucchiṣyeta tasmin brahmaudanaṃ paktvā caturo brāhmaṇān bhojayet / catuḥśarāvaṃ vaudanaṃ paktvā tad vyañjanaṃ bhojayet
17.17.11	prāśitavadbhyaś catasro dhenūr dadyāt
17.17.12	samudrād ūrmir iti tisraḥ
17.18.1	tridhā hitaṃ paṇibhir guhyamānaṃ gavi devāso ghṛtam anvavindan / indra ekaṃ sūrya ekaṃ jajāna venād ekaṃ svadhayā niṣṭatakṣuḥ // etā arṣanti hṛdyāt samudrāc chatavrajā ripuṇā nāvacakṣe / ghṛtasya dhārā abhi cākaśīmi hiraṇyayo vetaso madhya āsām // samyak sravanti sarito na dhenā antar hṛdā manasā pūyamānāḥ / ete arṣanty ūrmayo ghṛtasya mṛgā iva kṣipaṇorīṣamāṇāḥ // sindhor iva prādhvane śūghanāso vātapramiyaḥ patayanti yahvāḥ / ghṛtasya dhārā aruṣo na vājī kāṣṭhā bhindann ūrmibhiḥ pinvamānaḥ // abhi pravanta samaneva yoṣāḥ kalpāṇyaḥ smayamānāso agnim / ghṛtasya dhārāḥ samidho nasanta tā juṣāṇo haryati jātavedāḥ // kanyā iva vahatum etavā u añjy añjānā abhi cākaśīmi / yatra somaḥ sūyate yatra yajño ghṛtasya dhārā abhi tat pavante // abhyarṣata suṣṭutiṃ gavyam ājim asmāsu bhadrā draviṇāni dhatta / imaṃ yajñaṃ nayata devatā no ghṛtasya dhārā madhumat pavante // dhāman te viśvaṃ bhuvanam adhiśritam antaḥ samudre hṛdy antar āyuṣi / apām anīke samithe ya ābhṛtas tam aśyāma madhumantaṃ ta ūrmim iti hutāṃ hūyamānāṃ vā yajamāno 'numantrayate
17.19.1	vājaprasavīyaṃ juhoti
17.19.2	sapta grāmyā oṣadhayaḥ saptāraṇyāḥ
17.19.3	pṛthagannāni dravīkṛtyaudumbareṇa sruveṇa vājasyemaṃ prasavaḥ suṣuva iti grāmyā hutvāraṇyā juhoti
17.19.4	hutvāhutvā pātryāṃ saṃpātam avanayati
17.19.5	dakṣiṇaṃ praty apipakṣam audumbarīm āsandīṃ pratiṣṭhāpya tasyāṃ kṛṣṇājinaṃ prācīnagrīvam uttaralomāstīrya tasminn āsīnaṃ yajamānam agnim anvārabdhaṃ saṃpātair abhiṣiñcati
17.19.6	vyāghracarmaṇi rājanyam / bastājine vaiśyam / kṛṣṇājine brahmavarcasakāmam
17.19.7	bastājine puṣṭikāmam ity eke
17.19.8	devasya tvety anudrutyāgnes tvā sāmrājyenābhiṣiñcāmīti brāhmaṇam / indrasyeti rājanyam / bṛhaspater iti vaiśyam
17.19.9	rājanyavaiśyayor mantraviparyāsam eke samāmananti
17.19.10	prāṅmukham āsīnaṃ pratyaṅmukhas tiṣṭhañ śīrṣato 'bhiṣicyā mukhād anvavasrāvayati
17.19.11	tad āhur hotavyam eva nahi suṣuvāṇaḥ kaṃcana pratyavarohatīti
17.19.12	naktoṣāseti kṛṣṇāyai śvetavatsāyai payasā hutvā ṣaḍbhiḥ paryāyair dvādaśa rāṣṭrabhṛto juhoti
17.20.1	ṛtāṣāḍ ṛtadhāmeti paryāyam anudrutya tasmai svāheti prathamām āhutiṃ juhoti / tābhyaḥ svāhety uttarām
17.20.2	evam itarān paryāyān vibhajati
17.20.3	bhuvanasya pata iti paryāyāṇāṃ saptamy āhutīnāṃ trayodaśī
17.20.4	etena vyākhyātam
17.20.5	bhuvanasya pata iti rathamukhe pañcāhutīr juhoti / daśa vā
17.20.6	upary āhavanīye rathaśiro dhāryamāṇam abhijuhotīty eke
17.20.7	abhihutam udyamyādhvaryor āvasathaṃ haranti
17.20.8	anunayanti trīn aśvān / caturo vā
17.20.9	tān sarathān adhvaryave dadāti
17.20.10	vaḍabā ity ekeṣām / vaḍabe ity ekeṣām
17.20.11	samudro 'si nabhasvān ity añjalinā trīṇi vātanāmāni juhoti
17.20.12	na hy etasyāvadānam astīti vijñāyate
17.20.13	kṛṣṇājinapuṭena vātaṃ juhotīty eke
17.20.14	agna udadhe yā ta iṣur yuvā nāmeti pañcājyāhutīr hutvā samīcī nāmāsi prācī dig iti dadhnā madhumiśreṇa ṣaṭ sarpāhutīr anuparicāram
17.20.15	hetayo nāma stheti ṣaṇ mahāhutīr yathā sarpāhutīḥ
17.20.16	suvar na gharma svāheti pañcārkāhutīḥ
17.20.17	yās te agne sūrye ruca iti tisro rucaḥ
17.20.18	vedyāstaraṇādi saumikaṃ karma pratipadyate
17.20.19	yat prāg dhiṣṇiyanivapanāt tat kṛtvā
17.21.1	mamāgne varco vihaveṣv astv ity anuvākena pratimantram iṣṭakābhir dhiṣṇiyāṃś cinoti
17.21.2	aśmanavamā āgnīdhrīya upadadhāti
17.21.3	dvādaśa ṣoḍaśaikaviṃśatiṃ caturviṃśatiṃ vā hotrīye / ekādaśa brāhmaṇācchaṃsīye / ṣaṇ mārjālīye
17.21.4	aṣṭāvaṣṭāv anyeṣu dhiṣṇiyeṣūpadadhātīti vijñāyate
17.21.5	caturaśrāḥ parimaṇḍalā vā dhiṣṇiyāḥ
17.21.6	teṣāṃ yāvatya iṣṭakās tāvatīḥ śarkarāḥ pariśritāḥ
17.21.7	tava śriye vyajihīta parvato gavāṃ gotram udasṛjo yad aṅgiraḥ / indreṇa yujā tamasā parīvṛtaṃ bṛhaspate nir apām aubjo arṇavam // bṛhaspate ati yad aryo arhāt // bṛhaspatiḥ samajayad vasūni maho vrajān gomato deva eṣaḥ / apaḥ siṣāsant suvar apratīto bṛhaspatir hanty amitram arkair iti tisro brahmasadane
17.21.8	yamo dādhāra pṛthivīṃ yamo viśvam idaṃ jagat / yamāya sarvam it tasthe yat prāṇad vāyur akṣitam // yathā pañca yathā ṣaḍ yathā pañcadaśarṣayaḥ / yamaṃ yo vidyāt sa brūyād yathaika ṛṣir vijānate // trikadrukebhiḥ patati ṣaḍ urvīr ekam id bṛhat / gāyatrī triṣṭup chandāṃsi sarvā tā yama āhiteti tisro mārjālīye
17.22.1	mṛḍā no rudrota no mayas kṛdhi // aśyāma te sumatiṃ devayajyayā kṣayadvīrasya tava rudra mīḍhvaḥ / sumnāyann id vaśo asmākam ā carāriṣṭavīrā juhavāma te haviḥ // tveṣaṃ vayaṃ rudraṃ yajñasādhanaṃ vaṅkuṃ kavim avase ni hvayāmahe / āre asmad amatiṃ heḍo asyatu sumatim id vayam asyā vṛṇīmaha iti tisraś cātvāle
17.22.2	havyaṃ prīṇīhi havyaṃ śrīṇīhi havyaṃ paca havyaṃ śrapaya havyam asi havyāya tvā havyebhyas tvā havye sīdety aṣṭau śāmitre
17.22.3	ava te heḍaḥ / ud uttamam / tat tvā yāmīti tisro 'vabhṛthe
17.22.4	tāsu pracaranti
17.22.5	khaṇḍāḥ kṛṣṇā lakṣmaṇāś cotkara udasyati
17.22.6	avaśiṣṭāś ca bhittvā yat prāg yūpasaṃmānāt tat kṛtvaikayūpam ekādaśa vā yūpān saṃminoti
17.22.7	teṣāṃ pūrvedyur agniṣṭham / atraivetarān / śvo vā
17.22.8	ekayūpe vaikādaśinān upākaroti
17.22.9	agnīṣomīyasya paśupuroḍāśam aṣṭau devasuvāṃ havīṃṣy anunirvapati
17.22.10	samānaṃ tu sviṣṭakṛdiḍam
17.23.1	purastāt prātaranuvākād agniṃ yunajmīti tisṛbhir abhimṛśann agniṃ yunakti
17.23.2	yady enaṃ pūrvo bhrātṛvyo 'bhīva syād aṣṭau gāyatrīḥ purastād bahiṣpavamānād upadadhyāt / ekādaśa triṣṭubhaḥ purastān mādhyaṃdināt / dvādaśa jagatīḥ purastād ārbhavāt
17.23.3	yadi vāpara etad viparītam / upariṣṭāt pavamānebhya upadhīyante
17.23.4	paśukāla āgneyaṃ savanīyaṃ paśum upākaroti / aikādaśinān vā
17.23.5	dakṣiṇākāle hiraṇyapātraṃ madhoḥ pūrṇaṃ śatamānasya kṛtaṃ citraṃ devānām ity avekṣyāśvenāvaghrāpya brahmaṇe dadāti
17.23.6	adhvaryave kalpāṇīr dakṣiṇā dadāti
17.23.7	yady asyāgniṃ cinoti yajñāyajñīyasya stotra ekayāprastutaṃ bhavati
17.23.8	atha namas te astu mā mā hiṃsīr iti dvābhyām agnim abhimṛśyaikādaśa samiṣṭayajūṃṣi juhoti
17.23.9	navādhvarikāṇi hutveṣṭo yajño bhṛgubhir iti daśamaikādaśe juhoti
17.23.10	anūbandhyāvapāyāṃ hutāyām audumbarīṃ srucaṃ ghṛtasya pūrayitvemaṃ stanam ūrjasvantaṃ dhayāpām ity agner vimokaṃ juhoti
17.23.11	hute saktuhome yad ākūtād iti daśākūtīr hutvā pratyavaruhya punar manaḥ punar āyur āgāt punaḥ prāṇaḥ punar ākūtam āgāt / vaiśvānaro raśmibhir vāvṛdhāno 'ntas tiṣṭhatv amṛtasya gopā ity upatiṣṭhate
17.23.12	ye 'gnayaḥ purīṣyā iti prayāsyann āptibhir agniṃ yajamāna upatiṣṭhate
17.24.1	upa tvāgne divediva iti tisṛbhir anyeṣām agnīn dṛṣṭvāgniṃ citvā sautrāmaṇyā yajeta / maitrāvaruṇyā cāmikṣayā
17.24.2	saṃvatsaraṃ na kaṃcana pratyavarohen na ca rāmām upeyāt / na pakṣiṇo 'śnīyāt
17.24.3	yāvajjīvaṃ ca mastiṣkasya nāśnīyān na ca varṣati dhāvet
17.24.4	yadi dhāved upāvarteta
17.24.5	na dvitīyaṃ citvānyasya striyam upeyāt / na tṛtīyaṃ citvā kāṃcana / bhāryāṃ vopeyāt
17.24.6	agniṃ citvaitasmin saṃvatsare yo nardhnuyāt sa kratum āharamāṇa ekacitīkaṃ cinvīta
17.24.7	salilāya tvety aṣṭau nānāmantrā uttaravedyām upadadhyāt / yathārthaṃ lokaṃpṛṇā atha purīṣam
17.24.8	atha yo na pratitiṣṭhet sa kratum āharamāṇa ekacitīkam eva cinvīta
17.24.9	saṃyac ca pracetāś ceti pañca nānāmantrā uttaravedyām upadadhyāt / yathārthaṃ lokaṃpṛṇā atha purīṣam
17.24.10	viparītau kāmāv eke samāmananti
17.24.11	punaścitis triṣv artheṣu śrūyate / śravaṇārthe samṛddhyarthe saṃtānārthe vā
17.24.12	śravaṇārthāṃ vyākhyāsyāmaḥ
17.24.13	yadīṣṭyā yadi paśunā yadi somena yajeta yo 'sya purāgnis tam anvavasāya yajeta
17.24.14	api vā yenarṣaya ity aṣṭau nānāmantrā uttaravedyām upadadhyāt / yathārthaṃ lokaṃpṛṇā atha purīṣam
17.25.1	api vottaravedyām upary agnau dhāryamāṇe prajāpatis tvā sādayatu tayā devatayāṅgirasvad dhruvā sīdety uttaravedim abhimṛśet
17.25.2	api vā tisraḥ svayamātṛṇṇāḥ
17.25.3	tāsām upadhānakalpaḥ
17.25.4	svayamātṛṇṇā sāmapurīṣam / evaṃ vihitā dvitīyā / apurīṣā tṛtīyā
17.25.5	api vā tisraḥ svayamātṛṇṇās tisraś ca viśvajyotiṣaḥ
17.25.6	tāsām upadhānakalpaḥ
17.25.7	svayamātṛṇṇā sāmapurīṣam atha viśvajyotiḥ / evaṃ vihitā dvitīyā / tṛtīyasyāṃ tu viśvajyotiḥ prathamātha svayamātṛṇṇātha sāmapurīṣam
17.25.8	api vāṣṭau lokaṃpṛṇāḥ purīṣam / ekādaśa lokaṃpṛṇāḥ purīṣam / dvādaśa lokaṃpṛṇāḥ purīṣam
17.25.9	agniṃ citvā yaḥ somena yajeta sa etā ekatriṃśataṃ lokaṃpṛṇā uttaravedyām upadhāya yajeta
17.25.10	samṛddhyarthāyāṃ tu dvitīyaṃ cinvāno dvitīyasyāṃ citau yenarṣaya ity aṣṭau nānāmantrā uttaravedyām upadadhyāt / aṣṭau ca lokaṃpṛṇā atha purīṣam
17.25.11	śvo bhūta etāś caiva nānāmantrā ekādaśa ca lokaṃpṛṇā atha purīṣam
17.25.12	śvo bhūta etāś caiva nānāmantrā dvādaśa ca lokaṃpṛṇā atha purīṣam
17.25.13	saṃtānārthāyāṃ tu tṛtīyaṃ cinvānas tṛtīyasyāṃ citau yenarṣaya ity aṣṭau nānāmantrā uttaravedyām upadadhyāt / yathārthaṃ lokaṃpṛṇā atha purīṣam
17.26.1	atho khalv āhur na cetavyeti / rudro vā eṣa yad agnir ity uktam
17.26.2	chandaścitam iti kāmyāḥ / te śulbeṣv anukrāntāḥ
17.26.3	tāpaścite 'gnau saṃvatsaraṃ dīkṣāḥ / saṃvatsaram upasadaḥ
17.26.4	purastād upasadām āgneyam aṣṭākapālam iti pañca caturaścaturo māsān ekaikenopasanmantreṇa juhoti
17.26.5	anūpasadam agniṃ cinoti
17.26.6	dvaudvau māsāv ekaikā citiḥ / catura uttamā
17.26.7	catustanaṃ tristanaṃ dvistanam ekastanam iti trīṃstrīn māsān vratāni
17.26.8	ṛṣīṇām āgneyena saṃvatsaram upadhāna āste
17.26.9	vijñāyata etad vā ṛṣīṇām āgneyaṃ yad yājñasenī citir iti
17.26.10	yāni vā daśatayīṣv āgneyāni sūktāni syus tair upadadhyāt
17.26.11	sūktaparimāṇā nānāmantrā iṣṭakāḥ / yathārthaṃ lokaṃpṛṇā atha purīṣam
17.26.12	tṛtīye saṃvatsare 'bhijitā viśvajitā vā yajeta
17.26.13	sarvavedasaṃ dadāti
17.26.14	udavasāya rohiṇīṃ vatsacchavīṃ sakarṇapucchāvacchātāṃ sakhurāṃ sakhurikāṃ vā bahirlomaḥ paridhāyoṣṇīṣeṇa pradakṣiṇaṃ śiro veṣṭayitvaudumbaraṃ camasam ādatte / audumbarīṃ cābhrīṃ vaiṇavīṃ vā kalmāṣīṃ pūrvavat pramāṇām
17.26.15	araṇyaudumbare tisro rātrīr vasato mūlaphalabhakṣau / khanitreṇa vā jīvataḥ / mūlaṃ parikhāyaitasmin pātre 'vadhāyānyo'nyam apy ādadataḥ patnī yajamānaś ca
17.26.16	na mṛnmayena pibataḥ
17.26.17	samūhakena khanātakena vā yajamāno bhakṣam iccheta / upavīkṣāyeṇopavikṛntena vā patnīty eke
17.26.18	niṣāde tisro rātrīr vasataḥ / vaiśye tisraḥ / rājanye tisraḥ / brāhmaṇe vā tisrastisraḥ
17.26.19	saṃvatsaraṃ na yācet / na ca dīyamānaṃ pratyācakṣīta
17.26.20	na cet saṃvatsaraṃ dvādaśāhaṃ dvādaśāham
18.1.1	śaradi vājapeyena yajeta brāhmaṇo rājanyo varddhikāmaḥ
18.1.2	nityavad eke samāmananti
18.1.3	prajāpatim āpnoti
18.1.4	tasya ṣoḍaśivatkalpaḥ
18.1.5	sarvaḥ saptadaśo bhavati
18.1.6	saptadaśa dīkṣāḥ / tisra upasadaḥ / ekaviṃśīṃ prasutaḥ
18.1.7	trayodaśa vā dīkṣāḥ / tisra upasadaḥ / saptadaśīṃ prasutaḥ
18.1.8	saptadaśāratnir bailvo yūpaḥ khādiro vā tūparaś caturaśro godhūmapiṣṭacaṣālo godhūmakalāpī vā
18.1.9	yat prāg upasadbhyas tasmin kṛte pratiprasthātā surāyāḥ kalpena surāṃ saṃdadhāti
18.1.10	parisrud bhavati
18.1.11	kharakāle pratiprasthātā dakṣiṇasya havirdhānasyādhastāt paścād akṣaṃ surāgrahārthaṃ dvitīyaṃ kharaṃ karoti
18.1.12	raśanākāle saptadaśabhir vāsobhir yūpaṃ veṣṭayati
18.1.13	pātrasaṃsādanakāle aindram atigrāhyapātraṃ prayujya tatsamīpe pañcaindrāṇy atigrāhyapātrāṇi prayunakti
18.1.14	teṣāṃ pūrveṇa kalpo vyākhyātaḥ
18.1.15	ṣoḍaśipātraṃ prayujya tatsamīpe saptadaśa prājāpatyāṇi somagrahapātrāṇi prayunakti
18.1.16	teṣāṃ ṣoḍaśipātravatkalpaḥ
18.1.17	aparasmin khare pratiprasthātā saptadaśopayāmān mṛnmayāni surāgrahapātrāṇi prayunakti
18.2.1	grahakāla aindram atigrāhyaṃ gṛhītvopayāmagṛhīto 'si nṛṣadaṃ tveti pañcaindrān atigrāhyān gṛhṇāti
18.2.2	teṣāṃ pūrvavatkalpaḥ
18.2.3	ṣoḍaśinaṃ gṛhītvāyā viṣṭhā janayan karvarāṇīti saptadaśa prājāpatyān somagrahān gṛhṇāti
18.2.4	teṣāṃ pūrvavatkalpaḥ
18.2.5	kuvid aṅgety aparasmin khare pratiprasthātā saptadaśabhir upayāmaiḥ surāgrahān gṛhṇāti
18.2.6	viparīte grahaṇyāv eke samāmananti
18.2.7	vyatiṣaṅgaṃ somagrahaiḥ surāgrahān gṛhṇāti
18.2.8	pūrvo 'dhvaryur gṛhṇāti / jaghanyaḥ pratiprasthātā
18.2.9	puro 'kṣaṃ somagrahān sādayati / paścād akṣaṃ surāgrahān
18.2.10	deva savitaḥ pra suveti savanādausavanādau juhoti / karmaṇaḥkarmaṇo vā purastāt
18.2.11	hiraṇyamālina ṛtvijaḥ sutye 'hani pracaranti
18.2.12	paśukāle trīn kratupaśūn upākṛtya mārutīṃ vaśām upākaroti / sārasvatīṃ ca meṣīm apannadatīm
18.2.13	sārasvataṃ meṣam upākṛtya saptadaśa prājāpatyān paśūn upākaroti śyāmāṃs tūparān ekarūpān
18.2.14	paryagnikṛtānāṃ sārasvatyantān pūrvān ālabhante
18.2.15	sārasvataprabhṛtīn uttarān dhārayanti
18.2.16	pratipaśu barhiṣīty uktam
18.2.17	prāṅ māhendrāt kṛtvā mādhyaṃdinīyān vā puroḍāśān nirupya sārasvatasya paśupuroḍāśaṃ nirupya bārhaspatyaṃ naivāraṃ saptadaśaśarāvaṃ caruṃ nirvapati / dvādaśa mantreṇa / tūṣṇīm itarāṇi
18.2.18	payasi śrapayati
18.2.19	dākṣiṇau homau hutvā
18.3.1	indrasya vajro 'sīti ratham upāvahṛtyāpsv antar ity aśvān apsu snāpayanti
18.3.2	apāṃ napād iti rarāṭāni pratimārṣṭi
18.3.3	vāyur vā tvā manur vā tveti praṣṭivāhinaṃ rathaṃ yunakti / tūṣṇīm itarān ṣoḍaśa rathān
18.3.4	dakṣiṇākāle saptadaśa rathān dadāti / saptadaśānāṃsi saptadaśāśvān saptadaśa hastinaḥ saptadaśa niṣkān saptadaśa dāsyaḥ saptadaśājāḥ saptadaśāvīḥ saptadaśa vāsāṃsi saptadaśa gavāṃ śatāni
18.3.5	athaikeṣām / saptadaśa gavāṃ śatāni dadāti / saptadaśānāṃsi yuktāni saptadaśāśvarathān saptadaśa hastinaḥ saptadaśa niṣkān saptadaśa dāsyaḥ saptadaśa dundubhīn
18.3.6	eṣa āpto vājapeyaḥ
18.3.7	atha kuruvājapeyaḥ
18.3.8	vayasovayasaḥ saptadaśa saptadaśāni dadāti
18.3.9	ekahāyanaprabhṛty ā pañcahāyanebhyo vayāṃsi
18.3.10	anudiṣṭāsu dakṣiṇāsu yajuryuktam adhvaryave dadāti
18.3.11	śeṣaḥ sādhāraṇaḥ
18.3.12	agreṇāhavanīyam udīcaḥ prāco vā rathān avasthāpayanti
18.3.13	teṣāṃ dakṣiṇo yajuryuktaḥ
18.3.14	agreṇāgnīdhraṃ rājaputro 'vasthāya saptadaśa pravyādhān iṣum asyati
18.3.15	yatra jaghanyaṃ nipatati tatraudumbarīṃ kāṣṭhāṃ lakṣaṇaṃ minoti
18.4.1	prāṅ māhendrāt kṛtvā naivāre sarpir ānīya cātvāle 'vadadhāti
18.4.2	taṃ rājaputro gopāyati
18.4.3	cātvāle rathākṣākṛti kāṣṭhaṃ nikhāya tasminn audumbaraṃ rathacakraṃ saptadaśāraṃ pratimuñcati
18.4.4	uttarasyāṃ vediśroṇyāṃ saptadaśa dundubhīn prabadhnanti
18.4.5	viṣṇoḥ kramo 'sīti rathaṃ yajamāno 'bhyaiti
18.4.6	aṅkau nyaṅkāv iti rathacakre abhimṛśati / pakṣasī vā
18.4.7	indrāya vācaṃ vadateti dundubhīn saṃhrādayanti
18.4.8	devasyāhaṃ savituḥ prasave bṛhaspatinā vājajitā vājaṃ jeṣam ity audumbaraṃ rathacakraṃ brahmārohati
18.4.9	tam āha vājināṃ sāma gāyeti
18.4.10	tasya cakraṃ triḥ pradakṣiṇam āvartayati
18.4.11	vartamāne brahmā gāyati
18.4.12	devasyāhaṃ savituḥ prasave bṛhaspatinā vājajitā varṣiṣṭhaṃ nākaṃ ruheyam iti yajuryuktaṃ yajamāna ārohati
18.4.13	vājasṛta itarān rathān
18.4.14	vājino vājajito vājaṃ sariṣyanto vājaṃ jeṣyanto bṛhaspater bhāgam ava jighrateti naivāram aśvau dhuryāv avaghrāpayati / sarvān vā
18.4.15	bṛhaspater bhāge ni mṛḍḍhvam iti praprotheṣu ca lepān nimārṣṭi
18.4.16	aśvājanīty aśvājanīm ādāyādhvaryur yajuryuktam adhiruhyārvāsi saptir asīti tayāśvān samavakṣiṇoti
18.4.17	anabhyāsādayanta itare rathāḥ paścād anuyānti
18.4.18	vājino vājaṃ dhāvateti catasṛbhir dhāvato 'numantrayate
18.4.19	agnir ekākṣareṇeti dhāvatsūjjitīr yajamānaṃ vācayati
18.4.20	lakṣaṇaṃ prāpyodañca āvṛtya pradakṣiṇam āvartayante
18.4.21	mitadrava iti catasṛbhiḥ pratyādhāvato 'numantrayate
18.5.1	ā mā vājasya prasavo jagamyād iti pratyāsṛteṣu hutvā punar naivāram avaghrāpayati / sasṛvāṃsa iti lepāṃś ca nimārṣṭi
18.5.2	iyaṃ vaḥ sā satyā saṃdhābhūd iti dundubhivimocanīyaṃ homaṃ juhoti
18.5.3	sevān vopaspṛśati
18.5.4	kṛṣṇalaṃkṛṣṇalaṃ vājasṛdbhyaḥ prayacchati
18.5.5	tāni pratyādāya brahmaṇe dadāti / madhuṣṭhālaṃ ca sauvarṇaṃ śatamānasya kṛtam
18.5.6	atra māhendrasya stotram upākaroti
18.5.7	aprastute kṣatrasyolbam asīti tārpyaṃ yajamānaḥ paridhatte
18.5.8	kṣatrasya yonir asīti darbhamayaṃ patnī
18.5.9	jāya ehīti yajamānaḥ patnīm āmantrayate
18.5.10	rohāva hītītarā pratyāha
18.5.11	trir āmantrayate / triḥ pratyāha
18.5.12	ahaṃ nāv ubhayoḥ suvo rokṣyāmīti yajamāno 'ntataḥ
18.5.13	vājaś ca prasavaś ceti dvādaśa vājaprasavīyān homān hutvāyur yajñena kalpatām iti daśabhiḥ kalpaiḥ sarajase niśraṇyā yūpaṃ yajamāna ārohati
18.5.14	suvar devāṁ aganmety agraṃ prāpya japati
18.5.15	sam ahaṃ prajayā saṃ mayā prajeti gṛhān prekṣate
18.5.16	tam āśvatthair āsapuṭair ūṣapuṭair ubhayair vā vaiśyāḥ pratidiśam arpayanti / mahartvijo vā dīrghavaṃśeṣu prabadhya
18.5.17	annāya tveti purastād adhvaryuḥ / annādyāya tveti dakṣiṇato brahmā / vājāya tveti paścād dhotā / vājajityāyai tvety uttarata udgātā
18.5.18	mukhato 'bhighnanti
18.5.19	hantāraṃhantāram abhiparyāvartate
18.5.20	iyaṃ te rāṇ mitrāya yantrāya dhartrāya kṛṣyai kṣemāya rayyai poṣāyeti pratyavarohati
18.5.21	agreṇa yūpaṃ bastājinaṃ prācīnagrīvam uttaralomāstīrya
18.6.1	tasmiñ chatamānaṃ hiraṇyaṃ nidhāyāmṛtaṃ asīti hiraṇye dakṣiṇaṃ pādaṃ yajamānaḥ pratiṣṭhāpayate
18.6.2	puṣṭir asi prajananam asīti bastājine savyam
18.6.3	tasmād āsandīm ārohati
18.6.4	divaṃ proṣṭhinīm āroha tām āruhya prapaśyaikarāṇ manuṣyāṇām ity ārohantam abhimantrayate
18.6.5	saptabhiḥ sapta pūrvān annahomāñ juhoti
18.6.6	māhendrasya stotraṃ pratyabhiṣicyate yathāgnicityāyām
18.6.7	mādhyaṃdinasya savanasya madhyama ukthyaparyāye brahmasāmny upākṛte 'tra sārasvataprabhṛtīn uttarān ālabhante
18.6.8	teṣām anabhighāritābhir vapābhiḥ pracarati
18.6.9	sārasvatasya vapayā pracarya samavadāyetareṣāṃ vapābhiḥ pracarati
18.6.10	sārasvatasya paśupuroḍāśena pracarya naivāreṇa pracarati
18.6.11	samānaṃ tu sviṣṭakṛdiḍam
18.6.12	mahartvijo havirucchiṣṭāśā bhavanti
18.6.13	āgnīdhre haviḥśeṣān bhakṣayanti
18.6.14	atra sārasvatyantānāṃ daivatena pracarati saṃvādādy eḍāyāḥ / kāle vā
18.6.15	ṣoḍaśinā pracarya hotṛcamasamukhyāṃś camasān unnīya bṛhataḥ stotram upākaroti
18.6.16	pracaraṇakāle hotṛcamasam adhvaryur ādatte / camasāṃś camasādhvaryavaḥ / ṛtvija itarān somagrahān
18.6.17	surāgrahāṇāṃ mukhyaṃ pratiprasthātādatte / vājasṛta itarān surāgrahān
18.7.1	saṃpṛca stha saṃ mā bhadreṇa pṛṅkteti prāṅ adhvaryuḥ somagrahair uddravati / vipṛca stha vi mā pāpmanā pṛṅkteti pratyaṅ pratiprasthātā surāgrahaiḥ
18.7.2	āhavanīyanyante somagrahair avatiṣṭhante / mārjālīyanyante surāgrahaiḥ
18.7.3	pracarati somagrahaiḥ
18.7.4	vaṣaṭkārānuvaṣaṭkārau surāgrahān anuprakampayanti
18.7.5	vyākhyātaḥ somasya bhakṣaḥ
18.7.6	virāṭchandasa iti bhakṣamantraṃ namati
18.7.7	mārutyā avadānīyāni somagrahāṃś cartvigbhya upaharanti / anavadānīyāni surāgrahāṃś ca vājasṛdbhyaḥ
18.7.8	tāni dakṣiṇasyāṃ vediśroṇyāṃ vimāthīkṛtya bhakṣayanti
18.7.9	kakudo rājaputro dhruvagopo naivāragopo vā prāśnīyāt / sarvaṃ vā kakudam upariṣṭāt sarvasomebhyaḥ
18.7.10	atra sārasvataprabhṛtīnāṃ daivatena pracarati
18.7.11	yajñāraṇye pracarantīti vijñāyate
18.7.12	tad yatreṣṭā anūyājā bhavanty avyūḍhāḥ srucaḥ / tad etaiḥ pracareyuḥ / tad u tathā na kuryāt / hvalati vā etad yajño yad evaṃ kurvantīti
18.7.13	tasmād yatraiva pūrveṣāṃ vapābhiś careyus tad itareṣām / yatro haiva havirbhis tad dhavirbhiḥ
18.7.14	saṃtiṣṭhate vājapeyaḥ
18.7.15	teneṣṭvā sautrāmaṇyā yajeta / maitrāvaruṇyā vāmikṣayā
18.7.16	yāvaj jīvaṃ na kaṃcana pratyavarohet
18.7.17	bṛhaspatisavena vā pratyavarohaṇīyena yajeta
18.7.18	śvetacchattrī ha bhavatīti vijñāyate
18.8.1	rājā svargakāmo rājasūyena yajeta
18.8.2	śatasahasraṃ dakṣiṇā
18.8.3	agniṣṭomaḥ pañcāpavargaḥ prathamam ahaḥ
18.8.4	pañca sahasrāṇi pavitre dadāti / triṃśatam abhiṣecanīye / triṃśataṃ daśapeye / daśa keśavapanīye / viṃśatiṃ vyuṣṭidvirātre / pañca kṣatrasya dhṛtau
18.8.5	api vā catvāry abhiṣecanīye
18.8.6	pratisāhasrāṇītarāṇy ahāni
18.8.7	ṣaṣṭitrīṇi śatāni sahasrāṇāṃ dadātīti bahvṛcabrāhmaṇaṃ bhavati
18.8.8	tathā dakṣiṇā atinayed yathāsyāhāni svakālāni syuḥ
18.8.9	śeṣam anudiśati
18.8.10	śvo bhūta ānumatādibhir aṣṭābhir anvahaṃ yajate
18.8.11	piṃṣann ānumataṃ paścād uttarataś ca vyavaśātayati
18.8.12	ye pratyañcaḥ śamyāyā avaśīyante tan nairṛtam ekakapālam
18.8.13	ya udañcas tān udaṅ paretya valmīkavapām uddhatyedam aham amuṣyāmuṣyāyaṇasya kṣetriyam avayaja iti śuktyā valmīkavapāyāṃ hutvedam aham amuṣyāmuṣyāyaṇasya kṣetriyam apidadhāmīti tayaiva śuktyā valmīkavapām apidadhyāt
18.8.14	valmīkavapayā juhoti valmīkavapayāpidadhātīty eke
18.8.15	ānumatam āsādya nairṛtena pracarati
18.8.16	vīhi svāheti gārhapatye hutvā dakṣiṇāgner ekolmukaṃ dhūpāyad dharati
18.8.17	dakṣiṇam aparam avāntaradeśaṃ gatvā svakṛta iriṇe pradare vopasamādhāyaiṣa te nirṛte bhāga ity aṅguṣṭhābhyāṃ visraṃsikākāṇḍābhyāṃ vā nairṛtaṃ sarvahutaṃ juhoti
18.8.18	kṛṣṇaṃ vāsaḥ kṛṣṇatūṣaṃ dakṣiṇā
18.8.19	kṛṣṇaṃ vāso bhinnāntam ity eke
18.8.20	apratīkṣam āyanti nirṛtyā antarhityā iti vijñāyate
18.9.1	svāhā namo ya idaṃ cakāreti punar etya gārhapatye hutvānumatena pracarati
18.9.2	dhenur dakṣiṇā
18.9.3	ādityaṃ carum ity etābhir anvaham iṣṭvā cāturmāsyāny ālabhate
18.9.4	taiḥ saṃvatsaraṃ yajate
18.9.5	na śunāsīrīyaṃ pratisamasyati
18.9.6	tataś caturhaviṣendraturīyeṇa yajate
18.9.7	āgneyam aṣṭākapālam iti
18.9.8	vahinī dhenur dakṣiṇā
18.9.9	tayā bhrātṛvyavantaṃ priyaṃ vā yājayet
18.9.10	etasyā eva rātrer niśāyāṃ pañcedhmīyena yajate
18.9.11	caturdhāhavanīyaṃ pratidiśaṃ vyuddhṛtya madhye pañcamaṃ kṛtvā pṛthag idhmān upasamādhāya juhvāṃ pañcagṛhītaṃ gṛhītvā ye devāḥ puraḥsada ity etair yathāliṅgaṃ juhoti / madhye pañcamena
18.9.12	samūḍhaṃ rakṣa iti madhya idhmān upasamūhyaikadhopasamādhāyāparaṃ pañcagṛhītaṃ gṛhītvāgnaye rakṣoghne svāhety uttarāḥ pañcāhutīr juhoti
18.9.13	praṣṭivāhī ratho dakṣiṇā / pañcavāhī vā
18.9.14	tena yajeta yo rakṣobhyo bibhīyāt piśācebhyo vā
18.9.15	vyuṣṭāyāṃ purāgnihotrād apāmārgahomena caranti
18.9.16	apāṃ nyayanād apāmārgān āhṛtya tān saktūn kṛtvā dakṣiṇāgner ekolmukaṃ dhūpāyad dharati
18.9.17	uttaram aparam avāntaradeśaṃ gatvā svakṛta iriṇe pradare vopasamādhāya devasya tvety anudrutya rakṣaso vadhaṃ juhomīti parṇamayena sruveṇa juhoti
18.9.18	hataṃ rakṣa iti sruvam anuprahṛtyāvadhiṣma rakṣa ity upatiṣṭhate
18.9.19	yad vaste tad dakṣiṇā / varo vā
18.9.20	apratīkṣam āyanti rakṣasām antarhityā iti vijñāyate
18.10.1	agnihotraṃ hutvā devikāhavīṃṣi nirvapati
18.10.2	dhātre puroḍāśaṃ dvādaśakapālam iti pañca
18.10.3	mithunau gāvau dakṣiṇā
18.10.4	paśur apy atropālambhyo dhātre / na vā
18.10.5	āgnāvaiṣṇavam ekādaśakapālam iti trīṇi havīṃṣi
18.10.6	teṣāṃ prathamena grāmakāmo yajeta / dvitīyena brahmavarcasakāmaḥ / tṛtīyena paśukāmaḥ
18.10.7	vīrajananam ity eke
18.10.8	vaiśvānaraṃ dvādaśakapālaṃ nirvapati
18.10.9	hiraṇyaṃ dakṣiṇā
18.10.10	dhāruṇaṃ yavamayaṃ sarvataḥ prādeśamātraṃ carum
18.10.11	aśvo 'vyuptavaho dakṣiṇā
18.10.12	bārhaspatyaṃ carum iti dvādaśānvahaṃ ratnināṃ havīṃṣi
18.10.13	yasya gṛhe nirvapati tata iṣṭipariveṣaṇaṃ dakṣiṇā ca
18.10.14	bhagāya caruś caturtho vāvātāyai gṛhe
18.10.15	vicittagarbhā paṣṭhauhī dakṣṇiṇā
18.10.16	nairṛtaḥ sarvato 'ṅguṣṭhaparvamātraś carur ity eke
18.10.17	vaiṣṇavaṃ trikapālaṃ trayodaśaṃ takṣarathakārayor gṛhe
18.10.18	sarvāyasāni dakṣiṇā
18.10.19	takṣṇo rathakārasya vety eke
18.10.20	raudraṃ gāvīdhukaṃ carum akṣāvāpasya gṛhe / govidartasya vā
18.10.21	kesarapāśābhidhānī dakṣiṇā / kṛpāṇo vālābhivītaḥ śabalo vā
18.10.22	trivatsa iti vijñāyate
18.10.23	asir vālāvṛto vārdhrīvālapratigrathitā govyacchinī barāsī dāmatūṣā śabalo vā vatsataraḥ
18.10.24	aśvaḥ śoṇakarṇa ity eke
18.10.25	adhvane svāheti pālākalasya gṛhe juhoti
18.10.26	anṛtadūtaṃ bruvate
18.10.27	trayaś carmamayā bāṇavanto dakṣiṇā / dhanur vā vetraveṣṭitam
18.10.28	yajamānasya gṛha indrāya sutrāmṇe puroḍāśam ekādaśakapālaṃ pratinirvapati / indrāyāṃhomuca ekādaśakapālam
18.10.29	ṛṣabho dakṣiṇā
18.10.30	niṣkaḥ kavacam ity eke
18.11.1	ayaṃ no rājā vṛtrahā rājā bhūtvā vṛtraṃ vadhyād iti purastāt sviṣṭakṛto 'dhvaryur japati
18.11.2	svayamavapannāyā aśvatthaśākhāyai maitraṃ pātraṃ catuḥsraktiṃ karoti
18.11.3	śvetāṃ śvetavatsām āmastye dṛtau duhanti
18.11.4	tat svayaṃmūrtaṃ saṃyogena parivahanti
18.11.5	tat svayaṃmathitam ātape viṣajanti
18.11.6	tat svayaṃvilīnam ājyaṃ bhavati
18.11.7	śvo bhūte 'bhiṣecanīyasyokthyasya dīkṣāḥ prakramayati
18.11.8	maitrābārhaspatyā dīkṣaṇīyā
18.11.9	svayaṃkṛtā vedir bhavati / svayaṃdinaṃ barhiḥ / svayaṃkṛta idhmaḥ
18.11.10	athaikeṣām // ardhaṃ vedyāḥ kurvanti / ardhaṃ svayaṃkṛtam // ardhaṃ barhir dāti / ardhaṃ svayaṃdinam upasaṃnahyati // ardham idhmasya vṛścati / ardhaṃ svayaṃvṛkṇam
18.11.11	saṃlobhyaṃ barhiḥ / saṃcārya idhma ity eke
18.11.12	pātrasaṃsādanakāle bārhaspatyaṃ caruṃ maitraṃ ca pātraṃ kapālānāṃ sthāne prayunakti
18.11.13	triṣphalīkṛtāṃs taṇḍulān vibhāgamantreṇa vivinakti karṇāṃś cākarṇāṃś ca
18.11.14	kṣodiṣṭhāṃś ca sthaviṣṭhāṃś cety eke
18.11.15	ye karṇāḥ sa payasi bārhaspatyaḥ
18.11.16	yadā śṛto bhavaty athainaṃ maitreṇa pātreṇāpidadhāti
18.11.17	tasmin svayaṃvilīnam ānayati
18.11.18	pavitravaty ājye 'karṇān āvapati
18.11.19	tāv uttarādharau karoti
18.11.20	evaṃ sahaśṛtau bhavataḥ
18.11.21	bārhaspatyam āsādya maitram āsādayati
18.11.22	evaṃ pracarati
18.11.23	śitipṛṣṭho bārhaspatyasya dakṣiṇā / aśvo maitrasya / sā caiva śvetā śvetavatsā
18.12.1	tathābhiṣecanīyasyokthyasya dīkṣāḥ pravardhayati yathā saṃvatsarasya daśarātre śiṣṭe daśapeyo bhaviṣyatīti
18.12.2	saha somau krīṇāty abhiṣecanīyāya daśapeyāya ca / saha parivahati
18.12.3	ardhaṃ rājñaḥ purohitasya gṛhe daśapeyārthaṃ nidadhāti
18.12.4	agnīṣomīyasya paśupuroḍāśam aṣṭau devasuvāṃ havīṃṣy anunirvapati
18.12.5	samānaṃ tu sviṣṭakṛdiḍam
18.12.6	purastāt sviṣṭakṛtaḥ savitā tvā prasavānāṃ suvatām iti brahmā yajamānasya hastaṃ gṛhṇāti
18.12.7	athainaṃ ratnibhya āvedayaty eṣa vo bharatā rājeti / eṣa vaḥ kuravo rājeti kauravyam / eṣa vaḥ pañcālā rājeti pāñcālam / eṣa vaḥ kurupañcālā rājeti vā kurupāñcālān / eṣa vo janatā rājety anyān rājñaḥ
18.12.8	somo 'smākaṃ brāhmaṇānāṃ rājeti brahmā japati
18.12.9	prati tyan nāma rājyam adhāyīti vāruṇībhyāṃ yajamāno mukhaṃ vimṛṣṭe
18.12.10	viṣṇoḥ kramo 'sīti trīn viṣṇukramān prācaḥ krāmati
18.12.11	prāṅ māhendrāt kṛtvā mādhyaṃdinīyān puroḍāśān nirupya mārutam ekaviṃśatikapālaṃ nirvapati / vaiśvadevīṃ cāmikṣām
18.12.12	tasyāraṇye'nuvākyatṛtīyair gaṇaiḥ kapālāny upadadhāti / īdṛṅ cānyādṛṅ cety etābhyām / madhye 'raṇye'nuvākyena
18.12.13	abhivāsyāpāṃ grahān gṛhṇāti
18.12.14	āgnīdhre vāyavyair gṛhyante
18.12.15	ṣoḍaśa saptadaśa vā homā hūyante
18.12.16	tāvanta eva grahā gṛhyante
18.13.1	artheta stheti sārasvatiṣv apsu hutvaitenaiva mantreṇa gṛhṇāti
18.13.2	evam uttaraiḥ / yena juhoti tena gṛhṇāti
18.13.3	apāṃ patir iti samudriyāḥ saindhavīr vā yo vānyaḥ puṃnadaḥ syāt
18.13.4	puruṣe paśau vābhyavete pratīpam anya ūrmir yudhyati / anvīpam anyaḥ
18.13.5	vṛṣāsīti yaḥ pratīpam / vṛṣaseno 'sīti yo 'nvīpam
18.13.6	vrajakṣita stheti kūpyānām
18.13.7	marutām oja stheti yāḥ pratīpaṃ gacchanti / hrādunīnāṃ vā
18.13.8	prahāvarī stheti yā utsyanditvā tatraiva pratyavasicyante
18.13.9	parivāhiṇī stheti parinadīnām
18.13.10	sūryavarcasa ity ātapati varṣyāṇām
18.13.11	sūryatvacasa iti yāsu rūpāṇi paridṛśyante
18.13.12	māndā iti sthāvarāṇām
18.13.13	vāśā iti pruṣvāṇām
18.13.14	śakvarīr iti gor ulbyānām
18.13.15	viśvabhṛta iti payasaḥ
18.13.16	janabhṛta iti dadhnaḥ
18.13.17	agnes tejasyā iti ghṛtasya
18.13.18	apām oṣadhīnāṃ rasa iti madhunaḥ
18.13.19	apo devīr madhumatīr agṛhṇann iti sarvatra home grahaṇe cānuṣajati
18.13.20	rāṣṭradā stha rāṣṭraṃ datta svāheti homasaṃyukte / rāṣṭradā stha rāṣṭram amuṣmai datteti grahaṇasaṃyukte
18.13.21	devīr āpa iti vaitase sate grahān samavanīyānādhṛṣṭāḥ sīdatety antarā hotur dhiṣṇiyaṃ brāhmaṇācchaṃsinaś ca sādayitvānibhṛṣṭam asīti tasmiñ chatamānaṃ hiraṇyam avadhāya śukrā vaḥ śukreṇotpunāmīti tenotpūya sadhamādo dyumninīr ūrja etā iti caturṣu pātreṣu vyānayati / pālāśa audumbara āśvatthe naiyagrīdhe ca
18.13.22	yaḥ sate prarekas tam udaṅ paretya rudra yat te krayī paraṃ nāmety āgnīdhrīye juhoti
18.14.1	kṣatrasyolbam asīti tārpyaṃ yajamānaḥ paridhatte / kṣatrasya yonir asīti pāṇḍaram uṣṇīṣaṃ dvitīyam
18.14.2	śvetaṃ pāṇḍaram ity ācakṣate
18.14.3	trīṇy eke pāṇḍaratārpyoṣṇīṣāṇi
18.14.4	śirasi voṣṇīṣam
18.14.5	athainam ekaśatena darbhapañjīlaiḥ pavayati / ekaśatenāṅkte
18.14.6	pañcāśatā dakṣiṇam akṣi / ekapañcāśatottaram
18.14.7	athainaṃ dadhy āśayati / audumbaraṃ śaṣpāṇi ca
18.14.8	aṅkte 'bhyaṅkte 'śnāti vāsaḥ paridhatta ity evam anupūrvāṇy eke samāmananti
18.14.9	āgnīdhra etāni karmāṇi kriyante
18.14.10	apa upasparśayitvāvinno agnir ity āvido yajamānaṃ vācayan bahir udānīyaiṣa vo bharatā rājety uktvendrasya vajro 'sīti dhanur yajamānāya prayacchati
18.14.11	śatrubādhanā stheti trīn bāṇavataḥ
18.14.12	pāta mā pratyañcam iti pradīyamānān anumantrayate
18.14.13	pāta prāñcaṃ pāta pratyañcaṃ pātodañcam iti prayacchann adhvaryur japati
18.14.14	mitro 'sīti dakṣiṇaṃ bāhuṃ yajamāna udyacchate / varuṇo 'sīti savyam
18.14.15	etad vā viparītam
18.14.16	hiraṇyavarṇāv ity udyatāv abhimantrayate
18.14.17	athainaṃ pañcabhir diśo vyāsthāpayati
18.15.1	samidham ā tiṣtheti / manasā cānuprakrāmati
18.15.2	atra vā mārutaṃ nirvapet
18.15.3	taṃ barhiṣadaṃ kṛtvainā vyāghraṃ pariṣasvajānāḥ siṃhaṃ hinvanti mahate saubhagāya / samudraṃ na suhavaṃ tasthivāṃsaṃ marmṛjyante dvīpinam apsv antar iti sphyena puroḍāśam abhicaran nihanti
18.15.4	yat sphya āśliṣyati yac ca pratiśīryate tad viṣṇave śipiviṣṭāya juhoti
18.15.5	agreṇa praśāstur dhiṣṇiyaṃ khādirīm audumbarīṃ vāsandīṃ pratiṣṭhāpya somasya tviṣir asīti tasyāṃ śārdūlacarma prācīnagrīvam uttaralomāstīryāmṛtam asīti tasmiñ chatamānaṃ hiraṇyaṃ nidhāya didyon mā pāhīti sauvarṇena śatamānena śatakṣareṇa śatakṛṣṇalena vā yajamānasya śīrṣann adhi nidhatte
18.15.6	tam ārohan yajamāno 'veṣṭā dandaśūkā iti dakṣiṇena padā sīsaṃ paṇḍakāya pratyasyati / nirastaṃ namuceḥ śira iti savyena lohitāyasaṃ keśavāpāya
18.15.7	tau bahirvedi nirasyataḥ
18.15.8	agnaye svāheti ṣaṭ pārthāni purastād abhiṣekasya juhoti
18.15.9	pṛthivyai svāheti ṣaḍ bhūtānām aveṣṭīḥ
18.15.10	ūrdhvabāhuṃ tiṣṭhantaṃ māhendrasya stotraṃ praty abhiṣiñcati
18.15.11	somo rājety abhimantrya somasya tvā dyumnenābhiṣiñcāmīti
18.16.1	pālāśena purastād adhvaryuḥ
18.16.2	evam itare
18.16.3	audumbareṇa dakṣiṇato brahmā / rājanyo vā
18.16.4	āśvatthena paścād vaiśyaḥ
18.16.5	naiyagrodhenottarato janyamitram
18.16.6	kṣatrāṇāṃ kṣatrapatir asīty abhiṣicyamānam abhimantrayate
18.16.7	samāvavṛtrann iti ye 'bhiṣicyamānasya lepā vyavasravanti
18.16.8	tān pātrair unmārṣṭi
18.16.9	indrasya yonir asi janadhā iti kṛṣṇaviṣāṇayā vāsāṃsi vicacṛte / ekaṃ dve sarvāṇi vā
18.16.10	tāny utkara udasyaty ati divas pāhīti
18.16.11	indrāya svāheti ṣaṭ pārthāny upariṣṭād abhiṣekasya juhoti
18.16.12	adbhyaḥ svāheti ṣaḍ bhūtānām aveṣṭīḥ
18.16.13	atra vā prarekaṃ juhuyāt
18.16.14	yāṃ bhāryāṃ kāmayeta rāṣṭram asyai prajā syād iti tasyā aupāsane pratihitam ārambhayitvā ye pātreṣu lepā vyavasṛtās tebhyo nāmavyatiṣañjanīyau homau juhuyāt prajāpate na tvad etānīti
18.16.15	asāv amuṣya putro 'muṣyā asau putra iti nāmanī vyatiṣajati
18.16.16	nāmānīty eke
18.17.1	indrasya vajro 'sīti ratham upāvahṛtya mitrāvaruṇayos tvā praśāstroḥ praśiṣā yunajmīti praṣṭivāhinaṃ rathaṃ yunakti
18.17.2	viṣṇoḥ kramo 'sīti rathaṃ yajamāno 'bhyeti
18.17.3	yaḥ kṣatriyaḥ pratihitaḥ so 'nvārabhate
18.17.4	pra sasāhiṣe puruhūtety etayaiva dakṣiṇato brahmānveti
18.17.5	marutāṃ prasave jeṣam iti prayāti
18.17.6	sadhanū rājanyaḥ purastād uttarato vāvasthito bhavati
18.17.7	tasmā etān iṣūn asyaty āptaṃ mana iti
18.17.8	ekaikam utsṛjya taṃ jitvā sam aham indriyeṇa vīryeṇeti pradakṣiṇam āvartate
18.17.9	yataḥ prayāti tad avatiṣṭhate
18.17.10	indrasya varjo 'sīti dhanurārtnyā patnīm aśvāṃś copanudati
18.17.11	eṣa vajro vājasās tena nau putro vājaṃ sed iti dhanuḥ patnyai prayacchati
18.17.12	paśūnāṃ manyur asīti vārāhī upānahāv upamucya namo mātra ity avarokṣyan pṛthivīm abhimantryāvaruhya maṇīn pratimuñcate / iyad asīti rājatam / ūrg asīty audumbaram / yuṅṅ asīti sauvarṇam
18.17.13	madhye sauvarṇam eke samāmananti
18.17.14	agnaye gṛhapataye svāheti rathavimocanīyān homān hutvā haṃsaḥ śuciṣad iti saha saṃgrahītrā rathavāhane ratham atyādadhāti
18.17.15	āhite saṃgrahītāvarohati
18.18.1	mitro 'sīti dakṣiṇaṃ bāhuṃ yajamāna upāvaharate / varuṇo 'sīti savyam
18.18.2	etad vā viparītam
18.18.3	sam ahaṃ viśvair devair iti vaiśvadevyām āmikṣāyāṃ hastāv upāvaharate
18.18.4	sad asi san me bhūyā iti vā maitrāvaruṇīm āmikṣām eke samāmananti
18.18.5	agreṇāgnīdhraṃ caturapasrāvaṃ vimitaṃ viminvanti purastādunnataṃ paścānninatam
18.18.6	syonāsi suṣadeti tasmin khādirīm āsandīṃ pratiṣṭhāpya kṣatrasya nābhir asīti tasyāṃ kṛttyadhīvāsam āstīryāvanahani viśi mā dṛṃhety avanahyati
18.18.7	syonām ā sīda suṣadām ā sīdeti tām āsādya yajamāno mā tvā hiṃsīn mā mā hiṃsīd ity upaviśati
18.18.8	niṣasāda dhṛtavrata ity āsīnam abhimantrayate
18.18.9	tam ṛtvijo ratninaś ca sarvataḥ paryupaviśanti / purastād adhvaryuḥ / dakṣiṇato brahmā / paścād dhotā / uttarata udgātā
18.18.10	upaviṣṭeṣu brahmā3n ity adhvaryuṃ rājāmantrayate
18.18.11	tvaṃ rājan brahmāsītītaraḥ pratyāha
18.18.12	evaṃ brahmāṇaṃ hotāram udgātāraṃ ca
18.18.13	uttareṇottareṇa mantreṇetare pratyāhuḥ
18.18.14	indrasya vajro 'sīti sphyaṃ brahmā rājñe prayacchati / rājā pratihitāya pratihitaḥ purohitāya / purohito ratnibhyaḥ
18.18.15	tam avaraparaṃ saṃprayacchanti / antato 'kṣāvāpāya
18.18.16	tenākṣāvāpo 'dhidevanam uddhatyāvokṣyākṣān nivapet
18.19.1	sauvarṇān paraḥśatān paraḥsahasrān vā
18.19.2	brāhmaṇarājanyavaiśyaśūdrāś catvāras tad yogāḥ paṣṭhauhīṃ vidīvyanta odanam udbruvate
18.19.3	tad etasya karmaṇaḥ pūrvāv agnivāhau dakṣiṇā
18.19.4	tau brahmaṇe deyau
18.19.5	audbhidyaṃ rājña iti tebhyaś catuḥśatān sauvarṇān akṣān udupya vijitya diśo 'bhy ayaṃ rājābhūd iti pañcākṣān rājñe prayacchati
18.19.6	maṅgalyanāmno rājāhvayati / suślokā3ṃ iti saṃgrahītāram / sumaṅgalā3ṃ iti bhāgadugham / satyarājā3n iti kṣattāram
18.19.7	tān āhūya catuṣpatkṣetraṃ brahmaṇe dadāti
18.19.8	ta upadraṣṭāro bhavanti
18.19.9	atra vā nāmavyatiṣañjanīyau homau juhuyāt
18.19.10	śaunaḥśepam ākhyāpayate / ṛco gāthāmiśrāḥ paraḥśatāḥ paraḥsahasrā vā
18.19.11	hiraṇyakaśipāv āsīno hotā śaṃsati
18.19.12	hiraṇyakūrcayos tiṣṭhann adhvaryuḥ pratigṛṇāti
18.19.13	om ity ṛcaḥ pratigaraḥ / tatheti gāthāyāḥ
18.19.14	apavṛtte śaunaḥśepe hiraṇyakaśipu hotre dadāti / hiraṇyakūrcāv adhvaryave / abhiṣecanīyau ca rukmau
18.19.15	atra mārutena vaiśvadevyā ca pracarati
18.19.16	samānaṃ tu sviṣṭakṛdiḍam
18.19.17	upahūtāyām iḍāyām unmucya maṇīn brahmaṇe dadāti
18.20.1	māhendrasya pracaraṇādi karma pratipadyate
18.20.2	samānam āvabhṛthāt
18.20.3	avabhṛthena pracaryāpāṃ naptre svāhety apsu juhoti
18.20.4	ūrjo naptre svāhety antarā darbhastambe sthāṇau valmīkavapāyāṃ vā hutvāgnaye gṛhapataye svāheti pratyetya gārhapatye hutvaindrīṃ sūtavaśām anūbandhyām ālabhate
18.20.5	tasyāḥ paśupuroḍāśaṃ naivāraṃ catuṣpadyāḥ sūnāyā nirvapati
18.20.6	śakaṭapratyāmnāyo bhavatīti vijñāyate
18.20.7	śvo bhūte 'pareṇa saumikaṃ devayajanaṃ daśabhiḥ saptabhir vā saṃsṛpāṃ havirbhir yajeta / āgneyam aṣṭākapālam iti
18.20.8	pūrvaṃpūrvaṃ devayajanam adhyavasyati
18.20.9	yatra pūrvasyā āhavanīyas tatrottarasyā gārhapatyaḥ
18.20.10	uttamāyāḥ prāgvaṃśa āhavanīyaḥ / bahir gārhapatyaḥ
18.20.11	tayeṣṭvāparāhṇe daśapeyasya tantraṃ prakramayati
18.20.12	sadyo dīkṣayanti
18.20.13	sadyaḥ somaṃ krīṇanti
18.20.14	apo dīkṣāyāḥ sthāne dvādaśapuṇḍarīkāṃ srajaṃ pratimuñcate
18.20.15	daśabhir vatsataraiḥ sāṇḍaiḥ somaṃ krīṇāti
18.20.16	na paṇate na parivahati
18.20.17	krayam evāpākaroti
18.20.18	ekā dīkṣā tisra upasadaḥ
18.20.19	purastād upasadāṃ saumyaṃ caruṃ nirvapati / antarā tvāṣṭram aṣṭākapālam / upariṣṭād vaiṣṇavaṃ trikapālam
18.20.20	tāsāṃ tad eva prastaraparidhi yad upasadām
18.20.21	bhārgavo hotā bhavati
18.20.22	śrāyantīyaṃ brahmasāmaṃ bhavati
18.20.23	vāravantīyam agniṣṭomasāmam
18.20.24	sārasvatīr apo gṛhṇāti
18.21.1	śvo bhūte pātrasaṃsādanakāle daśa camasān adhikān prayunakti
18.21.2	tān unnayanakāla unnayati
18.21.3	bhakṣaṇakāle daśadaśaikaikasmiṃś camase brāhmaṇāḥ somapāḥ somaṃ bhakṣayanty ā daśamāt puruṣād avicchinnasomapīthāḥ
18.21.4	ā daśamāt puruṣād anvākhyāyaṃ sa bhakṣasya kartā bhavati
18.21.5	śataṃ brāhmaṇāḥ somapāḥ sadaḥ prasarpanti
18.21.6	dakṣiṇākāle hiraṇyaprākāśāv adhvaryave dadāti / hiraṇyasrajam udgātre / rukmaṃ hotra iti yathāsamāmnātam
18.21.7	athaikeṣām / vehāyamānām ivonnetre dadāti / ṛṣabhaṃ grāvastute / bastaṃ subrahmaṇyāya / neṣṭur anaḍvān deyaḥ / agnīdhe 'nyaḥ / sthūri yavācitam acchāvākāyeti
18.21.8	diśām aveṣṭyodavasyati
18.21.9	āgneyam aṣṭākapālam iti pañca
18.21.10	tayā brāhmaṇo rājanyo vaiśyo vā tejaskāmo yajeta
18.21.11	yadi brāhmaṇo yajeta bārhaspatyaṃ madhye kṛtvāhutimāhutiṃ hutvā tam abhighārayet / yadi rājanya aindram / yadi vaiśyo vaiśvadevam
18.21.12	aparāhṇe dvipaśunā paśubandhena yajeta
18.21.13	ādityāṃ malhāṃ garbhiṇīm ālabhate / mārutīṃ pṛśniṃ paṣṭhauhīm
18.21.14	uccair ādityāyā āśrāvayati / upāṃśu mārutyā pracarati
18.21.15	āśrutapratyāśrutāny upāṃśu
18.21.16	śvo bhūte sātyadūtānāṃ trihaviṣam iṣṭiṃ nirvapati / aśvibhyāṃ pūṣṇe puroḍāśaṃ dvādaśakapālam iti
18.21.17	tisṛdhanvaṃ śuṣkadṛtir dakṣiṇā
18.22.1	daṇḍo vārāhī upānahāv ity eke
18.22.2	daṇḍo vā śuṣko vā dṛtir jaradupānahau vā
18.22.3	tāny abhyavasnāpya pratirājabhyaḥ prahiṇoti
18.22.4	abhyaṣikṣi rājābhūvam ity āvedayate
18.22.5	aparāhṇe ṣaḍbhiḥ prayujāṃ havirbhir yajate / āgneyam aṣṭākapālam iti
18.22.6	dakṣiṇo rathavāhanavāho dakṣiṇā
18.22.7	śvo bhūte ṣaḍbhir uttaraiḥ
18.22.8	uttaro rathavāhanavāho dakṣiṇā
18.22.9	saṃvatsaram agnihotraṃ hutvā keśavapanīyenātirātreṇa yajate
18.22.10	ye keśinaḥ prathamāḥ sattram āsateti vapanapravādā mantrāḥ
18.22.11	teṣām ādipravādair ādito vāpayate / antapravādair antataḥ
18.22.12	anantaraṃ vyuṣṭidvirātreṇa yajate
18.22.13	agniṣṭomaḥ pūrvam ahar bhavati / atirātra uttaram
18.22.14	paurṇamāsyāṃ pūrvam ahar bhavati / vyaṣṭakāyām uttaram
18.22.15	amāvāsyāyāṃ vā pūrvam ahaḥ / uddṛṣṭa uttaram
18.22.16	āpūryamāṇapakṣasya vā ye puṇye ahanī syātām
18.22.17	pañca pūrve 'hann aikādaśinān ālabhante / ṣaḍ uttare
18.22.18	kṣatrāṇāṃ dhṛtis triṣṭomo 'gniṣṭomaḥ pañcāpavargaḥ
18.22.19	tenāntato yajeta
18.22.20	saṃtiṣṭhate rājasūyaḥ
18.22.21	teneṣṭvā sautrāmaṇyā yajeta / maitrāvaruṇyā vāmikṣayā
18.22.22	nānāvabhṛthāny ahāny anyatra dvirātrasya prathamāt prathamāt
19.1.1	tryahe purastāt sīsena klībāc chaṣpāṇi krītvā kṣaume vāsasy upanahya nidhāya sautrāmaṇyās tantraṃ prakramayati
19.1.2	tasyā nirūḍhapaśubandhāvatkalpaḥ
19.1.3	agnīn anvādhāya vedaṃ kṛtvāgnīn paristīrya pāṇiprakṣālanādi karma pratipadyate
19.1.4	yathārthaṃ pātrāṇi prayunakti / sthālīṃ kapālānāṃ sthāne
19.1.5	nirvapaṇakāle 'śvibhyāṃ sarasvatyā indrāya sutrāmṇe prabhūtān vrīhīn nirvapati
19.1.6	vyākhyātaś carukalpaḥ
19.1.7	śrapayitvāgreṇa gārhapatyam avaṭaṃ khātvā tasmin surāyāḥ kalpena surāṃ saṃdadhāti
19.1.8	parisrud bhavati
19.1.9	svādvīṃ tvā svāduneti śaṣpaiḥ surāṃ saṃsṛjati
19.1.10	tisro rātrīḥ saṃsṛṣṭā vasati
19.1.11	ekayūpaṃ chinatti
19.1.12	na vedaṃ karoti
19.1.13	purastāt kṛtenārthān kurute
19.1.14	saumikyā veditṛtīye yajata iti vijñāyate
19.1.15	uttaravedyāṃ kriyamāṇāyāṃ pratiprasthātā cātvālāt purīṣam āhṛtya dakṣiṇenottaravediṃ kharaṃ kṛtvāgreṇānvāhāryapacanaṃ surāgrahārthaṃ dvitīyaṃ kharaṃ karoti
19.1.16	agnau praṇīyamāne pratiprasthātā dakṣiṇāgner agnim āhṛtya dakṣiṇenottaravediṃ khare nyupyopasamādadhāti
19.1.17	pātrasaṃsādanakāle 'śvibhyāṃ sarasvatyā indrāya sutrāmṇe trīni pātrāṇi prayunakti / sataṃ vālasrāvaṃ śyenapattraṃ śrapaṇāni ca
19.1.18	prāk paśūpākaraṇāt kṛtvodbhidya surāṃ brāhmaṇasya mūrdhan khare vā sādayitvā punātu te parisrutam iti vālamayena pavitreṇa surāṃ pāvayati
19.1.19	prāṅ somo atidruta iti somavāminaḥ / pratyaṅ somo atidruta iti somātipavitasya
19.1.20	pūtāṃ yathāyatanaṃ sādayitvaikayūpe paśūn upākaroti
19.2.1	āśvinaṃ dhūmram ajaṃ sārasvataṃ meṣam aindram ṛṣabhaṃ vṛṣṇiṃ vā bārhaspatyam
19.2.2	caturthaṃ somavāminaḥ somātipavitasya vā
19.2.3	hutāsu vapāsu niṣkam ṛṣabhaṃ sātvarīṃ ca vaḍabāṃ dadāti
19.2.4	naṣṭapratyāsṛtāṃ bruvate
19.2.5	anuśiśur vaḍabā dakṣiṇā
19.2.6	haritarajatau ca śatamānāv ity eke
19.2.7	cātvāle mārjayitvāparasmin khare surāgrahān gṛhṇanti
19.2.8	kuvid aṅgeti sarveṣām ekā purorug ekā puro'nuvākyaikaḥ praiṣa ekā yājyā
19.2.9	upayāmagṛhīto 'sy acchidraṃ tvācchidreṇāśvibhyāṃ juṣṭaṃ gṛhṇāmīty āśvinam adhvaryur gṛhṇāti / etenaiva sarasvatyā iti sārasvataṃ pratiprasthātāgnīdhro vā / indrāya tvety aindraṃ brahmā yajamāno vā
19.2.10	kvalasaktubhiḥ siṃhalomabhiś cāśvinaṃ śrīṇāti / badarasaktubhiḥ śārdūlalomabhiś ca sārasvatam / karkandhusaktubhir vṛkalomabhiś caindram
19.2.11	tadabhāve siṃhāv adhvaryur manasā dhyāyet / śārdūlau pratiprasthātā / vṛkau yajamānaḥ
19.2.12	sarvāñ chyenapattreṇa parimṛjyaiṣa te yonir iti yathādevataṃ yathāyatanaṃ sādayati
19.2.13	payograhā vā syuḥ
19.2.14	paśukāni vājyāni gṛhītvā grahān gṛhṇīyuḥ
19.2.15	tataḥ puroḍāśān nirvapati / bārhaspatyasya paśupuroḍāśaṃ nirupyaindram ekādaśakapālam iti
19.2.16	trīṃs tān āsādya grahaiḥ pracaranti
19.2.17	ye gṛhṇanty adhvaryuḥ saṃpreṣyati
19.2.18	aśvibhyāṃ sarasvatyā indrāya sutrāmṇe somānāṃ surāmṇām anubrūhi / aśvibhyāṃ sarasvatyā indrāya sutrāmṇe somānāṃ surāmṇāṃ preṣyeti saṃpraiṣau / somān surāmṇaḥ prasthitān preṣyeti vā
19.2.19	yuvaṃ surāmam aśvinā namucāv āsure sacā / vipipānā śubhaspatī indraṃ karmasv āvatam // putram iva pitarāv aśvinobhendrāvataṃ karmaṇā daṃsanābhiḥ / yat surāmaṃ vyapibaḥ śacībhiḥ sarasvatī tvā maghavann abhīṣṇād iti sarvadevatye yājyānuvākye bhavataḥ
19.3.1	somasyāgne vīhīty anuyajati
19.3.2	ahāvy agne havir āsye te srucīva ghṛtaṃ camū iva somaḥ / vājasaniṃ rayim asme suvīraṃ praśataṃ dhehi yaśasaṃ bṛhantam // yasminn aśvāsa ṛṣabhāsa ukṣaṇo vaśā meṣā avasṛṣṭāsa āhutāḥ / kīlālape somapṛṣṭhāya vedhase hṛdā matiṃ janaye cārum agnaya iti hutāṃ hūyamānāṃ vā yajamāno 'numantrayate
19.3.3	brāhmaṇaṃ parikrīṇīyād uccheṣaṇasya pātāram
19.3.4	nānā hi vāṃ devahitaṃ sado mitaṃ mā saṃsṛkṣāthāṃ parame vyoman / surā tvam asi śuṣmiṇī soma eṣa mā mā hiṃsīḥ svāṃ yonim āviśan // yad atra śiṣṭaṃ rasinaḥ sutasya yad indro apibac chacībhiḥ / ahaṃ tad asya manasā śivena somaṃ rājānam iha bhakṣayāmīti vā svayaṃ pibet
19.3.5	dve srutī aśṛṇavaṃ pitṝṇām ahaṃ devānām uta martyānām / tābhyām idaṃ viśvaṃ bhuvanaṃ samety antarā pūrvam aparaṃ ca ketum iti vā valmīkavapāyām avanayet
19.3.6	dakṣiṇe 'gnau śatātṛṇṇāṃ sthālīṃ prabaddhāṃ dhārayati
19.3.7	tasyā bila udīcīnadaśaṃ pavitraṃ vitatya yan me manaḥ parāgatam iti tasmiñ chatamānaṃ hiraṇyaṃ nidhāya somapratīkāḥ pitaras tṛpṇuteti tasmin surāśeṣam ānayati / somapratīkāḥ pitaro madantāṃ vyaśema devahitaṃ yad āyuḥ / indrapīto vicakṣaṇo vyaśema devahitaṃ yad āyur iti vā
19.3.8	sravantīṃ saumībhiḥ pitṛmatībhis tisṛbhistisṛbhir uttarottarābhir upatiṣṭhante
19.3.9	tvaṃ soma pracikita ity etā āmnātā bhavanti
19.3.10	purastād adhvaryuḥ / dakṣiṇato brahmā / paścād dhotā
19.3.11	yad agne kavyavāhaneti kāvyavāhanībhir dakṣiṇe 'gnau śatātṛṇṇāṃ pratiṣṭhāpayati yadi brāhmaṇo yajate
19.4.1	atha yadi rājanyo vaiśyo vā nādriyeta dakṣiṇam agniṃ praṇayitum
19.4.2	svayam etaṃ surāśeṣaṃ vratayann āsīta
19.4.3	bārhaspatyasya paśupuroḍāśena pracarya paśubhiḥ pracarya puroḍāśaiḥ pracarati
19.4.4	samānaṃ tu sviṣṭakṛdiḍam
19.4.5	agnīd aupayajān aṅgārān āharety etadādi pāśukaṃ karma pratipadyate
19.4.6	hṛdayaśūlair māsareṇa pātraiś cāvabhṛtham avayanti
19.4.7	māsaram ṛjīṣakalpena pratipādayati
19.4.8	balkasaṃ māsara ity ācakṣate
19.4.9	yas te deva varuṇa gāyatracchandāḥ pāśas taṃ ta etenāvayaje svāhety āśvinapātram avabhṛthe pravidhyati / etenaiva triṣṭupchandā iti sārasvatasya / jagatīchandā ity aindrasya / anuṣṭupchandā iti sataṃ vālasrāvaṃ śyenapattraṃ ca / paṅkticchandā iti śūlān
19.4.10	tūṣṇīṃ pratyāyanam
19.4.11	tayā somavāminaṃ somātipavitaṃ rājānam aparudhyamānam aparuddham abhiṣicyamānam abhiṣiṣicānaṃ vā yājayet
19.4.12	abhicaryamāṇo yajeta / abhicarann annādyakāmaḥ prajākāmaḥ paśukāmo vā
19.4.13	sarveṣv abhiṣekeṣv āmnātā
19.4.14	tayā brāhmaṇo rājanyo vaiśyo vā tejaskāmo yajeta
19.5.1	athātaḥ kaukilīṃ vyākhyāsyāmaḥ
19.5.2	tasyāḥ pūrvavatkalpaḥ
19.5.3	nirvapaṇakāla aindraṃ paśum ālabhate
19.5.4	ṛṣabho dakṣiṇā
19.5.5	ādityaṃ carum
19.5.6	vatsaḥ
19.5.7	purastād eva kālāyasena kālānuśātanena kālena tasareṇa pakṣmaṇā vrīhiyavaśyāmākān krītvā kṣaume vāsasy upanaddhān vrīhīṃs tokmāni kurvanti / yavān īṣadupataptān
19.5.8	cūrṇāni tāni dadhnodaśvitā vā saṃsṛjya darbhaiḥ paritaṃsya nidadhāti
19.5.9	sa māsaraḥ
19.5.10	teṣām eva sthūlacūrṇāni saṃsrāveṇābhiṣiktāni sa nagnahuḥ
19.5.11	śyāmākān saktūn kṛtvā surāyāḥ saṃdhānakāle tokmair māsareṇa nagnahunā ca surāṃ saṃsṛjya saktūnāṃ tṛtīyena parikīrya parīto ṣiñcatā sutam ity ekasyā gor dugdhena pariṣicyāpareṇa tṛtīyena parikīryaitayaiva dvayor dugdhenāpareṇa tṛtīyena parikīryaitayaiva tisṛṇāṃ dugdhena tisro rātrīḥ saṃsṛṣṭā vasati
19.6.1	avaṭasthāne kārotaram eke samāmananti
19.6.2	baidalaś carmanaddho bhavati
19.6.3	tasmin baidalaṃ śuṇḍāmukham avadadhāti
19.6.4	tasya bilaṃ carmaṇā pariṇaddhaṃ bhavati
19.6.5	tasmin yad āsravati sā parisrud bhavati
19.6.6	pātrasaṃsādanakāle 'śvibhyāṃ sarasvatyā indrāya sutrāmṇe trīṇi pātrāṇi prayunakti
19.6.7	trayān saktūn yavagodhūmānām upavākāsaktūṃś ca śyenapattre vāle droṇe vā
19.6.8	ajāvilomnām adhvaryoḥ pavitraṃ bhavati / goaśvānāṃ pratiprasthātuḥ
19.6.9	ājyaṃ nirupyādhvaryudroṇe prabhūtaṃ payo nirvapati
19.6.10	mantravad ity āśmarathyaḥ / tūṣṇīm ity ālekhanaḥ
19.6.11	ājyam utpūya vālena paya utpunāti
19.6.12	prāṅ somo atidruta iti somavāminaḥ / pratyaṅ somo atidruta iti somātipavitasya
19.6.13	brahma kṣatraṃ pavata iti surāṃ pratiprasthātā
19.6.14	pāśukāny ājyāni gṛhītvādhvaryuḥ payograhān gṛhṇāti
19.6.15	kuvid aṅgeti sarveṣām ekā purorug ekā puro'nuvākyaikaḥ praiṣa ekā yājyā
19.7.1	upayāmagṛhīto 'sy aśvibhyāṃ tvā juṣṭaṃ gṛhṇāmīti gṛhītvā yavasaktubhiḥ śrītvā pavitreṇa parimṛjyaiṣa te yonis tejase tveti sādayitvopayāmagṛhīto 'si sarasvatyai tvā juṣṭaṃ gṛhṇāmīti gṛhītvā godhūmasaktubhiḥ śrītvā pavitreṇa parimṛjyaiṣa te yonir vīryāya tveti sādayitvopayāmagṛhīto 'sīndrāya tvā sutrāmṇe juṣṭaṃ gṛhṇāmīti gṛhītvopavākāsaktubhiḥ śrītvā pavitreṇa parimṛjyaiṣa te yonir balāya tveti sādayitvottarair yathāliṅgam upatiṣṭhate
19.7.2	surāyāṃ vāla ānīyamānāyāṃ dhārāyāḥ pratiprasthātā surāgrahān gṛhṇāti
19.7.3	nānā hi vāṃ devahitaṃ sadaḥ kṛtam iti sarveṣām ekā purorug ekā puro'nuvākyaikaḥ praiṣa ekā yājyā
19.7.4	upayāmagṛhīto 'sy āśvinaṃ tejo 'śvibhyāṃ tvā juṣṭaṃ gṛhṇāmīti gṛhītvā pavitreṇa parimṛjyaiṣa te yonir modāya tveti sādayati
19.7.5	upapayāmagṛhīto 'si sārasvataṃ vīryaṃ sarasvatyai tvā juṣṭaṃ gṛhṇāmīti gṛhītvā pavitreṇa parimṛjyaiṣa te yonir ānandāya tveti sādayati
19.7.6	upayāmagṛhīto 'sy aindraṃ balam indrāya tvā sutrāmṇe juṣṭaṃ gṛhṇāmīti gṛhītvā pavitreṇa parimṛjyaiṣa te yonir mahase tveti sādayati
19.7.7	surāvac chrayaṇāni
19.7.8	sannān anuvākaśeṣeṇādhvaryur yajamānaś copatiṣṭhate / uttareṇa cānuvākena
19.8.1	pūrvavat paśūn upākaroti
19.8.2	bārhaspatyavarjaṃ samānam ā paryagnikaraṇāt
19.8.3	madhyame paryagnikaraṇaparyāya ulmukaikadeśaṃ khare nyupyopasamādadhāti
19.8.4	śeṣeṇa paryagnikṛtvaitad eva paśuśrapaṇārthaṃ praṇayati
19.8.5	hutāsu vapāsu catvārimśad gā dakṣiṇā dadāti / anuśiśuṃ ca vaḍabām
19.8.6	atra vā grahān gṛhṇīyuḥ
19.8.7	uktaḥ saṃpraiṣaḥ
19.8.8	sarva āhavanīye hūyerann ity āśmarathyaḥ / dakṣiṇe 'gnau surāgrahā ity ālekhanaḥ
19.8.9	surāvantam iti payograhāñ juhoti / yas te rasaḥ saṃbhṛta iti surāgrahān
19.8.10	tūṣṇīm anuvaṣaṭkṛte hutvā yam aśvinā namucer ity āśvinam adhvaryur bhakṣayati
19.8.11	yad atra riptam iti sārasvataṃ pratiprasthātāgnīdhraś ca
19.8.12	idaṃ havir ity aindraṃ brahmā yajamānaś ca
19.8.13	vyākhyātā surāyāḥ pratipattiḥ
19.8.14	dakṣiṇenāhavanīyaṃ payaḥśeṣaṃ pitṛpitāmahaprapitāmahebhyo dadāti pitṛbhyaḥ svadhāvibhyaḥ svadhā nama iti
19.8.15	punantu mā pitaraḥ somyāsa ity upatiṣṭhate
19.9.1	athāhutī juhutaḥ / ye samānā ity adhvaryuḥ / ye sajātā iti pratiprasthātā
19.9.2	manotākāle pṛthak pātreṣu paśūnāṃ yūṣāṇi nidadhāti
19.9.3	purastātsviṣṭakṛtaḥ śṛṅgaśaphair upahomāñ juhoti
19.9.4	aṣṭāvaṣṭāv ekaikasya kuṣṭhikāśaphāḥ
19.9.5	āśvinasya yūṣeṇa kuṣṭhikāṃ śaphaṃ ca pūrayitvā sīsena tantram ity aṣṭarcena pratimantraṃ dvābhyāṃdvābhyāṃ kuṣṭhikāśaphābhyāṃ juhoti
19.9.6	uttamāyāṃ śṛṅge anuṣajati
19.9.7	hutvāhutvā sveṣv abhiṣecanapātreṣu saṃpātān avanīyāhavanīye kuṣṭhikāśaphān pravidhyati
19.9.8	evam uttareṇāṣṭarcena sārasvatasya
19.9.9	sarveṇānuvākenaindrasya
19.9.10	audumbary āsandy aratnimātraśīrṣaṇy ānūcyā nābhidaghnapādā mauñjavivānā
19.9.11	mitro 'si varuṇo 'sīti tāṃ yajamānāyātane pratiṣṭhāpayati
19.9.12	āsādanopaveśanābhimantraṇāni rājasūyavat
19.9.13	tasyāṃ prāṅmukham āsīnaṃ pratyaṅmukhas tiṣṭhann āśvinasaṃpātair abhiṣiñcati devasya tvā savituḥ prasave 'śvinor bāhubhyāṃ pūṣṇo hastābhyām aśvinor bhaiṣajyena tejase brahmavarcasāyābhiṣiñcāmīti
19.9.14	evam uttareṇa mantreṇa sārasvatasya
19.9.15	uttamenaindrasya
19.10.1	ko 'si katamo 'sīti pāṇī saṃmṛśyādhvaryur vyāhṛtīr juhoti
19.10.2	atra rājasūyavan maṅgalyanāmna āhūya śiro me śrīr iti yathāliṅgam aṅgāni saṃmṛśya jaṅghābhyāṃ padbhyām iti pratyavaruhya prati kṣatre pratitiṣṭhāmi rāṣṭra iti japitvā trayā devā ity āhutīr hutvā lomāni prayatir mameti yathāliṅgam aṅgāni saṃmṛśate
19.10.3	sviṣṭakṛtprabhṛti samānam āvabhṛthāt
19.10.4	yad devā devaheḍanam ity avabhṛthe pañcāhutīr juhotīty āśmarathyaḥ / āhavanīye hūyerann ity ālekhanaḥ
19.10.5	avabhṛtha nicaṅkaṇety avabhṛthaṃ yajamāno 'bhimantrya sumitrā na āpo drupadādiven mumucāna ity āplutyodvayaṃ tamasas parīty ādityam upasthāya pratiyuto varuṇasya pāśa ity udakāntaṃ pratyasyati
19.10.6	paśuvat samidha upasthānaṃ ca
19.10.7	samāvavarttīty upasthāya bhūḥ svāhety āhutiṃ hutvā pūrvavat pitṛyajñaḥ
19.10.8	indrāya vayodhase paśum ālabhate
19.10.9	ṛṣabho dakṣiṇā
19.10.10	ādityaṃ carum
19.10.11	dhenuḥ
19.10.12	vijñāyate ca / vatsaṃ pūrvasyāṃ dadāti / mātaram uttarasyām
19.10.13	saṃtiṣṭhate kaukilī
19.10.14	tayā svargakāmo yajeta
19.11.1	sāvitraṃ svargakāmaś cinvīta
19.11.2	paśubandhe cīyate
19.11.3	ceṣyamāṇa upakalpayate pañcāśītiśataṃ hiraṇyeṣṭakā yāvad uttamam aṅguliparu tāvatīḥ śarkarā vābhyaktāś catasraḥ svayamātṛṇṇā aparimitā lokaṃpṛṇāḥ
19.11.4	ṣaḍḍhotāram ity etadādi pāśukaṃ karma pratipadyate
19.11.5	veditṛtīye yajata iti vijñāyate
19.11.6	prāg uttarāt parigrāhāt kṛtvottaravedideśasya madhye śaṅkuṃ nihatya sarvataḥ parimaṇḍalaṃ rathacakramātraṃ sāvitraṃ parilikhya samūlaṃ haritaṃ darbhastambam āhṛtya madhye 'gner nikhāya juhvāṃ pañcagṛhītaṃ gṛhītvā sajūr abdo 'yāvabhir iti darbhastambe pañcāhutīr hutvoddhatyāvokṣya vyāghāraṇāntām uttaravediṃ kṛtvā likhāyā abhyantaraṃ nava parimaṇḍalā lekhā likhitvā sikatābhir avakīrya darbhaiḥ pracchādya dadhnā madhumiśreṇa śarkarābhir iti bāhyāṃ lekhāṃ saṃpūrya vasati
19.11.7	hute prātar agnihotre prajāpatis tvā sādayatu tayā devatayāṅgirasvad dhruvā sīdety uttaravedim abhimṛśya mayi gṛhṇāmy agre agniṃ yo no agniḥ pitara iti dvābhyām ātmann agniṃ gṛhītvā yās te agne samidha iti svayaṃcityābhimṛśyāgner bhasmāsīti sikatā nivapati / saṃjñānam ity ūṣān
19.11.8	tān nivapan yad adaś candramasi kṛṣṇaṃ tad ihāstv iti manasā dhyāyati
19.11.9	saṃ yā vaḥ priyās tanuva ity ūṣān sikatāś ca saṃsṛjya cita stha paricita ity aparimitābhiḥ śarkarābhiḥ pariśrityā pyāyasva sametu ta iti sikatā vyūhati
19.11.10	na lekhāḥ saṃlobhayanti
19.11.11	abhyantaraṃ jaghanārdha udapātram upadadhāti vāk tvā samudra upadadhe suprajāvaniṃ rāyaspoṣavaniṃ mahyaṃ vājināyeti
19.12.1	navamyāṃ bāhyāyāṃ lekhāyāṃ pañcadaśa pūrvapakṣasyāhāny upadadhāti saṃjñānaṃ vijñānam iti
19.12.2	teṣām antarāleṣv eteṣām ahnāṃ pañcadaśa muhūrtān upadadhāti citraḥ ketur iti
19.12.3	athāntarasyāṃ pañcadaśa pūrvapakṣasya rātrīr upadadhāti darśā dṛṣṭeti
19.12.4	tāsām antarāleṣv etāsāṃ rātrīṇāṃ pañcadaśa muhūrtān upadadhāti dātā pradāteti
19.12.5	athāntarasyāṃ pañcadaśāparapakṣasyāhāny upadadhāti prastutaṃ viṣṭutam iti
19.12.6	teṣām antarāleṣv eteṣām ahnāṃ pañcadaśa muhūrtān upadadhāti savitā prasaviteti
19.12.7	athāntarasyāṃ pñcadaśāparapakṣasya rātrīr upadadhāti sutā sunvatīti
19.12.8	tāsām antarāleṣv etāsāṃ rātrīṇāṃ pañcadaśa muhūrtān upadadhāty abhiśāstānumanteti
19.12.9	athāntarasyāṃ dvādaśa pūrvapakṣān upadadhāti pavitraṃ pavayiṣyann iti
19.12.10	athāntarasyāṃ dvādaśāparapakṣān upadadhāti sahasvān sahīyān iti
19.12.11	athāntarasyāṃ trayodaśa māsanāmāny upadadhāty aruṇo 'ruṇarajā iti
19.12.12	atha sikatā upadadhāty ejatkā jovatkā iti
19.12.13	athāntarasyāṃ pañcadaśa muhūrtān upadadhātīdānīṃ tadānīm iti
19.12.14	athāntarasyāṃ ṣaḍ yajñakratūṃs trīṇi caturnāmāny upadadhāty agniṣṭoma ukthyo agnir ṛtur iti
19.12.15	atha nābhyāṃ catvāri saṃvatsaranāmāny upadadhāti prajāpatiḥ saṃvatsaro mahān ka iti
19.12.16	catasraḥ svayamātṛṇṇā dikṣūpadadhāti bhūr agniṃ ca pṛthivīṃ ca māṃ ceti
19.12.17	lokaṃ pṛṇeti lokaṃpṛṇā upadadhāti
19.12.18	cātvālāt purīṣam āhṛtya pṛṣṭo divīti vaiśvānaryarcā citāv anuvyūhati
19.12.19	sā citir bhavati
19.12.20	ārohaṇaṃ japati / avarohaṇaṃ japati
19.12.21	upasthānenopatiṣṭhate tvam eva tvāṃ vettha yo 'si so 'sīti
19.12.22	sāhasravat karoti
19.12.23	dhenūḥ kṛtvā yajamānaḥ saṃhāravihārābhyām upatiṣṭhate saṃvatsaro 'si parivatsaro 'sīti
19.12.24	uttarata uttamāyām iṣṭakāyām arkaparṇenājākṣīraṃ juhoti
19.12.25	tvam agne rudra iti śatarudrīyasya rūpam asaṃcare paśūnām arkaparṇa udasyati valmīkavapāyāṃ vāvadadhāti
19.12.26	jaghanenāgniṃ prāṅmukha upaviśya saṃcitokthyena hotānuśaṃsati bhūr bhuvaḥ svar ity anuvākena
19.13.1	agnipraṇayanādi pāśukaṃ karma pratipadyate samānam ātimuktibhyaḥ
19.13.2	atimuktīr hutvā caturgṛhītaṃ juhoti
19.13.3	tvam agne rudra iti śatarudrīyasya rūpam / aparaṃ caturgṛhītam
19.13.4	agnāviṣṇū iti vasor dhārāyāḥ / aparaṃ caturgṛhītam
19.13.5	annapata ity annahomaḥ / aparaṃ caturgṛhītam
19.13.6	sapta te agne samidhaḥ sapta jihvā iti viśvaprīḥ
19.13.7	aparaṃ caturgṛhītaṃ vasūnāṃ tvādhītena rudrāṇām ūrmyādityānāṃ tejasā viśveṣāṃ devānāṃ kratunā marutām emnā juhomi svāheti
19.13.8	tāsāṃ saṃsrāveṇa yajamāno mukhaṃ vimṛṣṭe rājñī virājñīty anuvākena
19.13.9	athaikaviṃśatim āhutīr juhoty asave svāhā vasave svāhety anuvākena pratimantram
19.13.10	barhiṣaḥ saṃbharaṇādi pāśukaṃ karma pratipadyate samānam ā vapāyā homāt
19.13.11	hutāyāṃ vapāyām anviṣṭakaṃ paṣṭhauhīr dakṣiṇā dadāti
19.13.12	yady etāvatīr dakṣiṇā notsaheta manthān etāvataḥ pāyayed brāhmaṇān / odanān vāśayet
19.13.13	teno haivāsya sa kāma upāpto bhavati
19.13.14	paṣṭhauhīṃ tv antarvatīṃ dadyād dhiraṇyaṃ vāsaś ca
19.13.15	yat prāṅ manotāyās tat kṛtvaudumbarapātreṇa yūṣṇo mṛtyave grahaṃ gṛhṇāti
19.13.16	vipaścite pavamānāyeti grahaṇasādanau
19.13.17	nāciketa eva mṛtyugrahaḥ syād ity aparam
19.13.18	tasya sviṣṭakṛtam anu homaḥ
19.13.19	hoṣyann apa upaspṛśed vidyud asi vidya me pāpmānam iti
19.13.20	atha juhoty apa mṛtyum apa kṣudham iti
19.13.21	atha hutvopaspṛśed vṛṣṭir asi vṛśca me pāpmānam iti
19.13.22	tasyeḍām anu bhakṣaḥ
19.13.23	bhakṣayati bhakṣo 'sy amṛtabhakṣa iti
19.13.24	bhakṣayitvā prāṇanihavān ātman pratiṣṭhāpayate mandrābhibhūtir ity anuvākaśeṣeṇa
19.13.25	samānam ata ūrdhvaṃ pāśukaṃ karma
19.13.26	saṃtiṣṭhate sāvitraḥ
19.14.1	etena nāciketo vyākhyātaḥ
19.14.2	nātra lekhā bhavanti
19.14.3	ekaviṃśatir hiraṇyeṣṭakāḥ śarkarā vābhyaktā upadhānakāle nābhyām evopadhīyante caturaśraṃ parimaṇḍalaṃ vā loko 'si svargo 'sīty anuvākena pratimantram
19.14.4	taṃ haitam eke paśubandha evottaravedyāṃ cinvata iti brāhmaṇavyākhyātā vikārāḥ
19.14.5	tān anukramiṣyāmaḥ
19.14.6	paśubandhe some sattre sahasre sarvavedase vā yatra vā bhūyiṣṭhā āhutayo hūyeraṃs tatra cetavyaḥ
19.14.7	sattre pratiṣṭhām īpsan yaśaḥ prajāṃ paśūn svargam ṛddhim īpsan yathāvakāśaṃ yathāsamāmnātam
19.14.8	sarvatra purastād upakramaḥ pradakṣiṇam uttarato 'pavargaḥ
19.14.9	paśukāmaḥ pāṅktam eva cinvīta / pañcapañca pratidiśam ekāṃ madhye
19.14.10	jyaiṣṭhyam īpsan yaśaḥ prajāṃ vā trivṛtam eva / sapta purastāt tisro dakṣiṇataḥ sapta paścāt tisra uttarata ekāṃ madhye
19.14.11	jyaiṣṭhyakāmo madhyāt prakramyordhvāṃ rītiṃ pratipādayet
19.14.12	svargakāmaḥ paścāt prakramya prācīṃ rītiṃ pratipādayet
19.14.13	sa yadīcchet tejasvī yaśasvī brahmavarcasī syām iti prāg dakṣiṇebhyaḥ prāṅ ā hotur dhiṣṇyād utsarped yeyaṃ prāgād yaśasvatī sā mā prorṇotu tejasā yaśasā brahmavarcaseneti
19.14.14	atha yadīcched bhūyiṣṭhaṃ me śraddadhīran bhūyiṣṭhā dakṣiṇā nayeyur iti dakṣiṇāsu nīyamānāsu prācy ehi prācy ehīti
19.14.15	prācī juṣāṇā vetv ājyasya svāheti sruveṇopahatyāhavanīye juhuyāt
19.14.16	svayamātṛṇṇādi samānam uttaram
19.14.17	saṃtiṣṭhate nāciketaḥ
19.14.18	etena cāturhotro vyākhyātaḥ
19.14.19	yāvatpadaṃ hiraṇyeṣṭakāḥ śarkarā vābhyaktāḥ
19.14.20	upadhānakāle 'greṇa darbhastambaṃ daśahotāraṃ pratimantram udañcam upadadhāti / hṛdayaṃ grahaṃ catvāri padāni saṃbhārāṇāṃ dve patnīnām
19.14.21	evaṃ dakṣiṇataḥ prāñcaṃ caturhotāram
19.14.22	paścād udañcaṃ pañcahotāram
19.14.23	uttarataḥ prāñcaṃ ṣaḍḍhotāram
19.14.24	upariṣṭāt prāñcaṃ saptahotāram
19.14.25	pañcātra padāni saṃbhārāṇām avaśiṣṭāni ca patnīnām
19.14.26	svayamātṛṇṇādi samānam uttaram
19.14.27	saṃtiṣṭhate cāturhotraḥ
19.15.1	etena vaiśvasṛjo vyākhyātaḥ
19.15.2	yāvanmantraṃ hiraṇyeṣṭakāḥ śarkarā vābhyaktāḥ
19.15.3	upadhānakāle 'greṇottaranābhiṃ yac cāmṛtaṃ yac ca martyam ity etais tribhir anuvākair abhidakṣiṇam agniṃ paricinoti
19.15.4	tisro vā citayas tribhir anuvākaiḥ
19.15.5	svayamātṛṇṇādi samānam uttaram anyatrānuśaṃsanāt
19.15.6	ṛcāṃ prācī mahatī dig ucyata ity anenānuvākenānuśaṃsati
19.15.7	rātrisattreṣu śatarātrānteṣu samahāvrateṣu triṣu ca sārasvateṣu sattreṣu kāṭhakacāturmāsyeṣu sādhyānāṃ ṣaḍahavarjiteṣu viśvasṛjāmayane prajāpateḥ sahasrasaṃvatsarayoś ca vaiśvasṛjo 'gnir niyataḥ
19.15.8	abhiprayāyaṃ ced abhicinuyur uttaravedideśam etair mantrair abhimṛśet
19.15.9	yo 'sya supriyaḥ suvicita iva syāt tasmai vaiśvasṛjam / tṛtīye vā paryāye
19.15.10	sāvitranāciketacāturhotravaiśvasṛjāruṇaketukān samasyan saumye 'pyadhvare cinvīta
19.15.11	sāvitraḥ prathamā citiḥ / lokaṃpṛṇā dvitīyā / nāciketas tṛtīyā / lokaṃpṛṇā caturthī / cāturhotraḥ pañcamī / vaiśvasṛjaḥ ṣaṣṭhī / āruṇaketukaḥ saptamī
19.15.12	savanīyayūṣṇo mṛtyave grahaṃ gṛhṇāti
19.15.13	ya etān agnīn pṛthak samāsena vā cinvāna ubhayīr dakṣiṇā dadāti kratudakṣiṇā yathāsamāmnātam agnidakṣināś ceti
19.15.14	atra pṛthag aprayujya na samasyante
19.15.15	agniṃ citvā sautrāmaṇyā yajeta / maitrāvaruṇyā vāmikṣayā
19.15.16	āruṇaketuko brāhmaṇavyākhyātaḥ
19.15.17	divaḥśyenībhir anvahaṃ svargakāmo yajeta / apādyābhiś ca
19.15.18	tā brāhmaṇavyākhyātāḥ
19.16.1	kāmyaiḥ paśubhir amāvāsyāyāṃ paurṇamāsyāṃ vā yajeta
19.16.2	teṣāṃ nirūḍhapaśubandhavatkalpaḥ
19.16.3	vāyavyaṃ śvetam iti te brāhmaṇavyākhyātāḥ
19.16.4	teṣām āvāpikeṣu sthāneṣu yathādevataṃ ṣaḍ ṛco nidadhāti / vapāyāḥ puroḍāśasya haviṣa iti dvedve
19.16.5	pīvo'nnāṃ rayivṛdhaḥ sumedhā ity etāni yathāpūrvaṃ yathāliṅgam āmnātāni bhavanti
19.16.6	sarveṣv ābhicaraṇikeṣu lohitoṣṇīṣā lohitavasanā nivītā ṛtvijaḥ pracaranti malhā iti
19.16.7	maṇilā ity arthaḥ
19.16.8	viṣama ālabheteti viṣamaṃ devayajanaṃ syāt paśuṃ vā viṣama ālabheta
19.16.9	daśarṣabhāyā daivate mīmāṃsā
19.16.10	ādityā syāt prājāpatyā vaikādaśinadevatā vā yaddevatā vā garbhiṇayaḥ
19.16.11	paryāriṇīti parihārasūr bhavati
19.16.12	sphyo yūpa iti sphyākṛtiyūpa agnyāgāriko vā
19.16.13	tvāṣṭraṃ vaḍabam iti yaṃ pumāṃsaṃ santam ārohati
19.16.14	apāṃ cauṣadhīnāṃ ca saṃdhāv iti prāvṛṣi śaratpratipattau vā / api vāpāṃ cauṣadhīnāṃ ca saṃdhau
19.16.15	viśākho yūpa iti yad ūrdhvaṃ raśanāyās tad viśākham / yad voparād ubhe śākhe aṣṭāśrī sacaṣāle syātām
19.16.16	prāśṛṅgo 'vāśṛṅga ukṣā vaśā vehad dhenur vatsa ṛṣabho 'naḍvān punarutsṛṣṭo gomṛga iti gavyāḥ
19.16.17	annāya vehatam ālabhate / vāce vehatam / śraddhāyai vehatam / brahmaṇa ṛṣabham
19.16.18	ā gāvo agmann ity upahomāḥ
19.16.19	mṛtyave vehatam
19.16.20	tatra bhartāram upajuhuyāt
19.16.21	sūryācandramobhyāṃ yamau śvetaṃ kṛṣṇam caikayūpe
19.16.22	adbhyo vehatam
19.16.23	tatra salilam upajuhuyāt
19.16.24	bhagāya vāśitām iti
19.16.25	ya ūrdhvam āśvināt paśavas teṣāṃ sūktakrameṇa vidhiḥ
19.17.1	ṛṣabhe goṣu jīrṇe yūnaḥ karṇamājapet piśaṅgarūpas tan nas turīpam ity etābhyām
19.17.2	athainaṃ goṣv apisṛjaty etaṃ yuvānam iti
19.17.3	atha jīrṇam ālabhate prājāpatyam aindraṃ tvāṣṭraṃ vā
19.17.4	namo mahimna ity upākaraṇe 'nuvartayate
19.17.5	tṛtīyayā vapāṃ juhoti / caturthyā haviḥ / pañcamyā sauviṣṭakṛtam
19.17.6	āgneyam aṣṭākapālaṃ nirupyājāṃ vaśām ālabhate
19.17.7	vāyavyām ālabheta bhūtikāma ity uktāni daivatāni
19.17.8	vāyavyayopākaroty ā vāyo bhūṣa śucipā iti
19.17.9	ākūtyai tvā kāmāya tveti paryagnau kriyamāṇe juhoti
19.17.10	tvaṃ turīyā vaśinī vaśāsīty udīcīṃ nīyamānām anumantrayate
19.17.11	ajāsi rayiṣṭheti nihanyamānām
19.17.12	tantuṃ tanvann iti vapāṃ juhoti
19.17.13	anulbaṇaṃ vayata joguvām apa iti haviḥ
19.17.14	manaso havir asīti haviḥśeṣān prāśnanti
19.17.15	sā vā eṣā trayāṇām evāvaruddhety uktam
19.17.16	tasyai vā etasyā ekam evādevayajanaṃ yad ālabdhāyām abhro bhavati
19.17.17	yad ālabdhāyām abhraḥ syād apsu vā praveśayet sarvāṃ vā yajamāna evānvahaṃ prāśnīyāt
19.17.18	jayābhyātānā rāṣṭrabhṛta iti brāhmaṇavyākhyātāḥ
19.17.19	asmin brahmann ity abhyātāneṣv anuṣajati
19.17.20	yena karmaṇertset tatra hotavyā ṛdhnoty eva tena karmaṇeti vijñāyate
19.18.1	kāmyābhir iṣṭibhir amāvāsyāyāṃ paurṇamāsyāṃ vā yajeta
19.18.2	tā brāhmaṇavyākhyātāḥ
19.18.3	samidhyamānavatīṃ samiddhavatīṃ cāntareṇa pṛthupājavatyau dhāyye dadhāti / yathādiṣṭaṃ vānupadāv ājyabhāgau
19.18.4	yat kāmeṣṭis tat pravādau syātāṃ tad arthatvāt talliṅgatvāt / taddevatau vā / prākṛtau vā
19.18.5	anādeśe prakṛtiḥ pratyetavyā
19.18.6	anuṣṭubhau saṃyājye
19.18.7	tvāṃ citraśravastama // tvām agne haviṣmanto devaṃ martāsa īḍate / manye tvā jātavedasaṃ sa havyā vakṣyānuṣag ity ete āmnāte bhavataḥ
19.18.8	ubhā vām indrāgnī āhuvadhyā ity etāsāṃ yathāpūrvam āmnātā yājyānuvākyā liṅgair niyamyante
19.18.9	pūrvasinn ardharce devatā purastāllakṣmā puro'nuvākyā / upariṣṭāllakṣmā yājyā
19.18.10	etad vā viparītam
19.18.11	avaśiṣṭā vikalpārthāḥ
19.18.12	upahomā vā tatra saṃdigdhāḥ
19.18.13	anukramiṣyāmaḥ
19.18.14	agnaye rakṣoghne puroḍāśam aṣṭākapālam amāvāsyāyāṃ niśāyāṃ nirvapet tasyāḥ sādguṇyasāmarthyāt
19.18.15	amāvāsyāyāḥ kālāpanayaḥ syāt
19.18.16	kṛṇuṣva pāja iti rakṣoghnīḥ parācīḥ sāmidhenīr anvāha
19.18.17	vi jyotiṣeti yājyānuvākye bhavataḥ
19.19.1	ādityaṃ caruṃ nirvapet saṃgrāmam upaprayāsyan
19.19.2	vaiśvānaraṃ dvādaśakapālaṃ nirvapet saṃgrāmāyatanaṃ gatvā
19.19.3	yayā rajjvottamāṃ gām ājet tayā bhrātṛvyagavīm abhidadhyād goṣṭhe vāsya nyasyet
19.19.4	balbajān apīdhme saṃnahyet
19.19.5	tān sahedhmena prokṣet
19.19.6	sarasvaty ājyabhāgety ājyahavir bhavati
19.19.7	ājyaṃ prokṣaṇam ājyena mārjayanta iti sarvaprokṣaṇamārjanānīty ājyena
19.19.8	mānavī ṛcau dhāyye kuryāt / makṣū devavata ity etāsāṃ dve
19.19.9	etām eva nirvaped āyatanaṃ gatvā
19.19.10	bhrātṛvyakṣetraṃ gatvaitām iṣṭiṃ nirvapet
19.19.11	tatra dakṣiṇam ardhaṃ vedyā uddhatya tad evārdhena barhiṣa stṛṇīyāt / ardham idhmasyābhyādadhyāt
19.19.12	aindram ekādaśakapālaṃ nirvapen mārutaṃ saptakapālaṃ grāmakāmaḥ
19.19.13	āhavanīya aindram adhiśrayati / gārhapatye mārutam
19.19.14	kāla aindram āsādayati / sāmidhenīṣv anūcyamānāsu mārutam
19.19.15	atha yatrendrāyānubrūhīty aindrī puro'uvākyā / maruto yajeti mārutī yājyā / marudbhyo 'nubrūhīti mārutī puro'nuvākyā / indraṃ yajety aindrī yājyā
19.19.16	aindram ekādaśakapālaṃ nirvaped vaiśvadevaṃ dvādaśakapālaṃ grāmakāmaḥ
19.19.17	tatraindrasya prathamam avadānam avadāyobhe vaiśvadevasyāvadyet / athaindrasyāvaśiṣṭam upariṣṭāt
19.19.18	indrāya viśvebhyo devebhyo 'nubrūhīndraṃ viśvān devān yajeti saṃpreṣyati
19.19.19	bhareṣv indram iti yājyānuvākye bhavataḥ
19.20.1	upādhāyyapūrvayaṃ vāso dakṣiṇā
19.20.2	citrāntam ity arthaḥ
19.20.3	saṃjñānīṃ pṛthaṅ nirupya sarvataḥ samavadāya sarvā devatā anudrutya saṃpreṣyati
19.20.4	agniḥ prathamo vasubhir iti sarvadevatye yājyānuvākye bhavataḥ
19.20.5	aparuddho 'parudhyamāno vā dhārayadvatīyaṃ nirupyāsīta yāvad enaṃ nāparundhyuḥ
19.20.6	athāparudhyamāno 'dite 'numanyasvety aparoddhuḥ padam ādāya gacchet
19.20.7	yaḥ parastād grāmyavādī syāt tasya gṛhād vrīhīn āharet
19.20.8	śuklāṃś ca kṛṣṇāṃś ca vicinuyāt
19.20.9	ye śuklāḥ syus tam ādityaṃ caruṃ nirvapet
19.20.10	ye kṛṣṇās tān kṛṣṇājina upanahya nidhāya haviṣkṛtā vācaṃ visṛjyopa preta marutaḥ sudānava iti yajamānam abhyaiti
19.20.11	satyāśīr iti yajamānasyottare vāsasi padaikadeśaṃ nivapati
19.20.12	iha mana ity urasi śeṣaṃ ninayati
19.20.13	siddham iṣṭiḥ saṃtiṣṭhate
19.20.14	yadi nāvagacched imam aham ādityebhyo bhāgaṃ nirvapāmy āmuṣmād amuṣyai viśo 'vagantor ity aparoddhur nāma gṛhṇīyāt tasyai ca viśaḥ
19.20.15	yadi nāvagacched āśvatthān mayūkhān sapta madhyameṣāyām upahanyād idam aham ādityān badhnāmy āmuṣmād amuṣyai viśo 'vagantor iti / trīn prācaś catura udīcaḥ
19.20.16	yadi nāvagacched etam evādityaṃ caruṃ nirvapet
19.20.17	idhme 'pi mayūkhān saṃnahyet
19.20.18	tān sahedhmenābhyādadhyāt
19.20.19	avagataḥ kṛṣṇānāṃ vrīhīṇāṃ vāruṇaṃ caruṃ nirvapati
19.20.20	siddham iṣṭiḥ saṃtiṣṭhate
19.21.1	prājāpatyāṃ śatakṛṣṇalāṃ nirvaped āyuṣkāmaḥ
19.21.2	śataṃ hiraṇyakṛṣṇalāni kākiṇyā māṣeṇa vā saṃmitāni
19.21.3	tāni pavitravatyājya āvapati
19.21.4	dharmamātraṃ śrapaṇam
19.21.5	pracaraṇakāle 'ṣṭau devatāyā avadyati / catvāri sviṣṭakṛti / dve prāśitre 'ṣṭāv iḍāyām
19.21.6	caturdhākaraṇakāle sarvāṇi prāśitre samopyaikadhā brahmaṇa upaharati
19.21.7	tāni brahmā bhakṣayati
19.21.8	bhakṣāpanaya itareṣām
19.21.9	sauryaṃ caruṃ rukmābhyāṃ parigṛhyāsādayati
19.21.10	tasya prayājeprayāje kṛṣṇalaṃ juhoti
19.21.11	apohya rukmau caruṇā pracarati
19.21.12	etāv eva rukmau dakṣiṇā
19.21.13	agnaye dātre puroḍāśam aṣṭākapālam iti trīni
19.21.14	teṣāṃ prājāpatyaṃ saṃṣṛṣṭahavis tṛtīyaṃ bhavati
19.21.15	dadhi madhu ghṛtam āpo dhānās taṇḍulā ity ekeṣām ājyavikāraḥ
19.21.16	madhūdake saṃsṛṣṭe mukhye svādharmyam
19.21.17	ghṛtaṃ na pūtam ubhe suścandreti yājyānuvākye bhavataḥ
19.21.18	āgneyasya ca saumyasya caindre samāśleṣayed iti saṃhitāni havīṃṣy adhiśrayed ity arthaḥ
19.21.19	lepau vāsmin samāśleṣayet
19.21.20	brahman viśaṃ vināśayeyam iti sarvaṃ brāhmaṇaspatyaṃ bhavati
19.21.21	mārutī yājyānuvākye kuryāt
19.21.22	athaitaṃ tridhātum ekādaśasūttāneṣu kapāleṣv adhiśrayati
19.22.1	prathamaṃ puroḍāśam adhiśritya paritapanāntaṃ kṛtvā tasminn uttaraṃ jyāyāṃsam adhiśritya tad antam eva kṛtvā tasminn uttaraṃ jyāyāṃsam adhiśrayati
19.22.2	pracaraṇakāle dakṣiṇārdhāt prathamāṃ devatāṃ yajet / madhyād dvitīyām / uttarārdhāt tṛtīyām
19.22.3	sarveṣām abhigamayann avadyatīty uktam
19.22.4	prācyāṃ diśi tvam indreti tisra ṛco vyatyāsam anvāha
19.22.5	prathamām anūcya madhyamayā yajet / madhyamām anūcyottamayā yajet / uttamām anūcya prathamayā yajet
19.22.6	evaṃ sarvā yājyāḥ puro'nuvākyāś ca bhavanti
19.22.7	sarvapṛṣṭhāṃ nirvapati
19.22.8	yad indrāya rāthaṃtarāyeti yathāsamāmnātaṃ dvādaśasūttāneṣu kapāleṣv adhiśrayati
19.22.9	pracaraṇakāle pūrvārdhāt prathamāṃ devatāṃ yajati
19.22.10	evam itarāḥ pradakṣiṇam uttarāpavargam
19.22.11	samantaṃ paryavadyatīty uktam
19.22.12	abhi tvā śūra nonuma iti ṣaḍ ṛco vyatyāsam anvāha
19.22.13	na bṛhatyā vaṣaṭkuryāt
19.22.14	anuvākyāyāś catvāry akṣarāṇi yājyāṃ gamayet
19.22.15	anuṣṭubhaṃ ca ha vā etat saṃpādayanti paṅktiṃ ceti te manyāmahe
19.22.16	abhi tvā śūra nonumo 'dugdhā iva dhenavaḥ / īśānam asya jagataḥ suvar dṛśam īśānam om ity anūcya [ndratasthuṣa]s tvām id dhi havāmaha iti yajet
19.23.1	tvām id dhi havāmahe sātā vājasya kāravaḥ / tvāṃ vṛtreṣv indra satpatiṃ naras tvāṃ kāṣṭhom ity anūcya [svarvato] 'bhi tvā śūra nonuma iti yajet
19.23.2	kadācana starīr asīty āsāṃ caturthīṃ dadhāti
19.23.3	agnaye bhrājasvate puroḍāśam aṣṭākapālam ity uktam
19.23.4	caturdhākaraṇakāle sauryāṃs trīn piṇḍān uddhṛtyod u tyaṃ jātavedasaṃ sapta tvā harito rathe citraṃ devānām udagād anīkam iti piṇḍān yajamānāya prayacchati
19.23.5	tān yajamānaḥ prāśnāti
19.23.6	vaiśvadevīṃ sāṃgrahaṇīṃ nirvaped grāmakāmaḥ
19.23.7	navanīte śrapayati
19.23.8	dhruvo 'sīty etaiḥ pratimantraṃ paridhīn paridadhāti
19.23.9	āmanam asīty upahomaḥ
19.23.10	yo jyog āmayāvī syād yo vā kāmayeta sarvam āyur iyām iti tasmā etām iṣṭiṃ nirvapet / āgneyādīni pañca
19.23.11	pātrasaṃsādanakāle khādiraṃ pātraṃ catuḥsrakti prayunakti / sauvarṇaṃ ca pravartaṃ śatamānasya kṛtam
19.23.12	atho khalu yāvatīḥ samā eṣyan manyeta tāvanmānaṃ syāt
19.23.13	yan navam ait tan navanītam abhavad ity ājyam avekṣyājyagrahaṇakāle tūṣṇīṃ khādire caturgṛhītaṃ gṛhītvā sādanakāla uttareṇa dhruvāṃ khādiraṃ sādayitvā tasmin pravartam avadadhāti
19.24.1	upahomakāle 'śvinoḥ prāṇo 'sīty etaiḥ pratimantraṃ catura upahomāñ juhoti
19.24.2	hutvāhutvā pravartam abhighārayati rāḍ asi virāḍ asi samrāḍ asi svarāḍ asīti
19.24.3	yat khādira ājyaṃ tad agreṇāhavanīyaṃ paryāhṛtya dakṣiṇasyāṃ vediśroṇyāṃ sādayati
19.24.4	tad yajamāno 'vekṣate ghṛtasya dhārām amṛtasya panthām iti
19.24.5	athāsya brahmā dakṣiṇaṃ hastaṃ gṛhṇāti
19.24.6	brahmaṇa itara ṛtvijo hastam anvārabhya yajamānaṃ paryāhuḥ pāvamānena tvā stomeneti
19.24.7	atha yajamāno hiraṇyād ghṛtaṃ niṣpibati
19.24.8	imam agna āyuṣe varcase kṛdhīti prāśnantam abhimantrayate
19.24.9	uddhṛtya hiraṇyaṃ prakṣālyāyuṣ ṭe viśvato dadhad iti yajamānāya prayacchati
19.24.10	tad yajamāna ācamya pratigṛhya pradakṣiṇaṃ dakṣiṇe karṇa ābadhnāty āyur asi viśvāyur asi sarvāyur asi sarvam āyur asi sarvaṃ ma āyur bhūyāt sarvam āyur geṣam iti
19.24.11	agnir āyuṣmān ity anuvākaśeṣeṇāsyādhvaryur dakṣiṇaṃ hastaṃ gṛhṇāti
19.24.12	siddham iṣṭiḥ saṃtiṣṭhate
19.25.1	aindrāvaruṇaṃ puroḍāśaṃ nirupyaindrāvaruṇīṃ payasyāṃ nirvapet
19.25.2	udvāsyālaṃkṛtya payasyāyāṃ puroḍāśam avadadhāti
19.25.3	etayaiva pracchādyāsādayati
19.25.4	athāsmāt pratidiśaṃ payasyāṃ vyūhati
19.25.5	yā vām indrāvaruṇā yatavyā tanūr ity etair eva punaḥ samūhati
19.25.6	amuktam iti mantrāntān saṃnamati
19.25.7	sahaiva payasyāyāḥ puroḍāśasyāvadyati
19.25.8	yo vām indrāvaruṇāv agnau srāma ity upahomāḥ
19.25.9	agnaye saṃvargāya puroḍāśam aṣṭākapālam ity uktam
19.25.10	yukṣvā hi devahūtamān iti pañcadaśa sāmidhenīr anvāha
19.25.11	nityayā paridadhāti
19.25.12	kuvit su no gaviṣṭaya iti yājyānuvākye
19.25.13	yasyājuṣad vidmā hi ta iti saṃyājye
19.25.14	citrāpūrṇamāse citrām iṣṭiṃ nirvapet / āgneyādīni sapta
19.25.15	agne gobhir na ā gahīty upahomāḥ
19.25.16	puṣkaleṣu nakṣatreṣūdavasāya kārīryā vṛṣṭikāmo yajeta
19.25.17	agnīn anvādhāyāpareṇāhavanīyaṃ dakṣiṇātikramyopaviśya yajamāno mārutam asi marutām oja iti kṛṣṇaṃ vāsaḥ kṛṣṇatūṣaṃ paridhatte
19.25.18	ramayata marutaḥ śyenamāyinam iti paścād vātaṃ pratimīvati
19.25.19	purovātam eva janayaty ehi vāteti
19.25.20	kṛṣṇo 'śvaḥ purastāt pratyaṅmukho 'vasthito bhavati
19.25.21	tam etena vāsasābhipinaṣṭy abhikrandeti
19.25.22	yadi kranded vidhūnuyāc chakṛnmūtraṃ vā kuryād varṣiṣyatīti vidyāt
19.26.1	purovāto varṣann ity aṣṭau vātanāmāni hutvāntarvedi kṛṣṇājinaṃ prācīnagrīvam uttaralomāstīrya tasmin kharjūrasaktūn karīrasaktūn vā māndā vāśā iti kṛṣṇamadhuṣā saṃyutya tisraḥ piṇḍīḥ kṛtvā puṣkarapalāśaiḥ saṃveṣṭya samudyamya kṛṣṇājinasyāntān vṛṣṇo aśvasya saṃdānam asīti kṛṣṇena dāmnopanahyati
19.26.2	utkare prāgīṣaṃ trigadham ano 'vasthitaṃ bhavati
19.26.3	chadīṃṣīty arthaḥ
19.26.4	devā vasavyā iti pūrvasyāṃ gadhāyāṃ kṛṣṇājinam ābadhnīyāt
19.26.5	ahorātrāv āsaktaṃ bhavati
19.26.6	yadi varṣet piṇḍīr eva juhuyāt
19.26.7	yadi na varṣed devāḥ śarmaṇyā iti madhyamāyām ābadhnīyāt
19.26.8	ahorātrāv āsaktaṃ bhavati
19.26.9	yadi varṣet piṇḍīr eva juhuyāt
19.26.10	yadi na varṣed devāḥ sapītaya iti jaghanyāyām ābadhnīyāt
19.26.11	ahorātrāv āsaktaṃ bhavati
19.26.12	yadi varṣet piṇḍīr eva juhuyāt
19.26.13	yadi na varṣec chvo bhūte dhāmacchadādīni trīṇi havīṃsi nirvapati kṛṣṇānāṃ vrīhīṇām
19.26.14	tāny āsādyotkare kṛṣṇājinam āsādayati
19.26.15	kṛṣṇoṣṇīṣāḥ kṛṣṇavasanā nivītā ṛtvijaḥ pracaranti
19.26.16	tvaṃ tyā cid acyuteti yājyānuvākyāḥ
19.26.17	upahomakāle divā cit tamaḥ kṛṇvantīty etaiḥ pratimantraṃ piṇḍīr ābadhnāti
19.26.18	juhotīty eke
19.26.19	athāsāṃ dhūmam anumantrayate
19.27.1	asitavarṇā harayaḥ suparṇā iti
19.27.2	utkare kṛṣṇām āmapakvāṃ sthālīm adbhiḥ pūrayati sṛjā vṛṣṭim iti
19.27.3	yadi bhidyeta varṣiṣyatīti vidyāt
19.27.4	anasa upastambhane śaṅkau vā kṛṣṇāvir baddhā bhavati
19.27.5	abjā asīti tāṃ prokṣati
19.27.6	tasyām aśvavad vijñānam upaiti
19.27.7	utkare varṣāhūstambaṃ pratiṣṭhāpyonnambhaya pṛthivīm iti varṣāhvāṃ juhoti
19.27.8	apāṃ pūrṇāṃ srucaṃ juhotīty eke
19.27.9	athainam āhavanīye 'nupraharati
19.27.10	athāsya dhūmam anumantrayate hirṇyakeśo rajaso visāra iti
19.27.11	ye devā divibhāgā ity upary āhavanīye kṛṣṇājinam avadhūnoty ūrdhvagrīvaṃ bahiṣṭād viśasanam
19.27.12	kṛṣṇaṃ vāsaḥ kṛṣṇo 'śvaḥ kṛṣṇāvir dakṣiṇā
19.27.13	atha savakārīry āgneya evāṣṭākapālo 'nupasargaḥ
19.27.14	tasyopahomā vātanāmāni yābhiḥ piṇḍīr ābadhnāti juhoti yābhyāṃ ca dhūmam anumantrayate
19.27.15	pūrvavat tridhātum adhiśrayati / yavamayas tu madhye
19.27.16	aindrāvaiṣṇavaṃ havir bhavati
19.27.17	praso agna ity uṣṇihakakubhau dhāyye dadhāti
19.27.18	agne trī te vājinā trī ṣadhastheti trivatyā paridadhāti
19.27.19	saṃ vāṃ karmaṇobhā jigyathur iti yājyānuvākye
19.27.20	uttare saṃyājye
19.27.21	hiraṇyaṃ tārpyaṃ dhenur iti dakṣiṇā
19.27.22	aindrābārhaspatyaṃ caruṃ nirvaped rājanye jāte
19.27.23	hiraṇmayaṃ dāma dakṣiṇā dakṣiṇā
20.1.1	rājā sārvabhaumo 'śvamedhena yajeta / apy asārvabhaumaḥ
20.1.2	citrā nakṣatraṃ puṇyanāma
20.1.3	devayajanam adhyavasyati yatrāpaḥ purastātsukhāḥ sūpāvagāhā anapasvarīḥ
20.1.4	caitryāṃ paurṇamāsyāṃ sāṃgrahaṇyeṣṭyā yajate / tasyā yottarāmāvāsyā tasyāṃ saṃjñānyā
20.1.5	vaiśākhyāṃ paruṇamāsyāṃ prājāpatyam ṛṣabhaṃ tūparaṃ sarvarūpaṃ sarvebhyaḥ kāmebhya ālabhate
20.1.6	tasyā yottarāmāvāsyā tasyām apadātīn mahartvija āvahanti
20.1.7	anvaham itarān āvahanty ā subrahmaṇyāyāḥ
20.1.8	amāvāsyām iṣṭvā devayajanam abhiprapadyate
20.1.9	keśaśmaśru vapate
20.1.10	nakhāni nikṛntate
20.1.11	dato dhāvate
20.1.12	snāti
20.1.13	ahataṃ vāsaḥ paridhatte
20.1.14	vācaṃ yatvopavasati
20.1.15	ye rātayas te jāgarayanti
20.1.16	vāgyatasyaitāṃ rātrim agnihotraṃ juhvati
20.1.17	draṣṭre nama upadraṣṭre namo 'nudraṣṭre namaḥ khyātre nama upakhyātre namo 'nukhyātre namaḥ śṛṇvate nama upaśṛṇvate namaḥ sate namo 'sate namo jātāya namo janiṣyamāṇāya namo bhūtāya namo bhaviṣyate namaś cakṣuṣe namaḥ śrotrāya namo manase namo vāce namo brahmaṇe namas tapase namaḥ śāntāya nama ity ekaviṃśatyā namaskārair udyantam ādityam upatiṣṭhate
20.2.1	namo 'gnaye pṛthivikṣita ity etaiś ca yathāliṅgam
20.2.2	ye te panthānaḥ savitar iti pūrvayā dvārā prāgvaṃśaṃ praviśyāhavanīye vaitasam idhmam abhyādhāyaikādaśa pūrṇāhutīr juhoti / hiraṇyagarbhaḥ samavartatāgra ity aṣṭau / devā deveṣu parākramadhvam iti tisraḥ
20.2.3	catuṣṭayya āpo digbhyaḥ samābhṛtāḥ
20.2.4	tāsu brahmaudanaṃ pacati
20.2.5	pātryāṃ rājataṃ rukmaṃ nidhāya tasmin brahmaudanam uddhṛtya prabhūtena sarpiṣopasicya sauvarṇaṃ rukmam upariṣṭāt kṛtvā karṣann anucchindaṃś caturbhya ārṣeyebhyo mahartvigbhya upohati
20.2.6	prāśitavadbhyaś caturaḥ sāhasrān sauvarṇān niṣkān dadāti caturaś cāśvatarīrathān etau ca rukmau
20.2.7	dvādaśāratnis trayodaśāratnir vā darbhamayī mauñjī vā raśanā
20.2.8	tāṃ brahmaudanoccheṣeṇānakti
20.2.9	aśvasya rūpāṇi samāmananti / kṛṣṇaḥ śvetaḥ piśaṅgaḥ sāraṅgo 'ruṇapiśaṅgo vā
20.2.10	yasya vā śvetasyālpaṃ kṛṣṇaṃ syāt tam ālabheta / mātṛmantaṃ prtṛmantaṃ pṛṣṭhe vahe ca dāntaṃ somapaṃ somapayoḥ putram
20.2.11	vijñāyata eṣa vai somapo yaṃ śiśuṃ jātaṃ purā tṛṇādyāt somaṃ pāyayanti / etau vai samapau yau śiśū jātau purā tṛṇādyāt somaṃ pāyayantīti
20.2.12	adhvaryuṃ rājyāya paridadāti
20.3.1	brāhmaṇā rājānaś cāyaṃ vo 'dhvaryū rājā / yā mamāpacitiḥ sā va etasmin / yad va eṣa karoti tad vaḥ kṛtam asad iti
20.3.2	yāvad yajñam adhvaryū rājā bhavati
20.3.3	devasya tvā savituḥ prasava iti raśanām ādāyemām agṛbhṇan raśanām ṛtasyety abhimantrya brahmann aśvaṃ medhyaṃ bhantsyāmi devebhyo medhāya prajāpataye tena rādhyāsam iti brahmāṇam āmantrayate
20.3.4	taṃ badhāna devebhyo medhāya prajāpataye tena rādhnuhīti pratyāha
20.3.5	abhidhā asīty aśvam abhidadhāti
20.3.6	ānayanti śvānaṃ caturakṣaṃ viṣvagbandhena baddham
20.3.7	pitur anujāyāḥ putraḥ purastān nayati / mātur anujāyāḥ putraḥ paścāt
20.3.8	saidhrakaṃ musalam
20.3.9	pauṃścaleyaḥ peśasā jānu veṣṭayitvā paścād anveti
20.3.10	apo 'śvam abhyavagāhayanti śvānaṃ ca
20.3.11	yatra śuno 'pratiṣṭhā tad adhvaryuḥ prasauti jahīti
20.3.12	yo arvantam iti saidhrakeṇa musalena pauṃścaleyaḥ śunaḥ prahanti
20.3.13	tam aśvasyādhaspadam upāsyati paro martaḥ para śveti
20.3.14	dakṣiṇāpaplāvyāhaṃ ca tvaṃ ca vṛtrahann iti brahmā yajamānasya hastaṃ gṛhṇāti
20.3.15	abhi kratvendra bhūr adha jmann ity adhvaryur yajamānaṃ vācayati
20.3.16	āharanty aiṣīkam udūhaṃ varatrayā vibaddham
20.3.17	tasminn ārdrā vetasaśākhopasaṃbaddhā bhavati
20.3.18	taṃ dve śate dakṣiṇato dhārayataḥ / dve uttarataḥ
20.3.19	tenāśvaṃ purastāt pratyañcam abhyudūhanti
20.4.1	śatena rājaputraiḥ sahādhvaryuḥ purastāt pratyaṅ tiṣṭhan prokṣaty anenāśvena medhyeneṣṭvāyaṃ rājā vṛtraṃ vadhyād iti
20.4.2	śatenārājabhir ugraiḥ saha brahmā dakṣiṇata udaṅ tiṣṭhan prokṣaty anenāśvena medhyeneṣṭvāyaṃ rājāpratidhṛṣyo 'stv iti
20.4.3	śatena sūtagrāmaṇibhiḥ saha hotā paścāt prāṅ tiṣṭhan prokṣaty anenāśvena medhyeneṣṭvāyaṃ rājāsyai viśo bahugvai bahvaśvāyai bahvajāvikāyai bahuvrīhiyavāyai bahumāṣatilāyai bahuhiraṇyāyai bahuhastikāyai bahudāsapuruṣāyai rayimatyai puṣṭimatyai bahurāyaspoṣāyai rājāstv iti
20.4.4	śatena kṣattṛsaṃgrahītṛbhiḥ sahodgātottarato dakṣiṇā tiṣṭhan prokṣaty anenāśvena medhyeneṣṭvāyaṃ rājā sarvam āyur etv iti
20.4.5	atraitam aiṣīkam apaplāvyān udakam aśvam ākramayyāntarā sthānam ākramaṇaṃ cedaṃ viṣṇuḥ pra tad viṣṇur divo vā viṣṇav ity aśvasya pade tisro vaiṣṇavīr hutvāśvasya stokān anumantrayate 'gnaye svāhā somāya svāheti
20.4.6	śatakṛtva etam anuvākam āvartayati daśadaśasaṃpātam / aparimitakṛtvo vā
20.5.1	athainaṃ pratidiśaṃ prokṣati
20.5.2	prajāpataye tvā juṣṭaṃ prokṣāmīti purastāt pratyaṅ tiṣṭhan
20.5.3	indrāgnibhyāṃ tveti dakṣiṇata udaṅ
20.5.4	vāyave tveti paścāt prāṅ
20.5.5	viśvebhyas tvā devebhya ity uttarato dakṣiṇā
20.5.6	devebhyas tvety adhastāt
20.5.7	sarvebhyas tvā devebhya ity upariṣṭāt
20.5.8	pṛthivyai tvāntarikṣāya tvā dive tveti śeṣam
20.5.9	vibhūr mātrā prabhūḥ pitrety aśvasya dakṣiṇe karṇe yajamānam aśvanāmāni vācayitvāgnaye svāhā svāhendrāgnibhyām iti pūrvahomān hutvā bhūr asi bhuve tvā bhavyāya tvā bhaviṣyate tvety aśvam utsṛjya devā āśāpālā iti ratnibhyaḥ paridadāti
20.5.10	śataṃ kavacino rakṣanti
20.5.11	aparyāvartayanto 'śvam anucaranti
20.5.12	catuḥśatā ity ekeṣām
20.5.13	śataṃ talpyā rājaputrāḥ saṃnaddhāḥ saṃnaddhasārathinaḥ śatam ugrā arājānaḥ saṃnaddhāḥ saṃnaddhasārathinaḥ śataṃ vaiśyā vipathinaḥ śataṃ śūdrā varūthinaḥ
20.5.14	te 'śvasya goptāro bhavanti
20.5.15	yadyad brāhmaṇajātam upeyus tān pṛccheyuḥ kiyad yūyam aśvamedhasya vittheti
20.5.16	yo na vidyāt taṃ jitvā tasya gṛhāt khādaṃ pānaṃ copanivapeyuḥ
20.5.17	yad abrāhmaṇānāṃ kṛtānnaṃ tad eṣām annam
20.5.18	rathakārakule vasatir bhavati
20.5.19	iha dhṛtiḥ svāheti sāyam aśvasya caturṣu patsu catasro dhṛtīr juhoti
20.6.1	savitre prātar aṣṭākapālaṃ nirvapati
20.6.2	tasya purastāt sviṣṭakṛta āyanāya svāhā prāyaṇāya svāhety uddrāvāñ juhoti
20.6.3	īṃkārāya svāheṃkṛtāya svāhety aśvacaritāni
20.6.4	añjyetāya svāhā kṛṣṇāya svāhā śvetāya svāhety aṣṭācatvāriṃśatam aśvarūpāṇi / ekam atiriktam
20.6.5	atra brāhmaṇo vīṇāgāthī gāyatīty adadā ity ayajathā ity apaca iti tisraḥ
20.6.6	savitre prasavitra ekādaśakapālaṃ madhyamdine / savitra āsavitre dvādaśakapālam aparāhṇe
20.6.7	dakṣiṇenāhavanīyaṃ hotā hiraṇyakaśipāv upaviśati pāriplavaṃ bhauvanyavaṃ cācikhyāsan
20.6.8	taṃ dakṣiṇena hiraṇyakaśipvor brahmā yajamānaś ca
20.6.9	purastād adhvaryur hairaṇye kūrce
20.6.10	dakṣiṇato vīṇāgaṇakina upopaviśanti
20.6.11	upaviṣṭeṣv adhvaryo3 ity adhvaryuṃ hotāmantrayate
20.6.12	ho3yi hotar ity adhvaryuḥ pratigṛṇāti / oṃ hotar iti vā
20.6.13	saṃsthitayor adhvaryuḥ saṃpreṣyati vīṇāgaṇakinaḥ pūrvaiḥ saha sukṛdbhī rājabhir imaṃ yajamānaṃ saṃgāyateti
20.6.14	sāyaṃ dhṛtiṣu hūyamānāsu rājanyo vīṇāgāthī gāyatīty ajinā ity ayudhyataḥ ity amuṃ saṃgrāmam ahann iti tisraḥ
20.7.1	sāyaṃprātar brāhmāṇau vīṇāgāthinau gāyetām
20.7.2	evam etāni sāvitrādīni saṃvatsaraṃ karmāṇi kriyante
20.7.3	sakṛd vāśvacaritāni juhoti
20.7.4	triṃśimāsa eṣa saṃvatsaro bhavati
20.7.5	apavṛttāsv iṣṭiṣu vīṇāgāthibhyāṃ śatam anoyuktaṃ ca dadāti
20.7.6	śate cānoyukte cety eke
20.7.7	ūrdhvam ekādaśān māsād āśvatthe vraje 'śvaṃ badhnanti
20.7.8	tasmai baddhāya yavasam āharanti
20.7.9	yady aśvam upatapad vinded āgneyam aṣṭākapālaṃ nirvapet saumyaṃ caruṃ sāvitram aṣṭākapālam
20.7.10	pauṣṇaṃ caruṃ yadi śloṇaḥ
20.7.11	raudraṃ caruṃ yadi mahatī devatābhimanyeta
20.7.12	vaiśvānaraṃ dvādaśakapālaṃ nirvapen mṛgākhare yadi nāgacchet
20.7.13	yady adhīyād agnaye 'ṃhomuce 'ṣṭākapālaḥ sauryaṃ payo vāyavya ājyabhāgaḥ
20.7.14	yadi vaḍabām adhīyāt prājāpatyaṃ caruṃ dvādaśakapālaṃ vā
20.7.15	yadi naśyed vāyavyaṃ carum
20.7.16	yadi senābhītvarī vindetendrāya jayata ekādaśakapālam
20.7.17	yadi prāsahā nayeyur indrāya prasahvana ekādaśakapālam
20.7.18	yady andhaḥ syāt sauryaṃ carum ekakapālaṃ vā
20.7.19	yadi śvabhre 'vapated vaiṣṇavaṃ carum
20.7.20	yady avijñātena yakṣmaṇā mriyeta prājāpatyaṃ caruṃ dvādaśakapālaṃ vā
20.8.1	yad amitrā aśvaṃ vinderan hanyetāsya yajñaḥ
20.8.2	athānyam ānīya prokṣeyuḥ
20.8.3	etasya saṃvatsarasya yottamāmāvāsyā tasyām ukhāṃ saṃbharati
20.8.4	traidhātavīyā dīkṣaṇīyā
20.8.5	ākūtyai prayuje 'gnaye svāheti catvāry audgrahaṇāni juhoti
20.8.6	svāhādhim ādhītāya svāheti trīṇi vaiśvadevāni
20.8.7	so 'yaṃ dīkṣāhutikālo vivṛddhaḥ
20.8.8	saptāham anvaham audgrahaṇair vaiśvadevaiś cottaraiḥ pracarati
20.8.9	ṣaḍ uttame 'hany audgrahaṇāni juhoti / sarvasmai svāheti pūrṇāhutim uttamām
20.8.10	ṣaḍaham āgnāvaiṣṇavena pracarati
20.8.11	saptamyām āgnikyā trihaviṣeti vājasaneyakam
20.8.12	bhuvo devānāṃ karmaṇety ṛtudīkṣābhiḥ kṛṣṇājinam ārohantam abhimantrayate
20.8.13	ā brahman brāhmaṇo brahmavarcasī jāyatāṃ jajñi bījam iti jātam ukhyam upatiṣṭhate
20.8.14	visṛṣṭavāci yajamāne saṃpreṣyati vīṇāgaṇakino devair imaṃ yajamānaṃ saṃgāyateti
20.8.15	evaṃ sadaupavasathāt
20.8.16	prajāpatinā sutyāsv avabhṛthodayanīyānubandhyodavasānīyāsv iti
20.8.17	devair antataḥ
20.9.1	vedikāle dvistāvā vediḥ / tristāvo 'gnir ekaviṃśo vā
20.9.2	vaiśvānareṇa pracaryāgnaye gāyatrāyeti daśahaviṣaṃ sarvapṛṣṭhāṃ nirvapati
20.9.3	samid diśām āśayā na iti yathāliṅgaṃ yājyānuvākyāḥ
20.9.4	kas tvā yunakti sa tvā yunaktv iti paridhīn yunakti
20.9.5	asya yajñasyarddhyai mahyaṃ saṃnatyā iti sarvatrānuṣajati
20.9.6	rathavāhane havirdhāne rājjudālam ekaviṃśatyaratnim agniṣṭhaṃ minoti
20.9.7	pautudravāv abhitaḥ / trayo bailvā dakṣiṇataḥ / traya uttarataḥ / trayaḥ khādirā dakṣiṇataḥ / traya uttarataḥ / trayaḥ pālāśā dakṣiṇataḥ / traya uttarataḥ
20.9.8	khādirāḥ pālāśā vāntata ity eke
20.9.9	ekādaśaikādaśinīḥ prācīḥ saṃminvantīti kālabavibrāhmaṇaṃ bhavati
20.9.10	catuṣṭayya āpo digbhyaḥ samābhṛtāḥ
20.9.11	tāsāṃ vasatīvarīr gṛhṇāti
20.9.12	śvo bhūte pratāyate gotamacatuṣṭomayoḥ pūrvo rathaṃtarasāmā
20.9.13	paśukāla āgneyaṃ savanīyaṃ paśum upākaroti / aikādaśinān vā
20.9.14	dakṣiṇākāle yad abrāhmaṇānāṃ dikṣu vittaṃ tat tryahe samaśaḥ prativibhajyānvahaṃ dadāti
20.10.1	prācīṃ diśam adhvaryave / dakṣiṇāṃ brahmaṇe / pratīcīṃ hotre / udīcīm udgātre / yad anyad bhūmeḥ puruṣebhyaś ca / api vā prācīṃ hotre / pratīcīm adhvaryave
20.10.2	mahiṣīṃ brahmaṇe dadāti / vāvātāṃ hotre / parivṛktīm udgātre / pālākalīm adhvaryava iti vijñāyate
20.10.3	patnīsaṃyājāntam ahaḥ saṃtiṣṭhate
20.10.4	saṃsthite 'hany abhita āhavanīyaṃ ṣaṭtriṃśatam āśvatthān upatalpān minvanti
20.10.5	astamita āditye ṣaṭtriṃśatam adhvaryava upatalpān adhiruhya khādiraiḥ sruvaiḥ sarvāṃ rātrim annahomāñ juhvati / ājyaṃ madhu taṇḍulān pṛthukāṃl lājān karambhān dhānāḥ saktūn masūsyāni prayaṅgutaṇḍulān iti
20.10.6	catuṣṭayam eke samāmananti / ājyena juhoti lājair juhoti dhānābhir juhoti saktubhir juhoti
20.10.7	ekasmai svāhety eteṣām anuvākānām ayuja ājyena yujo 'nnena / ājyenāntataḥ
20.10.8	atra prayuktānāṃ prayokṣyamāṇānāṃ ca mantrāṇāṃ prayogam eke samāmananti
20.11.1	vibhūr mātrā prabhūḥ pitrety aśvanāmāni
20.11.2	āyanāya svāhā prāyaṇāya svāhety uddrāvān
20.11.3	agnaye svāhā somāya svāheti pūrvahomān
20.11.4	pṛthivyai svāhāntarikṣāya svāhety etaṃ hutvāgnaye svāhā somāya svāheti pūrvadīkṣāḥ
20.11.5	pṛthivyai svāhāntarikṣāya svāhety ekaviṃśiṇīṃ dīkṣām
20.11.6	bhuvo devānāṃ karmaṇety ṛtudīkṣāḥ
20.11.7	agnaye svāhā vāyave svāhety etaṃ hutvārvāṅ yajñaḥ saṃ krāmatv ity āptīḥ
20.11.8	bhūtaṃ bhavyaṃ bhaviṣyad iti paryāptīḥ
20.11.9	ā me gṛhā bhavantv ity ābhūḥ
20.11.10	agninā tapo 'nvabhavad ity anubhūḥ
20.11.11	svāhādhim ādhītāya svāheti samastāni vaiśvadevāni
20.11.12	dadbhyaḥ svāhā hanūbhyāṃ svāhety aṅgahomān
20.11.13	añjyetāya svāhā kṛṣṇāya svāhā śvetāya svāhety aśvarūpāṇi
20.11.14	oṣadhībhyaḥ svāhā mulebhyaḥ svāhety oṣadhihomān
20.11.15	vanaspatibhyaḥ svāheti vanaspatihomān
20.11.16	meṣas tvā pacatair avatv ity apāvyāni
20.11.17	kūpyābhyaḥ svāhādbhyaḥ svāhety apāṃ homān
20.11.18	ambhobhyaḥ svāhā nabhobhyaḥ svāhā mahobhyaḥ svāhety ambhāṃsi nabhāṃsi mahāṃsi
20.12.1	namo rājñe namo varuṇāyeti yavyāni
20.12.2	mayobhūr vāto abhi vātūsrā iti gavyāni
20.12.3	prāṇāya svāhā vyānāya svāheti saṃtatihomān
20.12.4	sitāya svāhāsitāya svāheti pramuktīḥ
20.12.5	pṛthivyai svāhāntarikṣāya svāhety etaṃ hutvā datvate svāhādantakāya svāheti śarīrahomān
20.12.6	yaḥ prāṇato ya ātmadā iti mahimānau
20.12.7	ā brahman brāhmaṇo brahmavarcasī jāyatām iti samastāni brahmavarcasāni
20.12.8	jajñi bījam ity etaṃ hutvāgnaye samanamat pṛthivyai samanamad iti saṃnatihomān
20.12.9	bhūtāya svāhā bhaviṣyate svāheti bhūtābhavyau homau
20.12.10	yad akrandaḥ prathamaṃ jāyamāna ity aśvastomīyaṃ hutvaikasmai svāhety etān anuvākān punaḥpunar abhyāsaṃ rātriśeṣaṃ hutvoṣase svāhety uṣasi / vyucchantyai svāheti vyucchantyāṃ / vyuṣṭyai svāheti vyuṣṭāyām / udeṣyate svāhety upodayam / udyate svāhety udyati / uditāya svāhā suvargāya svāhā lokāya svāhety udite hutvā prajñātān annapariśeṣān nidadhāti
20.13.1	pratāyata ekaviṃśa ukthyo mahānāmnīsāmā
20.13.2	antareṇāgrayaṇokthyau prākṛtaṃ somam abhiṣutya yaḥ prāṇato ya ātmadā iti mahimānau gṛhṇāti / rājatena pūrvaṃ sauvarṇenottaram
20.13.3	sūryas te mahimeti pūrvaṃ sādayati / candramās te mahimety uttaram
20.13.4	āyur yajñasya pavate madhu priyaṃ pitā devānāṃ janitā vibhāvasuḥ / dadhāti ratnaṃ svadhayor apīcyaṃ madhintamo matsara indriyo rasa ity aśvasya grīvāsu sauvarṇaniṣkaṃ pratimucyāgnis te vājin yuṅṅ anu tvārabha iti vāladhāv aśvam anvārabhya bahiṣpavamānaṃ sarpanty agnir mūrdheti
20.13.5	udgātāram aparudhyāśvam udgīthāya vṛṇīte
20.13.6	tasmai vaḍabā uparundhanti
20.13.7	tā yad abhihiṅkaroti sa udgīthaḥ / yat pratyabhihiṅkurvanti sa upagīthaḥ
20.13.8	udagāsīd aśvo medhyo yajñiya iti śatena śatapalena ca niṣkeṇodgātāram upaśikṣyemāṃ devatām udgāyantīm anūdgāyeti saṃpreṣyati
20.13.9	tena hiraṇyena stotram upākaroti
20.13.10	barhiḥsthāne bhavati
20.13.11	namo rājñe namo varuṇāyeti vetasaśākhayāśvatūparagomṛgān agniṣṭha upākaroti yeṣāṃ cānādiṣṭo deśaḥ
20.13.12	plakṣaśākhābhir itarān paśūn aśve paryaṅgyān / āgneyaṃ kṛṣṇagrīvaṃ purastāl lalāṭe / pauṣṇam anvañcaṃ / aindrāpauṣṇam upariṣṭād grīvāsu / āgneyau kṛṣṇagrīvau bāhuvoḥ / tvāṣṭrau lomaśasakthau sakthyoḥ / śitipṛṣṭhau bārhaspatyau pṛṣṭhe / sauryayāmau śvetaṃ kṛṣṇaṃ ca pārśvayoḥ / dhātre pṛṣodaram adhastāt / sauryaṃ balakṣaṃ pucche
20.13.13	anyatrāgniṣṭhād aṣṭādaśinaḥ
20.14.1	rohito dhūmrarohita iti navanava prativibhajyaindrāgnadaśamān eke samāmananti
20.14.2	evam āraṇyān
20.14.3	tān yūpāntarāleṣu dhārayanti
20.14.4	indrāya rājñe sūkara ity ekādaśa daśata ālabhyante
20.14.5	vasantāya kapiñjalān ālabhate / grīṣmāya kalaviṅkān / varṣābhyas tittirīn / śarade vartikāḥ / hemantāya kakarān / śiśirāya vikirān
20.14.6	kṛṣṇā bhaumāḥ / dhūmrā āntarikṣāḥ / bṛhanto daivāḥ / śabalā vaidyutāḥ / sidhmās tārakā iti pañcadaśinaḥ
20.14.7	kṛṣṇagrīvā āgneyāḥ / babhravaḥ saumyāḥ / upadhvastāḥ sāvitrāḥ / sārasvatyo vatsartayaḥ / pauṣṇāḥ śyāmāḥ / pṛśnayo mārutāḥ / bahurūpā vaiśvadevāḥ / vaśā dyāvāpṛthivyāḥ
20.14.8	kṛṣṇagrīvā ity uktam
20.14.9	etā aindrāgnāḥ / pṛśnayo mārutāḥ / kṛṣṇā vāruṇāḥ / kāyās tūparāḥ
20.14.10	agnaye 'nīkavate prathamajān ālabhate / marudbhyaḥ sāṃtapanebhyaḥ savātyān / marudbhyo gṛhamedhibhyo bāṣkān / marudbhyaḥ krīḍibhyaḥ saṃsṛṣṭān / marudbhyaḥ svatavadbhyo 'nusṛṣṭān
20.14.11	kṛṣṇagrīvā ity uktam
20.14.12	etā aindrāgnāḥ / prāśṛṅgā aindrāḥ / bahurūpā vaiśvakarmaṇāḥ
20.14.13	pitṛbhyaḥ somavadbhyo babhrūn dhūmrānūkāśān / pitṛbhyo barhiṣadbhyo dhūmrān babhrvanūkāśān / pitṛbhyo 'gniṣvāt tebhyo dhūmrān rohitāṃs traiyambakān
20.14.14	kṛṣṇāḥ pṛṣanta ity eke
20.15.1	śvetā ādityāḥ
20.15.2	kṛṣṇagrīvā ity uktam
20.15.3	etā aindrāgnāḥ / bahurūpā vaiśvadevāḥ / prāśṛṅgāḥ śunāsīrīyāḥ / śvetā vāyavyāḥ / śvetāḥ sauryā iti cāturmāsyāḥ paśavaḥ
20.15.4	dvayān aikādaśinān ālabhante / prākṛtān āśvamedhikāṃś ca
20.15.5	agnaye 'nīkavata ity āśvamedhikān / somāya svarājña iti dvaṃdvinaḥ
20.15.6	upākṛtāya svāhety upākṛte juhoti / ālabdhāya svāheti niyukte / hutāya svāheti hute
20.15.7	patnayo 'śvam alaṃkurvanti / mahiṣī vāvātā parivṛktīti
20.15.8	śataṃśatam ekaikasyāḥ sacivāḥ / rājaputrīr dārāś cogrāṇām arājñāṃ sūtagrāmaṇyām iti
20.15.9	sahasraṃsahasraṃ maṇayaḥ suvarṇarajatasāmudrāḥ
20.15.10	vāleṣu maṇīn āvayanti / bhūr iti sauvarṇān mahiṣī prāgvahāt / bhuva iti rājatān vāvātā pratyagvahāt prāk śroṇeḥ / suvar iti sāmudrān parivṛktī pratyak śroṇeḥ
20.15.11	vāleṣu kumāryaḥ śaṅkhamaṇīn upagrathnanty aprasraṃsāya / na vā
20.15.12	athāsya svadeśān ājyenābhyañjanti / vasavas tvāñjantu gāyatreṇa chandaseti gaulgulavena mahiṣī / rudrā iti kāsāmbavena vāvātā / ādityā iti maustakṛtena parivṛktī
20.15.13	gaulgulavena surabhir aśvo medham upākṛtaḥ / devāṁ upapreṣyan vājin varcodā lokajid bhava // kāsāmbavena surabhir aśvo medham upākṛtaḥ / devāṁ upapreṣyan vājin varcodā lokajid bhava // maustakṛtena surabhir aśvo medham upākṛtaḥ / devāṁ upapreṣyan vājin varcodā lokajid bhavety etaiś ca pratimantram
20.16.1	yuñjanti bradhnam iti dakṣiṇasyāṃ yugadhury etam aśvaṃ yunakti
20.16.2	yuñjanty asya kāmyeti praṣṭī
20.16.3	ketuṃ kṛṇvann aketava iti rathe dhvajam avagūhati
20.16.4	jīmūtasyeveti kavacam adhyūhate
20.16.5	dhanvanā gā iti dhanur ādatte
20.16.6	vakṣyantīveti jyām abhimṛśati
20.16.7	te ācarantīti dhanor ārtnī saṃmṛśati
20.16.8	bahvīnāṃ pitā bahur asya putra iti pṛṣṭha iṣudhiṃ ninahyati
20.16.9	rathe tiṣṭhan nayati vājina iti sārathim abhimantrayate
20.16.10	tīvrān ghoṣān kṛṇvate vṛṣapāṇaya ity aśvān
20.16.11	svāduṣaṃsadaḥ pitaro vayodhā iti tisṛbhiḥ pitṝn upatiṣṭhate
20.16.12	ṛjīte pari vṛṅgdhi na ity ātmānaṃ pratyabhimṛśyā jaṅghantīty aśvājanim ādāyāhir iva bhogair iti hastaghnam abhimantrayate
20.16.13	vanaspate vīḍvaṅgo hi bhūyā iti pañcabhī ratham
20.16.14	āmūr aja pratyāvartayemāḥ ketumad iti dundubhīn saṃhrādayanti
20.16.15	ākrān vājī kramair atyakramīd vājīty udagudakāntam abhiprayāya ye te panthānaḥ savitar ity adhvaryur yajamānaṃ vācayati
20.16.16	svayaṃ vājinn apo 'vajighrety apo 'śvam avaghrāpya yad vāto apo agamad iti pradakṣiṇam āvartayati
20.16.17	yataḥ prayāti tad avatiṣṭhate
20.16.18	vi te muñcāmīty etam aśvaṃ vimucya rathavāhanaṃ havir asya nāmeti rathavāhane ratham atyādhāya dyaus te pṛṣṭham ity aśvasya pṛṣṭhaṃ saṃmārṣṭi
20.16.19	lājī3ñ chācī3n yaśo mamā3ṃ iti patnayo 'śvāyānnapariśeṣān upavapanti
20.16.20	yayopanyuptam atti tasyai prajā rāṣṭraṃ bhavati
20.17.1	ākrān vājī kramair atyakramīd vājī dyaus te pṛṣṭham ity aśvam abhimantrya yathopākṛtaṃ niyujya prokṣyopapāyayati
20.17.2	yady upapāyyamāno na pibed agniḥ paśur āsīd ity upapāyayet
20.17.3	samiddho añjan kṛdaraṃ matīnām ity aśvasyāpriyo bhavanti
20.17.4	meṣas tvā pacatair avatv iti paryagnau kriyamāṇe 'pāvyāni juhoti
20.17.5	paryagnikṛtān āraṇyān utsṛjanti
20.17.6	vaḍabe puruṣī ca
20.17.7	ajaḥ puro nīyate 'śvasya
20.17.8	vetasaśākhāyāṃ tārpyaṃ kṛttyadhīvāsaṃ hiraṇyakaśipu cāstīrya sauvarṇaṃ rukmam upariṣṭāt kṛtvā tasminn aśvatūparagomṛgān nighnanti / plakṣaśākhāsv itarān paśūn
20.17.9	śyāmūlena kṣaumeṇa vāśvaṃ saṃjñapayanti / spandyābhir itarān paśūn
20.17.10	prāṇāya svāhā vyānāya svāheti saṃjñapyamāne paśāv āhutī juhoti / saṃjñapte vā
20.17.11	yāmena sāmnā prastotān upatiṣṭhate
20.17.12	ambe ambāly ambika iti pratiprasthātā patnīr udānayati
20.17.13	tā dakṣiṇān keśapakṣān udgrathya savyān prasrasya dakṣiṇān ūrūn āghnānāḥ sigbhir abhidhūnvatyas triḥ pradakṣiṇam aśvaṃ pariyanty avantī stheti
20.17.14	savyān udgrathya dakṣiṇān prasrasya savyān ūrūn āghnānā anabhidhūnvatyas triḥ pratipariyanti
20.17.15	pradakṣiṇam antato yathā purastāt
20.17.16	navakṛtvaḥ saṃpādayanti
20.17.17	ambe ambāly ambika iti mahiṣy aśvam upasaṃviśya
20.18.1	gaṇānāṃ tvā gaṇapatiṃ havāmaha ity abhimantryāhaṃ syāṃ tvaṃ syāḥ surāyāḥ kulajaḥ syāt tatremāṃś caturaḥ pado vyatiṣajya śayāvahā iti pado vyatiṣajate
20.18.2	tau saha caturaḥ padaḥ saṃ pra sārayāvahā iti padaḥ saṃprasārayate
20.18.3	subhage kāmpīlavāsinīti kṣaumeṇa vāsasādhvaryur mahiṣīm aśvaṃ ca pracchādya vṛṣā vām ity abhimantrayate
20.18.4	ut sakthyor gṛdaṃ dhehīti prajananena prajananaṃ saṃdhāyāmbe ambāly ambika iti mahiṣy aśvaṃ garhate
20.18.5	ūrdhvām enām ucchrayatād iti patnayo 'bhimedhante
20.18.6	trir mahiṣī garhate / triḥ patnayo 'bhimedhanta uttarayottarayarcā
20.18.7	dadhikrāvṇo akāriṣam iti sarvāḥ surabhimatīm ṛcam antato japitvāpohiṣṭhīyābhir mārjayitvā gāyatrī triṣṭub iti dvābhyāṃ sauvarṇībhiḥ sūcībhir mahiṣy aśvasyāsipathān kalpayati prāk kroḍāt / evam uttarābhyāṃ rājatībhir vāvātā pratyak kroḍāt prāṅ nābheḥ / evam uttarābhyāṃ lauhībhiḥ sīsābhir vā parivṛktī śeṣam
20.18.8	tūṣṇīṃ tūparagomṛgayor asipathān kalpayanti
20.18.9	kas tvā chyati kas tvā vi śāstīty aśvasya tvacam ācchyati
20.18.10	candraṃ nāma medaḥ / tad uddharati
20.18.11	nāśvasya vapā vidyate
20.18.12	uddharatītareṣām
20.18.13	karṇaṃ chittvā tryaṅgeṣūpasaṃnahyati
20.18.14	nāśvasya gudo vidyate
20.18.15	śṛtāsu vapāsūttarata upariṣṭād agner vetasaśākhāyām aśvatūparagomṛgāṇāṃ vapāḥ sādayati
20.19.1	dakṣiṇataḥ plakṣaśākhāsv itareṣāṃ paśūnāṃ
20.19.2	pūrvau parivapyamahimānau hutvāśvatūparagomṛgāṇāṃ vapāḥ samavadāya saṃpreṣyati
20.19.3	prajāpataye 'śvasya tūparasya gomṛgasya vapānāṃ medasām anubrūhi / prajāpataye 'śvasya tūparasya gomṛgasya vapānāṃ medasāṃ preṣyeti saṃpraiṣau / candravapayor medasām anubrūhi candravapayor medasāṃ preṣyeti vā
20.19.4	samavadāyetareṣāṃ vapāḥ saṃpreṣyati
20.19.5	viśvebhyo devebhya usrāṇāṃ chāgānāṃ meṣāṇāṃ vapānāṃ medasām anubrūhi / viśvebhyo devebhya usarāṇāṃ chāgānāṃ meṣāṇāṃ vapānāṃ medasāṃ preṣyeti saṃpraiṣau
20.19.6	uttarau parivapyamahimānau hutvā cātvāle mārjayitvābhito 'gniṣṭhaṃ brahmodyāya paryupaviśete / dakṣiṇo brahmā / uttaro hotā
20.19.7	kiṃ svid āsīt pūrvacittir ity etasyānuvākasya pṛṣṭāni hotuḥ pratijñātāni brahmaṇaḥ
20.19.8	brahmaṇa udañcaṃ vijayaṃ saṃjñāpayanti
20.19.9	prajāpataye 'śvasya tūparasya gomṛgasyāsthi loma ca tiryag asaṃbhindantaḥ sūkaraviśasaṃ viśasateti saṃpraiṣavat kurvanti
20.19.10	aśvasya lohitaṃ sviṣṭakṛdarthaṃ nidadhāti
20.19.11	śaphaṃ gomṛgakaṇṭhaṃ ca māhendrasya stotraṃ pratyabhiṣiñcati
20.19.12	hiraṇyagarbhaḥ samavartatāgra iti ṣaṭ prājāpatyāḥ purastād abhiṣekasya juhoti / ayaṃ puro bhuva iti ṣaṭ ca prāṇabhṛtaḥ
20.19.13	vyāghracarmaṇi siṃhacarmaṇi vābhiṣicyate
20.20.1	ṛṣabhacarmābhiṣicyamānasyopari dhārayanti
20.20.2	sahasraśīrṣā puruṣa iti puruṣeṇa nārāyaṇena sauvarṇena śatamānena śatakṣareṇa śatakṛṣṇalena yajamānasya śīrṣann adhinidadhāti
20.20.3	prajāpates tvā prasave pṛthivyā nābhāv antarikṣasya bāhubhyāṃ divo hastābhyāṃ prajāpates tvā parameṣṭhinaḥ svārājyenābhiṣiñcāmīti mahimnoḥ saṃsrāveṇābhiṣiñcati
20.20.4	vāyavyair abhiṣiñcatīty eke
20.20.5	madhuś ca mādhavaś ceti māsanāmabhir abhiṣicyamānam abhijuhoti
20.20.6	vasantāya svāhā grīṣmāya svāhety ṛtubhyaḥ ṣaṭ
20.20.7	vi na indra mṛdho jahi nīcā yaccha pṛtanyataḥ / yo asmāṁ abhidāsaty adharaṃ gamayā tamaḥ // vi rakṣo vi mṛdho nuda vi vṛtrasya hanū ruja / vi manyum indra vṛtrahann amitrasyābhidāsata iti vaimṛdhībhyāṃ yajamāno mukhaṃ vimṛṣṭe
20.20.8	ūrdhvā asya samidho bhavantīti prājāpatyābhir āprībhir abhiṣicyamānasya hastaṃ gṛhṇāti
20.20.9	prajāpatiś carati garbhe antaḥ / prajāpatiṃ prathamaṃ yajñiyānāṃ devānām agre yajataṃ yajadhvam / sa no dadātu draviṇaṃ suvīryaṃ rāyaspoṣaṃ vi ṣyatu nābhim asme // taveme lokāḥ pradiśo diśaś ca parāvato nivata udvataś ca / prajāpate viśvasṛj jīvadhanya idaṃ no deva pratiharya havyam iti ṣaṭ prājāpatyā upariṣṭād abhiṣekasya juhoti
20.20.10	prācī diśām iti ṣaṭ cāpānabhṛtaḥ
20.20.11	atra yajamāno jāgatān viṣṇukramān krāmati
20.21.1	paśukāla uttarata upariṣṭād agner vaitase kaṭe 'śvaṃ prāñcaṃ yathāṅgaṃ cinoti
20.21.2	evaṃ purastāt pratyañcaṃ tūparam / paścāt prācīnaṃ gomṛgam
20.21.3	dakṣiṇataḥ plakṣaśākhāsv itarān paśūn āsādayati
20.21.4	vapāvaccaryā
20.21.5	haviṣa ity antau namati
20.21.6	ākrān vājī kramair atyakramīd vājī dyaus te pṛṣṭham iti vaitasena kaṭenāśvatūparagomṛgān sarvahutān hutveluvardāya svāhā balivardāya svāhety aśvam abhijuhoti
20.21.7	atra kaṭam anupraharati
20.21.8	ye 'śvasya hutasya gandham ājighranti sarve te puṇyalokā bhavantīti vijñāyate
20.21.9	haviṣā pracaryājyam avadānaṃ kṛtvā stegān daṃṣṭrābhyāṃ maṇḍūkāñ jambhyebhir ity etaiś caturdaśabhir anuvākaiḥ pratimantraṃ śarīrahomāñ juhoti
20.21.10	divākīrtyaṃ pañcadaśam / araṇye'nuvākyaṃ ṣoḍaśam / dyaus te pṛṣṭham ity etaṃ saptadaśam ājyenaiva
20.21.11	yad akrandaḥ prathamaṃ jāyamāna ity etais tribhir anuvākaiḥ ṣaṭtriṃśatam aśvastomīyāñ juhoti
20.21.12	kramair atyakramīd ity etāṃ ṣaṭtriṃśīm
20.21.13	aṣṭādaśa juhotīty eke
20.21.14	imā nu kaṃ bhuvanā sīṣadhemeti dvipadāḥ
20.21.15	antato 'śvasya lohitena śṛtena sviṣṭakṛtaṃ yajati
20.22.1	gomṛgakaṇṭhena prathamām āhutiṃ juhoti / aśvaśaphena dvitīyām / ayasmayena kamaṇḍalunā tṛtīyām
20.22.2	patnīsaṃyājāntam ahaḥ saṃtiṣṭhate
20.22.3	śvo bhūte pratāyate sarvastomo 'tirātro bṛhatsāmā
20.22.4	paśukāle gavyān aikādaśinān ālabhante prājāpatyān vaiśvadevān vā / prājāpatyam ṛṣabhaṃ tūparaṃ sarvarūpaṃ sarvebhyaḥ kāmebhyo dvādaśam upālambhyam
20.22.5	samānam āvabhṛthāt
20.22.6	avabhṛthena pracaryātreyaṃ śipiviṣṭaṃ khalatiṃ viklidhaṃ śuklaṃ piṅgākṣaṃ tilakāvalam avabhṛtham abhyavanīya tasya mūrdhañ juhoti mṛtyave svāhā bhrūṇahatyāyai svāhā jumbakāya svāheti tisraḥ
20.22.7	tasmai śatam anoyuktaṃ ca dadāti
20.22.8	śate cānoyukte cety eke
20.22.9	saha puṇyakṛtaḥ pāpakṛtaś ca hastasaṃrabdhā grāmam abhyudāyanti / sarve te puṇyalokā bhavantīti vijñāyate
20.22.10	saurīr nava śvetā vaśā anūbandhyā bhavanti
20.22.11	athaikeṣām / rohiṇīr aindrīḥ sarurīḥ śvetāḥ śitipṛṣṭhā bārhaspatyāḥ
20.22.12	atra vā dvaṃdvina ālabhate
20.22.13	chagalaḥ kalmāṣaḥ kikidīvir vidīgaya iti te trayas tvāṣṭrāḥ
20.22.14	pātnīvata āgneya aindrāgna āśvinas te viśālayūpa ālabhyante
20.23.1	athaikeṣām / traitānāṃ prathamajaṃ kālakābhrum aśvibhyāṃ madhyame viśālayūpa ālabhate / teṣām eva madhyamajam ūrje dakṣiṇe / uttamajaṃ pṛthivyā uttare
20.23.2	teṣāṃ paśupuroḍāśān agnaye 'ṃhomuce 'ṣṭākapāla iti daśahaviṣaṃ mṛgāreṣṭim anunirvapati
20.23.3	samānaṃ tu sviṣṭakṛdiḍam
20.23.4	agner manve prathamasya pracetasa iti yathāliṅgaṃ yājyānuvākyāḥ
20.23.5	traidhātavīyayodavasyati
20.23.6	tasyāṃ sahasraṃ dadāti
20.23.7	udavasāya viśālayūpam eke samāmananti
20.23.8	tad āhur dvādaśa brahmaudanān saṃsthite nirvaped dvādaśabhir veṣṭibhir yajeteti
20.23.9	tad u tathā na kuryāt / dvādaśaiva brahmaudanān saṃsthite nirvapet / teṣv anvahaṃ dvādaśāni śatāni dadāti
20.23.10	piśaṅgās trayo vāsantā ity ṛtupaśubhiḥ saṃvatsaraṃ yajate
20.23.11	athaikeṣām / āgneyā vāsantāḥ / aindrā graiṣmāḥ / mārutāḥ pārjanyā vā vārṣikāḥ / aindrāvaruṇāḥ śāradāḥ / aindrābārhaspatyā haimantikāḥ / aindrāvaiṣṇavāḥ śaiśirāḥ
20.23.12	saṃvatsarāya nivakṣasa iti dvayordvayor māsayoḥ paśubandhena yajate
20.23.13	saṃtiṣṭhate 'śvamedhaḥ
20.24.1	pañcāhaḥ puruṣamedhaḥ
20.24.2	brāhmaṇo rājanyo vā yajeta
20.24.3	ojo vīryam āpnoti / sarvā vyaṣṭīr vyaśnute
20.24.4	ekādaśasu yūpeṣv ekādaśāgnīṣomīyāḥ
20.24.5	pañcaśāradīyavadahāni / agniṣṭomo vopottamaḥ
20.24.6	deva savitaḥ // tat savituḥ // viśvāni deva savitar iti tisraḥ sāvitrīr hutvā madhyame 'han paśūn upākaroti
20.24.7	dvayān aikādaśinān upākṛtya puruṣān
20.24.8	brahmaṇe brāhmaṇam ālabhata ity etad yathāsamāmnātam
20.24.9	tān yūpāntarāleṣu dhārayanti
20.24.10	upākṛtān dakṣiṇato 'vasthāya brahmā sahasraśīrṣā puruṣa iti puruṣeṇa nārāyaṇena parā cānuśaṃsati
20.24.11	paryagnikṛtān udīco nītvotsṛjyājyena taddevatā āhutīr hutvā dvayair aikādaśinaiḥ saṃsthāpayati
20.24.12	dakṣiṇākāle yad abrāhmaṇānāṃ dikṣu vittaṃ tat sabhūmi dadāti yathāśvamedhe
20.24.13	brāhmaṇo yajamānaḥ sarvavedasam
20.24.14	etasminn evāhany aśvamedhavadabhiṣekaḥ
20.24.15	ekādaśānūbandhyāḥ saurīr vaiśvadevīḥ prājāpatyā vā
20.24.16	traidhātavīyayodavasāya pṛthag araṇīṣv agnīn samāropyottaranārāyaṇenādityam upasthāyāraṇyam avatiṣṭheta
20.24.17	grāmaṃ vā praviśya traidhātavīyayā yajeta
20.25.1	sautrāmaṇyā maitrāvaruṇyā cāmikṣayā sākaṃprasthāyīyena pañcabilena caruṇā pañcaśāradīyeneti
20.25.2	pañcabilasya caror vijñāyate / ājya āgneyaḥ pūrvasmin bile / dadhany aindro dakṣiṇe / śṛte pratiduhi nītamiśre vā vaiśvadevaḥ paścime / apsu maitrāvaruṇa uttare / payasi bārhaspatyo madhyame
20.25.3	sarvamedho daśarātraḥ
20.25.4	rājā yajeta yaḥ kāmayeta sarvam idaṃ bhaveyam iti
20.25.5	ekaśatavidho 'gniḥ
20.25.6	agniṣṭud agniṣṭomaḥ prathamam ahaḥ / sarvam āgneyaṃ bhavati
20.25.7	indrastud ukthyo dvitīyaḥ / sarvam aindram
20.25.8	sūryastud ukthyas tṛtīyaḥ / sarvaṃ sauryam
20.25.9	vaiśvadeva ukthyaś caturthaḥ / sarvaṃ vaiśvadevam
20.25.10	āśvamedhikaṃ madhyamaṃ pañcamam ahaḥ / tasminn aśvaṃ medhyam ālabhate
20.25.11	pauruṣamedhikaṃ madhyamaṃ ṣaṣṭham / tasmin puruṣān
20.25.12	aptoryāmaḥ saptamaḥ / tasmin sarvān medhyān ālabhate
20.25.13	vapā vapāvatāṃ juhoti / tvaca utkṛtyāvapānām
20.25.14	śuṣkān ārdrāṃś cauṣadhivanaspatīn saṃvṛścyāhavanīye 'nuprakiranti
20.25.15	prātaḥsavane sanneṣu nārāśaṃseṣv annamannaṃ juhoti
20.25.16	sarvasyāptyai sarvasyāvaruddhyā iti vijñāyate
20.25.17	evaṃ mādhyaṃdine tṛtīyasavane ca
20.25.18	aṣṭamaṃ triṇavam
20.25.19	navamaṃ trayastriṃśam
20.25.20	viśvajit sarvapṛṣṭho 'tirātro daśamam ahaḥ
20.25.21	dakṣiṇākāle yad abrāhmaṇānāṃ dikṣu vittaṃ tat sabhūmi sapuruṣaṃ dadāti yathāśvamedhe yathāśvamedhe
21.1.1	dvādaśāhena praiva jāyate 'bhi svargaṃ lokaṃ jayaty eṣu lokeṣu pratitiṣṭhati
21.1.2	sāgnicityo bhavati
21.1.3	sattram ahīnaś ca
21.1.4	dīkṣitam adīkṣitā yājayeyur ahīne / eta evartvijo yajamānaś ca sattre
21.1.5	tasmād dvādaśāhena na yājyaṃ pāpmano vyāvṛttyā iti vijñāyate
21.1.6	ṛdhnoti yo dvādaśāhena yajate
21.1.7	ṛdhnoti yaḥ pratigṛhṇātīty eke
21.1.8	ṛtvijo yajamānaṃ cādhikṛtya vadati
21.1.9	pīvā dīkṣate / kṛśo yajate / yad asyāṅgānāṃ mīyate juhoty eva tad iti vijñāyate
21.1.10	yo 'tapasvī syād asaṃśliṣṭo 'sya yajñaḥ syāt / tapasvī syāt / yajñam eva tat saṃśleṣayata iti vijñāyate
21.1.11	eko dvādaśāhena yajeta / trayaḥ ṣaḍ dvādaśa trayodaśa vā
21.1.12	teṣām upasatsu trayodaśaṃ dīkṣayanti
21.1.13	tasmād dvādaśāhe trayodaśena na brahmaṇā bhavitavyam ity eke
21.1.14	pañcadaśa dīkṣerann ardhamāsāyatanāḥ / saptadaśa prajākāmāḥ paśukāmā vā / ekavimśatiṃ pratiṣṭhākāmā rukkāmā vā / triṃśataṃ māsāyatanāḥ / trayastriṃśatam ojaskāmā vīryakāmā vā / catvārimśataṃ yajñakāmāḥ / catuścatvāriṃśatam indriyakāmāḥ / aṣṭācatvāriṃśataṃ paśukāmāḥ
21.1.15	aparimitā dīkṣerann ity antato vadati
21.1.16	ye 'nye saptadaśabhyo vādā ahīna eva te sthāninaḥ
21.1.17	saptadaśānām eva yāthākāmī
21.1.18	sarve yājamāne sthāninaḥ
21.1.19	sarve yājamānaṃ kuryur yat kiṃcārtvijyenāvibādhakam
21.1.20	vibādhamāna ārtvijyaṃ balīyaḥ
21.2.1	sarva iṣṭaprathamayajñāḥ / api vā gṛhapatir eva
21.2.2	gṛhapater eva parārthāni yathā yūpāñjanam ṛtuyājyeti
21.2.3	gṛhapater eva sāmidhenīkalpenāvadānakalpeneti prakrāmeyur yāni cānyāny evaṃrūpāṇi syuḥ
21.2.4	tvaṃ varuṇa iti vasiṣṭharājanyānāṃ paridhānīyā
21.2.5	ājuhotetītareṣāṃ gotrāṇām
21.2.6	nārāśaṃso dvitīyaḥ prayājo vasiṣṭhaśunakānām
21.2.7	tanūnapād itareṣāṃ gotrāṇām
21.2.8	śiśire dīkṣante vasanta uttiṣṭhanti
21.2.9	śiśire vā etasya prayāṇaṃ vasanta utthānam
21.2.10	ṛdhnoti ya evaṃvidvāñ śiśire dīkṣate vasanta uttiṣṭhata iti vijñāyate
21.2.11	ṣaḍ vyuṣṭāś caitrasyāpūryamāṇapakṣasyātha dīkṣeran
21.2.12	sāvitrāṇi hoṣyamāṇā nirmathya saṃnivaperan / tato vinivaperan
21.2.13	pañcapaśubhir yakṣyamāṇāḥ saṃnivaperan / tato vinivaperan
21.2.14	dīkṣiṣyamāṇāḥ saṃnivaperan
21.2.15	teṣām etat saṃnyuptā evāgnayo bhavanty odavasānīyāyāḥ
21.2.16	adhvaryur gṛhapatiṃ dīkṣayitvā brahmāṇaṃ dīkṣayati / tata udgātāram / tato hotāram
21.2.17	tatas taṃ pratiprasthātā dīkṣayitvārdhino dīkṣāyati
21.2.18	tatas taṃ neṣṭā dīkṣayitvā tṛtīyino dīkṣayati
21.2.19	tatas tam unnetā dīkṣayitvā pādino dīkṣayati
21.2.20	tatas taṃ pratiprasthātā dīkṣayati
21.3.1	anyo vā brāhmaṇaḥ
21.3.2	dīkṣita ā tantrībhāvād ekaikam apavarjayati
21.3.3	evam anupūrvā evaiṣāṃ yājamānā dharmā ye kecāvibhavinaḥ
21.3.4	nānāgotravyavāyād eva samānagotrāṇām ārṣeyavaraṇam abhyāvartetety ekam / vyavete 'pi tantram evety aparam
21.3.5	sadyo dīkṣām eke samāmananti / anvahaṃ dīkṣām eke
21.3.6	dvyahe dīkṣeta tryahe dīkṣetety evaṃ krāmaty ādvādaśāhāt
21.3.7	upadīkṣamāṇe sarvaṃ sadīkṣaṇīyam āvartetety āśmarathyaḥ
21.3.8	agnīn upanyupyātmasaṃskāreṇaiva pratipadyeta tantram āhutayaḥ syur ity ālekhanaḥ
21.3.9	patnīnām eva sthāne patnīr dīkṣayanti
21.3.10	tāsāṃ yājamānair eva dharmānupūrvyaṃ vyākhyātam
21.3.11	adhvaryuṃ dīkṣitā anvārabhante / dīkṣitān patnayaḥ
21.3.12	atha samanvārabdheṣu gārhapatye juhoty apaitu mṛtyur amṛtaṃ na āgan vaivasvato no abhayaṃ kṛṇotu // parṇaṃ vanasapter ivābhi naḥ śīyatāṃ rayiḥ / sacatāṃ naḥ śacīpatiḥ svāheti
21.3.13	ṛte patnībhya itarayoḥ
21.4.1	paraṃ mṛtyo anu parehi panthāṃ yas te sva itaro devayānāt / cakṣuṣmate śṛṇvate te bravīmi mā naḥ prajāṃ rīriṣo mota vīrān iti dakṣiṇāgnau
21.4.2	idam ū nu śreyo 'vasānam āganma yad gojid dhanajid aśvajid yat // parṇaṃ vanaspater ivābhi naḥ śīyatāṃ rayiḥ / sacatāṃ naḥ śacīpatiḥ svāhety āhavanīye
21.4.3	dvādaśāhaṃ dīkṣitā bhavanti
21.4.4	na sanīhārān prahiṇvanti sattre
21.4.5	prāyaṇīyayā pracarya rājānaṃ krītvopanahya nidadhāti dvādaśāhāyāptam
21.4.6	ṣoḍaśivatsomakrayaṇī
21.4.7	upasatsu dvādaśāhe saṃbhārayajūṃṣi vyācaṣṭe
21.4.8	yajamānaṃ vācayatīty eke
21.4.9	dvādaśopasadaḥ
21.4.10	caturahaṃcaturaham ekaikenopasanmantreṇa juhoti
21.4.11	anūpasadam agniṃ cinoti
21.4.12	dvyahaṃdvyaham ekaikā citiḥ
21.4.13	caturaham uttamā
21.4.14	catustanaṃ tristanaṃ dvistanam ekastanam iti tryahaṃtryahaṃ vratāni
21.4.15	ya eṣāṃ vratam icched abhipūrayituṃ dadhna ekaṃ sruvam unnayeta
21.4.16	ekaviṃśaticchadiḥ sadaḥ
21.4.17	saṃtṛṇṇe adhiṣavaṇaphalake bhavataḥ
21.4.18	ṛjur upavasathaḥ
21.5.1	śvo bhūte pratāyate jyotiṣṭomaḥ
21.5.2	vaiśvānaraḥ prāyaṇīyo 'tirātraḥ
21.5.3	samānam ā rājña upāvaharaṇāt
21.5.4	yāvantam ekasmā ahna āptaṃ manyate
21.5.5	tam anyasmin vāsasy upanahya pratyupanahyetaram upāvaharati
21.5.6	evam aharahas tantram agner yogavimokau
21.5.7	prathame 'hani yunakti / uttame vimuñcati
21.5.8	anvaham eke yogavimokau samāmananti
21.5.9	dakṣiṇākāle 'nvahaṃ dvādaśāni śatāni dadāty ahīne
21.5.10	sattre tu dākṣiṇau homau hutvedam ahaṃ māṃ kalyānyai kīrtyai svargāya lokāya dakṣiṇāṃ nayāmīti yajamānāḥ kṛṣṇājināni dhūnvanta udañco dakṣiṇāpathenātiyanti
21.5.11	evam aharahaḥ
21.5.12	uttama evāhani sakhyāni visṛjante
21.5.13	kṛṣṇaviṣāṇāś ca pravidhyanti
21.5.14	pūrvasminn evāhany uttarasmā ahne vasatīvarīr yajñāyajñiyaṃ prati gṛhṇāti
21.5.15	vartamāna evātirātra uttarasmā ahne payāṃsi viśāsti
21.5.16	yatra maitrāvaruṇasyābhijānāti śvaḥsutyām indrāgnibhyāṃ viśvebhyo devebhyo brāhmaṇebhyaḥ somyebhyaḥ somapebhyaḥ somaṃ prabrūtāt subrahmaṇya subrahmaṇyām āhvayeti
21.6.1	tad āgnīdhra āgnīdhrāgāraṃ praviśya saṃpreṣyati śvaḥsutyām indrāgnibhyāṃ viśvebhyo devebhyo brāhmaṇebhyaḥ somyebhyaḥ somapebhyaḥ somaṃ prabravīmi subrahmaṇya subrahmaṇyām āhvayeti
21.6.2	sa vai khalu śvaḥsutyām iti brūyād ity āśmarathyaḥ / adyasutyām ity ālekhanaḥ
21.6.3	tata ūrdhvaṃ śvaḥsutyām ity eva brūyāt
21.6.4	patnīsaṃyājāntam ahaḥ saṃtiṣṭhate
21.6.5	saṃsthite 'hani brahmā vācaṃ visṛjate
21.6.6	pariharanti patnībhya udakam
21.6.7	yanti samiddhārāḥ
21.6.8	etyāhavanīye 'bhyādadhati
21.6.9	evam aharahaḥ
21.6.10	tadānīm eva trivṛtam agniṣṭomam rathaṃtarasāmānam upayanti
21.6.11	rathaśabdena māhendrasya stotram upākaroti
21.6.12	śabdo mantrasthāne bhavati
21.6.13	śvo bhūte pañcadaśamukthyaṃ bṛhatsāmānam upayanti
21.6.14	dundubhiśabdena māhendrasya stotram upākaroti
21.6.15	yady u vai stanayitnuḥ syāt sa eva syāc chabdo mantrasthāne
21.6.16	śvo bhūte saptadaśamukthyaṃ vairūpasāmānam upayanti
21.6.17	barhiḥsthāna ādhāvena māhendrasya stotram upākaroti
21.6.18	upākṛtaṃ sāmāprastutaṃ bhavati
21.6.19	athodgātādhāvenādhūnute
21.7.1	śvo bhūta ekaviṃśaṃ ṣoḍaśinaṃ vairājasāmānam upayanti
21.7.2	nyūṅkhyam etad ahar bhavati
21.7.3	barhiḥsthāne 'raṇībhyāṃ māhendrasya stotram upākaroti
21.7.4	upākṛtaṃ sāmāprastutaṃ bhavati
21.7.5	athodgātur dakṣiṇam ūrum avakābhiḥ pracchādya tasminn agniṃ manthati
21.7.6	taṃ jātam udgātābhihiṅkṛtya prastotre prayacchati / taṃ so 'dhvaryave
21.7.7	tam adhvaryur uttareṇa dhiṣṇiyān paryāhṛtyāhavanīye prahṛtya preddho agne dīdihīti virājābhijuhoti
21.7.8	śvo bhūte triṇavam ukthyaṃ śākvarasāmānam upayanti
21.7.9	barhiḥsthāne 'dbhir avakāvāstābhir māhendrasya stotram upākaroti
21.7.10	upākṛtaṃ sāmāprastutaṃ bhavati
21.7.11	atha tisraḥ saharṣabhā agreṇa sado 'pareṇāgnīdhram udīcīnaṃ dakṣiṇāpathenātiyanti
21.7.12	śvo bhūte trayastriṃśam ukthyaṃ raivatasāmānam upayanti
21.7.13	nyūṅkhyam etad ahar bhavati
21.7.14	svayam adhvaryur ṛtuyājaṃ yajati / svayaṃ gṛhapatiḥ
21.7.15	adhvaryū yajataṃ gṛhapate yajety abhijñāyādhvaryur havirdhānaṃ praviśya praiṣottarayarcā yajati / ṛguttareṇa vā praiṣeṇa
21.7.16	aśvinā pibataṃ sutaṃ dīdyagnī śucivratā / ṛtunā yajñavāhasā // ṛtunā somaṃ pibataṃ vauṣaḍ iti yady avyūḍhaḥ
21.7.17	vyūḍhe tv arvāñcam adya yayyaṃ nṛvāhaṇaṃ rathaṃ yuñjāthām iha vāṃ vimocanam / pṛṅktaṃ havīṃṣi madhunā hi kaṃ gatam athā somaṃ pibataṃ vājinīvasū // ṛtunā somaṃ pibataṃ vauṣaḍ iti tasya pracaritaṃ marutvatīyair bhavati
21.8.1	agṛhīto māhendraḥ
21.8.2	atha pratiprasthātottareṇāgnīdhram udīcīṃ tantiṃ vitatya tasyāṃ vatsān badhnāti
21.8.3	dakṣiṇena mārjālīyaṃ mātṝr uparundhanti
21.8.4	barhiḥsthāne 'dbhir dūrvāvāstābhir māhendrasya stotram upākaroti
21.8.5	upākṛtaṃ sāmāprastutaṃ bhavati
21.8.6	athaitān vatsān mātṛbhiḥ saṃsṛjya sāṃvāśinaṃ kurvanti
21.8.7	tā agreṇa sado 'pareṇāgnīdhram udīcīnaṃ dakṣiṇāpathenātivicchayanti
21.8.8	saṃtiṣṭhate pṛṣṭhyaḥ ṣaḍahaḥ
21.8.9	saṃsthite ghṛtaṃ madhu vā prāśnanti
21.8.10	yathohuṣo vahaṃ pratyañjyāt tādṛk tad iti vijñāyate
21.8.11	tatas trīṃś chandomān ukthyān anvaham upayanti / caturviṃśaṃ catuścatvāriṃśam aṣṭācatvāriṃśam iti
21.8.12	rathaṃtarasāmā prathamaḥ / bṛhadrathaṃtarasāmā dvitīyaḥ / bṛhatsāmā tṛtīyaḥ
21.9.1	tato daśamam ahar avivākyam upayanti / caturviṃśam agniṣṭomaṃ rathaṃtarasāmānam
21.9.2	nātra kaścana kasmaicanopahatāya vyāha te
21.9.3	ye bāhyā dṛśīkavaḥ syus te vibrūyuḥ
21.9.4	yadi tatra na vindeyur antaḥsadasād vyucyam
21.9.5	yadi tatra na vindeyur gṛhapatinā vyucyam
21.9.6	tad vyucyam evety antato vadati
21.9.7	anuṣṭubhā vyāheti vijñāyate
21.9.8	anuṣṭubham uktvātha tad brūyāt
21.9.9	yasminn upahataḥ syād anuṣṭubhā vā etat saṃpādayati
21.9.10	dvayīr etad ahaḥ samidha āharanti / nityā audumbarīś ca
21.9.11	abhyādadhati nityāḥ
21.9.12	uttareṇāhavanīyam audumbarīr upasādayanti
21.9.13	atha samanvārabdheṣu dvābhyāṃ gārhapatye juhoti // amūr yā upa sūrye yābhir vā sūryaḥ saha / tā no hinvantv adhvaram // iha ratir iha rantir iha ramatir iha ramadhvam iha vo ramatiḥ svāheti
21.9.14	upasṛjan dharuṇam ity etābhyām athāhavanīyaṃ gatvā
21.9.15	aticchandasopatiṣṭhante 'yaṃ sahasramānavo dṛśaḥ kavīnāṃ matir jyotir vidharmā / bradhnaḥ samīcīr uṣasaḥ samairayat / arepasaḥ samokasaḥ sacetasaḥ saretasaḥ svasare manyumantaś cidākor iti
21.10.1	tataḥ prājāpatyāya manograhāya saṃprasarpanti
21.10.2	prasṛpteṣūpāṃśupātreṇa gṛhṇāty anayā tvā pṛthivyā pātreṇa samudraṃ rasayā prajāpataye juṣṭaṃ gṛhṇāmīti
21.10.3	ākāśād gṛhṇīyād ity ekam / tārtīyasavanikasya somasya pariśāyayed yāvantam ekasmai camasagaṇāya sagrahāyāptaṃ manyetety aparam
21.10.4	manasā stotropākraṇaḥ prastāva udgīthaḥ pratihāraś ca
21.10.5	manasā tisṛṇāṃ sarparājñīnāṃ ṣaṭkṛtvaḥ pratigṛṇāti yady ardharcaśaḥ śaṃsati / navakṛtvo yadi pacchaḥ
21.10.6	hotā caturhotṝn vyācaṣṭe
21.10.7	om iti daśahotuḥ pratigaraḥ / tatheti caturhotuḥ / om iti pañcahotuḥ / tatheti ṣaḍḍhotuḥ / arātsma hotar iti saptahotuḥ
21.10.8	manasāśrutapratyāśrute yājyā vaṣaṭkārānuvaṣaṭkārau ca
21.10.9	manasā hutvā harati bhakṣam
21.10.10	te yat samīkṣante sa samupahavaḥ
21.10.11	manasā bhakṣayanti
21.10.12	brahmavādyaṃ vadantīti vijñāyate
21.10.13	viniviśya kathā syād ity ekam / gṛhapatim eva mahartvijaḥ paryupaviśya pṛccheyur ity aparam
21.10.14	tam adhvaryuḥ pṛcchati
21.11.1	yad daśahotāraḥ sattram āsata kena te gṛhapatinārdhnuvan kena prajā asṛjanteti
21.11.2	prajāpatinā vai te gṛhapatinārdhnuvaṃs tena prajā asṛjanteti prativacanaḥ
21.11.3	brahmā pṛcchati yac caturhotāraḥ sattram āsata kena te gṛhapatinārdhnuvan kenauṣadhīr asṛjanteti
21.11.4	somena vai te gṛhapatinārdhnuvaṃs tenauṣadhīr asṛjanteti prativacanaḥ
21.11.5	hotā pṛcchati yat pañcahotāraḥ sattram āsata kena te gṛhapatinārdhnuvan kenaibhyo lokebhyo 'surān prāṇudanta kenaiṣāṃ paśūn avṛñjateti
21.11.6	agninā vai te gṛhapatinārdhnuvaṃs tenaibhyo lokebhyo 'surān prāṇudanta tenaiṣāṃ paśūn avṛñjateti prativacanaḥ
21.11.7	hotrakāḥ pṛcchanti yat ṣaḍḍhotāraḥ sattram āsata kena te gṛhapatinārdhnuvan kenartūn akalpayanteti
21.11.8	dhātrā vai te gṛhapatinārdhnuvaṃs tenartūn akalpayanteti prativacanaḥ
21.11.9	udgātā pṛcchati yat saptahotāraḥ sattram āsata kena te gṛhapatinārdhnuvan kena suvar āyan kenemāṃl lokān samatanvann iti
21.11.10	aryamṇā vai te gṛhapatinārdhnuvaṃs tena suvar āyaṃs tenemāṃl lokān samatanvann iti prativacanaḥ
21.11.11	api vā yad evaitat tūṣṇīkaṃ mānasaṃ tasyaiṣa vādaḥ
21.11.12	yad vā hotā caturhotṝn vyācaṣṭe
21.11.13	prajāpatiṃ parivadantīti vijñāyate
21.12.1	akuśalo vā ayaṃ prajāpatir yo daṃśamaśakān sasṛje ya stenān iti prajāpatiparivādaḥ
21.12.2	api vā prajāpatiparivādān mantrān adhīyate
21.12.3	te pratyetavyāḥ // yad araṇyāni prajāpatiḥ puraś ca sasṛje girīn / kartāni ca na tad bhadraṃ yad bhadraṃ tan ma āsuva // yad ūṣā tamasā yuktā dine tekṣṇiṣṭham ātapat / ambhaś cātyatigharmaś ca tathā tapte prajāpateḥ // yat stenān yad vṛkān daṃśān maśakān yad aghāyavaḥ / tad u te vṛjinaṃ tv etad vratam etan na me matam // prajāpatiṃ daśamam ahar bhajadhvaṃ matiṃ kavīnām ṛṣabhaṃ janānām / sa suṣṭutiṃ sudraviṇaṃ dadhānaḥ pūto vipāpmā vijahāti loka iti
21.12.4	atha varaṃ vṛṇīte 'do no 'stv iti yat kāmayate / uta vai brāhmaṇo 'nekakāmo bhavati
21.12.5	bhūr bhuvaḥ suvaḥ suprajāḥ prajayā bhūyāsaṃ suvīro vīraiḥ suvarcā varcasā supoṣaḥ poṣair ity etad vidadhāti
21.12.6	caturhotṝn vyākhyāya dvārau saṃvṛtya yathādhiṣṇiyaṃ patnīr vyāsādyāthābhyo vācam upākaroti
21.12.7	iha dhṛtir iha svadhṛtir iha rantir iha ramatir ity audumbarīṃ pariṣvajyodarair upaspṛśanto vāgyatās tiṣṭhanti
21.12.8	adhivṛkṣasūrye prāñcaḥ samanvārabdhāḥ sarpanti
21.12.9	yuvaṃ tam indrāparvatā puroyudhā yo naḥ pṛtanyād apa taṃtam id dhataṃ vajreṇa taṃtam id dhatam / dūre cattāya chantsad gahanaṃ yad inakṣat / asmākaṃ śatrūn pari śūra viśvato darmā darṣīṣṭa viśvata ity uttareṇa havirdhānaṃ dakṣiṇair hastaiḥ kaṭāṃs tejanīr vā niṣevamāṇāḥ prāñco gatvā pañca vacāṃsi vyāharanti vāgvāg aitu vāg upaitu vāk samaitūpa maitu vāg bhūr bhuvaḥ suvar iti
21.12.10	ahnā rātriṃ dhyātvādhivṛkṣasūrye subrahmaṇyayā vācaṃ visṛjyaudumbarīḥ samidha ādadhāti
21.12.11	saṃtiṣṭhate daśamam ahaḥ
21.13.1	prāyaṇīyavad udayanīyam upayanti
21.13.2	nātrāhīnasaṃtatayo bhavanti
21.13.3	yat pūrvasminn ahany uttarasmā ahne kriyate tā ahīnasaṃtatayaḥ
21.13.4	sattraṃ ced vapanakāle saśikhāni vapante
21.13.5	udavasānīyayeṣṭvānyān ṛtvijo vṛtvā pṛṣṭhaśamanīyena yajante jyotiṣṭomenāgniṣṭomena sahasradakṣiṇena
21.13.6	atha grahakḷptiḥ
21.13.7	prāyaṇīyodayanīyayor daśame 'hann iti pṛśniprāṇagrahān gṛhṇāti / vyatiṣaṅgaṃ somamānaiḥ
21.13.8	prākṛtaṃ yajurmānam anudrutya vāyur asi prāṇo nāmeti daśabhiḥ pṛśnigrahāṇāṃ mantrair daśa mānāni mimīte
21.13.9	uttaraṃ yajurmānam anudrutyāyaṃ puro bhuva iti daśabhiḥ prāṇagrahāṇāṃ mantrair daśa mānāni mimīte
21.13.10	evam uttarāṇi mānāni vyatiṣajati
21.13.11	navanavāṃśavo daśa mantrāḥ
21.13.12	api vā navabhir navabhir mimīte
21.13.13	avaśiṣṭā vikalpārthāḥ
21.13.14	api vā mānam anudrutya pṛśnī atha prāṇena nivapet
21.13.15	atha prāṇaṃ mānaṃ pṛśnibhyāṃ nivapet
21.13.16	atha pṛśnī prāṇaṃ mānena nivapet
21.13.17	evaṃ vihitāv uttarau paryāyau
21.13.18	yaḥ prathamaḥ sa caturthaḥ / yo dvitīyaḥ sa pañcamaḥ
21.13.19	navanavāṃśūn gṛhṇāti
21.13.20	uttareṣu triṣu pṛṣṭhyāhaḥsu trīn atigrāhyān gṛhṇāti
21.13.20	āgneyam ekaviṃśa aindraṃ triṇave sauryaṃ trayastriṃśe
21.13.21	pūrvasmiṃs tryahe vājasaneyinaḥ samāmananti
21.13.22	yatra gaurivītaṃ sāma tad bahūn atigrāhyān gṛhṇāti
21.14.1	tryanīkāṃ vyākhyāsyāmaḥ
21.14.2	aindravāyavāgrau prayaṇīyodayanīyau daśamaṃ cāhaḥ
21.14.3	athetareṣāṃ navānām aindravāyavāgraṃ prathamam ahaḥ / atha śukrāgram / athāgrayaṇāgram
21.14.4	evaṃvihitā tris tryanīkā parivartate yady avyūḍhaḥ
21.14.5	vyūḍhe tv aindravāyavāgrau prāyaṇīyodayanīyau / athetareṣāṃ daśānām aindravāyavāgraṃ prathamam ahaḥ / atha śukrāgram / atha dve āgrayaṇāgre / athaindravāyavāgram / atha dve śukrāgre / athāgrayaṇāgram / atha dve aindravāyavāgre
21.14.6	atha praśukḷptiḥ
21.14.7	āgneyaṃ prāyaṇīya ālabhante / śvo bhūte sārasvatīṃ meṣīm
21.14.8	evaṃvihitān aikādaśinān anvaham ālabhante
21.14.9	āgneyam udayanīye / aindrāgnaṃ vā
21.14.10	sauryaṃ brahmavarcasakāmaḥ
21.14.11	yadi yūpaikādaśinī syād anvaham ekaikaśo yūpān saṃminuyāt / sarvān vaupavasathye
21.14.12	aharahar upaśaya upāvartate
21.14.13	agniṣṭha udayanīye paśum upākaroti
21.14.14	dvādaśāgniṣṭomā rathaṃtarasāmānaḥ
21.14.15	sa bharatadvādaśāhaḥ
21.15.1	gavāmayanena prajāṃ bhūtiṃ bhūmānaṃ gacchanty abhi svargaṃ lokaṃ jayanty eṣu lokeṣu pratitiṣṭhanti
21.15.2	tasya dvādaśāhena sattrabhūtena kalpo vyākhyātaḥ
21.15.3	saptadaśaike dīkṣāḥ samāmananti
21.15.4	saṃvatsarāya dīkṣiṣyamāṇā ekāṣṭakāyāṃ dīkṣerann ity uktam
21.15.5	caturahe purastāt paurṇamāsyai dīkṣeran
21.15.6	māghyā ity āśmarathyaḥ / acitryā ity ālekhanaḥ
21.15.7	samānam ā prāyaṇīyāt
21.15.8	prāyaṇīyam atirātram upetya caturviṃśam ukthyam ārambhaṇīyam upayanti
21.15.9	te dve śaye ahanī bhavataḥ
21.15.10	athābhiplavaṃ ṣaḍaham upayanti // jyotiṣam agniṣṭomaṃ rathaṃtarasāmānam / gām ukthyaṃ bṛhatsāmānam / āyuṣam ukthyaṃ rathaṃtarasāmānam / gām ukthyaṃ bṛhatsāmānam / āyuṣam ukthyaṃ rathaṃtarasāmānam / jyotiṣam agniṣṭomaṃ bṛhatsāmānam
21.15.11	evaṃvihitāṃś caturo 'bhiplavān upayanti / pṛṣṭhyaṃ ṣaḍahaṃ samāse
21.15.12	evaṃvihitān pañca māsān upayanti
21.15.13	tataḥ saṃbhāryam
21.15.14	trīn abhiplavān / pṛṣṭhyaṃ ṣaḍaham / abhijitam agniṣṭomam / trīn paraḥsāmna ukthyān agniṣṭomān vā / pare dve śaye ahanī
21.15.15	iti ṣaṇ māsāḥ
21.15.16	tato viṣuvantam upayanty ekaviṃśam agniṣṭomaṃ divākīrtyasāmānam
21.15.17	tasyodita āditye prātaranuvākam upākaroti
21.15.18	divākīrtyam etad ahar bhavati
21.15.19	uttare pakṣa āvṛttā gaṇā anyatra dvādaśāhīyād daśarātrāt
21.15.20	tatas trīn arvāksāmna ukthyān upayanti / agniṣṭomān vā
21.15.21	viśvajitam agniṣṭomam
21.15.22	tāni catvāri śayāny ahāni
21.15.23	āvṛttaṃ pṛṣṭhyaṃ ṣaḍaham upetya caturo 'bhiplavān āvṛttān samāse
21.15.24	evaṃvihitān pañca māsān upayanti
21.16.1	tataḥ saṃbhāryam
21.16.2	dvāv abhiplavau / goāyuṣī / dvādaśāhasya daśāhāni / parāṇi catvāri śayāny ahāni / mahāvratam atirātraś ca
21.16.3	iti dvādaśa māsāḥ
21.16.4	iti śāṭyāyanakam
21.16.5	atha tāṇḍakam
21.16.6	uttarasya pakṣasa upariṣṭād viśvajita āvṛttaṃ pṛṣṭhyaṃ ṣaḍaham upetya trīn abhiplavān āvṛttān
21.16.7	tāni saha pūrvair aṣṭāviṃśatiḥ śayāny ahāni
21.16.8	āvṛttaṃ pṛṣṭhyaṃ ṣaḍaham upetya caturo 'bhiplavān āvṛttān samāse
21.16.9	evaṃvihitāṃś caturo māsān upayanti
21.16.10	tataḥ saṃbhāryau
21.16.11	trayo 'bhiplavā āyur gaur dvādaśāhasya daśāhāni
21.16.12	parāṇy aṣṭāviṃśatiḥ śayāny ahāni mahāvratam atirātraś ca
21.16.13	iti dvādaśa māsāḥ
21.16.14	iti tāṇḍakam
21.16.15	atha bhāllavikam
21.16.16	pūrvasya pakṣasaḥ purastād uttamāt pṛṣṭhyād abhijitam agniṣṭomam
21.16.17	uttarasya pakṣasa upariṣṭāt prathamāt pṛṣṭhyād viśvajitam agniṣṭomam
21.16.18	samānam itarac chāṭyāyanakena
21.16.19	api vā saṃvatsaraṃ saṃpādyottame māsi dvādaśāhīye daśarātre sakṛtpṛṣṭhāny upeyuḥ
21.16.20	tatra pṛṣṭhyānāṃ sthāne 'bhiplavā nidhīyeran
21.16.21	upariṣṭād dvādaśāhīyād daśarātrān mahāvratam
21.17.1	tato mahāvratam upayanti pañcaviṃśam agniṣṭomam
21.17.2	anu ślokena stuvate
21.17.3	navabhir aindrībhir apratihṛtābhir adhvaryur udgāyati / na vā
21.17.4	bhadraṃ sāma patnaya upagāyanti
21.17.5	tasya pracaritaṃ marutvatīyair bhavati
21.17.6	agṛhīto māhendraḥ
21.17.7	atha pratiprasthātā mahāvratikāni śilpāni vyāyātayati
21.17.8	audumbarasya vīṇādaṇḍasya daśātimathitāni
21.17.9	ekaikasminn atimathite daśadaśa mauñjāṃs tantūn pravayati
21.17.10	sa vāṇaḥ śatatantuḥ
21.17.11	athaikeṣām // bhūs trayastriṃśat tantava iti trayastriṃśatam adhvaryuḥ pratanoti / bhuvas trayastriṃśat tantava iti trayastriṃśataṃ hotā / suvas trayastriṃśat tantava iti trayastriṃśatam udgātā / gṛhapatir uttamam
21.17.12	audumbarīm āsandīm udgātra upanidadhāti mauñjavivānām adhyadhi hotṛṣadane
21.17.13	audumbaraṃ pleṅkhaṃ hotre prabadhnāti mauñjyā rajjvā
21.17.14	audumbare phalake adhvaryava upanidadhāti / kūrcau vā
21.17.15	kūrceṣu hotrakā upagātāraḥ patnaya ity āsate
21.17.16	nikalpante patnayo 'pāghāṭalikās tambalavīṇāḥ piccholā iti
21.17.17	nikalpante vīṇāvādāḥ śaṅkhān nāWīstūṇavān iti
21.17.18	nikalpete brahmacārī puṃścalī cāgreṇa sadaso dakṣiṇāṃ dvārbāhum ārtiṣyamāṇau
21.17.19	uttarasyāṃ vediśroṇyāṃ puṃścalyai māgadhāya ca pariśrayanti
21.18.1	dikṣu dundubhīn prabadhnanti / sraktiṣu vā mahāvedeḥ
21.18.2	apareṇāgnīdhraṃ bhūmidundubhim avaṭaṃ khananti / ardham antarvedy ardhaṃ bahirvedi
21.18.3	tam ārdreṇa carmaṇottaralomnābhivitatya śaṅkubhiḥ pariṇihatyātraitat pucchakāṇḍam āhananārthaṃ nidadhāti
21.18.4	agreṇāgnīdhraṃ śūdrāryau nikalpete carmakarte vyāyaṃsyamānau
21.18.5	uttareṇāgnīdhraṃ kaṭasaṃghāte tejanasaṃghāte vārdraṃ carma vyadhanārthaṃ vitatyocchrayanti
21.18.6	agreṇāhavanīyaṃ ratheṣu kavacinaḥ saṃnahyante
21.18.7	mārjālīyanyante 'ṣṭau dāsakumārya udakumbhair nikalpante
21.18.8	vāg bhadraṃ mano bhadraṃ māno bhadraṃ tan no bhadram iti triḥ parvayet
21.18.9	kaṭaśalākayekṣukāṇḍena veṇukāṇḍena vetasakāṇḍena vā vāṇaṃ saṃhrādya tena māhendrasya stotram upākaroti
21.18.10	udgātā vādayatīti vijñāyate
21.18.11	tam udgātā prastotre prayacchati / taṃ so 'dhvaryave / tam adhvaryur anyasmai
21.18.12	taṃ so 'greṇa sadaso dakṣiṇāṃ dvārbāhuṃ prativādayann āste
21.19.1	upākṛte māhendrasya stotre sarvā vāco vadanti
21.19.2	utkrodaṃ yajamānāḥ kurvate
21.19.3	apāghāṭalikās tambalavīṇāḥ piccholā iti patnayo vādayanti
21.19.4	saṃpravadanti vīṇāvādāḥ śaṅkhān nāWīstūṇavān iti
21.19.5	ṛtīyete brahmacārī puṃścalī ca dakṣiṇaṃ dvārbāhum āśliṣyamāṇau
21.19.6	saṃvartete puṃścalī māgadhaś ca
21.19.7	ājiṃ dhāvanti
21.19.8	dundubhīn samāghnanti / pucchakāṇḍena bhūmidundubhim
21.19.9	śūdrāryau carmakarte vyāyacchete ārdre śvete parimaṇḍale / antarvedi brāhmaṇo bahirvedi śūdraḥ
21.19.10	ākrośati śūdraḥ / praśaṃsati brāhmaṇaḥ
21.19.11	ime 'rātsur ime subhūtam akrann iti brāhmaṇaḥ / ima udvāsīkāriṇa ime durbhūtam akrann iti śūdraḥ
21.19.12	taṃ brāhmaṇaḥ saṃjityāgnīdhre carmādhyasyati
21.19.13	vipariyānty etac carma kavacinaḥ
21.19.14	teṣām ekaikaṃ saṃśāsti māparātsīr mātivyātsīr iti
21.19.15	tate viddhvā nātipātayanti
21.19.16	rājaputrā vidhyantīty ekeṣām
21.19.17	udañco 'parimitam adhvānaṃ yātvā pratyāyāya vimuñcanti
21.19.18	atraitā dāsakumārya udakumbhān adhinidhāya triḥ pradakṣiṇaṃ mārjālīyaṃ parinṛtyanti dakṣiṇān pado nighnantīr idaṃmadhuṃ gāyantyaḥ
21.19.19	idam eva sāraghaṃ madhv ayaṃ somaḥ suto iha / tasyeha piba tātṛpurhaimahā idaṃ madhv idaṃ madhv ity eva gāyeyur ity āśmarathyaḥ
21.19.20	athālekhanaḥ
21.20.1	hillukāṃ dve gāyetām / himbinīṃ dve / hastāvārāṃ dve / saṃvatsaragāthāṃ dve
21.20.2	vāg veda himbinīṃ saināṃ gāyatu prāṇasya vādite / semān gītā yajamānān ihāvatu // vāg veda hastāvārāṃ saināṃ gāyatu prāṇasya vādite / semān gītā yajamānān ihāvatv iti
21.20.3	tataḥ saṃvatsaragāthā // gāva eva surabhayo gāvo gulgulugandhayaḥ / gāvo dhṛtasya mātaras tā iha santu bhūyasīḥ // nanu gāvo maṅkīrasya gaṅgāyā udakaṃ papuḥ / papuḥ sarasvatīṃ nadīṃ prācīś cojjagāhire // imā vayaṃ plavāmahe śamyāḥ prataratām iva / nikīrya tubhyaṃ madhya ākarśye karśyo yathā // yadā bhaṅgyaśvinau vadata ṛtaparṇaka yo 'vadhīḥ / āviṣkṛtasya dūṣaṇam ubhayor akṛtasya ca // yadā rākhāṭyau vadato grāmyamaṅkīradāśakau / kṣeme vyṛddhe grāmeṇānaḍvāṃs tapyate vahan // idaṃ kalmāṣyo apibann idaṃ somo asūyata / idaṃ hiraṇyaiḥ khīlā āvāyansākthibhiñjanam
21.20.4	haimahā idaṃ madhu hilluhillv iti sarvāsām ṛganteṣu samayaḥ
21.20.5	atraitā dāsakumārya udakumbhān upaninīya yathārthaṃ gacchanti
21.20.6	māhendrasya stutam anu ghoṣāḥ śāmyanti
21.20.7	arkaḥ pavitraṃ rajaso vimānaḥ punāti devānāṃ bhuvanāni viśvā / dyāvāpṛthivī payasā saṃvidāne ghṛtaṃ duhāte amṛtaṃ prapīne // pavitram arko rajaso vimānaḥ punāti devānāṃ bhuvanāni viśvā / suvar jyotir yaśo mahad aśīmahi gādham uta pratiṣṭhām iti phalake kūrcau vādhiruhyādhvaryuḥ śastraṃ pratigṛṇāti
21.20.8	saṃtiṣṭhate mahāvratam
21.21.1	vyākhyāta udayanīyaḥ pṛṣṭhyaśamanīyaś ca
21.21.2	atha grahakḷptiḥ
21.21.3	triṣu paraḥsāmasu trīn atigrāhyān gṛhṇāti
21.21.4	upayāmagṛhīto 'sy adbhyas tvauṣadhībhyo juṣṭaṃ gṛhṇāmīti prathame 'hani gṛhṇāti / oṣadhībhyas tvā prajābhya iti dvitīye / prajābhyas tvā prajāpataya iti tṛtīye
21.21.5	etān evāvṛttān arvāksāmasu
21.21.6	tān ūrdhvān āvṛttāṃś ca viṣuvati
21.21.7	teṣāṃ madhye sauryam ud u tyaṃ jātavedasam iti
21.21.8	etasminn evāhani vaiśvakarmaṇam atigrāhyāṇām aṣṭamaṃ gṛhṇāti vācaspatiṃ viśvakarmāṇam ūtaya iti
21.21.9	śvo bhūta ādityaṃ mahīm ū ṣu mātaram iti
21.21.10	tāv evam eva vyatyāsaṃ gṛhṇāty ā mahāvratāt
21.21.11	tau saha mahāvrate / prājāpatyaṃ ca pañcapātram
21.21.12	trayastriṃśatam etad ahar atigrāhyān gṛhṇāti
21.21.13	daśāgneyā daśaindrā daśa sauryā vaiśvakarmaṇa ādityaḥ pañcapātra iti trayastriṃśat
21.21.14	atigrāhyāyatane catvāry atigrāhyapātrāṇi pratidiśaṃ nihitāni bhavanti / madhye pañcamam
21.21.15	pūrvārdhe gṛhṇāti
21.21.16	indram id gāthina ity anudrutyopayāmagṛhīto 'sīndrāya tvārkavate juṣṭaṃ gṛhṇāmīti gṛhītvaiṣa te yonir indrāya tvārkavata iti sādayati
21.21.17	evaṃ sarvatra grahaṇasādanau saṃnamati
21.21.18	abhi tvā śūra nonuma iti dakṣiṇārdhe
21.22.1	imā nu kaṃ bhuvanā sīṣadhemendraś ca viśve ca devāḥ / yajñaṃ ca nas tanvaṃ ca prajāṃ cādityair indraḥ saha sīṣadhātu / ādityair indraḥ sagaṇo marudbhir asmabhyaṃ bheṣajā karad iti paścārdhe
21.22.2	tvām iddhi havāmaha ity uttarārdhe
21.22.3	tad id āsa bhuvaneṣu jyeṣṭhaṃ yato jajña ugras tveṣanṛmṇaḥ / sadyo jajñāno ni riṇāti śatrūn anu yaṃ viśve madanty ūmā iti madhyame
21.22.4	tān anyasmin pātra ānīya sarvān madhyame gṛhṇāti tve kratum api vṛñjanti viśva iti
21.22.5	athaikeṣām / yan nānā juhuyād ātmano 'ṅgāni vicchindyāt / yat samāhṛtyāhutīḥ saṃrundhyāt tad anu yajamānāḥ saṃrundhyeran / stokā evātman pratyānīya hotavyāḥ / praty ahāṅgāni dadāti nāhutīḥ saṃruṇaddhi na yajñaṃ vicchinattīti vijñāyate
21.22.6	taṃ bhakṣayati mahas te bhakṣayāmi bhargaṃ te bhakṣayāmi bhujaṃ te bhakṣayāmy annādyaṃ te bhakṣayāmīti
21.22.7	tryanīkāṃ vyākhyāsyāmaḥ
21.22.8	aindravāyavāgraṃ prathamam ahar atha śukrāgram athāgrayaṇāgram
21.22.9	evaṃvihitā tryanīkā parivartata ita ūrdhvā prāg viṣuvataḥ
21.22.10	ūrdhvaṃ viṣuvata āvṛttāvṛtteṣu
21.22.11	śukrāgro viṣuvān
21.22.12	atha paśukḷptiḥ
21.22.13	āgneyaṃ prāyaṇīya ālabhante / śvo bhūte sārasvatīṃ meṣīm
21.22.14	evaṃvihitān aikādaśinān anvaham ālabhante
21.23.1	sauryaṃ viṣuvaty upālambhyam
21.23.2	teṣām evam upākurvatāṃ dvādaśāhīyasya daśarātrasya saptadaśa ukthye dvātriṃśatam ekādaśinyo 'pavṛjyante
21.23.3	navāhāny atiricyante
21.23.4	teṣu gavyān atiriktapaśūn ālabhante / vaiṣṇavaṃ vāmanam ekaviṃśe / aindrāgnaṃ triṇave / vaiśvadevaṃ trayastriṃśe / dyāvāpṛthivyāṃ dhenuṃ prathame chandome / tasyā eva vāyavyaṃ vatsaṃ madhyame / ādityām aviṃ vaśām uttame / maitrāvaruṇīm avivākye / prājāpatyam ṛṣabhaṃ tūparaṃ mahāvrate / āgneyam udayanīye
21.23.5	iti pāliṅgāyanikāḥ
21.23.6	atha kāṭhakāḥ
21.23.7	aikādaśinān prativibhajyāprativibhajya vā prāyaṇīyodayanīyayor ālabhante
21.23.8	āgneyam antardhau rathaṃtarapṛṣṭheṣv aindraṃ bṛhatpṛṣṭheṣu
21.23.9	api vāgnendraṃ rathaṃtarapṛṣṭheṣv aindrāgnaṃ bṛhatpṛṣṭheṣu
21.23.10	teṣv eva navasu gavyān
21.23.11	tatra vikāraḥ
21.23.12	bārhaspatyaṃ śitipṛṣṭhaṃ trayastriṃśe / vāce pṛśnim uttame / vaiśvakarmaṇam ṛṣabhaṃ tūparaṃ mahāvrate dvirūpam ubhayataetam
21.23.13	kratupaśūn eva samabhyuccayavad anvaham ālabheran yadi vibhavaḥ paśavaḥ syuḥ / aikādaśinān vā vihṛtān iti vājasaneyakam
21.23.14	aindrāgnaṃ vā sarvatra
21.24.1	utsargiṇāmayanaṃ gavāmayanaṃ guṇavikṛtam
21.24.2	utsṛjyā3ṃ notsṛjyā3m ity uktam
21.24.3	yady ahāny utsṛjeyuḥ prathamaṃ pṛṣṭhyaṃ saṃsthāpyāparasmā ahne vasatīvarīḥ parihṛtya vasatīvarīṣu mṛtpiṇḍam avadhāyaindraṃ sāṃnāyyaṃ nirupyopavasanti
21.24.4	śvo bhūte 'har utsṛjya prājāpatyaṃ paśum ālabhante
21.24.5	tasya yathākālaṃ vapayā pracaryāgnaye vasumate puroḍāśam aṣṭākapālaṃ nirvapaty aindraṃ ca dadhi
21.24.6	tayoḥ samānaṃ sviṣṭakṛdiḍam
21.24.7	upahūtāyām iḍāyāṃ sāmnāyyaṃ samupahūya bhakṣayanti
21.24.8	mādhyaṃdinakāle paśupuroḍāśena pracaryendrāya marutvate puroḍāśam ekādaśakapālaṃ nirvapaty aindraṃ ca carum
21.24.9	havirāhutiprabhṛtīḍāntaṃ saṃsthāpya tṛtīyasavanakāle paśunā pracarya vaiśvadevaṃ dvādaśakapālaṃ nirvapati vaiśvadevaṃ ca caruṃ
21.24.10	pūrvavad dhaviṣī saṃsthāpayet
21.24.11	api vā savanīyān eva puroḍāśān eteṣāṃ haviṣāṃ sthāne / adhvarakalpān vā
21.24.12	agnīd aupayajān aṅgārān āharety etadādi pāśukaṃ karma pratipadyate
21.25.1	evam ata ūrdhvaṃ ṣaḍahair māsān saṃpādya saptamam utsṛjyaitat kurvanti
21.25.2	pañca jyotīṃṣi prāg viṣuvata utsṛjyante
21.25.3	catvāras trayastriṃśā upariṣṭād ekaṃ ca jyotiḥ saṃbhārye
21.25.4	prathamasaptamayor eva notsṛjeyur ity eke
21.25.5	athaikeṣām / yāny ahāny utsargaprāptāny ekatrikastotrāṇy eva syuḥ
21.25.6	ekaikāṃ vaiṣāṃ stotrīyām utsṛjeyuḥ / ukthāni vā
21.25.7	saṃvatsarasyottame 'hann ekām eva stotrīyām utsṛjeyuḥ / tad utsṛṣṭaṃ cānutsṛṣṭaṃ ca bhavatīti
21.25.8	athaikeṣām / yad ahar utsṛjeyus tad eva śvo bhūta upeyuḥ
21.25.9	tad u tathā na kuryāt / vikastiḥ sā saṃvatsarasya bhavatīti
21.25.10	avabhṛthād udetya tāny evopeyuḥ
21.25.11	dvādaśa yady amāvāsyāyām utsṛjeyuḥ / yady ubhayatra caturviṃśatiḥ
21.25.12	tad etat pautrīyaṃ paśavyam āyuṣyaṃ svargyam
21.25.13	saṃtiṣṭhata utsargiṇāmayanam utsargiṇāmayanam
22.1.1	ekāheṣv ahīneṣv iti prākṛtīr dakṣiṇā dadāti / yathāsamāmnātaṃ vā
22.1.2	sarvakratūnāṃ prakṛtir agniṣṭomaḥ / nikāyināṃ tu prathamaḥ sarvatra / yathādiṣṭaṃ vā
22.1.3	jyotir gaur āyur iti trikadrukāḥ
22.1.4	prathamo 'gniṣṭoma ukthyā vā sarve
22.1.5	jyotiṣi sahasraṃ dadātīti / śyaitaniyamād bṛhatpṛṣṭhaḥ
22.1.6	gaur bhrātṛvyavataḥ / āyuḥ svargakāmasya / agniṣṭomas tu bhrātṛvyavataḥ / viśvajid agniṣṭomaḥ śraiṣṭhyakāmasya
22.1.7	sahasraṃ dakṣiṇā sarvavedasaṃ vā yāvatīr vā kratoḥ stotrīyāḥ
22.1.8	sarvavedase jyeṣṭhaṃ putram apabhajya saṃvido vipariyāceta
22.1.9	yad dakṣiṇākāle sarvasvaṃ tad dadyād yad anyad bhūmeḥ puruṣebhyaś ca
22.1.10	uttamāṃ dakṣiṇāṃ nītvodavasāya vā dakṣiṇenaudumbarīṃ prāṅ niṣadya brūyād yan me 'da ṛṇaṃ yad adas tat sarvaṃ dadāmīti
22.1.11	udavasāya rohiṇīṃ vatsacchavīm iti samānam
22.1.12	indrasyābhijid agniṣṭomo 'nabhijitasyābhijityai
22.1.13	ubhe bṛhadrathaṃtare bhavataḥ paro'kṣapṛṣṭho vā
22.1.14	bṛhat tu hotuḥ paśavaś caikādaśaikayūpe
22.1.15	sahasraṃ dakṣiṇā varāṇāṃ vā dvādaśaṃ śatam
22.1.16	sarvajitāgniṣṭomena sarvam āpnoti sarvaṃ jayati
22.2.1	annādaś ca bhavati
22.2.2	tasya mahāvrataṃ pṛṣṭhyam arkyaṃ śasyate
22.2.3	sahasraṃ dakṣiṇā viṃśatir vāṣṭāviṃśatīnām
22.2.4	catvāraḥ sāhasrāḥ
22.2.5	jyotir agniṣṭomo rathaṃtarasāmā prathamaḥ / prāṇeṣv annādye ca pratitiṣṭhati // gaur ukthyo bṛhatsāmā dvitīyaḥ / paśuṣu pratitiṣṭhati // sarvajyotir agniṣṭoma ubhayasāmā tṛtīyaḥ / sarvam āpnoti sarvaṃ jayati // trirātrasaṃmito 'gniṣṭomo bṛhatsāmā caturthaḥ / trirātrasya phalam āpnoti
22.2.6	catvāraḥ sādyaskrāḥ
22.2.7	teṣāṃ viśeṣaḥ
22.2.8	rathaṃtarasāmā bṛhatsāmobhayasāmā vā prathamaḥ
22.2.9	tasmin kāmāḥ spardhāyāṃ bhrātṛvyatistīrṣā svargaḥ paśavo vā
22.2.10	teṣāṃ pūrvedyur āgneyaḥ saumyo bārhaspatyaś ca paśavaḥ
22.2.11	teṣām ekādaśinyāṃ rūpāṇi
22.2.12	tadalābha etāsāṃ devatānām aṣṭākapālaḥ prathamaś carū cetarau
22.2.13	dhārayaty āhavanīyam
22.2.14	vyāghārayaty uttaravedim
22.2.15	sarpiṣmad aśanam
22.2.16	hiraṇyaṃ mukhe nyasyāntarorū priyāyai bhāryāyai brahmacārī śete śva iṣṭyā paśunā vā yakṣya iti
22.2.17	ṛtvijaḥ samoḍhāḥ
22.2.18	tān yathālokaṃ vinidhāya sarvā diśaḥ sakṣīradṛtayo 'śvarathāḥ somapravākā vidhāvanti
22.2.19	tebhyo yan navanītam udiyāt tad ājye 'vanayet
22.2.20	caturyujā yojane prācyāṃ diśi / triyujottaratas trikrośe / dviyujā paścād dvikrośe / dakṣiṇaikayuktena krośe
22.2.21	aśvatarīratho vaikaḥ
22.2.22	pradakṣiṇaṃ pūrveṇotsargaḥ
22.2.23	yojanādīni vādvikrośāni
22.2.24	aśvarathena dakṣiṇotsargaḥ
22.2.25	trivatsaḥ sāṇḍaḥ somakrayaṇaḥ
22.3.1	udita āditye dīkṣite prāg astamayād avabhṛthaḥ
22.3.2	upasatsu triḥ saṃmīlet / saṃmīlya vā pracaret / api vā nāparāhṇikya upasadaḥ
22.3.3	yavorvarā vediḥ
22.3.4	yavānāṃ khala uttaravediḥ
22.3.5	ārohaṇe havirdhāne
22.3.6	vimitaṃ sadaḥ
22.3.7	sphyo yūpaḥ sphyāgro vā khalevālī lāṅgaleṣā vā
22.3.8	kalāpi caṣālam
22.3.9	agnīṣomīyakāla ījānasya gṛhād vasatīvarīr gṛhṇīyāt
22.3.10	savanīyakāle saha paśūn ālabhate 'gniṣomīyaṃ savanīyam anūbandhyāṃ ca
22.3.11	agnīṣomīyasya sthāne 'gnīṣomīya ekādaśakapālaḥ / anūbandhyāsthāne maitrāvaruṇyāmikṣā
22.3.12	tasyā dakṣiṇākāle sadaśvaḥ śveto dakṣiṇā
22.3.13	tam āṅgirasāya bhrātṛvyāya vā dadyāt
22.3.14	dveṣyaṃ vā brāhmaṇaṃ vṛtvā tasmā aśvaṃ rukmapratimuktaṃ dadyāt
22.3.15	tadalābhe gauḥ śvetaḥ
22.3.16	saṃvatsaram upariṣṭāt pādāvanejanaṃ māṃsaṃ striyam anṛtam upariśayyām āñjanābhyañjane ca varjayet
22.3.17	sā dīkṣā
22.3.18	yadi saṃvatsaraṃ na śaknuyād dvādaśāham
22.4.1	etenottare vyākhyātāḥ
22.4.2	dvitīyasya pañcadaśam agniṣṭomasāma kṛtvāmayāvinam annādyakāmaṃ prajākāmaṃ paśukāmaṃ vā yājayet
22.4.3	hīnānujāvaro 'nukriyā
22.4.4	tasyāṣṭādaśāv uttarau pavamānau
22.4.5	aśvasādaḥ somapravāko dadhidṛtiś ca trikroṣe 'ntataḥ prāha
22.4.6	strīgauḥ somakrayaṇī
22.4.7	prakṣṇutāgro yūpaḥ
22.4.8	vrīhyurvarā vediḥ
22.4.9	vrīhīṇāṃ khala uttarvediḥ
22.4.10	bhāradvājo hotā
22.4.11	viśvajic chilpaś caturthaḥ sarvapṛṣṭhaḥ sarvastomaḥ sarvavedasadakṣiṇaḥ
22.4.12	sarvasyānnādyasya prasavaṃ gacchati
22.4.13	śyenenābhicaran yajeta
22.4.14	rathau havirdhāne
22.4.15	tailvako bādhako vā sphyāgro yūpaḥ
22.4.16	śavanabhye adhiṣavaṇaphalake bhavataḥ
22.4.17	agnaye rudravate lohitaḥ paśuḥ
22.4.18	sādayanty upāṃśvantaryāmau
22.4.19	śaramayaṃ barhiḥ
22.4.20	auddhavaḥ prastaraḥ
22.4.21	vaibhitaka idhmaḥ
22.4.22	bāṇavantaḥ paridhayaḥ
22.4.23	lohitoṣṇīṣā lohitavasanā nivītā ṛtvijaḥ pracaranti
22.4.24	navanava dakṣiṇāḥ kūṭāḥ karṇāḥ kāṇāḥ khaṇḍā baṇḍāḥ
22.4.25	tā dakṣiṇākāle kaṇṭakair vitudeyuḥ
22.4.26	icchan hanyeteti rathaṃtaraṃ pavamāne kuryād bṛhatpṛṣṭham / jīyetety etad viparītam
22.4.27	parāṃ parāvataṃ gacchen na pratitiṣṭhed iti pūrvavat plavaṃ ca brahmasāma kuryāt
22.4.28	prajāpater ekatriko 'gniṣṭomaḥ sarvasya pāpmano nirdiśya gacchati
22.4.29	caturviṃśatiṃ gā dakṣiṇā dadāti
22.5.1	trayo vācaḥ stomāḥ
22.5.2	pūrvāv agniṣṭomau rathaṃtarasāmānau / sarvastomo 'tirātra uttaraḥ
22.5.3	tasmin sarvā ṛcaḥ sarvāṇi sāmāni sarvāṇi yajūṃṣu prayujyante
22.5.4	vrātyānāṃ pravāse vrātyastomā ukthyā rathaṃtarasāmānaḥ / dvitīyo vāgniṣṭomaḥ
22.5.5	uṣṇīṣaṃ pratodo jyāhroḍo ratho vipathaḥ phalakāstīrṇo 'śvo 'śvataraś ca yugyau kṛṣṇaśaṃ vāsaḥ kṛṣṇabalakṣe ajine rajato niṣkaḥ
22.5.6	tad gṛhapateḥ
22.5.7	balūkāntāni dāmatūṣāṇītareṣām
22.5.8	dvedve dāmanī bhavataḥ / dvedve upānahau
22.5.9	dviṣaṃhitāny ajināni
22.5.10	trayastriṃśatātrayastriṃśatā gṛhapatim abhi samāyanti
22.5.11	tā dakṣiṇā bhavanti
22.5.12	api vā ṣaṭṣaṣṭiṃ gā vanvīran
22.5.13	atho khalv āhur yad evaiṣāṃ sātaṃ syāt tad dadyus tad dhi vrātyadhanam iti
22.5.14	ṣaṭṣoḍaśī ninditānām / dviṣoḍaśī kaniṣṭhānām / ūrdhvastomo jyeṣṭhānām / catuḥṣoḍaśī sarveṣām
22.5.15	ādityānāṃ prayatir ukthyo nākasadāṃ prathamaḥ
22.5.16	vyāvṛttiṃ pāpmanā bhrātṛvyeṇa gacchanti
22.5.17	agniṣṭomā itare / aṅgirasāṃ dvitīyaḥ / sādhyānāṃ tṛtīyaḥ / marutāṃ caturthenaujo vīryam āpnoti / trayastriṃśaḥ pañcamaḥ
22.5.18	svargakāmo 'bhibhuvā bhrātṛvyam abhibhavati / vinuttyā bhrātṛvyaṃ vinudate
22.6.1	citistomaḥ prajananakāmaḥ
22.6.2	gāyatreṇāgniṣṭomena rathaṃtarasāmnā brāhmaṇo brahmavarcasakāmaḥ
22.6.3	gāyatrāv agniṣṭomau prathamayajñau
22.6.4	prathamena brāhmaṇasya tejo brahmavarcasam / dvitīyena kṣatriyasya rāṣṭram ugram avyathyam / na tu bahupaśū iva bhavataḥ
22.6.5	trivṛtāgniṣṭutāgniṣṭomenāpūto yajeta
22.6.6	āgneyyaḥ purorucaḥ / āgneyī subrahmaṇyā
22.6.7	āgneyīṣu stuvate 'jā hiraṇyaṃ ca dakṣiṇā
22.6.8	etam eva catuṣṭomaṃ kṛtvā śrotriyo 'kṣahataḥ strīhataḥ kāmahataś caraṇahato vā yajeta
22.6.9	aśvaḥ śyāvo dakṣiṇā / sa brahmaṇe deyaḥ
22.6.10	etasyaiva vāyavyāsu pañcadaśam agniṣṭomasāma kṛtvāmayāvinam annādyakāmaṃ prajākāmaṃ paśukāmaṃ vā yājayet / etasyaiva revatīṣu vāravantīyam agniṣṭomasāma kṛtvā brahmavarcasakāmam / etam eva catuṣṭomaṃ kṛtvā grāmakāmam
22.6.11	apravargyā bhavantīty eke
22.6.12	trivṛtānnādyakāmaḥ
22.6.13	pañcadaśena vīryakāmaḥ
22.6.14	saptadaśenāgniṣṭutāgniṣṭomena yajñavibhraṣṭo yajeta yasmin vā kratau vibhraṃśeta
22.6.15	trivṛd avādyaṃ vadataḥ
22.6.16	pañcadaśo nihatyasya niruktaḥ
22.6.17	saptadaśo 'nāśyānnasya bhojane
22.6.18	ekaviṃśo janaṃ yato gandhārikaliṅgamagadhān pāraskarān sauvīrān vā
22.6.19	triṇava ojaskāmaḥ
22.6.20	trayastriṃśaḥ svargakāmaḥ / api vā jyotiṣṭoma eva
22.6.21	agniṣṭome sarvān kāmān kāmayeta
22.7.1	catvāras trivṛto 'gniṣṭomā rathaṃtarasāmānaḥ
22.7.2	teṣāṃ prathamenāniruktena grāmakāmo yajeta
22.7.3	niruktaṃ prātaḥsavanam ity eke
22.7.4	aśvaḥ śveto dakṣiṇā / sa brahmaṇe deyaḥ
22.7.5	bṛhaspatisavo dvitīyaḥ
22.7.6	brāhmaṇo brahmavarcasakāmaḥ purodhākāmo vā yajeta yaṃ vā sthāpatyāyābhiṣiñceyuḥ
22.7.7	parisrajī hotā bhavaty aruṇo mirmiras triśukraḥ
22.7.8	bṛhaspate juṣasva na iti bārhaspatyam atigrāhyaṃ gṛhṇāti
22.7.9	bārhaspatyaḥ paśur upālambhyaḥ
22.7.10	prātaḥsavane sanneṣu nārāśaṃseṣv ekādaśa dakṣiṇā vyādiśati
22.7.11	ājyena mādhyaṃdine savane kṛṣṇājina āsīnam abhiṣiñcati śukrāmanthinor vā saṃsrāveṇa bṛhaspate yuvam indraś ca vasvo divyasyeśāthe uta pārthivasya / dhattaṃ rayiṃ stuvate kīraye cid yūyaṃ pāta svastibhiḥ sadā na iti
22.7.12	aśvadvādaśā mādhyaṃdine / ekādaśa tṛtīyasavane
22.7.13	tā ubhayīr apākaroti
22.7.14	api vāṣṭau prātaḥsavana ekādaśa mādhyaṃdine dvādaśa tṛtīyasavane / sarvā vā mādhyaṃdine
22.7.15	aśvaṃ tṛtīyaśo 'nusavanaṃ nayanti
22.7.16	api vā manasetarayoḥ savanayor dhyāyet / na vā manasā cana
22.7.17	tṛtīyasyeṣuṃ viṣṭutiṃ kṛtvābhicaran yajeta
22.7.18	samānam itarac chyenena
22.7.19	aśvaḥ śyāvo dakṣiṇā / sa brahmaṇe deyaḥ
22.7.20	caturthaḥ sarvasvāraḥ śunaskarṇastomaḥ
22.7.21	maraṇakāmo yajeta yaḥ kāmayetānāmayatā svargaṃ lokam iyām iti
22.7.22	yāmyaḥ paśuḥ śukaharita upālambhyaḥ
22.7.23	kṛtānnaṃ dakṣiṇā
22.7.24	ārbhave stūyamāne dakṣiṇenaudumbarīṃ pattodaśenāhatena vāsasā dakṣiṇāśirāḥ prāvṛtaḥ saṃviśann āha brāhmaṇāḥ samāpayata me yajñam iti
22.7.25	tadaiva saṃtiṣṭhate
22.7.26	bhuvokthyena rathaṃtarasāmnā bhūtikāmo yajeta
22.7.27	dhenur dakṣiṇā
22.8.1	akṣayyaṃ ha vai cāturmāsyayājinaḥ sukṛtaṃ bhavati
22.8.2	vaiśvadevasya loke trivṛd agniṣṭomaḥ
22.8.3	vaiśvadevaḥ paśuḥ / bārhaspatyānūbandhyā
22.8.4	prātaḥsavanīyān vaiśvadevahavīṃṣy anunirvapati
22.8.5	samānaṃ tu sviṣṭakṛdiḍam
22.8.6	na yūpaṃ minvanti / nottaravedim upavapanti
22.8.7	paridhau paśuṃ niyuñjanti / ulmuke barhiṣi vā
22.8.8	minvanty uttareṣu yūpān / uttaravedim upavapanti
22.8.9	tataś caturṣu māseṣu varuṇapraghāsānāṃ loke 'gniṣṭoma ukthyaḥ / ukthyāv agniṣṭomau vā
22.8.10	mārutaḥ paśuḥ / vāruṇo dvitīye / maitrāvaruṇy anūbandhyā
22.8.11	vaiśvadevavad vāruṇapraghāsikāni havīṃṣi
22.8.12	mārjālīye karambhapātraiś caranti
22.8.13	tataś caturṣu māseṣu sākamedhānāṃ loke 'gniṣṭoma ukthyo 'tirātraḥ
22.8.14	āgneyaḥ paśuḥ / aindrāgno dvitīye / aikādaśinās tṛtīye prājāpatyo vā / saury anūbandhyā
22.8.15	ānīkavataḥ prathame 'hani prātaḥsavanīyān / sāṃtapano mādhyaṃdinīyān
22.8.16	vasatīvarīṣu parihṛtāsu gṛhamedhīyena caranti
22.8.17	uttarasyāhna upākṛte prātaranuvāke pūrṇadarvyeṇa caranti
22.8.18	kraiḍinaḥ prātaḥsavanīyān / svātavaso mādhyaṃdinīyān / mahāhavis tārtīyasavanikān
22.8.19	sanneṣu nārāśaṃseṣu pariśrite mārjālīye pitṛyajñena caranti
22.8.20	traiyambakaiś caritvā pratyetyādityena caranti
22.9.1	tataś caturṣu māseṣu śunāsīrīyasya loke jyotir agniṣṭomaḥ
22.9.2	vāyavyaḥ paśuḥ / āśviny anūbandhyā
22.9.3	vaiśvadevavac chunāsīrīyahavīṃṣi
22.9.4	cāturmāsyavad antarālavratāni
22.9.5	sarvatrāhataṃ vasāno 'vabhṛthād udeti
22.9.6	anvahaṃ pañcāśatpañcāśad gā dakṣiṇā dadāti / dvādaśaṃ śatam uttame
22.9.7	yathartujā vā yathāsvaṃ caturmāsyeṣu / vatsāṃs tṛtīyasavane saha mātṛbhiḥ
22.9.8	upahavyenāgniṣṭomenāniruktena grāmakāmo yajeta
22.9.9	niruktaṃ prātaḥsavanam ity eke
22.9.10	aśvaḥ śveto dakṣiṇā / sa brahmaṇe deyaḥ
22.9.11	ṛtapeyenāgniṣṭomena bṛhatsāmanā svargakāmaḥ
22.9.12	ṣaḍ dīkṣā nava vā / ṣaḍ upasadaḥ
22.9.13	ghṛtavrato bhavati
22.9.14	yāvat prathamam aṅgulikāṇḍaṃ tāvat krīte some vratam
22.9.15	uttareṇottareṇa kāṇḍena vratam upaiti
22.9.16	naktam āhavanīyam abhyāvṛtyāste / divādityam
22.9.17	ṛtam uktvā prasarpanti / ṛtaṃ vadanto bhakṣayanti
22.9.18	audumbaraś camasaś catuḥsraktiḥ somasya pūrṇaḥ sagotrāya priyāya brahmaṇe deyaḥ
22.9.19	bahuhiraṇyenāgniṣṭomenānaḍuho lokam āpnoti jyotiṣmato lokāñ jayati
22.9.20	dvādaśamānaṃ hiraṇyaṃ dīkṣaṇīyāyāṃ dadāti / dvis tāvat prāyaṇīyāyām
22.9.21	evam ata ūrdhvaṃ dviguṇābhyāsenātithyāyām upasatprayogeṣv agnīṣomīyasya vapāyām agnīṣomīye savanīyasya vapāyāṃ savanīye prātaḥsavane
22.9.22	sanneṣu nārāśaṃseṣv anaḍucchatam adhikaṃ dadāti
22.10.1	hiraṇyasrajam udgātre ṣaṭpuṣkarāṃ dvādaśapuṣkarāṃ vā yajñāyajñīyasya stotre 'vabhṛtheṣṭyām udayanīyāyām anūbandhyāyām udavasānīyāyāṃ ca
22.10.2	trivṛtāgniṣṭutāgniṣṭomena rathaṃtarasāmnā brāhmaṇo brahmavarcasakāmaḥ
22.10.3	pañcadaśenendrastomenokthyena bṛhatsāmnā rājanyo vīryakāmaḥ
22.10.4	saptadaśenāgniṣṭutāgniṣṭomena kaṇvarathaṃtarasāmnā vaiśyaḥ paśukāmaḥ
22.10.5	pratidhuṣā prātaḥsavana ity uktam
22.10.6	tīvrasutokthyena rathaṃtarasāmnā bṛhatsāmnobhayasāmnā vāmayāvinam annādyakāmaṃ prajākāmaṃ paśukāmaṃ śriyā vā pratyavarūḍhaṃ yājayet
22.10.7	śatam āśire duhanti
22.10.8	tā dakṣiṇā bhavanti
22.10.9	vaiśyasavavacchrayaṇāni
22.10.10	nītamiśreṇa vā tṛtīyasavane
22.10.11	abhi somān unnayanti
22.10.12	avajighranty ṛtvijo na bhakṣayanti
22.10.13	tān acchāvākasya stotre bhakṣayanti
22.10.14	brahmaṇi hotrakā upahavam icchante
22.10.15	ubhāv adhvaryū sarve camasādhvaryavo 'cchāvākāya pratigṛṇanti
22.10.16	prācy ekādaśinī saṃmīyate
22.10.17	yāvad yūpaṃ vedim uddhanti
22.10.18	vaḍabā śvetā garbhiṇī dakṣiṇā
22.10.19	marutstomena rājapurohitau sāyujyam
22.10.20	athaiṣa rāḍ / yo rājyam āśaṃsamāno na labheta sa etena
22.10.21	virājānnādyakāmaḥ / svarājā pratiṣṭhākāmaḥ
22.11.1	bahu pratigṛhya yo garagīr iva manyeta sa punastomena / anāśyānnasya vā bhuktvā
22.11.2	ayājyaṃ vā yājayitvety eke
22.11.3	yo laghur ivāpratiṣṭhitaḥ syāt sa etena
22.11.4	ekaviṃśenopacchadena prajākāmaḥ
22.11.5	stotrestotra ekaikā stotrīyopajāyate
22.11.6	gandharvāpsaraso mādayantām iti prātaḥsavane
22.11.7	sanneṣu nārāśaṃseṣv adhastāt pūtabhṛto 'ṃśum upāsyati
22.11.8	gandharvā devā mādayantām iti mādhyaṃdine / gandharvāḥ pitaro mādayantām iti tṛtīyasavane
22.11.9	chadena bhrātṛvyavān
22.11.10	stotrestotra ekaikā stotrīyāpadhvaṃsate
22.11.11	tām asyāpadhvaṃsamānāṃ bhrātṛvyo 'nvapadhvaṃsata iti vijñāyate
22.11.12	sarvatomukhena yaḥ kāmayeta sarvam idaṃ bhaveyam iti
22.11.13	madhye gārhapatyaḥ / pratidiśaṃ saumikā vihārāḥ / trivṛt prācyāṃ diśi / pañcadaśo dakṣiṇataḥ / saptadaśaḥ paścāt / ekaviṃśa uttarataḥ
22.11.14	rāśimarāyū catuṣṭomāv annādyakāmasya
22.11.15	dhānyarāśiṃ pūrvasmin dadāti / dhānyamarāyum uttare
22.11.16	gotamacatuṣṭomābhyāṃ paśukāmaḥ
22.11.17	ukthyaḥ ṣoḍaśimān uttaraḥ
22.11.18	napuṃsakapaśū iva bhavataḥ
22.11.19	udbhidvalabhidbhyāṃ paśukāmaḥ
22.11.20	udbhideṣṭvā saṃvatsare valabhidā yajeta
22.11.21	āgneyenāṣṭākapālenāntarālaṃ pratipadyate
22.11.22	ubhayatra gāyatrīḥ saṃpūrṇā dakṣiṇā dadāti
22.12.1	aṣṭāvaṣṭau
22.12.2	apacitikāmo 'pacitibhyām
22.12.3	ubhayasāmānau bhavataḥ
22.12.4	tayor aśvarathaś caturyug dakṣiṇā
22.12.5	sarve śatakriyo 'śvāḥ
22.12.6	sa rukmī prāvepī sarvābharaṇy aṃśumān
22.12.7	tasya vaiyāghraḥ parivāro dvaipo dhanvadhirārkṣaḥ kavacaḥ
22.12.8	adhyāsthātā saṃnaddhaḥ saṃnaddhasārathir āvṛtaḥ pratihitābhyāṃ
22.12.9	niṣkī sragvī saṃgrahītā bhavatīti vijñāyate
22.12.10	pakṣibhyāṃ sāgnicityābhyāṃ yaḥ kāmayeta pakṣī jyotiṣmataḥ svargāṃl lokān anusaṃcareyam iti
22.12.11	ṛṣabheṇāgniṣṭomena rathaṃtarasāmnā rājānaṃ sāmgrāme saṃyatte yājayet
22.12.12	yat tatra vinderaṃs tato dvādaśaśataṃ dakṣiṇā
22.12.13	vyomnā svargakāmaḥ
22.12.14	ubhe bṛhadrathaṃtare bhavataḥ
22.12.15	sarvaḥ saptadaśo bhavati
22.12.16	ekaviṃśam agniṣṭomasāma
22.12.17	gosavena ṣaṭtriṃśenokthyena rathaṃtarasāmnā bṛhatsāmnobhayasāmnā vā svārājyakāmaḥ
22.12.18	kaṇvarathaṃtaraṃ pavamāne
22.12.19	ayutaṃ dakṣiṇā
22.12.20	dakṣiṇenāhavanīyam anuddhate vedyai bṛhataḥ stotraṃ pratyabhiṣicyate pratidhuṣā revajjātaḥ sahasā vṛddhaḥ kṣatrāṇāṃ kṣatrabhṛttamo vayodhāḥ / mahān mahitve tastabhānaḥ kṣatre rāṣṭre ca jāgṛhi / prajāpates tvā parameṣṭhinaḥ svārājyenābhiṣiñcāmīti
22.13.1	teneṣṭvā saṃvatsaraṃ paśuvrato bhavati
22.13.2	upavahāyodakaṃ pibet tṛṇāni cācchindyāt / upa mātaram iyād upa svasāram upa sagotrām
22.13.3	yatrayatrainaṃ viṣṭhā vindet tad vitiṣṭheta
22.13.4	marutāṃ stomenānantāṃ śriyaṃ jayati
22.13.5	etena dvau trīn vā yājayet
22.13.6	agneḥ kulāyāv annādyakāmasya
22.13.7	indrāgniyoḥ kulāyau svargakāmasya
22.13.8	indrastutendrastomenokthyena bṛhatsāmnā rājanyo vīryakāmaḥ
22.13.9	ṛṣabho dakṣiṇā
22.13.10	indrāgniyoḥ stomena rājapurohitāv ubhāv ekarddhi yājayet
22.13.11	tejo brahmavarcasaṃ brāhmaṇasya / viśaṃ rājā praviśati
22.13.12	vighanena vi pāpmānaṃ bhrātṛvyaṃ hate / tena sarvā mṛdho vihate
22.13.13	vajreṇa ṣoḍaśinābhicaran / saṃdaṃśenābhicaran
22.13.14	tayoḥ śyenena kalpo vyākhyātaḥ
22.13.15	trayodaśātirātrāḥ
22.13.16	jyotiṣarddhikāmaḥ
22.13.17	sarvastomena bubhūṣan
22.13.18	aikādaśināḥ paśavaḥ
22.13.19	yasmāt paśavaḥ prapreva bhraṃśerann aptoryāmeṇa / sarvam āpnoti sarvaṃ jayati
22.13.20	navasaptadaśena prajākāmaḥ
22.13.21	viṣuvatā jyaiṣṭhineyaḥ / jyaiṣṭhyam āpnoti
22.13.22	goṣṭomena bubhūṣan
22.13.23	āyuṣā svargakāmaḥ
22.13.24	abhijitā paśukāmaḥ
22.13.25	viśvajitā bhrātṛvyavān
22.13.26	trivṛtānnādyakāmaḥ
22.13.27	pañcadaśena vīryakāmaḥ
22.13.28	saptadaśena prajākāmaḥ
22.13.29	ekaviṃśena pratiṣṭhākāmaḥ
22.14.1	dvirātraprabhṛtaya upariṣṭād atirātrā ahīnā aikādaśarātrāt
22.14.2	teṣāṃ dvādaśāhenāhīnabhūtena kalpo vyākhyātaḥ
22.14.3	dvirātrasyaindravāyavāgraṃ prathamam ahaḥ śukrāgram uttaram
22.14.4	trirātrasyaitac caivāgrayaṇāgraṃ ca
22.14.5	catūrātrasyaitac caivaindravāyavāgraṃ ca
22.14.6	pañcarātrasyaitac caiva śukrāgraṃ ca
22.14.7	ṣaḍrātre dviḥ parivartate
22.14.8	saptarātrasyaitac caivaindravāyavāgraṃ ca
22.14.9	aṣṭarātrasyaitac caiva śukrāgraṃ ca
22.14.10	navarātre triḥ parivartate
22.14.11	daśarātrasyaitac caivaindravāyavāgraṃ ca
22.14.12	ekādaśarātrasyaitac caiva śukrāgraṃ ca
22.14.13	dvādaśarātre catuḥ parivartate
22.14.14	ṣoḍaśino grahaṇaṃ dvirātrasyottare 'han
22.14.15	grāhyo madhyame trirātrasya / caturthecaturthe catūrātraprabhṛtiṣu nānāhīneṣu
22.14.16	catvāro dvirātrāḥ
22.14.17	vyuṣṭidvirātraḥ prathamaḥ / sa vyākhyātaḥ
22.14.18	āṅgīrasena yaḥ puṇyo hīna iva syāt sa etena
22.14.19	jyotiṣṭomo 'gniṣṭomaḥ pūrvaḥ / sarvastomo 'tirātra uttaraḥ
22.14.20	kāpivanena yaṃ kāmaṃ kāmayate tam abhyaśnute 'lūkṣo bhavati
22.14.21	jyotir ukthyo 'gniṣṭomo vā pūrvaḥ / atirātra uttaraḥ
22.14.22	caitrarathena prāṇeṣv annādye ca pratitiṣṭhati
22.14.23	agniṣṭomaḥ pūrvaḥ / atirātra uttaraḥ
22.15.1	gargatrirātreṇa prajātiṃ bhūmānaṃ gacchaty abhi svargaṃ lokaṃ jayaty eṣu lokeṣu pratitiṣṭhati vasūn rukrān ādityān anvārohati
22.15.2	traidhātavīyā dīkṣaṇīyā
22.15.3	rohiṇī babhrur vā piṅgalaikahāyanī dvihāyanī vā somakrayaṇī
22.15.4	agniṣṭoma ukthyo 'tirātraḥ
22.15.5	rathaṃtaraṃ vāmadevyaṃ bṛhad iti pṛṣṭhāni
22.15.6	sahasraṃ dakṣiṇā
22.15.7	trīṇi śatāni trayastriṃśataṃ ca prathame 'hani dadāti / evaṃ dvitīye tṛtīye ca
22.15.8	sāhasry atiricyate rohiṇy upadhvastā dvirūpobhayata enyanyatarato vā
22.15.9	yaiva varaḥ kalyāṇīty uktam
22.15.10	udbhṛṣṭiḥ prathame 'hani mukhyaḥ
22.15.11	tam abhimantrayate tvam agna sahasram ā nayodvalasyābhinat tvacam / sa naḥ sahasram ā naya prajayā paśubhiḥ saha punar māviśatād rayir iti
22.15.12	vehad dvitīye
22.15.13	tām abhimantrayate tvam apām oṣadhīnāṃ rasena rasinī babhūvitha sā mā sahasra ā bhaja prajayā paśubhiḥ saha punar māviśatād rayir iti
22.15.14	vāmanas tṛtīye
22.15.15	tam abhimantrayate sahasrasya pratiṣṭhāsi vaiṣṇavo vāmanas tvam / sa naḥ sahasra ā dhehi prajayā paśubhiḥ saha punar māviśatād rayir iti
22.15.16	tām uttareṇāgnīdhram ity uktam
22.16.1	dakṣiṇena vā vediṃ nītvāntarā yūpam āhavanīyaṃ ca droṇakalaśam avaghrāpayed ā jighra kalaśam iti / āgnīdhre havirdhāne vā
22.16.2	tām udīcīm āgnīdhraṃ nītvā tasyāḥ pṛṣṭhe tārpyam adhyasyati
22.16.3	tasmin dhiṣṇiyānāṃ rūpaṃ vigrathitaṃ bhavati
22.16.4	atha purastāt pratīcyāṃ tiṣṭhantyāṃ juhuyād ubhā jigyathur iti
22.16.5	rūpāṇi juhoti yāni tasyāṃ bhavanti
22.16.6	āśvamedhikāny eke samāmananti
22.16.7	pratīcīṃ sadasaḥ sraktim ānīya tasyā upotthāya dakṣiṇaṃ karṇam ājaped iḍe ranta iti
22.16.8	utsṛjya vijñānam upaiti
22.16.9	yady apuruṣābhivītā prācīyād arātsīd ayaṃ yajamānaḥ kalyāṇaṃ lokam ajaiṣīd iti vidyāt / yadi dakṣiṇā kṣipre 'smāl lokāt praiṣyati / yadi pratīcī bahudhānyo bhaviṣyati / yady udīcī śreyān asmiṃl loke bhaviṣyatīti
22.16.10	tāṃ yajamāno 'bhimantrayate sā mā suvargaṃ lokaṃ gamayeti
22.16.11	yās tisrastisras triṃśaty adhi tāsv enām upasamāhṛtya tām agnīdhe brahmaṇe hotra udgātra unnetre 'dhvaryave vā dadyāt
22.16.12	dvau vonnetārau vṛtvā yataro nāśrāvayet tasmai vā
22.16.13	dvibhāgaṃ vā brahmaṇe tṛtīyam agnīdhe
22.16.14	sarvebhyo vā sadasyebhyaḥ
22.16.15	udākṛtyā vā sā vaśaṃ caret / yas tām avidvān pratigṛhṇātīty uktam
22.16.16	tāṃ śatamānena hiraṇyena niṣkrīya yajamānasya goṣṭhe visṛjati
22.17.1	daśa prathame 'hann āśiraṃ duhanti / viṃśatiṃ dvitīye / triṃśataṃ tṛtīye
22.17.2	kṛtānnaṃ prathame 'hani deyam / hiraṇyaṃ gaur vāsa iti dvitīye / ano ratho 'śvo hastī puruṣa iti tṛtīye
22.17.3	na sāhasre 'dhi kiṃ cid dadyāt
22.17.4	dadyād ity eke
22.17.5	yadi dadyād anūbandhyāvapāyāṃ hutāyāṃ dakṣiṇā nayann anyūnā daśato nayet
22.17.6	yasmā ekāṃ gāṃ dāsyan syād daśabhyas tebhyo daśatam upākuryāt
22.17.7	yasmai dve pañcabhyaḥ / yasmai pañca dvābhyām
22.17.8	evam ā śatād ā vā sahasrāt
22.17.9	uttamāṃ dakṣiṇāṃ nītvodavasāya vā śabalī
22.17.10	samudro 'si viśvavyacā brahmā devānāṃ prathamajā ṛtasya / annam asi śukram asi jyotir asy amṛtam asi / tāṃ tvā vidma śabali dīdyānām / tasyāste pṛthivī pādo 'ntarikṣaṃ pādo dyauḥ pādaḥ samudraḥ pādaḥ / eṣāsi śabali tāṃ tvā vidma sā na iṣam ūrjaṃ dhukṣva vasordhārāṃ śabali prajānāṃ śaviṣṭhā vrajam anugeṣaṃ svāheti śabalihomaṃ juhoti
22.18.1	aśvamedhasyāgniṣṭoma ukthyo 'tirātraḥ
22.18.2	rathaṃtaraṃ mahānāmnī bṛhad iti pṛṣṭhāni
22.18.3	rājā yajeta yaḥ kāmayeta sarvam idaṃ bhaveyam iti
22.18.4	baidatrirātreṇa svārājyakāmaḥ
22.18.5	trayas trivṛto 'tirātrāḥ ṣoḍaśimantaḥ
22.18.6	rathaṃtaraṃ vāmadevyaṃ bṛhad iti pṛṣṭhāni
22.18.7	gargatrirātreṇottareṣāṃ trayāṇām ahāni pṛṣṭhānīti vyākhyātāni
22.18.8	chandomapavamānena paśukāmaḥ
22.18.9	antarvasunā paśūn āpnoti
22.18.10	parākeṇa svargakāmaḥ
22.18.11	catvāraś catūrātrāḥ
22.18.12	atreḥ prathamaś caturvīraḥ
22.18.13	catvāro 'sya vīrāḥ kula ājāyante suhotety uktam
22.18.14	agniṣṭoma ukthyāv atirātro 'trer eva catvāraś catuṣṭomāḥ
22.18.15	atriṃ śraddhādevam ity uktam
22.18.16	jāmadagnyena puṣṭikāmaḥ
22.18.17	puroḍāśinya upasado bhavanti
22.18.18	āgneya ekakapāla āśvino dvikapālo vaiṣṇavatrikapālaḥ saumyaś catuṣkapālaḥ sāvitraḥ pañcakapālo dhātraḥ ṣaṭkapālo mārutaḥ saptakapālo bārhaspatyo 'ṣṭākapālo maitro navakapālo vāruṇo daśakapāla aindra ekādaśakapālo vaiśvadevo dvādaśakapālaḥ
22.18.19	darvihomā bhavanti
22.19.1	agne ver hotraṃ ver adhvaram ā pitaraṃ vaiśvānaram avase kar indrāya devebhyo juṣatāṃ haviḥ svāhā / devāv aśvinā madhukaśayādyāsmin yajñe yajamānāya mimikṣatam / deva viṣṇav urv adyemaṃ yajñaṃ yajamānāyānuvikramasva / deva soma retodhā adyāsmin yajñe yajamānāyaidhi / deva savitaḥ suṣāvitram adyāsmin yajñe yajamānāyāsuvasva / deva dhātaḥ sudhātādyāsmin yajñe yajamānāyaidhi / devā grāvāṇo madhumatīm adyāsmin yajñe yajamānāya vācaṃ vadata / devy adite 'nv adyemaṃ yajñaṃ yajamānāyaidhi / devy anumate 'nv adyemaṃ yajñaṃ yajamānāya manyasva / divyā apo nannamy adhvam adyāsmin yajñe yajamānāya / sadaḥsadaḥ prajāvān ṛbhur juṣāṇaḥ / devendrendriyam adyāsmin yajñe yajamānāyaidhi / deva tvaṣṭaḥ suretodhā adyāsmin yajñe yajamānāyaidhīti pratinigadya homāḥ
22.19.2	indrāya devebhyo juṣatāṃ haviḥ svāheti sarvatrānuṣajati
22.20.1	vasiṣṭhasya saṃsarpaḥ / yaḥ puṇyo hīna iva syāt sa etena
22.20.2	viśvāmitrasya saṃjayaḥ / bhrātṛvyavān yajeta
22.20.3	pañca pañcāhāḥ
22.20.4	saṃvatsaro vā idam eka āsīd ity uktam
22.20.5	abhyāsaṅgyo dvitīyaḥ
22.20.6	yaṃ kāmaṃ kāmayate tam abhyaśnute
22.20.7	agniṣṭomas traya ukthyā atirātraḥ
22.20.8	trivṛtī dve savane pañcadaśam ekam / pañcadaśe dve saptadaśam ekam / saptadaśe dve ekaviṃśam ekam / ekaviṃśe dve triṇavam ekam / triṇave dve trayastriṃśam ekam
22.20.9	pañcaśāradīyena bahor bhūyān bhavati
22.20.10	anusaṃvatsaraṃ paśubandhena yajate
22.20.11	saptadaśa pṛśnīn ukṣṇaḥ pañcavarṣān ānayanti / saptadaśa pṛśnīr vatsataryas trivatsā apravītāḥ
22.20.12	prokṣitān paryagnikṛtān ukṣṇa utsṛjanti / vatsatarīr ālabhante
22.20.13	varṇān anukramiṣyāmaḥ
22.20.14	rājīvā navanītapṛśnīr aruṇāḥ piśaṅgīḥ sāraṅgīr uttamīr ālabhya dīkṣante
22.20.15	trivṛd agniṣṭomaḥ pañcadaśa ukthyaḥ saptadaśa ukthyaḥ pañcadaśa ukthyaḥ saptadaśo 'tirātraḥ
22.20.16	eta ukṣāṇaḥ savanīyāḥ
22.20.17	trīṃstrīn anvaham ālabhante / pañcottame 'han
22.20.18	aindramārutā ukṣāṇaḥ / mārutyo vatsataryaḥ
22.20.19	yady ukṣṇo rudro 'bhimanyeta
22.21.1	agnaye rudravate puroḍāśam aṣṭākapālaṃ nirvapet
22.21.2	aponaptrīyaṃ caruṃ yady apsu patet
22.21.3	nairṛtaṃ caruṃ yady avasīdet
22.21.4	bhaumaṃ carum ekakapālaṃ vā yady avasannaḥ saṃśīrṇo vā
22.21.5	bārhaspatyaṃ caruṃ yadi śloṇaḥ kūṭo vā
22.21.6	yadi naśyed vāyavyaṃ carum
22.21.7	yadi senābhītvarī vindetendrāya jayata ekādaśakapālam
22.21.8	yadi prāsahā nayeyur indrāya prasahvana ekādaśakapālam
22.21.9	yady andhaḥ syāt sauryaṃ carum ekakapālaṃ vā
22.21.10	yadi śvabhraṃ prapated vaiṣṇavaṃ carum
22.21.11	yady avijñātena yakṣmaṇā mriyeta prājāpatyaṃ caruṃ dvādaśakapālaṃ vā
22.21.12	caturtho 'ntarmahāvrataḥ
22.21.13	bhrātṛvyavān yajeta
22.21.14	trivṛd agniṣṭomaḥ pañcadaśa ukthyo mahāvrataṃ saptadaśa ukthya ekaviṃśo 'tirātraḥ
22.21.15	puruṣamedhaḥ pañcamaḥ
22.21.16	pañcaśāradīyavad ahāni
22.21.17	ayutaṃ prathame 'hani dadāti / niyutaṃ dvitīye / arbudaṃ nyarbudaṃ ca tṛtīye / yathā prathamayor evam uttarayoḥ
22.22.1	catvāraḥ ṣaḍahāḥ
22.22.2	sādhyānāṃ prathamaḥ
22.22.3	sādhyā vai devāḥ suvargakāmā ity uktam
22.22.4	ṛtūnāṃ dvitīyena prajākāmaḥ
22.22.5	pṛṣṭhyaḥ ṣaḍahaḥ
22.22.6	tṛtīyenopariṣṭāt trikadrukeṇa yaṃ kāmaṃ kāmayate tam abhyaśnute
22.22.7	trivṛd agniṣṭomaḥ pañcadaśa ukthyaḥ saptadaśa ukthyo jyotir gaur āyur atirātraḥ
22.22.8	caturthena praiva jāyate prajayā paśubhiḥ
22.22.9	abhyāsaṅgyaḥ pañcāho viśvajid atirātraḥ
22.22.10	aṣṭau saptarātrāḥ
22.22.11	kausurubindena paśukāmaḥ
22.22.12	sa vyākhyātaḥ
22.22.13	saptarṣīṇāṃ dvitīyena svargakāmaḥ
22.22.14	pṛṣṭhyaḥ ṣaḍaho mahāvratavān atirātraḥ
22.22.15	prājāpatyena prajākāmaḥ
22.22.16	pṛṣṭhyaḥ ṣaḍahaḥ prājāpatyaṃ mahāvratam atirātre
22.22.17	chandomapavamānena paśukāmaḥ
22.22.18	pṛṣṭhyaḥ ṣaḍahaś chandomapavamānaṃ mahāvratam atirātre
22.22.19	pṛṣṭhyāvalambenānnādyakāmaḥ
22.22.20	pṛṣṭhyastomaḥ ṣaḍaho mahāvratavān atirātraḥ
22.23.1	sattrasaṃmitenānnādyakāmaḥ
22.23.2	kausurubindavad ahāni
22.23.3	aindreṇaujaskāmaḥ
22.23.4	jyotir gaur āyur athābhijid viśvajit sarvajit sarvastomo 'tirātraḥ
22.23.5	janakasaptarātreṇa prajātiṃ bhūmānaṃ gacchaty abhi svargaṃ lokaṃ jayaty eṣu lokeṣu pratitiṣṭhati
22.23.6	catvāri trivṛnty ahāny agniṣṭomamukhāni viśvajin mahāvrataṃ jyotiṣṭomo vaiśvānaro 'tirātraḥ
22.23.7	aṣṭarātreṇa brahmavarcasakāmaḥ / sa vyākhyātaḥ
22.23.8	trayo navarātrāḥ
22.23.9	prathamenāyuṣkāmaḥ
22.23.10	pṛṣṭhyaḥ ṣaḍaho jyotir gaur āyur atirātraḥ
22.23.11	dvitīyena brahmavarcasakāmaḥ
22.23.12	trivṛd agniṣṭomaḥ pañcadaśa ukthyaḥ saptadaśa ukthyo 'bhyāsaṅgyaḥ pañcāho viśvajid atirātraḥ
22.23.13	śalalīpiśaṅgenānnādyakāmaḥ
22.23.14	jyotir gaur āyur jyotir gaur āyur āyur gaur jyotir atirātraḥ
22.23.15	catvāro daśarātrāḥ
22.23.16	daśarātrāya dīkṣiṣyamāṇo daśahotāraṃ manasānudrutyāhavanīye sagrahaṃ juhuyāt
22.23.17	trikakut prathamaḥ / trikakut prajānāṃ samānānāṃ ca bhavati
22.23.18	trivṛd agniṣṭomaḥ pañcadaśa ukthyas trivṛd agniṣṭomaḥ saptadaśo 'gniṣṭoma ekaviṃśa ukthyaḥ saptadaśo 'gniṣṭomas triṇavo 'gniṣṭomas trayastriṃśa ukthyas triṇavo 'gniṣṭomo viśvajit sarvapṛṣṭho 'tirātraḥ
22.24.1	devapurābhicaryamāṇaḥ
22.24.2	triṣṭomo 'gniṣṭomo jyotir ukthyas triṣṭomo 'gniṣṭomo 'bhijid agniṣṭomo gaur ukthyo 'bhijid agniṣṭomo viśvajid agniṣṭoma āyur ukthyo viśvajid agniṣṭomaḥ sarvastomo 'tirātraḥ
22.24.3	chandomavatā puruṣaṃ paśūn ojo vīryam āpnoti
22.24.4	abhyāsaṅgyaḥ ṣaḍahas trayaśchandomā atirātraḥ
22.24.5	athaikeṣām / abhyāsaṅgyaḥ pañcāhaś catvāraś chandomā atirātraḥ
22.24.6	kausurubindena bahor bhūyān bhavati
22.24.7	trayas trivṛto 'gniṣṭomās trayaḥ pañcadaśā ukthyās trayaḥ saptadaśā ukthyā ekaviṃśo 'tirātraḥ
22.24.8	pauṇḍarīka ekādaśarātro 'yutadakṣiṇaḥ
22.24.9	anvahaṃ sahasrāṇi dadāti / aśvasahasram uttame 'śvaśataṃ vā
22.24.10	tena sarvām ṛddhim ṛdhnoti parameṣṭhitāṃ gacchaty abhi svargaṃ lokaṃ jayaty eṣu lokeṣu pratitiṣṭhati
22.24.11	abhyāsaṅgyaḥ ṣaḍahaś catuṣṭomo 'gniṣṭomas trayaś chandomā atirātraḥ
22.24.12	athaikeṣām / abhyāsaṅgyaḥ pañcāhaś catvāraś chandomā mahāvrataṃ viśvajit sarvapṛṣṭho 'tirātraḥ
22.25.1	atha savānāṃ vyākhyāto bṛhaspatisavaḥ
22.25.2	vaiśyaḥ puṣṭikāmaḥ
22.25.3	āgneyādīni sapta havīṃṣi nirvapati
22.25.4	pṛśniḥ paṣṭhauhī māruty ālabhyate
22.25.5	tasyāḥ purastāt sviṣṭakṛto yajamānāyatana ṛṣabhacarma prācīnagrīvam uttaralomāstīrya tasminn āsīnaṃ yajamānaṃ dadhnābhiṣiñcati
22.25.6	brāhmaṇo brahmavarcasakāmaḥ
22.25.7	āgneyādīny aṣṭau havīṃṣi nirvapati
22.25.8	purastāt sviṣṭakṛto hiraṇyena ghṛtam utpūya tena kṛṣṇājina āsīnam abhiṣiñcati
22.25.9	atha somasavaḥ
22.25.10	yat kiṃca rājasūyam ṛte somaṃ tat sarvaṃ bhavati
22.25.11	maitrābārhaspatyaṃ saṃsthāpya saumīṃ sūtavaśām ālabhate
22.25.12	tasyāḥ purastāt sviṣṭakṛto 'ṣāḍhaṃ yutsu pṛtanāsu paprim iti saumyarcādbhir abhiṣiñcati
22.25.13	śeṣaṃ saṃsthāpya saṃsṛpāṃ havirbhir diśām aveṣṭyā dvipaśunā paśubandhena sātyadūtānāṃ havirbhiḥ prayujām iti yajate
22.25.14	pṛthisavena paśukāmaḥ
22.25.15	yat kiṃca rājasūyam anuttaravedikaṃ tat sarvaṃ bhavati
22.25.16	maitrābārhaspatyasya purastāt sviṣṭakṛto ye me pañcāśatam iti nārāśaṃsyarcādbhir abhiṣiñcati
22.25.17	samānam uttaraṃ pūrveṇa paśubandhavarjam
22.25.18	vyākhyāto gosavaḥ
22.25.19	odanasavenānnādyakāmaḥ
22.25.20	rohiṇyāṃ yajatopavyuṣaṃ śrapayati
22.25.21	darvihomo bhavati
22.25.22	udita āditye siṃhe vyāghra iti catasra āhutīr odanād dhutvā rāḍ asi virāḍ asīty etaiḥ pratimantram
22.26.1	manthān kalpayanti / ājyamanthaṃ brāhmaṇaḥ payomanthaṃ rājanyo dadhimanthaṃ vaiśya udamanthaṃ śūdraḥ
22.26.2	indrāya tvā tejasvate tejasvantaṃ śrīṇāmīti brāhmaṇaḥ saktubhir ājyaṃ śrītvā tejo 'sīty abhimantrya tat te prayacchāmīti yajamānāya prayacchati
22.26.3	tejasvad astu me mukham iti pratigṛhya bhakṣayati
22.26.4	evam itareṣām uttarauttaraḥ śrayaṇo 'bhimantraṇaḥ pradāno bhakṣaṇaś ca yathāliṅgam
22.26.5	sarvān yajamāno bhakṣayitvā hiraṇyaṃ brāhmaṇāya dadāti / tisṛdhanvaṃ rājanyāya / aṣṭrāṃ vaiśyāya / māsakamaṇḍaluṃ śūdrāya
22.26.6	odanaśeṣaṃ yajamānaḥ prāśnāti
22.26.7	imam agna āyuṣe varcase kṛdhīti prāśnantam abhimantrayate
22.26.8	hiraṇyaṃ yajamānāyābadhnāti
22.26.9	āyur asi viśvāyur asīty ābadhyamāne japati
22.26.10	apāṃ grahān gṛhṇanti ye manthān kalpayanty apāṃ yo dravaṇe rasa ity etaiḥ pratimantram
22.26.11	tair enaṃ saṃsṛṣṭair abhiṣiñcati yato vāto manojavā iti
22.26.12	samudra ivāsi gahmanety enam abhimantryāthainaṃ tribhir darbhapuñjīlaiḥ pavayati
22.26.13	avabhṛthapratyāmnāyo bhavatīti vijñāyate
22.26.14	agreṇāhavanīyaṃ ratho 'vasthito bhavati
22.26.15	abhi prehīti taṃ yajamāno 'bhyeti
22.26.16	ātiṣṭha mitravardhana ity ārohantam abhimantrayate
22.26.17	aṅkau nyaṅkāv iti rathacakre abhimṛśati / pakṣasī vā
22.26.18	ātiṣṭha vṛtrahann iti pañcabhir ārūḍham
22.26.19	didṛkṣeṇyo darśanīyo bhavati ya etena yajata iti vijñāyate
22.27.1	saṃtiṣṭhata odanasavaḥ
22.27.2	vyākhyātaḥ pañcaśāradīyaḥ
22.27.3	tathāgniṣṭut
22.27.4	tasya purorucaḥ
22.27.5	asyājarāso 'gna āyūṃṣi pavasa ity aindravāyavasya / dvitīyā maitrāvaruṇasya / tṛtīyāśvinasya / caturthī pañcamī ca śukrāmanthinoḥ ṣaṣṭhy āgrayaṇasya
22.27.6	anyām āgneyīm ukthyasya niyunakti
22.27.7	nityā dhruvasya
22.27.8	niyunakty aindrāgnavaiśvadevayoḥ
22.27.9	agniśriya iti tisro marutvatīyānām / śrudhi śrutkarṇety uttarā māhendrasya / viśveṣām aditir iti tisra ādityagrahasya / uttamā sāvitrasya
22.27.10	niyunakti vaiśvadevasya
22.27.11	nityā pātnīvatasya
22.27.12	niyunakti hāriyojanasya
22.27.13	indrastutendrastomenokthyenendriyakāmo vīryakāmo vā yajeta
22.27.14	aindriyaḥ purorucaḥ
22.27.15	tiṣṭhā harī kasya vṛṣety aindravāyavasya / tṛtīyā maitrāvaruṇasya / caturthy āśvinasya / pañcamī ṣaṣṭhī ca śukrāmanthinoḥ / saptamy āgrayaṇasya
22.27.16	nityokthyasya
22.27.17	niyunakti dhruvaindrāgnavaiśvadevānām
22.27.18	nityā marutvatīyamāhendrāṇām
22.27.19	ā no viśvābhir ūtibhir iti tisra ādityagrahasya / uttamā sāvitrasya
22.27.20	niyunakti vaiśvadevapātnīvatayoḥ
22.27.21	nityā hāriyojanasya
22.27.22	vyākhyāto 'ptoryāmaḥ
22.28.1	rājābhiṣekṣyamāṇo janapadeṣu samaveteṣu dvayoḥ puṇyāhayoḥ pūrvasmin sthaṇḍilaṃ kalpayitvāgnim upasamādhāya saṃparistīrya vasati
22.28.2	udita āditye ye keśino narte brahmaṇa iti dve āhutī hutvā rāḍ asi virāḍ asīti yajamānāyatana audumbarīm āsandīṃ pratiṣṭhāpayati
22.28.3	tāṃ rājārohati
22.28.4	āroha proṣṭham ity ārohantam abhimantrayate
22.28.5	atra varaṃ dadāti
22.28.6	tasyām āsīnaḥ keśān vāpayate yenāvapat savitā kṣureṇeti
22.28.7	mā te keśān iti keśān prakīryamānān anumantrayate
22.28.8	tān samopya darbhastambe nidadhāti tebhyo nidhānam iti
22.28.9	athainam ājyamiśreṇa payasānakti / balaṃ te bāhuvor iti bāhū / yat sīmantam iti śiraḥ
22.28.10	vyāghro 'yam agnāv iti saptāhutīr hutvā dyaur asi pṛthivy asīti yajamānāyatane śārdūlacarma prācīnagrīvam uttaralomāstṛṇāti
22.28.11	tasmin rājopaviśati
22.28.12	vyāghro vaiyyāghra ity āsīnam abhimantrayate
22.28.13	athainaṃ tokmāvāstābhir dūrvāvāstābhir vādbhir abhiṣiñcati yā divyā āpa iti pratipadyā pāṅktāt
22.28.14	aruṇaṃ tvā vṛkam ity enam abhimantrya pra bāhaveti bāhū prasāryendrasya te vīryakṛta ity upāvaharati
22.28.15	agreṇāgniṃ ratho 'vasthito bhavati
22.28.16	abhi prehīti taṃ rājābhyeti
22.28.17	ātiṣṭha vṛtrahantama ity ārohantam abhimantrayate
22.28.18	aṅkau nyaṅkāv iti rathacakre abhimṛśati / pakṣasī vā
22.28.19	namas ta ṛṣa iti purohitam abhimantrayate
22.28.20	tiṣṭhā ratha iti sārathim
22.28.21	ā raśmīn iti raśmīn ālabhate
22.28.22	ātiṣṭha vṛtrahann iti ṣaḍbhir ārūḍham
22.28.23	pari mā senyā iti dve vācayitvottarābhis tisṛbhir abhimantryod asāv etv ity ādityam udīkṣayati
22.28.24	annavatām iti janapadān anuvīkṣate
22.28.25	saṃtiṣṭhate rājābhiṣekaḥ
22.28.26	vyākhyāto vighanaḥ
22.28.27	saṃtiṣṭhante savāḥ savāḥ
23.1.1	caturviṃśatiparamāḥ sattram āsīran
23.1.2	teṣāṃ dvādaśāhena sattrabhūtena kalpo vyākhyāto yāni purastāt saṃvatsarāt / gavāmayanenetareṣām
23.1.3	ubhayato'tirātrāṇi bhavanti
23.1.4	tṛtīyaṃ pañcadaśarātraṃ parihāpya kuṇḍapāyināṃ ca sattram
23.1.5	ṛtūnām ekādaśarātreṇa prajāṃ sṛjante prajām avarundhate prajāṃ vindante prajāvanto bhavanti
23.1.6	jyotir atirātraḥ pṛṣṭhyaḥ ṣaḍahas trayaś chandomā atirātraḥ
23.1.7	dvau trayodaśarātrau
23.1.8	yaṃ kāmaṃ kāmayante tam abhyaśnuvate
23.1.9	atirātraḥ pṛṣṭhyaḥ ṣaḍahaḥ sarvastomo 'tirātraś catvāraś chandomā atirātraḥ
23.1.10	dvitīyaṃ brahmavarcasakāmā upeyuḥ
23.1.11	atirātro dvādaśāhasya daśāhāni mahāvratam atirātraś ca
23.1.12	trayaś caturdaśarātrāḥ
23.1.13	yaṃ kāmaṃ kāmayante tam abhyaśnuvate
23.1.14	atirātraḥ pṛṣṭhyaḥ ṣaḍaha āvṛttaḥ pṛṣṭhyaḥ ṣaḍaho 'tirātraḥ
23.1.15	dvitīyaṃ yāṃs talpa udake vivāhe vā mīmāṃseran
23.1.16	atirātro jyotir gaur āyus tryahaḥ pṛṣṭhyaḥ ṣaḍaha āyur gaur jyotir atirātraḥ
23.1.17	tṛtīyam ṛddhikāmā upeyuḥ
23.1.18	atirātro goāyuṣī dvādaśāhasya daśāhāny atirātraḥ
23.2.1	catvāraḥ pañcadaśarātrāḥ
23.2.2	devatvaṃ gacchati
23.2.3	amāvāsyāyāṃ prāyaṇīyo 'ṣṭamyāṃ mahāvrataṃ paurṇamāsyām udayanīyaḥ / etad vā viparītam
23.2.4	atirātraḥ pṛṣṭhyaḥ ṣaḍaho mahāvratam āvṛttaḥ pṛṣṭhyaḥ ṣaḍaho 'tirātraḥ
23.2.5	dvitīyaṃ brahmavarcasakāmā upeyuḥ
23.2.6	atirātras trivṛd agniṣṭuj jyotir gaur āyus tryahaḥ pṛṣṭhyaḥ ṣaḍaha āyur gaur jyotir atirātraḥ
23.2.7	tṛtīyenobhau kāmāv avarundhate yaḥ sattre yaś cāhīne
23.2.8	trivṛd agniṣṭuj jyotir gaur āyus tryaho dvādaśāhasya daśāhāny atirātraḥ
23.2.9	caturthena praiva jāyante prajayā paśubhiḥ
23.2.10	atirātro jyotir gaur āyus tryaho dvādaśāhasya daśāhāny atirātraḥ
23.2.11	aindraṃ ṣoḍaśarātram ojaskāmā upeyuḥ
23.2.12	etā eva samahāvratāḥ
23.2.13	saptadaśarātram annādyakāmā upeyuḥ
23.2.14	atirātro jyotir gaur āyur gaur āyuḥ pañcāho dvādaśāhasya daśāhāny atirātraḥ
23.2.15	aṣṭādaśarātraṃ paśukāmā upeyuḥ
23.2.16	atirātro 'bhiplavaḥ ṣaḍaho dvādaśāhasya daśāhāny atirātraḥ
23.2.17	ekānnaviṃśatirātreṇa pra prajayā paśubhir jāyante
23.2.18	etā eva samahāvratāḥ
23.2.19	viṃśatirātreṇa brahmavarcasino 'nnādā bhavanti
23.2.20	atirātro 'bhiplavaḥ ṣaḍaho 'bhijidviśvajitau dvādaśāhasya daśāhāny atirātraḥ
23.3.1	dvāv ekaviṃśatirātrau
23.3.2	yaṃ kāmaṃ kāmayante tam abhyaśnuvate
23.3.3	atirātro 'bhiplavaḥ ṣaḍaho 'tirātro dvāv abhiplavāv atirātraḥ
23.3.4	dvitīyaṃ brahmavarcasakāmā upeyuḥ
23.3.5	somāpauṣṇaḥ paśur upālambhyaḥ
23.3.6	manor ṛcaḥ sāmidhenyaḥ
23.3.7	nidāgha upayanti
23.3.8	apa tamo ghnate
23.3.9	atirātraḥ pṛṣṭhyaḥ ṣaḍahas trayaḥ svarasāmāno divākīrtyam ahas trayaḥ svarasāmāna āvṛttaḥ pṛṣṭhyaḥ ṣaḍaho 'tirātraḥ
23.3.10	dvāviṃśatirātreṇa saṃvatsarād ebhyo lokebhyo 'muṣmād ādityād annādyam avarundhate
23.3.11	atirātro jyotir gaur āyus tryaho 'bhiplavaḥ ṣaḍaho dvādaśāhasya daśāhāni mahāvratam atirātraś ca
23.3.12	trayoviṃśtirātraṃ paśukāmā upeyuḥ
23.3.13	atirātro jyotir gaur āyur gaur āyuḥ pañcāho 'bhiplavaḥ ṣaḍaho dvādaśāhasya daśāhāny atirātraḥ
23.3.14	dvau caturviṃśtirātrau
23.3.15	yaṃ kāmaṃ kāmayante tam abhyaśnuvate
23.3.16	atirātro dvāv abhiplavau dvādaśāhasya daśāhāny atirātraḥ
23.4.1	saṃsadā caturviṃśatirātreṇa svarge loke sīdanti
23.4.2	atirātraś caturviṃśa ukthya ārambhaṇīyas trivṛd vā pṛṣṭhyastomaḥ ṣaḍahas trayastriṃśam ahar aniruktaṃ trayastriṃśaṃ niruktaṃ triṇavaṃ dve ekaviṃśe triṇavaṃ trayastriṃśam ahar niruktaṃ trayastriṃśam aniruktaṃ pṛṣṭhyastomaḥ ṣaḍahaḥ pratyaṅ trivṛd ahar aniruktaṃ jyotiṣṭomo vaiśvānaro 'tirātraḥ
23.4.3	pañcaviṃśatirātraṃ paśukāmā upeyuḥ
23.4.4	atirātro dvāv abhiplavau dvādaśāhasya daśāhāni mahāvratam atirātraś ca
23.4.5	ṣaḍviṃśatirātraṃ svargakāmā upeyuḥ
23.4.6	atirātro goāyuṣī dvāv abhiplavau dvādaśāhasya daśāhāny atirātraḥ
23.4.7	saptaviṃśatirātram annādyakāmā upeyuḥ
23.4.8	atirātro jyotir gaur āyus tryaho dvāv abhiplavau dvādaśāhasya daśāhāny atirātraḥ
23.4.9	aṣṭāviṃśatirātraṃ paśukāmā upeyuḥ
23.4.10	etā eva samahāvratāḥ
23.4.11	ekānnatriṃśadrātreṇāparimitāṃ śriyaṃ jayanti
23.4.12	atirātro jyotir gaur āyur gaur āyuḥ pañcāho dvāv abhiplavau dvādaśāhasya daśāhāny atirātraḥ
23.4.13	triṃśadrātram annādyakāmā upeyuḥ
23.4.14	atirātras trayo 'bhiplavā dvādaśāhasya daśāhāny atirātraḥ
23.5.1	ekatriṃśadrātram annādyakāmā upeyuḥ
23.5.2	etā eva samahāvratāḥ
23.5.3	dvātriṃśadrātraṃ pratiṣṭhākāmā upeyuḥ
23.5.4	atirātro goāyuṣī trayo 'bhiplavā dvādaśāhasya daśāhāny atirātraḥ
23.5.5	trayas trayastriṃśadrātrāḥ
23.5.6	yaṃ kāmaṃ kāmayante tam abhyaśnuvate
23.5.7	atirātras trayaḥ pañcāhā viśvajid atirātra ekaḥ pañcāho dvādaśāhasya daśāhāny atirātraḥ
23.5.8	dvitīyaṃ brahmavarcasakāmā upeyuḥ
23.5.9	atirātro 'bhiplavaḥ ṣaḍaho 'tirātro 'bhiplavaḥ ṣaḍaho 'tirātre 'bhiplavaḥ ṣaḍaho dvādaśāhasya daśāhāni mahāvratam atirātraś ca
23.5.10	tṛtīyam ṛddhikāmā upeyuḥ
23.5.11	atirātras trayaḥ pañcāhā atirātras trayaḥ pañcāhā atirātraḥ
23.5.12	catustriṃśadrātram indriyakāmā upeyuḥ
23.5.13	atirātro jyotir gaur āyus tryahas trayo 'bhiplavā dvādaśāhasya daśāhāni mahāvratam atirātraś ca
23.6.1	pañcatriṃśadrātraṃ paśukāmā upeyuḥ
23.6.2	atirātro jyotir gaur āyur gaur āyuḥ pañcāhas trayo 'bhiplavā dvādaśāhasya daśāhāny atirātraḥ
23.6.3	ṣaṭtriṃśadrātraṃ svargakāmā upeyuḥ
23.6.4	atirātraś catvāro 'bhiplavā dvādaśāhasya daśāhāny atirātraḥ
23.6.5	saptatriṃśadrātram annādyakāmā upeyuḥ
23.6.6	etā eva samahāvratāḥ
23.6.7	aṣṭātriṃśadrātraṃ paśukāmā upeyuḥ
23.6.8	atirātro goāyuṣī catvāro 'bhiplavā dvādaśāhasya daśāhāny atirātraḥ
23.6.9	ekānnacatvāriṃśadrātreṇānantāṃ śriyaṃ jayanti
23.6.10	atirātro jyotir gaur āyus tryahaś catvāro 'bhiplavā dvādaśāhasya daśāhāny atirātraḥ
23.6.11	catvāriṃśadrātreṇa paramāyāṃ virāji pratitiṣṭhanti
23.6.12	etā eva samahāvratāḥ
23.7.1	saptaikasmānnapañcāśadarātrā vidhṛtayaḥ
23.7.2	prathamena vi pāpmanā bhrātṛvyeṇāvartante
23.7.3	atirātras trayas trivṛto 'gnīṣṭomā atirātro daśa pañcadaśā ukthyāḥ ṣoḍaśimad daśamam ahar atirātro dvādaśa saptadaśā ukthyā atirātraḥ pṛṣṭhyaḥ ṣaḍaho 'tirātro dvādaśaikaviṃśā ukthyā atirātraḥ
23.7.4	yamātirātro dvitīyaḥ
23.7.5	yam evaiṣāṃ śrīr bhavati mitraś ca varuṇaś ca dhātā cāryamā cāṃśaś ca bhagaś cendraś ca vivasvāṃś caitāsāṃ devatānām ṛddhim ṛdhnuvanti
23.7.6	atirātro dvāv abhiplavau goāyuṣī dvāv abhiplavāv abhijid viśvajic cātirātrāv eko 'bhiplavaḥ sarvastomo navasaptadaśaś cātirātrau dvādaśāhasya daśāhāni mahāvratam atirātraś ca
23.7.7	āñjanābhyañjanas tṛtīyaḥ
23.7.8	yān na jānīyur yadā cāñjate 'bhi cāñjate jānānty enān / śubham evātman dadhate
23.7.9	gaulgulavena prātaḥsavane saugandhikena mādhyaṃdine pautudraveṇa tṛtīyasavane
23.7.10	atirātraś catvāro 'bhiplavāḥ sarvastomo 'tirātro dvāv abhiplavau dvādaśāhasya daśāhāny atirātraḥ
23.7.11	saṃvatsarasammitaś caturthaḥ
23.7.12	saṃvatsarasyarddhim ṛdhnuvanti
23.7.13	atirātraś caturviṃśa ukthya ārambhaṇīyas trivṛd vā trayo 'bhiplavā abhijit trayaḥ svarasāmāno divākīrtyam ahas trayaḥ svarasāmāno viśvajid eko 'bhiplava āvṛtta āyur gaur dvādaśāhasya daśāhāni mahāvratam atirātraś ca
23.8.1	savituḥ kakubhaḥ pañcamaḥ
23.8.2	sarvasyānnādyasya prasavaṃ gacchanti
23.8.3	atirātro nava trivṛnty ahāny agniṣṭomamukhaḥ ṣaḍaho 'tha yāni trīṇy agniṣṭomāv abhita ukthyaṃ madhye tathaiva nava pañcadaśāni tathaiva nava saptadaśāni tathaiva navaikaviṃśāni dvādaśāhasya daśāhāni mahāvratam atirātraś ca
23.8.4	ṣaṣṭhaṃ pratiṣṭhākāmā upeyuḥ
23.8.5	atirātraś catvāro 'bhiplavā mahāvrataṃ dvāv abhiplavau dvādaśāhasya daśāhāny atirātraḥ
23.8.6	saptamenātyanyāḥ prajā bhavanty ojiṣṭhā bhavanti
23.8.7	atirātraḥ ṣaḍ abhiplavā dvādaśāhasya daśāhāni mahāvratam atirātraś ca
23.8.8	ekaṣaṣṭirātram ṛddhikāmā upeyuḥ
23.8.9	deva varuṇa devayajanaṃ me dehīti devayajanam adhyavasāya juhoti
23.8.10	atirātraś caturviṃśa ukthya ārambhaṇīyas trivṛd vā pṛṣṭhyaḥ ṣaḍahas trayo 'bhiplavā abhijit trayaḥ svarasāmāno divākīrtyam ahas trayaḥ svarasāmāno viśvajid āvṛttaḥ pṛṣṭhyaḥ ṣaḍaha eko 'bhiplava āvṛtta āyur gaur dvādaśāhasya daśāhāni mahāvratam atirātraś ca
23.8.11	devānāṃ śatarātreṇa sarvam āyur yanti vasīyāṃso bhavanti
23.8.12	atirātro jyotir gaur āyus tryahaś caturdaśābhiplavā dvādaśāhasya daśāhāni mahāvratam atirātraś ca
23.8.13	abhiprayāyābhiṣuṇvanti samānatra vā
23.9.1	ādityānāmayanena prajātiṃ bhūmānaṃ gacchanty abhi svargaṃ lokaṃ jayanty eṣu lokeṣu pratitiṣṭhanti
23.9.2	gavāmayanena vyākhyātam
23.9.3	sarve 'bhiplavāḥ
23.9.4	māsās trivṛtpañcadaśā madhyepṛṣṭhyā bhavanti
23.9.5	abhijitaḥ sthāne trivṛd bṛhaspatisavaḥ / viśvajitaḥ sthāne pañcadaśa indrastoma ukthyaḥ
23.9.6	tasmād anantaraṃ pṛṣṭhyābhiplavāv upetya dvādaśāhīyasya daśarātrasya vyūḍhā agniṣṭomās trivṛtaḥ
23.9.7	udbhidvalabhidbhyām iti dvyūno māsaḥ pūryate
23.9.8	āyuṣaṃ gāṃ copetya chandomadaśarātraḥ pratyaṅṅ aṣṭācatvāriṃśaṃ catuścatvāriṃśaṃ catvāriṃśaṃ ṣaṭtriṃśaṃ dvātriṃśaṃ triṃśaṃ dve aṣṭāviṃśe pañcaviṃśaṃ caturviṃśam
23.9.9	mahāvratodayanīyābhyām iti dvyūno māsaḥ pūryate
23.9.10	etenāṅgirasāmayanaṃ vyākhyātam
23.9.11	svargakāmā upeyuḥ
23.9.12	trivṛto 'bhiplavāḥ
23.9.13	māsāḥ purastātpṛṣṭhyā bhavanti prāgviṣuvataḥ / ūrdhvaṃ viṣuvata upariṣṭāt pṛṣṭhyāḥ pañcadaśinaḥ
23.9.14	chandomadaśarātra ūrdhvastomaś caturviṃśaṃ pañcaviṃśaṃ dve aṣṭāviṃśe triṃśaṃ dvātriṃśaṃ ṣaṭtriṃśaṃ catvāriṃśaṃ catuścatvāriṃśam aṣṭācatvāriṃśam
23.9.15	mahāvratodayanīyābhyām iti dvyūno māsaḥ pūryate
23.9.16	athaikeṣām / pṛṣṭhyā ākṣyanti cādityānāmayanam abhiplavā ākṣyanti cāṅgirasāmayanam / yad anyat pṛṣṭhyābhiplavebhyas tāny ākṣyantīty ācakṣate
23.10.1	dṛtivātavatorayanena yaṃ kāmaṃ kāmayante tam abhyaśnuvate
23.10.2	atirātrāv abhitaḥ
23.10.3	trivṛtā māsaṃ pñcadaśena māsaṃ saptadaśena māsam ekaviṃśena māsaṃ triṇavena māsaṃ trayastriṃśena māsam
23.10.4	atha viṣuvān mahāvrataṃ vā
23.10.5	eta evottare māsās trayastriṃśārambhaṇās trivṛduttamāḥ
23.10.6	kuṇḍapāyināmayane māsaṃ dīkṣitā bhavanti
23.10.7	prāyaṇīyayā pracarya rājānaṃ krītvopanahya nidadhati
23.10.8	dvādaśabhir upasadbhiś caritvā haviryajñair yajante
23.10.9	māsam agnihotraṃ juhvati / māsaṃ darśapūrṇamāsābhyāṃ yajante māsaṃ vaiśvadevena māsaṃ varuṇapraghāsair māsaṃ sākamedhair māsaṃ śunāsīrīyeṇa // trivṛtā māsaṃ pañcadaśena māsaṃ saptadaśena māsam ekaviṃśena māsaṃ triṇavena māsam / aṣṭādaśa trayastriṃśāny ahāni dvādaśāhasya daśāhāni mahāvratam atirātraś ceti dvādaśa māsāḥ
23.10.10	sarva eva bhavanti sarvām ṛddhim ṛdhnuvanti
23.10.11	atsarukaiś camasair bhakṣayanti
23.10.12	yo hotā so 'dhvaryuḥ sa potā / ya udgātā sa neṣṭā so 'cchāvākaḥ / yo maitrāvaruṇaḥ sa brahmā sa pratihartā / yaḥ prastotā sa brāhmaṇācchaṃsī sa grāvastut / yaḥ pratiprasthātā so 'gnīt sa unnetā / gṛhapatir gṛhapatiḥ / subrahmaṇyaḥ subrahmaṇyaḥ
23.11.1	tapaścitāmayanaṃ svargakāmā upeyuḥ
23.11.2	saṃvatsaraṃ dīkṣāḥ / saṃvatsaram upasadaḥ
23.11.3	caturaścaturo māsān ekaikenopasanmantreṇa juhoti
23.11.4	anūpasadam agniṃ cinoti
23.11.5	dvaudvau māsāv ekaikā citiḥ / catura uttamā
23.11.6	catustanaṃ tristanaṃ dvistanam ekastanam iti trīṃstrīn māsān vratāni
23.11.7	saṃvatsaraṃ prasutāḥ
23.11.8	prajāpater dvādaśasaṃvatsareṇa prajāpater ṛddhim ṛdhnuvanti
23.11.9	trayas trivṛtaḥ saṃvatsarās trayaḥ pañcadaśās trayaḥ saptadaśās traya ekaviṃśāḥ
23.11.10	etad eva naimiṣīyāṇāṃ svargakāmā upeyuḥ
23.11.11	nava trivṛtaḥ saṃvatsarā nava pañcadaśā nava saptadaśā navikaviṃśāḥ śāktyānāṃ ṣaṭtriṃśat saṃvatsaraṃ tarasapuroḍāśaṃ kāpyādhvaryavam āgastyagṛhapatikam
23.11.12	saṃsthitesaṃsthite 'hani gṛhapatir mṛgayāṃ yāti
23.11.13	sa yān mṛgān hanti teṣāṃ tarasāḥ puroḍāśā bhavanti
23.11.14	etena ha vai śāktyo gaurivītis tarasapuroḍāśa ārdhnod devaloke ca manuṣyaloke carddhim ṛdhnuvanti
23.11.15	pañcaviṃśatis trivṛtaḥ saṃvatsarāḥ pañcaviṃśatiḥ pañcadaśāḥ pañcaviṃśatiḥ saptadaśāḥ pañcaviṃśatir ekaviṃśāḥ
23.12.1	sādhyānāṃ śatasaṃvatsareṇa sagavāḥ sapuruṣāḥ svargaṃ lokaṃ yanti
23.12.2	agneḥ sahasrasāvyena sarvasyānnādyasya prasavaṃ gacchanti
23.12.3	atirātraḥ sahasraṃ trivṛnty ahāny atirātraḥ
23.12.4	trīṇi sārasvatāni sattrāṇi / mitrāvaruṇayoḥ prathamam indrāgniyor dvitīyam aryamṇas tṛtīyam
23.12.5	sarasvatyā upamajjane dīkṣante
23.12.6	prāyaṇīyayā pracarya rājānaṃ krītvopanahya nidadhati
23.12.7	dvādaśabhir upasadbhiś caritvā prāyaṇīyam atirātram upetya tad ahar vatsān apākurvanti
23.12.8	saṃsthite prāyaṇīye sāṃnāyyena yajante
23.12.9	tasmin saṃsthite 'dhvaryuḥ śamyāṃ prācaḥ prāsyati
23.12.10	sā yatra nipatati tad gārhapatyaḥ
23.12.11	tasmāt ṣaṭtriṃśataṃ prācaḥ prakramān prakrāmati
23.12.12	tad āhavanīyaḥ
23.12.13	cakrīvanti sadohavirdhānāny āgnīdhraṃ ca
23.12.14	āśvatthi havirdhānam āgnīdhraṃ ca
23.12.15	ulūkhalabudhno yūpaḥ prakṛṣya upopta eva
23.12.16	noparavān khananti
23.12.17	ta etam āpūryamāṇapakṣam āmāvāsyena haviṣā yānti
23.12.18	paurṇamāsyāṃ goṣṭomaṃ bṛhatsāmānam upayanti
23.12.19	tasmin saṃsthite paurṇamāsena yajante
23.12.20	ta etam aparapakṣaṃ paurṇamāsena haviṣā yānti
23.12.21	amāvāsyāyām āyuṣṭomaṃ rathaṃtarasāmānam upayanti
23.12.22	tasmin saṃsthite sāmnāyyena yajante
23.12.23	ta evam eva vyatyāsaṃ sarasvatyā dakṣiṇena kūlena
23.13.1	ākrośantaḥ prāñco yānti
23.13.2	dṛṣadvatyā apyaye 'ponaptrīyaṃ caruṃ nirupyātiyanti
23.13.3	daśasu goṣu śate varṣabham utsṛjanti
23.13.4	yadā daśaśataṃ kurvanty athaikam utthānaṃ yadā vā śataṃ sahasram / yadā vā gṛhapatir mriyeta yadā vā sarvasvaṃ jīyeran yadā vā plākṣaṃ prasravaṇaṃ prāpnuvanti
23.13.5	plākṣaṃ prasravaṇaṃ prāpyāgnaye kāmāyeṣṭiṃ nirvapanti
23.13.6	tasyām aśvāṃ puruṣīṃ ca dhenuke dattvā kārapacavaṃ prati yamunām avabhṛtham abhyavayanti
23.13.7	dvitīye trivṛd bṛhaspatisavo goāyuṣī indrakukṣī
23.13.8	atyanyāḥ prajā bhavanty ojiṣṭhā bhavanti
23.13.9	tṛtīye jyotir gaur āyur ayanaṃ viśvajidabhijitāv indrakukṣī
23.13.10	aryamṇaḥ panthānam ārohanti devalokaṃ yanti
23.13.11	dārṣadvate saṃvatsaraṃ brāhmaṇasya gā rakṣed anaṣṭaguḥ
23.13.12	saṃvatsaraṃ vyarṇe naitandhave 'gnim indhīta
23.13.13	pariṇahy agnim ādhāya dṛṣadvatyā dakṣiṇena kūlenāgneyenāṣṭākapālena śamyāparāsīyāt
23.13.14	triḥplakṣaṃ prati yamunām avabhṛtham abhyavaiti
23.13.15	tadaiva manuṣyebhyas tiro bhavati
23.14.1	turāyaṇena sarvām ṛddhim ṛdhnoti
23.14.2	adīkṣitaḥ kṛṣṇājinaṃ pratimuñcate / manuṣīṃ tenarddhim ṛdhnoti
23.14.3	yat tapas tapyate daivīṃ tena
23.14.4	havirucchiṣṭavrato bhavati
23.14.5	saṃvatsaraṃ savanavidhā iṣṭīr nirvapati / āgneyo 'ṣṭākapāla aindra ekādaśakapālo vaiśvadevo dvādaśakapālaḥ
23.14.6	carur ity eke
23.14.7	prātaḥsavane vā sarvā
23.14.8	sarpāṇāṃ sattreṇāpa jarāṃ ghnate / ādityānām ivaiṣāṃ prakāśaḥ
23.14.9	sarvo daśadaśī saṃvatsaro dvādaśo viṣuvān
23.14.10	triṣaṃvatsaraṃ gavāmayanam ādityānām aṅgirasām
23.14.11	prājātiṃ bhūmānaṃ gacchanty abhi svargaṃ lokaṃ jayanaty eṣu lokeṣu pratitiṣṭhanti
23.14.12	prajāpateḥ sahasrasaṃvatasareṇa prajāpater ṛddhim ṛdhnuvanti
23.14.13	atirātraḥ sahasraṃ trivṛtaḥ saṃvatsarā atirātraḥ
23.14.14	pañca pañcāśatas trivṛtaḥ saṃvatsarāḥ pañca pañcāśataḥ pañcadaśāḥ pañca pañcāśataḥ saptadaśāḥ pañca pañcāśata ekaviṃśā viśvasṛjāṃ sahasrasaṃvatsaram
23.14.15	etena vai viśvasṛja idaṃ viśvam asṛjanta / yad viśvam asṛjanta tasmād viśvasṛjaḥ / viśvam enān anuprajāyate
23.14.16	viśvasṛjaḥ prathamāḥ sattram āsata sahasrasamaṃ prasutena yantaḥ / tato ha jajñe bhuvanasya gopā hiraṇmayaḥ śakunir brahma nāmeti
23.14.17	brahmaṇaḥ sāyujyaṃ salokatāṃ yanti ya etad upayanti ya etad upayanti
24.1.1	yajñaṃ vyākhyāsyāmaḥ
24.1.2	sa trayāṇāṃ varṇānāṃ brāhmaṇarājanyayor vaiśyasya ca
24.1.3	sa tribhir vedair vidhīyate
24.1.4	ṛgvedayajurvedasāmavedaiḥ
24.1.5	ṛgvedayajurvedābhyāṃ darśapūrṇamāsau
24.1.6	yajurvedenāgnihotram
24.1.7	sarvair agniṣṭomaḥ
24.1.8	uccair ṛgvedasāmavedābhyāṃ kriyate
24.1.9	upāṃśu yajurvedena
24.1.10	anyatrāśrutapratyāśrutapravarasaṃvādasaṃpraiṣaiś ca
24.1.11	antarā sāmidhenīṣv anūcyam
24.1.12	mandreṇa prāg ājyabhāgābhyāṃ prātaḥsavane ca
24.1.13	madhyamena prāk sviṣṭākṛto mādhyaṃdine ca
24.1.14	kruṣṭena śeṣe tṛtīyasavane ca
24.1.15	vāksaṃdravaś ca tad vat
24.1.16	ṛgvedena hotā karoti
24.1.17	sāmavedenodgātā
24.1.18	yajurvedenādhvaryuḥ
24.1.19	sarvair brahmā
24.1.20	vacanād vipratiṣedhād vānyaḥ kuryāt
24.1.21	brāhmaṇānām ārtvijyam
24.1.22	sarvakratūnām agnayaḥ sakṛdāhitāḥ
24.1.23	juhotīti codyamāne sarpirājyaṃ pratīyāt
24.1.24	adhvaryuṃ kartāram
24.1.25	juhūṃ pātram
24.1.26	vyāpṛtāyāṃ sruveṇa
24.1.27	āhavanīye pradānam
24.1.28	ādhānaprabhṛti yāvajjīvaṃ pātrāṇi dhāryante
24.1.29	teṣāṃ pratitantraṃ saṃskāraḥ
24.1.30	mantrabrāhmaṇe yajñasya pramāṇam
24.1.31	mantrabrāhmaṇayor vedanāmadheyam
24.1.32	karmacodanā brāhmaṇāni
24.1.33	brāhmaṇaśeṣo 'rthavādo nindā praśaṃsā parakṛtiḥ purākalpaś ca
24.1.34	ato 'nye mantrāḥ
24.1.35	anāmnātās tv amantrā yathā pravarohanāmadheyagrahaṇānīti
24.1.36	rathaśabdo dundubhiśabdaś ca
24.1.37	svādhyāye 'nadhyāyo mantrāṇāṃ na karmaṇy arthāntaratvāt
24.1.38	ekamantrāṇi karmāṇi
24.1.39	api saṃkhyāyuktaceṣṭāpṛthaktvanirvartīni
24.1.40	kaṇḍūyanasvapnanadītarāvavarṣaṇāmedhyapratimantraṇeṣu ca tadvatkālāvyaveteṣu
24.1.41	prayāne tv ārthanirvṛtteḥ
24.1.42	asaṃnipātikarmasu ca tadvat
24.1.43	haviṣkṛdadhrigupuro'nuvākyāmanotasyāvṛttir bhinnakāleṣu
24.1.44	vacanād ekaṃ karma bahumantram
24.2.1	mantrāntaiḥ karmādīn saṃnipātayet
24.2.2	āghāre dhārāyāṃ cādisaṃyogaḥ
24.2.3	ādipradiṣṭā mantrāḥ
24.2.4	uttarasyādinā pūrvasyāvasānaṃ vidyāt
24.2.5	hotrāyājamāneṣu samuccayaḥ
24.2.6	vikalpo yājyānuvākyāsu
24.2.7	saṃkhyāsu ca tadvat
24.2.8	krayaparikrayasaṃskāreṣu dravyasamuccayaḥ
24.2.9	raudrarākṣasanairṛtapaitṛkacchedanabhedananirasanātmābhimarśanāni ca kṛtvāpa upaspṛśet
24.2.10	uttarataupacāro vihāraḥ
24.2.11	nāgner apaparyāvarteta
24.2.12	na vihārāt
24.2.13	antarāṇi yajñāṅgāni / bāhyāḥ kartāraḥ
24.2.14	na mantravatā yajñāṅgenātmānam abhipariharet
24.2.15	prāgapavargāṇy udagapavargāṇi vā yajñopavītī pradakṣiṇaṃ daivāni karmāṇi karoti
24.2.16	prācīnāvītī prasavyaṃ dakṣiṇāpavargāṇi pitryāṇi
24.2.17	yāni śulbāni samāsaṃ gacchanti prasavyaṃ tāny āveṣṭya pradakṣiṇaṃ samasyet
24.2.18	atha yāni na samasyante pradakṣiṇaṃ tāni
24.2.19	amāvāsyāyām amāvāsyayā yajeta
24.2.20	paurṇamāsyāṃ paurṇamāsyā
24.2.21	yad ahaḥ purastāc candramāḥ pūrṇa utsarpet tāṃ paurṇamāsīm upavaset
24.2.22	śvaḥ pūriteti vā
24.2.23	kharvikāṃ tṛtīyāṃ vājasaneyinaḥ samāmananti
24.2.24	yad ahar na dṛśyeta tad ahar amāvāsyā
24.2.25	śvo na draṣṭāra iti vā
24.2.26	ekaprakaraṇe codyamānāni pradhānāni samānavidhānāni
24.2.27	prakaraṇena vidhayo badhyante
24.2.28	anirdeśāt sādhāraṇāni
24.2.29	nirdeśād vyavatiṣṭhante
24.2.30	āgneyo 'ṣṭākapālo 'gnīṣomīya ekādaśakapāla upāṃśuyājaś ca paurṇamāsyāṃ pradhānāni
24.2.31	tad aṅgam itare homāḥ
24.2.32	āgneyo 'ṣṭākapāla aindrāgna ekādaśakapālo dvādaśakapālo vāmāvāsyāyām asomayājinaḥ
24.2.33	saṃnāyyaṃ dvitīyaṃ somayājinaḥ
24.2.34	nāsomayājino brāhmaṇasyāgnīṣomīyaḥ puroḍāśo vidyate
24.2.35	naindrāgnaḥ saṃnayato varṇāviśeṣeṇa
24.2.36	pitṛyajñaḥ svakālavidhānād anaṅgaṃ syāt
24.2.37	tulyavac ca prasaṃkhyānāt
24.2.38	pratiṣiddhe ca darśanāt
24.2.39	sahāṅgaṃ pradhānam
24.3.1	deśe kāle kartarīti nirdiśyate svaśabdaṃ yat
24.3.2	apūrvo darvihomaḥ
24.3.3	juhoticodanaḥ
24.3.4	svāhākārapradānaḥ
24.3.5	sakṛd gṛhītvā
24.3.6	āhutigaṇe pratyāhuti gṛhītvā
24.3.7	na vā samavadyet
24.3.8	samidabhāvaś cāgnihotravarjam
24.3.9	apareṇāgniṃ dakṣiṇaṃ jānv ācyānācya vāsīno darvihomāñ juhoti
24.3.10	vacanād anyathā
24.3.11	apareṇāhavanīyaṃ dakṣiṇātikramyodagāvṛttaḥ sarvā āhutīr juhoti
24.3.12	vacanād anyathā
24.3.13	āśrutapratyāśrute yājyānuvākye avadāneṣu copastaraṇābhighāraṇe caturgṛhītaṃ vaṣaṭkāraś cādarvihomānām
24.3.14	vaṣaṭkṛte vaṣaṭkāreṇa vāhutiṣu saṃnipātayet
24.3.15	upayāmena graheṣu
24.3.16	tayādevateneṣṭakāsu
24.3.17	puroḍāśagaṇe yathābhāgaṃ vyāvartadhvam ity ekaikam apacchindyāt
24.3.18	uttamau yathābhāgaṃ vyāvartethām iti
24.3.19	tayor eva devatopadeśanaṃ karoti
24.3.20	carupuroḍāśagaṇe carupuroḍāśīyān prāg adhivapanād vibhajati
24.3.21	yathādevatam upalakṣayati
24.3.22	idaṃśabdas tantraṃ syāt
24.3.23	vyatiṣakteṣv api
24.3.24	kapālānām upadhānakāle prathamena kapālamantreṇa carum upadadhāti
24.3.25	dhruvo 'sīti mantraṃ saṃnamati
24.3.26	piṣṭānām utpavanakāle taṇḍulān utpunāti
24.3.27	adhiśrayaṇakāle 'dhiśrayaṇamantreṇa taṇḍulān āvapati
24.3.28	anuddhṛtya carum āsādayati
24.3.29	pañcadaśa sāmidhenyo darśapūrṇamāsayoḥ
24.3.30	saptadaśeṣṭipaśubandhānāṃ yatra śrūyante
24.3.31	upāṃśu kāmyā iṣṭayaḥ kriyanta iti tatra yāvat pradhānam upāṃśu
24.3.32	darśapūrṇamāsāv iṣṭīnāṃ prakṛtiḥ
24.3.33	agnīṣomīyasya ca paśoḥ
24.3.34	sa savanīyasya
24.3.35	savanīya aikādaśinānām
24.3.36	aikādaśināḥ paśugaṇānām
24.3.37	vaiśvadevaṃ varuṇapraghāsasākamedhaśunāsīrīyāṇām
24.3.38	vaiśvadevika ekakapāla ekakapālānām
24.3.39	vaiśvadevy āmikṣāmikṣāṇām
24.3.40	tatra sāmānyād vikāro gamyeta
24.3.41	ekadevatā āgneyavikārāḥ
24.3.42	dvidevatā agnīṣomīyavikārāḥ
24.3.43	bahudevatāś ca
24.3.44	aindrāgnavikārā vā
24.3.45	anyatra prakṛtidevatābhyo yathaindraḥ puroḍāśaḥ saumyaś carur iti
24.3.46	havirdevatāsāmānye havir balīyaḥ
24.3.47	dravyasaṃskāravirodhe dravyaṃ balīyaḥ
24.3.48	arthadravyavirodhe 'rtho balīyān
24.3.49	na prakṛtāv ūho vidyate
24.3.50	vikṛtau yathārtham ūho 'rthavādavarjam
24.3.51	paravākyaśravaṇād arthavādaḥ
24.3.52	śiṣṭābhāve sāmānyāt pratinidhi
24.3.53	taddharmā ca syāt
24.3.54	mātrāpacāre taccheṣeṇa samāpnuyāt
24.4.1	svāmino 'gner devatāyāḥ śabdāt karmaṇaḥ pratiṣedhāc ca pratinidhir nivṛttaḥ
24.4.2	tribhiḥ kāraṇaiḥ prakṛtir nirvartate pratyāmnānāt pratiṣedhād arthalopāc ca
24.4.3	agniṣṭoma ekāhānāṃ prakṛtiḥ
24.4.4	dvādaśāho 'hargaṇānāṃ
24.4.5	gavāmayanaṃ sāṃvatsarikāṇām
24.4.6	nikāyināṃ tu prathamaḥ
24.4.7	agniṣṭoma uttaravediḥ
24.4.8	uttareṣu kratuṣv agniḥ
24.4.9	anyatra sādyaskrebhyo vājapeyāt ṣoḍaśinaḥ sārasvatāc ca sattrāt
24.4.10	kratvādau kratukāmaṃ kāmayeta
24.4.11	yajñāṅgādau yajñāṅgakāmaṃ
24.4.12	alpīyāṃso mantrā bhūyāṃsi karmāṇi tatra samaśaḥ prativibhajya pūrvaiḥ pūrvāṇi kārayed uttarair uttarāṇi
24.4.13	alpīyāṃsi karmāṇi bhūyāṃso mantrās tatra pratimantraṃ kuryāt / avaśiṣṭā vikalpārthā yathā yūpadravyāṇīti
24.4.14	antāl lopo vivṛddhir vā
24.4.15	prakṛteḥ pūrvoktatvād apūrvam ante syāt
24.4.16	kumbhīśūlavapāśrapaṇīprabhutvāt tantraṃ syāt
24.4.17	jātibhede tu bhidyeta paktivaiṣamyāt
24.4.18	sviṣṭakṛdvikāre vanaspatau yājyāyāṃ devatānigamāḥ syuḥ prakṛtyupabandhāt
24.4.19	anvārambhaṇīyā vikṛtau na syāt prakṛtikālamadhyatvāt / kṛtā hi tadarthena
24.4.20	syād vā kālasyāśeṣabhūtatvāt
24.4.21	ārambhavibhāgāc ca
24.4.22	arthāyārthāyāgniṃ praṇayati / apavṛtte karmaṇi laukikaḥ saṃpadyate yathā samārūḍhe
24.5.1	pravarān vyākhyāsyāmaḥ
24.5.2	ārṣeyaṃ vṛṇīte / bandhor eva naityatho saṃtatyā iti vijñāyate
24.5.3	na devair na manuṣyair ārṣeyaṃ vṛṇīte / ṛṣibhir evārṣeyaṃ vṛṇīta iti vijñāyate
24.5.4	ārṣeyam anvācaṣṭe / ṛṣiṇā hi devāḥ puruṣam anubudhyanta iti vijñāyate
24.5.5	yo vā anyaḥ sann athānyasyārṣeyeṇa pravṛṇīte sa vā asya tad ṛṣir iṣṭaṃ vītaṃ vṛṅktam iti vijñāyate
24.5.6	trīn vṛṇīte / mantrakṛto vṛṇīte / yatharṣi mantrakṛto vṛṇīta iti vijñāyate
24.5.7	athaikeṣām / ekaṃ vṛṇīte / dvau vṛṇīte / trīn vṛṇīte / na caturo vṛṇīte / na pañcātivṛṇīta iti vijñāyate
24.5.8	ata ūrdhvān adhvaryur vṛṇīte 'muto 'rvāco hoteti vijñāyate
24.5.9	purohitasya pravareṇa rājā pravṛṇīta iti vijñāyate
24.5.10	bhṛgūṇām evāgre vyākhyāsyāmaḥ
24.5.11	jāmadagnyā vatsāḥ
24.5.12	teṣāṃ pañcārṣeyaḥ pravaraḥ / bhārgava cyāvanāpnavānaurva jāmadagnyeti / jamadagnivad ūrvavad apnavānavac cyavanavad bhṛguvad iti
24.5.13	tryārṣeyam u haike / bhārgavaurva jāmadagnyeti / jamadagnivad ūrvavad bhṛguvad iti
24.5.14	eṣa evāvikṛtaḥ sāvarṇijīvantijābālyaitiśāyanavairohityāvaṭamaṇḍuprācīnayogyānām
24.5.15	athārṣṭiṣeṇānāṃ pañcārṣeyaḥ / bhārgava cyāvanāpnavānārṣṭiṣeṇānūpeti / anūpavad ṛṣṭiṣeṇavad apnavānavac cyavanavad bhṛguvad iti
24.5.16	tryārṣeyam u haike / bhārgavārṣṭiṣeṇānūpeti / anūpavad ṛṣṭiṣeṇavad bhṛguvad iti
24.6.1	atha vītahavyā yāskavādhūlamaunamaukāḥ
24.6.2	teṣāṃ tryārṣeyaḥ / bhārgava vaitahavya sāvedaseti / savedovad vītahavyavad bhṛguvad iti
24.6.3	atha gārtsamadāḥ śunakāḥ
24.6.4	teṣām ekārṣeyaḥ / gārtsamad eti hotā / gṛtsamadavad ity adhvaryuḥ
24.6.5	atha vādhryaśvā mitrāyuvaḥ
24.6.6	teṣām ekārṣeyaḥ / vādhryaśveti hotā / vadhryaśvavad ity adhvaryuḥ
24.6.7	atha vainyāḥ pārthāḥ
24.6.8	teṣāṃ tryārṣeyaḥ / bhārgava vainya pārtheti / pṛthuvad venavad bhṛguvad iti
24.6.9	ime bhṛgavo vyākhyātāḥ
24.6.10	athāto 'ṅgirasāmāyāsyāgautamāḥ
24.6.11	teṣāṃ tryārṣeyaḥ / āṅgirasāyāsya gautameti
24.6.12	athaucathyā gautamāḥ
24.6.13	teṣāṃ tryārṣeyaḥ / āṅgirasaucathya gautameti / gotamavad ucathyavad aṅgirovad iti
24.6.14	athauśijā gautamāḥ
24.6.15	teṣāṃ tryārṣeyaḥ / āṅgirasauśija kākṣīvateti / kakṣīvadvad uśijavad aṅgirovad iti
24.6.16	atha vāmadevā gautamāḥ
24.6.17	teṣāṃ tryārṣeyaḥ / āṅgirasa vāmadeva bārhadukthyeti / bṛhadukthavad vāmadevavad aṅgirovad iti
24.6.18	atha bharadvājānāṃ tryārṣeyaḥ / āṅgirasa bārhaspatya bhāradvājeti / bharadvājavad bṛhaspativad aṅgirovad iti
24.6.19	eṣa evāvikṛtaḥ
24.7.1	kukvāgniveśyorjāyanānāṃ sarveṣāṃ ca stambastambaśabdānām
24.7.2	atha dvyāmuṣyāyaṇānāṃ kulānāṃ yathā śuṅgaśiśirayaḥ
24.7.3	bharadvājāḥ śuṅgāḥ / katāḥ śaiśirayaḥ
24.7.4	teṣāṃ pañcārṣeyaḥ / āṅgirasa bārhaspatya bhāradvāja kātyātkīleti / atkīlavat katavad bharadvājavad bṛhaspativad aṅgirovad iti
24.7.5	tryārṣeyam u haike / āṅgirasa kātyātkīleti / atkīlavat katavad aṅgirovad iti
24.7.6	atharkṣāṇāṃ pañcārṣeyaḥ / āṅgirasa bārhaspatya bhāradvāja vāndana mātavacaseti / matavacovad vandanavad bharadvājavad bṛhaspativad aṅgirovad iti
24.7.7	tryārṣeyam u haike / āṅgirasa vāndana mātavacaseti / matavacovad vandanavad aṅgirovad iti
24.7.8	atha kapīnāṃ tryārṣeyaḥ / āṅgirasāmahīyaurukṣayeti / urukṣayavad amahīyavad aṅgirovad iti
24.7.9	atha gargāṇāṃ tryārṣeyaḥ / āṅgirasa gārgya śainyeti / śinivad gargavad aṅgirovad iti
24.7.10	bharadvājam u haike 'ṅgirasaḥ sthāne / bhāradvāja gārgya śainyeti / śinivad gargavad bharadvājavad iti
24.7.11	atha haritānāṃ tryārṣeyaḥ / āṅgirasāmbarīṣa yauvanāśveti / yuvanāśvavad ambarīṣavad aṅgirovad iti
24.7.12	māndhātāram u haike 'ṅgirasaḥ sthāne / māndhātrāmbarīṣa yauvanāśveti / yuvanāśvavad ambarīṣavan māndhātṛvad iti
24.8.1	atha kutsānāṃ tryārṣeyaḥ / āṅgirasa māndhātra kautseti / kutsavan māndhātṛvad aṅgirovad iti
24.8.2	athājamīḍhāḥ kaṇvāḥ
24.8.3	teṣāṃ tryārṣeyaḥ / āṅgirasājamīḍha kāṇveti / kaṇvavad ajamīḍhavad aṅgirovad iti
24.8.4	atha virūpā rathītarāḥ
24.8.5	teṣāṃ tryārṣeyaḥ / āṅgirasa vairūpa pārṣadaśveti / pṛṣadaśvavad virūpavad aṅgirovad iti
24.8.6	aṣṭrādaṃṣṭram u haike 'ṅgirasaḥ sthāne / āṣṭrādaṃṣṭra vairūpa pārṣadaśveti / pṛṣadaśvavad virūpavad aṣṭrādaṃṣṭravad iti
24.8.7	atha mudgalānāṃ tryārṣeyaḥ / āṅgirasa bhārmyaśva maudgalyeti / mudgalavad bhṛmyaśvavad aṅgirovad iti
24.8.8	tṛkṣum u haike 'ṅgirasaḥ sthāne / tārkṣya bhārmyaśva maudgalyeti / mudgalavad bhṛmyaśvavat tṛkṣuvad iti
24.8.9	atha viṣṇuvṛddhānāṃ tryārṣeyaḥ / āṅgirasa paurukutsa trāsadasyaveti / trasadasyuvat purukutsavad aṅgirovad iti
24.8.10	eṣa evāvikṛtaḥ śaṭhamarṣaṇabhadraṇamadraṇabādarāyaṇaupaminyaupagavisātyakisātyaṃkāmyāruṇinituṇḍīnām
24.8.11	athātrīṇāṃ tryārṣeyaḥ / ātreyārcanānasa śyāvāśveti / śyāvāśvavad arcanānasavad atrivad iti
24.8.12	atha gaviṣṭhirāṇāṃ tryārṣeyaḥ / ātreyārcanānasa gāviṣṭhireti / gaviṣṭhiravad arcanānasavad atrivad iti
24.8.13	athātithīnāṃ tryārṣeyaḥ / ātreyārcanānasātithyeti / atithivad arcanānasavad atrivad iti
24.8.14	eṣa evāvikṛto vāmarathyasumaṅgalabaijavāpīnām
24.9.1	atha viśvāmitrāṇāṃ devarātāś cikitamanutantvaulakivālukiyajñavalkolūkabṛhadagnibabhrugālaviśālāvataśālaṅkāyanakālabavāḥ
24.9.2	teṣāṃ tryārṣeyaḥ / vaiśvāmitra daivarātaudaleti / udalavad devarātavad viśvāmitravad iti
24.9.3	atha śraumatakāmakāyanānāṃ tryārṣeyaḥ / vaiśvāmitra daivaśravasa daivataraseti / devatarasavad devaśravovad viśvāmitravad iti
24.9.4	athājyānāṃ tryārṣeyaḥ / vaiśvāmitra mādhucchandasājyeti / ajavan madhucchandovad viśvāmitravad iti
24.9.5	atha mādhucchandasā eva dhanaṃjayāḥ
24.9.6	teṣāṃ tryārṣeyaḥ / vaiśvāmitra mādhucchandasa dhānaṃjayyeti / dhanaṃjayavan madhucchandovad viśvāmitravad iti
24.9.7	athāṣṭakā lohitāḥ
24.9.8	teṣāṃ dvyārṣeyaḥ / vaiśvāmitrāṣṭaketi / aṣṭakavad viśvāmitravad iti
24.9.9	atha pūraṇā vāridhāpayantāḥ
24.9.10	teṣāṃ dvyārṣeyaḥ / vaiśvāmitra pauraṇeti / pūraṇavad viśvāmitravad iti
24.9.11	atha katānāṃ tryārṣeyaḥ / vaiśvāmitra kātyātkīleti / atkīlavat katavad viśvāmitravad iti
24.9.12	athāghamarṣaṇāḥ kuśikāḥ
24.9.13	teṣāṃ tryārṣeyaḥ / vaiśvāmitrāghamarṣaṇa kauśiketi / kuśikavad aghamarṣaṇavad viśvāmitravad iti
24.9.14	atha kaśyapānāṃ tryārṣeyaḥ / kāśyapāvatsāra naidhruveti / nidhruvavad avatsāravat kaśyapavad iti
24.9.15	atha rebhāṇāṃ tryārṣeyaḥ / kāśyapāvatsāra raibheti / rebhavad avatsāravat kaśyapavad iti
24.10.1	atha śaṇḍilānāṃ dvyārṣeyaḥ / daivalāsiteti / asitavad devalavad iti
24.10.2	tryārṣeyam u haike / kāśyapa daivalāsiteti / asitavad devalavat kaśyapavad iti
24.10.3	dvyārṣeyās tv evaṃnyāyena
24.10.4	ekārṣeyā vāsiṣṭhā anyatra parāśarebhyaḥ / vāsiṣṭheti hotā vasiṣṭhavad ity adhvaryuḥ
24.10.5	tryārṣeyam u haike / vāsiṣṭhaindrapramadābharadvaso iti / ābharadvasuvad indrapramadavad vasiṣṭhavad iti
24.10.6	atha parāśarāṇāṃ tryārṣeyaḥ / vāsiṣṭha śāktya pārāśaryeti / parāśaravac chaktivad vasiṣṭhavad iti
24.10.7	atha kuṇḍinānām tryārṣeyaḥ / vāsiṣṭha maitrāvaruṇa kauṇḍinyeti / kuṇḍinavan mitrāvaruṇavad vasiṣṭhavad iti
24.10.8	atha saṃkṛtiputimāṣāṇāṃ tryārṣeyaḥ / śāktya sāṃkṛtya gaurivīteti / gaurivītivat saṃkṛtivac chaktivad iti
24.10.9	athāgastīnām ekārṣeyaḥ / āgastyeti hotā / agastivad ity adhvaryuḥ
24.10.10	tryārṣeyam u haike / āgastya dārḍhacyutaidhmavāheti / idhmavāhavad dṛḍhacyutavad agastivad iti
24.10.11	atha kṣatriyāṇām
24.10.12	yady aha sārṣṭiṃ pravṛṇīrann eka evaiṣāṃ pravaraḥ / mānaviḍa paurūravaseti / purūravovad iḍāvan manuvad iti
24.10.13	atha yeṣām u ha mantrakṛto na syuḥ sapurohitapravarās te pravṛṇīran
24.10.14	atha yeṣāṃ syur apurohitapravarās te
24.10.15	sapurohitapravarās tv evaṃnyāyena
24.10.16	ekārṣeyā viśaḥ / vātsapreti hotā / vatsapravad ity adhvaryuḥ
24.10.17	athāsaṃprajñātabandhur ācāryāmuṣyāyaṇam anuprabravītācāryapravaraṃ pravṛṇīta
24.10.18	athāha tāṇḍina ekārṣeyaṃ sārvavarṇikaṃ samāmananti / mānaveti hotā / manuvad ity adhvaryuḥ // mānavyo hi prajā iti hi brāhmaṇam iti hi brāhmaṇam
24.11.1	purastāt sāmidhenīnāṃ hotā hṛdayadeśa ūrdhvaṃ prādeśaṃ dhārayamāṇo japati mayi gṛhṇāmy agre agniṃ yo no agniḥ pitara iti
24.11.2	antarāhavanīyam utkaraṃ ca pratīcīnaṃ gacchañ japati kaṃ prapadye taṃ prapadye / yat te prajāpate śaraṇaṃ chandas tat prapadye / yāvat te viṣṇo veda tāvat te kariṣyāmi / namo agnaya upadraṣṭre namo vāyava upaśrotre nama ādityāyānukhyātre / juṣṭām adya devebhyo vācam udyāsaṃ svadhāvatīṃ pitṛbhyaḥ śuśrūṣeṇyāṃ manuṣyebhyaḥ / praśāsta ātmanā prajayā paśubhiḥ prajāpatiṃ prapadye / abhayaṃ me astu / prājāpatyam anuvakṣyāmi / vāg ārtvijyaṃ karotu mana ārtvijyaṃ karotu / vācaṃ prapadye bhūr bhuvaḥ suvar iti // satyaṃ prapadya iti vā
24.11.3	viṣṇo sthāne tiṣṭhāmīty avatiṣṭhate
24.11.4	antarvedi dakṣiṇaḥ pādo bhavati / bahirvedi savyaḥ
24.11.5	athordhvas tiṣṭhan brahman sāmidhenīr anuvakṣyāmīti brahmāṇam āmantrya daśahotāraṃ vyākhyāya vyāhṛtīś ca japitvā trir hiṅkṛtyottamena hiṅkāreṇārdharcam upasaṃdadhāti
24.11.6	triḥ prathamām anvāha trir uttamām
24.11.7	yaṃ kāmayeta sarvam āyur iyād iti tasya trir anavānaṃ prathamottame anubrūyāt
24.11.8	ekaikām eva saṃtanvann anavānam anubrūyād ity eke
24.11.9	tṛtīyāṃ sāmidhenīṃ trir vigṛhṇāti / saṃtatam anvāheti sāmidhenīnām aviśeṣāt
24.11.10	vijñāyate ca / ṛṣerṛṣer vā etā nirmitā yat sāmidhenyaḥ / tā yad asaṃyuktāḥ syuḥ prajayā paśubhir yajamānasya vitiṣṭheran / ardharcau saṃdadhāti saṃyunakty evainā iti te manyāmahe
24.11.11	pūrvasyāś cottaram uttarasyāś ca pūrvaṃ tau saṃdadhyāt
24.11.12	saṃtatam anvāheti sāmidhenīnām anucchvāsavādo vijñāyate ca
24.11.13	nāntararcau vyanyāt / yady antararcau vyanyād apāne prāṇaṃ dadhyāt / atihāya pūrvasyā ardharcam uttarasyā ardharce vyaniti
24.11.14	trir anuvacanenārdharcasaṃtāno vidyata ekarṣitvāt
24.11.15	tvaṃ varuṇa iti vasiṣṭharājanyānāṃ paridhānīyā / juhotetītareṣāṃ gotrāṇām
24.11.16	narāśaṃso dvitīyaḥ prayājo vasiṣṭhaśunakānām / tanūnapād itareṣāṃ gotrāṇāṃ
24.11.17	sāmidhenīr anūcya pravaram uktvā nivido 'nvāha
24.11.18	tāsāṃ sapta padāny uktvāpāniti
24.12.1	atha catvāry atha catvāri
24.12.2	tā anūcya devatā āvāhayati yā yakṣyamāṇo bhavati
24.12.3	sa vai khalu vājino nāvāhayed devikā devasuvo yac ca kiṃcaitādṛk te manyāmahe
24.12.4	parapradhānānāṃ pratantravyavetānāṃ ca pratiṣedhaḥ syāt tal liṅgatvāc chabdasya
24.12.5	ekadevatānāṃ nānādevatāvyavetānāṃ tantram āvāhanaṃ vibhavāt
24.12.6	athordhvajñuḥ prādeśena bhūmim abhinidhāya japatīdam ahaṃ trivṛtā stomena rathaṃtareṇa sāmnā vaṣaṭkāreṇa vajreṇāsyai pṛthivyā asyai pratiṣṭhāyā asmād āyatanād yo 'smān dveṣṭi yaṃ ca vayaṃ dviṣmas taṃ hanmi // yad adya hotṛvarye jihmaṃ cakṣuḥ parāpatat / agniṣ ṭat punar ābharaj jātavedā vicarṣaṇiḥ // vasūnāṃ rātau syāma rudrāṇām ūrmyāyāṃ svādityā aditaye 'nehasaḥ / cārum adya devebhyo vācam udyāsaṃ cāruṃ brahmabhyaś cāruṃ manuṣyebhyaś cāruṃ narāśaṃsāyānumatāṃ pitṛbhiḥ / ye te śataṃ varuṇa ye sahasraṃ yajñiyāḥ pāśā vitatāḥ purutrā / tebhyo na indraḥ savitota viṣṇur viśve devā muñcantu marutaḥ svastyeti
24.12.7	atha yad enam āhāsau mānuṣa iti tad upotthāya dakṣiṇena pāṇinā dakṣiṇām adhvaryor aṃsam anvārabhya japati / savyenāgnīdhrasya dakṣiṇam // ṣaṣṭiś cādhvaryo navatiś ca pāśā hotāram agnim antarā vicṛttāḥ / sinanti pākam ati dhīra ety ṛtasya panthām anveti hotā // agnim anvārabhāmahe hotṛvarye purohitam / yenāyann uttamaṃ svar devā aṅgiraso divam iti
24.12.8	mayi prāṇāpānāv iti pāṇī pratyāhṛtyorodeśaṃ spṛśate
24.12.9	ā pṛṇoṣi saṃpṛṇa prajayā mā paśubhir āpṛṇetīdhmasaṃnahanāni mukhaṃ prati vidhūnute
24.12.10	athāpa upaspṛśyāgne naya supathā rāye asmān // ehy agna iha hotā ni ṣīdādabdhaḥ su puraetā bhavā naḥ / avatāṃ mā rodasī viśvaminve yajāmahe saumanasāya devān ity ete ṛcau japan hotṛṣadanāya pravrajati
24.12.11	jaghanena hotṛṣadanaṃ prāṅmukha upaviśyātha hotṛṣadanam abhimṛśaty ahe daidhiṣavyeti
24.12.12	athāsmāt tṛṇaṃ nirasyati
24.13.1	śuṣkaṃ pracchinnāgraṃ vā nirastaḥ parāgvasuḥ saha pāpmaneti
24.13.2	atha hotṛṣadana upaviśati pātaṃ mā dyāvāpṛthivī upastha iti dakṣiṇapūrviṇaṃ savyottariṇaṃ vopasthaṃ kṛtvā
24.13.3	atha japati sīda hotar ni hotā hotṛṣadana iti dve // piprīhi devāṁ uśato yaviṣṭhety eṣā // veṣi hotram uta potraṃ janānāṃ mandhātāsi draviṇodā ṛtāvā / svāhā vayaṃ kṛṇavāmā havīṃṣi devo devān yajaty agnir arhan // ā devānām / tvam agne vratapā asi // yad vo vayaṃ pramināma // yat pākatrā manasā // viśveṣāṃ hy adhvarāṇām anīkaṃ citraṃ ketuṃ janitā tvā jajāna / sa ā yajasva nṛvatīr anu kṣāḥ spārhā iṣaḥ kṣumatīr viśvajanyāḥ // yaṃ tvā dyāvāpṛthivī yaṃ tvāpas tvaṣṭā yaṃ tvā sujanimā jajāna / panthām anu pravidvān pitṛyāṇaṃ dyumad agne samidhāno vi bhāhīty etasya sūktasya ṣaṭ sarvaṃ vā // viśve devāḥ śāstana mā yatheha hotā vṛto manavai yan niṣadya / pra me brūta bhāgadheyaṃ yathā vo yena pathā havyam ā vo vahāni // yam icchāmi manasā so 'yam āgād yajñasya vidvān paruṣaś cikitvān / sa no yakṣad devatātā yajīyān ni hi ṣatsad antaraḥ pūrvo asmin niṣadya // tad adya vācaḥ prathamaṃ masīya yenāsurāṁ abhi devā asāma // ūrjāda uta yajñiyāsaḥ pañca janā mama hotraṃ juṣadhvam // namo mahadbhyo namo arbhakebhyo namo yuvabhyo nama āśinebhyaḥ / yajāma devān yadi śaknavāma mā jyāyasaḥ śaṃsam āvṛkṣi devā iti
24.13.4	etaj japitvā srucāv ādāpayati
24.13.5	sarvatra purastād yājyāyā yeyajāmaham uktvā vyāhṛtīr dadhāti
24.13.6	nānūyājeṣu yeyajāmahaṃ karoti
24.13.7	anavānam anūyājān yajati / amatsateti vāpāniti
24.13.8	purastāllakṣmā puro'nuvākyā / upariṣṭāllakṣmā yājyā / etad vā viparītam
24.13.9	ubhayatolakṣmā puro'nuvākyā tathā yājyety eke
24.13.10	tiṣṭhan puro'nuvākyām anvāha / āsīno yājyām / ubhe tiṣṭhann āsīno vā
24.13.11	sā ha tvai samṛddhā puro'nuvākyā yām abhivyāharan devatām evāgre 'bhivyāharati / sā ha tvai samṛddhā yājyā yasyai devatāyā adhi vaṣaṭkaroti
24.13.12	ṛci praṇavaṃ dadhāti yājyāvarjam
24.13.13	om ity ṛco 'dhi praṇauti
24.14.1	uttamasyākṣarasya vikāram eka āhuḥ
24.14.2	adhikaḥ syād ity aparam
24.14.3	vijñāyate ca / ṛcam uktvā praṇauty aparām uktvā praṇauty adhike punar etad upapadyate saṃtatam ṛcā vaṣaṭkarotīti ca tadvad yājyāyā adhi vaṣaṭkaroti
24.14.4	apagūrya vaṣaṭkarotīty uccair vādaḥ śabdasya
24.14.5	yaṃ kāmayeta pramāyukaḥ syād iti tasyoccair apagūrya nikhidann iva vaṣaṭkuryāt / yaṃ kāmayeta pāpīyān syād iti nīcaistarāṃ tasya yājyāyā vaṣaṭkuryāt / yaṃ kāmayeta vasīyān syād ity uccaistarāṃ tasya yājyāyā vaṣaṭkuryāt / na vasīyān na pāpīyān iti samaṃ tasya yājyāyā vaṣaṭkuryāt / uccaiḥ krauñcam iva vaṣaṭkuryāt svargakāmasyeti vijñāyate
24.14.6	balīya ṛco vaṣaṭkarotīti tadvat
24.14.7	yaṃ devatāṃ yajet tāṃ manasā dhyāyet purā vaṣaṭkārāt svargakāmasyeti vijñāyate
24.14.8	vaṣaṭkṛtya prāṇyāpānya nimiṣet
24.14.9	apānenaiva prāṇaṃ dhārayen nimiṣeṇa cakṣur iti vijñāyate
24.14.10	yaṃ dviṣyāt tasyauṣaḍ iti vaṣaṭkuryāt / oṣaty eveti vijñāyate
24.14.11	vāṣaḍ ity eke samāmananti / vauṣaḍ ity eke / vauṣāḍ ity eke / vākṣaḍ ity eke / vaukṣaḍ ity eke / vaukṣāḍ ity eke
24.14.12	vaṣaṭkāra mā me pra vāṅ mo ahaṃ tvāṃ bṛhatā mana upahvaye / na māṃ na me vācaṃ hinasāt / havyaṃ devebhyo 'bhivahāmy ojaḥ sahaḥ saha ojaḥ / vāg vaṣaṭkāra namas te astu mā mā hiṃsīr ity etad vaṣaṭkṛte japati / vāg vaṣaṭkāra namas te astu mā mā hiṃsīr iti vā
24.14.13	aṅgulī muktvā miṣe prāṇāyeti mukhadeśam ūrdhvam utkṛṣyorje 'pānāyety avācīnaṃ niyacchati
24.14.14	avāntareḍām avattām aṅgulībhir nigṛhya na muṣṭiṃ karoti
24.14.15	mukham iva pratyupahvayate
24.14.16	yaṃ kāmayetāpaśuḥ syād iti parācīṃ tasyety uktam
24.14.17	padābhyāsapratiṣedhas tu
24.14.18	vijñāyate ceḍopahūteti tatparācī / upahūteti tatpratīcī
24.14.19	ādhvaryava evāto 'nyāni karmāṇi hotur āmnātāni bhavanti / upadeśād itarāṇītarāṇi
