#Text:Jaiminīyaśrautasūtra
#Edition:Gaastra (with help from the Parpola version)
#Notes:DCS version; complete.



1.1	somapravākam āgataṃ pratimantrayeta mahan me 'voco bhagaṃ me 'vocaḥ puṣṭiṃ me 'voco yaśo me 'voca iti
1.2	athainam āha kaccin nāhīnaḥ
1.3	kaccin nānūddeśyaḥ
1.4	kaccid anyas tam ārtvijyam ke yājayanti
1.5	kā dakṣiṇā iti
1.6	tasya trīṇi mīmāṃseta janmakarmartvija iti
1.7	etānyeva yajamāna ṛtvijāṃ mīmāṃseta
1.8	tad āhuḥ ko 'hīna iti
1.9	atirātraḥ prathamo 'hīna ityāhuḥ
1.1	nahi so 'horātrayor hīyate kiṃcid iti
1.11	tadānadhyāyo bhavati
1.12	anūddeśyena na yājayed yatra tv antaḥśavo grāmo bhavati
1.13	antaḥśava eṣa yajño yo 'nūddeśyaḥ iti
1.14	nyastam ārtvijyaṃ na kuryāt
1.15	te yad eva pūrvaḥ paricakṣāṇo nyasyāt tad eva paricakṣmaha iti
1.16	athāpi nyastam ity etenaiva
1.17	ke yājayantīti
1.18	anūcānā evānūcānaṃ bandhumanto bandhumantaṃ sucaritinaḥ sucaritinam iti
1.19	kṛṣṇajanmānaṃ na yājayet
1.2	pāpakarmāṇaṃ na yājayet
1.21	kṛṣṇajanmabhir ṛtvigbhiḥ saha na yājayet
1.22	pāpakarmabhiḥ saha na yājayet
1.23	kā dakṣiṇā iti
1.24	na dakṣiṇāḥ pṛcched iti ha smāha śāṭyāyanir vikrayasyaitad rūpamiti
1.25	pṛcched iti ha smāha tāṇḍya etatphalo vai yajño yad dakṣiṇā iti
1.26	sa yadi yājayiṣyan syād abhidravet
1.27	sa yady adīkṣitaṃ yakṣyamāṇaṃ gacched uttarata upaviśya pravācayeta
1.28	yajamāna evāta ūrdhvam abhidravati pariveṣaṇāya
2.1	athāsmā āsanam āharanti
2.2	tasminn upaviśati
2.3	ahe daidhiṣavyod atas tiṣṭhānyasya sadane sīda yo 'smat pākataras tasya sadane sīda nirastaḥ parāvasur iti tṛṇaṃ nirasyati yat pratiśuṣkāgraṃ bhavati yad vā praticchinnāgram
2.4	apa upaspṛśya ā vasoḥ sadane sīdāmīti sīdati
2.5	athāsmā udakam āharanti
2.6	tat pratigṛhṇāti mayi varco atho bhagam atho yajñasya yat payaḥ parameṣṭhī prajāpatir divi dyām iva dṛṃhatv iti
2.7	athāsmai madhv āharanti
2.8	tat prāśnāti catasṛbhir aṅgulībhiḥ sāṅguṣṭhābhiḥ
2.9	triḥ prāśnāti madhv asi madhavyo bhūyāsam iti
2.1	athāsmai vāsasī āharanti
2.11	śriyai rūpam iti
2.12	te paridhatte śrīrasi śrīmān bhūyāsam iti
2.13	pravartau srajo 'laṃkaraṇam ity asmā āharanti
2.14	alaṃkṛtam enaṃ vṛṇīte parjanyo ma udgātā sa ma udgātā tvaṃ ma udgātā diśo me prastotṛpratihartārau subrahmaṇya iti
2.15	tam upāṃśu pratimantrayate
2.16	parjanyasya udgātā sa ta udgātāhaṃ ta udgātā diśas te prastotṛpratihartārau subrahmaṇyaḥ karmaiva vayaṃ kariṣyāmaḥ
2.17	om ity uccaiḥ
2.18	athainaṃ devayajanaṃ yācati udgātar devayajanaṃ me dehīti
2.19	taṃ tathety upāṃśu pratimantrayate
2.2	om ity evoccaiḥ
2.21	athāsmā āvasatham upapannāya gām upāñjanti
2.22	tām upāṣṭāṃ hate pāpmānam eva taddhate
2.23	atha yadi gām utsṛjet tām etenaivotsṛjed gaur dhenur havyā mātā rudrāṇāṃ duhitā vasūnāṃ svasādityānām amṛtasya nābhiḥ
2.24	pra nu vocaṃ cikituṣe janāya mā gām anāgām aditiṃ vadhiṣṭa / pibatūdakaṃ tṛṇāny attu / om utsṛjateti
3.1	krīte rājani subrahmaṇyam āmantrayante
3.2	sa yajñopavītaṃ kṛtvāpa ācamya dakṣiṇena pāṇinā palāśaśākhāṃ śamīśākhāṃ vādāyāntareṇa cakraṃ cānaḍvāhaṃ ca dakṣiṇām īṣām anuprasṛpya rājavāhanasyāntarīṣe tiṣṭhan subrahmaṇyām āhvayati trir aniruktām
3.3	subrahmaṇyoṃ subrahmaṇyoṃ subrahmaṇyom ity upāṃśu
3.4	evam eva prāgvartamāna evaṃ dakṣiṇata evam udagāvarte
3.5	dvir dakṣiṇam anaḍvāhaṃ śākhayā saṃspṛśati sakṛd vāmam
3.6	paryāvahanti rājavāhanam
3.7	vimuktayor anaḍuho rājānaṃ prapādayanti
3.8	prapanne rājani yathaitam upaniḥsṛpya pūrvayā dvārā śālāṃ prapadyottarataḥ śākhām upagūhati yajamānasya paśūn pāhīti
3.9	atraitad ano yuktaṃ dadāti subrahmaṇyāya
3.1	atithyayā caranti
3.11	atithyayā caritvā pravargyopasadbhyāṃ caranti
3.12	saṃsthitāyām upasady utkare tiṣṭhan subrahmaṇyām āhvayati trir niruktām
3.13	subrahmaṇyoṃ subrahmaṇyoṃ subrahmaṇyom indrāgaccha hariva āgaccha medhātither meṣa vṛṣaṇaśvasya mene gaurāvaskandinnahalyāyai jāra kauśika brāhmaṇa kauśika bruvāṇa sutyām āgaccha maghavan devā brahmāṇa āgacchatāgacchatāgacchateti
3.14	āhūya subrahmaṇyāṃ yajamānaṃ vācayati
3.15	brahmāsi subrahmaṇye tasyās te pṛthivī pādo 'gnir vatsas tena me prasnuteṣam ūrjaṃ dhukṣva
3.16	brahmāsi subrahmaṇye tasyās te 'ntarikṣaṃ pādo vāyur vatsas tena me prasnuteṣam ūrjaṃ dhukṣva
3.17	brahmāsi subrahmaṇye tasyās te dyauḥ pāda ādityo vatsas tena me prasnuteṣam ūrjaṃ dhukṣva
3.18	brahmāsi subrahmaṇye tasyās te diśaḥ pādo 'vāntaradiśā vatsas tena me prasnuteṣam ūrjaṃ dhukṣva
3.19	brahmāsi subrahmaṇye parorajās te pañcamaḥ pādaḥ samudraḥ stanaś candramā vatsas tena me prasnuteṣam ūrjaṃ dhukṣva prajāṃ paśūn svargaṃ lokaṃ mahyaṃ yajamānāya dhukṣvety upāṃśu
3.2	evam evāparāhṇa upasadi saṃsthitāyām
3.21	ete evopavasathād anuvartayate
3.22	sutyām ity upavasathāt
3.23	śvaḥ sutyām ity upavasathe
3.24	adya sutyām iti save
4.1	atha yady agniṃ cinvīta pañca svarṇajyotirnidhanāni sāmāni gāyet
4.2	satyamiti puṣkaraparṇa upadhīyamāne
4.3	puruṣa iti puruṣe
4.4	bhūriti prathamāyāṃ svayamātṛṇṇāyām
4.5	bhuva iti madhyamāyām
4.6	svar ity uttamāyām
4.7	saṃcitam agniṃ sāmabhir upatiṣṭhate
4.8	agna āyūṃṣi pavasa ity etāsu śarīravad gāyatraṃ tena śiro rathantareṇa dakṣiṇaṃ pakṣaṃ bṛhatottaram ṛtuṣṭhā yajñāyajñīyena puccham vāravantīyena dakṣiṇam aṃsaṃ śyaitenottaram prajāpater hṛdayena dakṣiṇam api pakṣam agner vratenottaram agner arkeṇa śiro vāmadevyenātmānam
4.9	atra śānto 'gnir bhavati
4.1	atrodgātre varaṃ dadāti
5.1	udvāsya pravargyam athainam āmantrayante
5.2	sa yajñopavītaṃ kṛtvāpa ācamya tad evānapago bhavati
5.3	taṃ yadādhvaryuḥ saṃpreṣyati prastotaḥ sāma gāyeti sa padāya padāya stobham āha
5.4	sarve nidhanam upayanti sapatnīkāḥ
5.5	devān vā etasmin kāle rakṣāṃsy anvasacanta
5.6	sa etad agnī rakṣohā sāmāpaśyat
5.7	tena rakṣāṃsy apāghnata
5.8	tad yat sarve nidhanam upayanti rakṣasām evāpahatyai
5.9	triḥ pratiṣṭhāpaṃ haranti
5.1	pratiṣṭhite pratiṣṭhite gāyati
5.11	trayo vā ime lokāḥ
5.12	eṣāṃ lokānāṃ vidhṛtyai
5.13	apareṇāsmiṃs tiṣṭhati pravargyaṃ yuñjanti
5.14	yadā dvitīyam apaḥ pariṣiñcaty athainam āha prastotaḥ sāma gāyeti
5.15	sa hiṃkṛtya vārṣāharaṃ trir gāyati
5.16	atraiva tiṣṭhan hiṃkṛtyeṣṭāhotrīyaṃ trir gāyati
5.17	iṣṭāhotrīyasya nidhanam upayanti na vārṣāharasya
5.18	athaitat prastotā vāsa ādatte yena patny āvṛtā bhavati
5.19	śyaitaṃ pratyāvrajan gāyet
6.1	yadā dhiṣṇyān nivapanty athājyasthālīṃ sasruvām ādāyottareṇāgnīdhraṃ ca sadaś ca parītyāparayā dvārā sadaḥ prapadyaudumbarīm anvārabhate
6.2	āyoṣṭvā sadane sādayāmy avataś chāyāyāṃ samudrasya hṛdaye
6.3	namaḥ samudrāya namaḥ samudrasya cakṣase
6.4	mā mā yonorvāṃ hāsīr iti
6.5	athainām ucchrayati ud divaṃ stabhānāntarikṣaṃ pṛṇa
6.6	pṛthivīm upareṇa dṛṃheti
6.7	athaināṃ minoti
6.8	dyutānas tvā māruto minotu mitrāvaruṇayor dhruveṇa dharmaṇeti athainām ājyenābhijuhoti
6.9	agrād upakramyāmūlāt saṃtanvann iva ghṛtena dyāvāpṛthivī āprīṇīthāṃ supippalā oṣadhīḥ kṛdhi svāheti
6.1	athaināṃ triḥ prasalī purīṣeṇa paryūhati
6.11	brahmavaniṃ tvā kṣatravaniṃ suprajāvaniṃ rāyaspoṣavaniṃ paryūhāmīti
6.12	athaināṃ dīkṣitadaṇḍena dṛṃhati
6.13	brahma dṛṃha kṣatraṃ dṛṃha prajāṃ dṛṃha rayiṃ dṛṃha rāyaspoṣaṃ dṛṃha sajātān yajamānāya dṛṃheti
6.14	athainām ūrdhvāgrais tṛṇaiḥ pradakṣiṇaṃ pariveṣṭayati
6.15	athaināṃ vāsasā paridadhāty anagnatvāya
6.16	athaināṃ hastābhyāṃ parigṛhṇāti
6.17	mayy ūrjam annādyaṃ dhehīti
6.18	evam eva stotre stotre parigṛhṇāti
7.1	agnīṣomau praṇīyāgnīṣomīyam ālabhate
7.2	tasmin vapānta utkare tiṣṭhan subrahmaṇyām āhvayati pitāputrīyām
7.3	kauśika brāhmaṇa kauśika bruvāṇeti
7.4	āta uktvā nāmāny āvapati
7.5	asau yajate 'muṣya putro yajate 'muṣya pautro yajate 'muṣya naptā yajata iti catuṣpuruṣam
7.6	amuṣya pitāmuṣya piteti putrāṇāṃ yathājātam
7.7	strīṇām apy eke
7.8	janiṣyamāṇānāṃ pitā pitāmahaḥ prapitāmaho yajata ity uttamam āha
7.9	yathāmnātaṃ śeṣam
7.1	atrarṣabhaṃ dadāti subrahmaṇyāya
7.11	naitāṃ rātriṃ sadaḥ kaścana prapadyeta
7.12	ṛksāme atra mithunībhavataḥ iti brāhmaṇam
7.13	parihṛtāsu vasatīvarīṣu śvaḥ sutyāpravacanīṃ subrahmaṇyām āhūyāgnīdhre patnīśālāyām iti saṃviśanti
7.14	śvaḥ karmaṇo 'napagā bhavanti
8.1	kāla enam āmantrayante
8.2	sa yajñopavītaṃ kṛtvāpa ācamyāntareṇa cātvālaṃ cotkaraṃ ca prapadyate
8.3	jyā asi sudhāṃ me dhehy āyuṣmantas tad varcasvanta udgeṣma
8.4	etad eva prapadanam etad udayanam ājyagrahān gṛhṇatsūtkare tiṣṭhan subrahmaṇyām āhvayaty adya sutyām iti
8.5	taṃ yadi brūyur viśvarūpā gāyety akarmaṇa etat trayodaśaṃ stotram iti brūyād virājaṃ lobhayatīti
8.6	saṃsave tu kāryam
8.7	abhiṣavasya kāla āgacchati sa pūrvayā dvārā havirdhānaṃ prapadya viṣṇoḥ pṛṣṭham asīti dakṣiṇaṃ havirdhānam abhimṛśati
8.8	viṣṇo rarāṭam asīty uttaram
8.9	so 'ntareṇa havirdhāne gatvā dakṣiṇasya havirdhānasya paścād akṣam upaviśati
8.1	ahe daidhiṣavyod atas tiṣṭhānyasya sadane sīda yo 'smat pākataras tasya sadane sīda nirastaḥ parāvasur iti
8.11	tṛṇaṃ nirasyati yat pratiśuṣkāgraṃ bhavati yad vā praticchinnāgram
8.12	apa upaspṛśya ā vasoḥ sadane sīdāmīti sīdati
8.13	etenaivopaviśati yatra yatra kariṣyan bhavati
8.14	athāha namaḥ pitṛbhyaḥ pūrvasadbhyo namaḥ sākaṃ niṣadbhyaḥ
8.15	yuñjate vācaṃ śatapadīṃ gāye sahasravartanīm
8.16	gāyatraṃ traiṣṭubhaṃ jagad viśvā rūpāṇi saṃbhṛtaṃ devā okāṃsi cakrira iti
8.17	athāsmā adho 'kṣaṃ droṇakalaśaṃ prayacchati
8.18	taṃ pratigṛhṇāti devasya tvā savituḥ prasave 'śvinor bāhubhyāṃ pūṣṇo hastābhyāṃ pratigṛhṇāmīti
8.19	taṃ pratigṛhya dakṣiṇa ūrau nidhāyoparyakṣaṃ pavitram apahṛtya pavayati
8.2	vasavas tvā punantu gāyatreṇa chandasā suprajāvaniṃ rāyaspoṣavanim iti
8.21	taṃ pavayitvā paścād akṣaṃ sādayati
8.22	bārhaspatyam asi vānaspatyaṃ prajāpater mūrdhātyāyupātram iti
8.23	taṃ paścād akṣaṃ sādayitvā gāyatraṃ viśvarūpāsu gāyatīti brāhmaṇam
9.1	taṃ prohati vasavas tvā prohantu gāyatreṇa chandasā rudrās tvā prohantu traiṣṭubhena chandasādityās tvā prohantu jāgatena chandaseti
9.2	upary upary akṣaṃ pavitram atyasyati
9.3	nākṣam upaspṛśet
9.4	yathaitaṃ paretyāpareṇoparavān prāṅmukha upaviśya droṇakalaśam abhimṛśati tanūpā asi tanvaṃ me pāhi varcodhā asi varco me dhehi āyurdhā asi āyurme dhehi vayodhā asi vayo me dhehīti
9.5	saṃmukhān grāvṇaḥ kṛtvābhimṛśati śyenā ajirā ṛtasya garbhāḥ prayuto napātaḥ parvatānāṃ kakubha ā nas taṃ vīraṃ vahata yaṃ bahava upajīvāmo 'bhiśastikṛtam anabhiśastyam anyasyābhiśastyāḥ kartāram iti
9.6	teṣu droṇakalaśam adhyūhatīdam ahaṃ mā brahmavarcase 'dhyūhāmi yajamānaṃ svarge loka iti
9.7	taṃ dṛṃhati devī tvā dhiṣaṇe nipātāṃ dhruve sadasi sīdeṣa ūrje sīdeti
9.8	tam antar īṣe pavitram apahṛtya saṃmārṣṭi vasavas tvā saṃmṛjantu gāyatreṇa chandasā rudrās tvā saṃmṛjantu traiṣṭubhena chandasādityās tvā saṃmṛjantu jāgatena chandaseti
9.9	tad udīcīnadaśaṃ pavitraṃ vitanoti pavitraṃ te vitataṃ brahmaṇaspata ity etena tṛcena
9.1	rājānam ānayanti
9.11	tam abhimantrayate sa pavasva sudhāmā devānām abhi priyāṇi dhāmā trir devebhyo 'pavathās trir ādityebhyas trir aṅgirobhyo yena turyeṇa brahmaṇā bṛhaspataye 'pavathās tena mahyaṃ pavasva
9.12	sa naḥ pavasva śaṃ gave śaṃ janāya śam arvate śaṃ rājann oṣadhībhya iti
9.13	saṃtataṃ śukraṃ pavayanti
9.14	grahān gṛhṇanty adhvaryavaḥ
9.15	āgrayaṇagrahaṃ gṛhṇan hiṃkaroti
9.16	tad eva hiṃkṛtaṃ bhavati
9.17	athodgātaikarcaṃ gāyatraṃ gāyaty uccā te jātam andhaseti
9.18	gṛhīteṣu graheṣv apa upaspṛśya pṛthivīm abhimṛśati drapsaś caskanda pṛthivīm anu dyām imaṃ ca yonim anu yaś ca pūrvaḥ
9.19	tṛtīyaṃ yonim anu saṃcarantaṃ drapsaṃ juhomy anu sapta hotrā iti
9.2	ā māskān saha prajayā rāyaspoṣeṇendriyaṃ me vīryaṃ mā nirvadhīr ity ātmānaṃ pratyabhimṛśati
10.1	apa upaspṛśya saṃtatāḥ sarpanti
10.2	adhvaryuprathamaḥ sarpaty atha prastotāthodgātātha pratihartātha yajamāno brahmā ṣaṣṭhaḥ sarpati
10.3	pravṛtahomāñjuhvati
10.4	juṣṭo vāco bhūyāsaṃ juṣṭo vācaspatyur devi vāk
10.5	yat te vāco madhumat tasmin mā dhāḥ svāhā sarasvatyā iti
10.6	dvitīyāṃ juhoti sūryo mā devo divyebhyo rakṣobhyaḥ pātu vāta āntarikṣebhyo 'gniḥ pārthivebhyaḥ svāheti
10.7	ta udañco bahiṣpavamānāya sarpanti
10.8	sarpatsv adhvaryum anumantrayata etad ahaṃ daivyaṃ vājinaṃ saṃmārjmīti
10.9	dakṣiṇena cātvālaṃ tṛṇāni saṃstṛṇāty udapātreṇa saha
10.1	teṣūpaveśanasyāvṛtopaviśanti
11.1	udagāvṛtta udgātā
11.2	purastāt prastotā pratyaṅmukhaḥ
11.3	paścāt pratihartā dakṣiṇāmukhaḥ
11.4	stotraṃ pratigṛhya pavamānajapaṃ japati
11.5	bhūr bhuvaḥ svar madhu kariṣyāmi madhu janayiṣyāmi madhu bhaviṣyati bhadraṃ bhadram iṣam ūrjaṃ somodgāyodgāya soma mahyaṃ tejase mahyaṃ brahmavarcasāya mahyam annādyāya mahyaṃ bhūmne mahyaṃ puṣṭyai mahyaṃ prajananāya prajānāṃ bhūmne prajānāṃ puṣṭyai prajānāṃ mahyaṃ prajananāya prajānāṃ bhūmne prajānāṃ puṣṭyai prajananāya somasya rājño rājyāya mama grāmaṇeyāya
11.6	diśaḥ pradiśa ādiśo vidiśa uddiśo diśi iti
11.7	pratyeti vāg bhūr bhuvaḥ svar om ity āvartiṣu
11.8	diśa stha śrotraṃ me mā hiṃsiṣṭety upagātṝn pratyabhimṛśati
11.9	atha saṃpreṣyati
11.1	brahman stoṣyāmaḥ praśāstar iti
11.11	prastotā brahmāṇam āha prasava ukta upadadhāti
11.12	te sakṛddhiṃkṛtena parācā bahiṣpavamānena stuvate
11.13	ahiṃkṛtā retasyā bhavati hiṃkṛtānītarāṇi gāyatrāṇi
11.14	stute yajamānaṃ vācayati śyeno 'si gāyatracchandā anu tvā rabhe svasti mā saṃpārayā mā stutasya stutaṃ gamyād indravanto vanāmahe dhukṣīmahi prajām iṣam āpaṃ samāpaṃ sāmnā samāpam iti
11.15	vṛṣako 'si triṣṭupchandeti mādhyandine pavamāne
11.16	svaro 'si gayo 'si jagatīchandety ārbhave
11.17	stutasya stutam asy ūrjasvat payasvad ity āvartiṣu
11.18	atha stuvānaḥ pavamāneṣu madhyamām adhvaryave prāhottamām āvartiṣu hotre
11.19	athaitad udapātraṃ cātvāle 'vanayati samudraṃ vaḥ prahiṇomy akṣitā svāṃ yonim apigacchatāriṣṭā asmākaṃ vīrāḥ santu mā parāseci na svam iti
11.2	sa yad evānya uttiṣṭhet tam uttiṣṭhantam ārabhyānūttiṣṭhet
11.21	utthāyottare vedyante yajamānaṃ vikramayati mā svargāl lokād avacchaitsīr iti
11.22	dakṣiṇaṃ pādam antarvedi māsmād iti savyaṃ bahirvedi
12.1	yadā savanīyasya vapayā caritaṃ bhavaty athodgātāraś cātvāle mārjayanta āpo hi ṣṭhā mayobhuvas tā na ūrje dadhātana / mahe raṇāya cakṣase
12.2	yo vaḥ śivatamo rasas tasya bhājayateha naḥ / uśatīr iva mātaraḥ / tasmā araṃ gamāma vo yasya kṣayāya jinvatha / āpo janayathā ca naḥ
12.3	idamāpaḥ pravahatāvadyaṃ ca malaṃ ca yat
12.4	yad vābhidudrohānṛtaṃ yad vā śepe abhīruṇam / āpo mā tasmād enaso viśvān muñcantv aṃhasa iti
13.1	prapadanasyāvṛtā prapadya vedyākramaṇena vedim ākrāmati
13.2	mṛdā śithirā devānāṃ vedir asi namas te astu
13.3	mā mā hiṃsīr ity ādityam upatiṣṭhate 'dhvanām adhvapate svasti me 'smin devayāne pathi kṛṇu raudreṇānīkena svasty agne paridehīti
13.4	dhiṣṇyān upatiṣṭhate samrāḍ asi kṛśānū raudreṇānīkena pāhi māgne pipṛhi mā namas te astu mā mā hiṃsīr ity āhavanīyam
13.5	tutho 'si janadhā iti bāhiṣpavamānīyam āstāvam
13.6	nabho 'si pratakvā iti cātvālam
13.7	asaṃmṛṣṭo 'si havyasūdana iti śāmitram
13.8	kṛṣṇo 'sy ākhareṣṭha ity utkaram
13.9	aindrīm āvṛtam anvāvarta iti dakṣiṇaṃ bāhum anu paryāvṛtyottareṇāgnīdhraṃ parītya paścāt prāgāvṛttas tiṣṭhan vibhūr asi pravāhaṇa ity āgnīdhram upatiṣṭhate
13.1	purastāt sadasaḥ pratyagāvṛttas tiṣṭhan vahnir asi havyavāhana iti hotur dhiṣṇyam
13.11	śvātro 'si pracetā iti maitrāvaruṇasya
13.12	tutho 'si viśvavedā iti brāhmaṇācchaṃsinaḥ
13.13	uśig asi kavir iti potuḥ
13.14	aṃghārir asi bambhārir iti neṣṭuḥ
13.15	avasyur asi duvasvān ity acchāvākasya
13.16	śundhyur asi mārjālīya iti mārjālīyam
13.17	amṛtadhāmāsi svarjyotir ity audumbarīm
13.18	pariṣadyo 'sy āstāva ity āstāvam
13.19	samudro 'sy uruvyacā iti brahmasadanam
13.2	samudro 'si viśvavyacā iti hotṛṣadanam
13.21	uttareṇa sadaḥ parītya paścāt pratyagāvṛttas tiṣṭhann ajo 'sy ekapāt iti gārhapatyam upatiṣṭhate
13.22	ahir asi budhnya iti prājahitam
13.23	sagaro 'si budhnya itītaraṃ prājahitam
13.24	kavyo 'si kavyavāhana iti dakṣiṇaṃ vedyantam
13.25	savyam aṃsam anu paryāvṛtya samastān dhiṣṇyān upatiṣṭhate 'gnayaḥ sagarāḥ sagarair nāmabhī raudrair anīkaiḥ pāta māgnayaḥ pipṛta mā
13.26	namo vo astu mā mā hiṃsiṣṭeti
13.27	sadaso dvārau samīkṣata ṛtasya dvārau vijihāthāṃ mā mā saṃtāptaṃ lokaṃ me lokakṛtau kṛtam iti
13.28	sadasaspatim adbhutaṃ priyam indrasya kāmyaṃ saniṃ medhām ayāsiṣam ity etayarcā sadaḥ prapadya dakṣiṇenaudumbarīṃ parītyottarata upaveśanasyāvṛtopaviśanti udagāvṛtta udgātā purastāt prastotā pratyaṅmukhaḥ paścāt pratihartā dakṣiṇāmukhaḥ
14.1	camasān āharanti
14.2	iḍāyām upahūyamānāyāṃ camasān udgṛhṇanti
14.3	hutasya bhakṣayanti nāhutasya
14.4	hotur bhakṣam anu bhakṣayanti
14.5	puroḍāśān bhakṣayanti
14.6	puroḍāśān bhakṣayitvā rājānaṃ bhakṣayanti
14.7	rājānaṃ bhakṣayitvā vā puroḍāśān
14.8	atrāsmai svaryam āharanti
14.9	yad u cānyad bhakṣayiṣyan bhavati
14.1	atha camasam avekṣata udgātā śyeno nṛcakṣā asy agnes tvā cakṣuṣāvapaśyāmīti
14.11	evam evetare yathāpūrvam
14.12	athopahavam icchate hotar upahvayasva prastotar upahvayasva pratihartar upahvayasva subrahmaṇyopahvayasveti udgātaiva hotary upahavam icchate
14.13	udgātari prastotṛpratihartārau subrahmaṇyaś ca
15.1	upahavam iṣṭvā bhakṣayantīndav indrapītasya ta indriyāvato gāyatracchandasaḥ prātaḥsavanasya madhumato vicakṣaṇasya sarvagaṇasya sarvagaṇa upahūtasyopahūto bhakṣayāmi vāg juṣāṇā somasya tṛpyatv iti
15.2	evam evetarayoḥ savanayoś chandaḥsavanopadeśaṃ gaṇavatsavanamukhīyeṣu
15.3	gaṇāṃś ca parihāpya vicakṣaṇaṃ ca nārāśaṃseṣv anārāśaṃseṣu ca gaṇān
15.4	bhakṣayitvendriyāṇi saṃmṛśate nṛmaṇasi tvā dadhāmi pinva me gātrā harivo gaṇān me mā vitītṛṣa iti
15.5	athātmānaṃ pratyabhimṛśaty ūrdhvaḥ saptarṣīn upatiṣṭhasvendrapīto vācaspate saptartvijo 'bhyucchrayasva juṣasva lokaṃ mā māvagāḥ soma rārandhi no hṛdi pitā no 'si bhagavo namas te astu mā mā hiṃsīr iti
15.6	prastotā dakṣiṇa ūrau nidhāya camasam āpyāyayaty āpyāyasva sametu te viśvataḥ soma vṛṣṇyaṃ bhavā vājasya saṃgatha ity etayā gāyatryā prātaḥsavane
15.7	tad asarvabhakṣeṣu saṃ te payāṃsi sam u yantu vājā ity etayā triṣṭubhā mādhyandine savane
15.8	āpyāyasva sametu ta ity etayaiva dvir uktayā tṛtīyasavane
15.9	sā jagatī sampadyate
16.1	sīdanti nārāśaṃsāḥ
16.2	ṛtuyājaiś caranti
16.3	śasta ājye nārāśaṃsān bhakṣayanti
16.4	avamais te pitṛbhir bhakṣitasya gāyatracchandasaḥ prātaḥsavanasya madhumato nārāśaṃsasyopahūtopahūto bhakṣayāmi
16.5	vāg juṣāṇā somasya tṛpyatviti
16.6	ūrvair iti mādhyandine savane
16.7	kāvyair iti tṛtīyasavane
16.8	anuṣṭupchandasa iti ṣoḍaśini rātreś ca
16.9	hiraṇyaṃ sampradāya ṣoḍaśinā stuvanti
16.1	aśva upatiṣṭhate sāmyekṣāya
16.11	yasmāj jāto na paro 'nyo asti ya ābabhūva bhuvanāni viśvā
16.12	prajāpatiḥ prajayā saṃrarāṇas trīṇi jyotīṃṣi sacate sa ṣoḍaśīti ṣoḍaśigraham avekṣate
16.13	atha yadi harivatīṣu ṣoḍaśī syād indraś ca samrāḍ varuṇaśca rājā tau te bhakṣaṃ cakratur agra etat
16.14	tayor ahaṃ bhakṣam anu bhakṣayāmi
16.15	vāgjuṣāṇā somasya tṛpyatv iti
16.16	bṛhatīchandasa iti sandher iṣṭayajuṣa iti vā
16.17	kas tvā kaṃ bhakṣayāmīti
16.18	mānasasya manasā
16.19	kasmai tvā kaṃ bhakṣayāmīti vā
16.2	aticchandasa iti vājapeyasāmny atiriktoktheṣu ca
16.21	dviḥ pūrvayoḥ savanayor nārāśaṃsāḥ sīdanti
16.22	sakṛt tṛtīyasavane
16.23	athāha vaiṣṭutaṃ vāsa āhareti
16.24	śrīr vā eṣā sāmnāṃ yad viṣṭāvāḥ
16.25	śrīr vāsaḥ
16.26	śriyam evāsmiṃs tad dadhāti
16.27	audumbarāḥ prādeśamātrā viṣṭutayo bhavanti
16.28	ūrg vā annam udumbaraḥ
16.29	ūrja evānnādyasyāvaruddhyai
16.3	stotram āharati
16.31	dakṣiṇena hotur dhiṣṇyaṃ dvir uttareṇa dviḥ
16.32	te pañcadaśenāgneyenājyena stuvate yathāstomaṃ vā
16.33	atha maitrāvaruṇenāthaindreṇāthaindrāgneneti
16.34	saṃtiṣṭhate prātaḥ savanam
17.1	etayaivāvṛtā mādhyandinaṃ savanaṃ prasiddham
17.2	saṃprasarpya sadasi pavamānena stuvate
17.3	sāmne sāmne hiṃkurvanti
17.4	stute dadhigharmeṇa caranti
17.5	atha puroḍāśair atha rājñā
17.6	rājani bhakṣite dākṣiṇāni juhoti
17.7	atha dakṣiṇā nayanti
17.8	ātreyāya prathamāṃ gāṃ dattvā brahmaṇe dakṣiṇā nayanty atha hotre 'thādhvaryave 'thodgātre 'tha sadasyāyātha hotrakebhyo 'tha prasarpakebhyaḥ
17.9	dakṣiṇāsu nīyamānāsūtkare tiṣṭhan subrahmaṇyām āhvayati trir aniruktām
17.1	yat prāyaṇaṃ tad udayanam asad iti
18.1	śaste marutvatīye nārāśaṃsān bhakṣayanti
18.2	bhakṣiteṣu nārāśaṃseṣu pūrvayā dvārā sadaso 'dhi niṣkramyāparayā dvārāgnīdhraṃ prapadyāgnīdhre pṛṣṭhāhutī juhoti
18.3	rathaṃtaraṃ pibatu somyaṃ madhv āyur dadhad yajñapatāv avihrutam
18.4	imaṃ yajñam abhisaṃvasānā hotrās tṛpyantu sumanasyamānāḥ svāheti
18.5	tūṣṇīm uttarām
18.6	bṛhad iti vā
18.7	yat pṛṣṭhaṃ syāt tad ādiśet
18.8	rathantarasya stotram āharati
18.9	tat pratigṛhya pṛthivīm abhimṛśati namo mātre pṛthivyai rathaṃtaraṃ mā mā hiṃsīr iti
18.1	atha mahimnaḥ saṃbharati yas te agnau mahimā yas te apsu rathe yas te mahimā stanayitnau ya u te vāte yas te mahimā tena saṃbhava rathaṃtara draviṇasvan na edhīti
18.11	atha vāmadevyaṃ purastācchāntim abhivyāharati prajāpatir asi vāmadevyaṃ brahmaṇaḥ śaraṇaṃ tanmā pāhīti
18.12	athaitā amṛtā vyāhṛtīr abhivyāharati bhūr bhuvaḥ svaḥ
18.13	ka idam udgāsyati sa idam udgāsyatīty etad uktvābhyaniti
18.14	yadi bārhataṃ stotraṃ syād bṛhataḥ stotraṃ pratigṛhya brūyād divaṃ pitaram upaśraye bṛhan mā mā hiṃsīr iti
18.15	samānaṃ param
18.16	sa rathantareṇa stute bṛhatā vā
18.17	rathantare stute ho ity uktvādim ādadīta
18.18	bṛhati prastuta ā iti
18.19	rathantare prastūyamāne saṃmīlayet
18.2	svardṛśaṃ prati vipaśyet
18.21	yāvat stobhet tāvat pṛthivyāṃ hastau syātāṃ devarathasyānapavyāthāya
18.22	vāmadevyasya stotram āharati
18.23	tat pratigṛhyaitā vyāhṛtīr abhivyāharati gauś cāśvaś cājāś cāviś ca vrīhiś ca yavaś cāpo vāyur āpo vāyur iti
18.24	sa vāmadevyena madhyamayā vācānejan
18.25	ā pratihārād anavānaṃ gāyet
18.26	pratihāra eva pratihriyamāṇe vāg ity udgātā brūyāt
18.27	atha naudhasenātha kāleyeneti
18.28	saṃtiṣṭhate mādhyandinaṃ savanam
19.1	atha tṛtīyasavane prapadanasyāvṛtā prapadya vedyākramaṇena vedim ākramyādityam upatiṣṭhate 'dhvanām adhvapata ity etenaiva
19.2	athaindrīm āvṛtam anvāvarta iti dakṣiṇaṃ bāhum anu paryāvṛtyottareṇāgnīdhraṃ ca sadaś ca parītya paścāt sadasa īkṣamāṇaḥ samastān dhiṣṇyān upatiṣṭhate 'gnayaḥ sagarā ity etenaiva
19.3	atha sadaḥ prapadyaitayaivāvṛtopaviśya dakṣiṇena hotur dhiṣṇyaṃ pūrvayā dvārā sadaso 'dhi niṣkramya pūrvayā dvārā havirdhānaṃ prapadyottarasmin havirdhāne pūtabhṛtaṃ pavayati vasavas tvā punantv ity etenaiva
19.4	pūrva eva pūtabhṛd apara ādhavanīyaḥ
19.5	pūtabhṛto mukhe pavitraṃ vitanoti pavitraṃ te vitataṃ brahmaṇaspata ity etenaiva
19.6	tatra yathādeśaṃ śukrapavitāraḥ kurvanti
19.7	tayaivāvṛtā saṃprasarpya sadasi pavamānena stuvate
19.8	sāmne sāmne hiṃkurvanti
19.9	anavānam uṣṇikkakubhau gāyaty ā pratihārāt
19.1	stute paśunā caranti
19.11	atha puroḍāśair atha rājñā
19.12	rājani bhakṣite sīdanti nārāśaṃsāḥ
19.13	sanneṣu nārāśaṃseṣu tryāvṛtpuroḍāśaśakalāny upāsyanty atra pitaro mādayadhvaṃ yathābhāgam āvṛṣāyadhvam iti
19.14	atra pitāmahāḥ
19.15	atra prapitāmahā iti
20.1	śaste vaiśvadeve nārāśaṃsān bhakṣayanti
20.2	bhakṣiteṣv agnīñchālākān upakalpayate
20.3	saumyena caranti
20.4	caritvainam āharanti
20.5	tam avekṣate yan me mano yan me mano yamaṃ gataṃ yad vā me aparāgatam rājñā somena tad vayaṃ punar asmāsu dadhmasi
20.6	manasi me cakṣur ādhāś cakṣuṣi me manaḥ āyuṣmatyā ṛco mā chetsi mā sāmno bhāgadheyād vi yoṣam iti
20.7	taddhāpi chāyāṃ paryavekṣeta ātmano 'praṇāśāya
20.8	atho sarpiṣo 'kṣṇor ādadhīta cakṣuṣa āpyāyanāya
20.9	tad api vijñānam asat
20.1	ya ātmānaṃ na paripaśyed apetāsuḥ sa syāt
20.11	tasmāt satyād apy ājyaṃ bhūya ānīya pary evātmānaṃ didṛkṣeta sarvasyāyuṣo 'varuddhyai
20.12	atho saumyasyopahatyākṣṇor ādadhīta yena hy ājim ajayan nṛcakṣā yena śyenaṃ śakunaṃ suparṇaṃ yad āhuś cakṣur aditāv anantaṃ somo nṛcakṣā mayi taddadhātv iti
20.13	tam avekṣya dakṣiṇenaudumbarīṃ paryāhṛtya jaghanārdhe sadasaḥ sādayati
20.14	prajāpater bhāgo 'sīti
20.15	yajñāyajñīyasya stotram āharati
20.16	tena prāvṛta udgāyati
20.17	dvitīyāṃ rathaṃtaravarṇāṃ karoti
20.18	nidhanam anu patnīm avekṣate vāmī nāma saṃdṛśi viśvā vāmāni dhīmahīti
20.19	vṛṣṇas te vṛṣṇyāvato viśvā retāṃsi dhīmahītītarā pratisamīkṣate
20.2	bhakṣiteṣu yajñāyajñīyasya someṣvaparayā dvārā sadaso 'dhi niṣkramyāparayā dvārāgnīdhraṃ prapadyāgnīdhre sruvāhutī juhoti apāṃ puṣpam asy oṣadhīnāṃ rasa indrasya priyatamaṃ haviḥ svāheti
20.21	tūṣṇīm uttarām
20.22	iti tṛtīyasavanam
21.1	anūyājaiś caranti
21.2	anūyājaiś caritvā hāriyojanena caranti
21.3	hāriyojanasyoccheṣaṇād iyatīr veyatīr vā dhānā ādāyāhavanīyasyānte nidadhati
21.4	āpūryā sthā mā pūrayata prajayā ca dhanena ceti
21.5	śālākair enāṃsy avayajante devakṛtasyainaso 'vayajanam asi ṛṣikṛtasyainaso 'vayajanam asi pitṛkṛtasyainaso 'vayajanam asi parakṛtasyainaso 'vayajanam asi ātmakṛtasyainaso 'vayajanam asi enasa enaso 'vayajanam asi svāheti
21.6	dakṣiṇena cātvālam apsuṣomān somabhakṣāvṛtāvaghreṇa bhakṣayanti yugapat samupahūtā ity abhivyāhṛtyāpsu dhautasya deva soma te mativido nṛbhi stutasya stutastomasya śastokthasyeṣṭayajuṣo yo bhakṣo 'śvasanir gosanis tasya ta upahūtasyopahūto bhakṣayāmi
21.7	vāg juṣāṇā somasya tṛpyatv iti
21.8	kāmakāmam āvarta iti dakṣiṇaṃ bāhum anuparyāvartate
21.9	tūṣṇīṃ punaḥ savyaṃ bāhum anuparyāvṛtya śam adbhyaḥ śam oṣadhībhyaḥ prāṇa somapīthe me jāgṛhīti dvitīyam
21.1	bhakṣayitvā cātvāle 'vanayati samudraṃ vaḥ prahiṇomīty etenaiva
21.11	āgnīdhre dadhiṣomān bhakṣayanti camasena yathāpūrvaṃ pāṇibhir vā yugapad dadhikrāvṇo akāriṣam ity etayarcā
22.1	patnīsaṃyājaiś caranti
22.2	patnīsaṃyājaiś caritvāvabhṛthaṃ saṃsādayanti
22.3	avabhṛthe viṣṭutīr apyarjaty audumbarīṃ cāsandīṃ ca
22.4	antareṇa cātvālaṃ cotkaraṃ ca niṣkrāmann āha prastotaḥ sāma gāyeti
22.5	sa hiṃkṛtya sāma trir gāyaty agniṃ hotāraṃ manye dāsvantam ity eteṣāṃ tṛtīyam
22.6	padāya padāya stobham āha
22.7	sarve nidhanam upayanti sapatnīkāḥ
22.8	devān vā etasmin kāle rakṣāṃsy anvasacanta
22.9	sa etad agnī rakṣohā sāmāpaśyat
22.1	tena rakṣāṃsy apāghnata
22.11	tad yat sarve nidhanam upayanti rakṣasām evāpahatyai
22.12	triḥ pratiṣṭhāpaṃ haranti
22.13	pratiṣṭhite pratiṣṭhite gāyati
22.14	trayo vā ime lokāḥ
22.15	eṣāṃ lokānāṃ samaṣṭyai
22.16	avabhṛtheṣṭyā caranti
22.17	saṃsthitāyām avabhṛtheṣṭyām upāvasṛpyāpa ācāmati bhakṣasyāvabhṛtho 'si bhakṣaṇasyāvabhṛtho 'si bhakṣitasyāvabhṛtho 'sīti
22.18	audumbarīr ārdrāḥ sapalāśāḥ samidhaḥ kurvata edho 'syedhiṣīmahīti
22.19	gatvāhavanīye samidho 'bhyādadhāti samid asi tejo 'si tejo mayi dhehi svāheti
22.2	abhyādhāyopatiṣṭhate 'po 'nvacāriṣaṃ rasena samasṛkṣmahi payasvāṃ agna āgamaṃ taṃ mā saṃsṛja varcaseti
22.21	athaitaj japati śaṃ ca ma upa ca ma āyuśca me bhūyaś ca me yajña śivo me saṃtiṣṭhasva yajña sviṣṭo me saṃtiṣṭhasva yajñāriṣṭo me saṃtiṣṭhasveti
22.22	saṃtiṣṭhate sutyā
22.23	yathāyathaṃ visṛjyanta udgātāraḥ
22.24	ityaikāhikasya karmaṇaḥ
23.1	agnyādheye sāmnāṃ gānakālam upadekṣyāmaḥ
23.2	yajñopavītaṃ kṛtvāpa ācamyottareṇa vihāradeśaṃ parītyāpareṇa gārhapatyāyatanaṃ prāṅmukhas tiṣṭhann araṇyor nihito jātaveda iti
23.3	araṇyoḥ saṃdhīyamānayor ghṛtācer āṅgirasasya sāma gāyati
23.4	agniṃ nara iti mathyamāne rāśimarāyam
23.5	tveṣas te dhūma ṛṇvatīti dhūma udyati kaulmudam
23.6	adarśi gātuvittama iti jāte gāthinaḥ kauśikasya sāmāgneś ca śraiṣṭhyam
23.7	gārhapatya ādhīyamāne rathantaram
23.8	uddhriyamāṇe vāmadevyam
23.9	anvāhāryapacana ādhīyamāne yajñāyajñīyam
23.1	prāñcaṃ praṇīyāhavanīyāyatane nidadhāti
23.11	tadagnernidhi gāyati
23.12	āhavanīya ādhīyamāne bṛhat
23.13	ādhite vāravantīyaṃ śyaitamiti
23.14	sabhyāvasathyau sabhapauṣkalābhyām
23.15	sarvāñchyaitenety eke
23.16	tāny udgātā gāyed gānasaṃyogāt
23.17	vedādhikṛtatvāt
23.18	atha brahmaudane ca liṅgadarśanāt
23.19	teṣāṃ yāni tṛcasthānāni tṛceṣu tāni gāyet
23.2	yānyekarcāni tristristāni
23.21	tiṣṭhan
23.22	na stotrabhūtāni
23.23	madhyamayā vācā
23.24	manasā vā
23.25	brahmā sāmāni gāyed ity eke
23.26	sadāgnihotre gauṣūktāśvasūkte geye
23.27	sāyaṃ gauṣūktaṃ prātar aśvasūktam iti
23.28	pūrvasyām āhutau hutāyām
23.29	kam aham asmi kaṃ mamety etad uktvā vā
23.3	agnyādheyasya dakṣiṇā ṣaṭ dvādaśa caturviṃśatir aśvaś ca vānaḍvāṃś ca vā
23.31	bahu deyam
23.32	aparimitaṃ deyam
23.33	yāvatīḥ saṃvatsarasya rātrayas tāvatīr deyāḥ
23.34	āgneyasyeḍānte 'pi sahasraṃ dadyād ity eke samāmananti
23.35	anāḍhyo 'gnīn ādadhāno 'py ekāṃ gāṃ dadyād iti paiṅgakam
23.36	anagnyādheyam eva tad yatra gaur na dīyate
24.1	pravargye sāmnāṃ gānakālam upadekṣyāmaḥ
24.2	yajñopavītaṃ kṛtvāpa ācamyāntareṇa vedyutkarau prapadyāpareṇa hotāraṃ parītya dakṣiṇato gharmam abhimukha upaviśya vāmadevyena madantībhiḥ śāntiṃ kurute
24.3	taṃ yadādhvaryuḥ saṃpreṣyati brahman pravargyeṇa pracariṣyāmo hotar gharmam abhiṣṭuhi prastotaḥ sāmāni gāyeti brahma jajñānam ity etayoḥ pūrvaṃ trir gāyati
24.4	ajyamāne mahāvīre śārṅgam
24.5	rukma upadhīyamāne śukram
24.6	uttarasmiñcandram abhidhīyamāne
24.7	gharmendhane gharmasya tanū gharmavrate ca
24.8	rucite gharmasya rocanam
24.9	rājānaṃ pūrvasmin rauhiṇe hūyamāne
24.1	gavy upasṛṣṭāyāṃ dhenu kakubhaṃ vā
24.11	prattāyāṃ pūrvaṃ śyāvāśvaṃ gaur dhayati marutām iti
24.12	duhyamāne dohādohīyam
24.13	payasy āhriyamāṇe payaḥ
24.14	sindhu payasy āsicyamāne
24.15	vasiṣṭhasya śaphau parigṛhyamāṇe
24.16	brāhmaṇaspatyaṃ hriyamāṇe vratapakṣau vā
24.17	gharme hute 'śvinor vrate
24.18	rauhiṇakam uttarasmin rauhiṇe hūyamāne
24.19	gharme sādyamāna ārūḍhavadāṅgirasaṃ trir gāyati kāvaṃ vā
24.2	vāmadevyena madantībhiḥ śāntiṃ kṛtvā yathāprapannaṃ niṣkramya saṃsthitāyām upasadyutkare tiṣṭhan subrahmaṇyāmāhūya yathārtham eti
25.1	atha parigāṇāni
25.2	na geyāni nādhvaryuḥ saṃpreṣyati yadādhvaryuḥ saṃpreṣyati geyānīti
25.3	sve vā yajñe gāyed yaṃ vā śreyāṃsaṃ kāmayeta tasya vā
25.4	dīkṣaṇīyāyāṃ tārkṣyasāmanī gāyet
25.5	prāyaṇīyāyāṃ pravadbhārgavam
25.6	ātithyāyām auśanaṃ preṣṭhaṃ vo atithim iti
25.7	pravargye ca yathāliṅgam upatiṣṭhet
25.8	agner vrataṃ somasya vrataṃ viṣṇor vratam ity upasatsu
25.9	sadā nimīyamāne sadasā
25.1	havirdhāne havirdhānābhyām
25.11	agniṃ praṇayanti tad agner vratam
25.12	agnīṣomau praṇayanti tad agner vrataṃ somasya caiva vrataṃ tṛtīyam
25.13	pavitre rājany ānīyamāne trīṇi somasāmāni gāyet somaḥ pavata iti yāni prathamād ūrdhvam
25.14	ahar ahaḥ satre satrasyarddhi gāyet
25.15	saṃsthite 'hani paścād gārhapatyaṃ yajñasārathy ahīnaikāheṣu ca
25.16	prākśvaḥsutyāṃ paścādeva gārhapatyam agner agastyasyātrer iti rākṣoghnāni sāmāni gāyet
25.17	sarvān saṃśrāvayed yajamānān sapatnīkān
25.18	anūbandhyeṣu ca yathāliṅgam
25.19	aukṣṇorandhram ukṣaṇi
25.2	ārṣabham ṛṣabhe
25.21	vāśaṃ vaśāyām
25.22	unnate traikakubham
25.23	ājīkam aje
25.24	paya āmikṣāyām
25.25	dadhini dadhikram
25.26	madhuni madhuścyunnidhanam
25.27	ājye ghṛtaścyunnidhanam
25.28	aurṇāyavam āvike meṣe ca
25.29	athodayanīyāyām udvat
25.3	udavasanīyāyām udvaṃśīyam
25.31	sautrāmaṇyāṃ surāyāṃ sāṃśānāni sāmāni gāyet
26.1	atha paśubandheṣu
26.2	sāvitrāṇi sāvitre
26.3	āgneyāny āgneye
26.4	aindrāṇy aindre
26.5	vaiśvadevāni vaiśvadeve
26.6	prājāpatyāni prājāpatye
26.7	yathāliṅgaṃ ca yathādaivataṃ cānyeṣu
26.8	teṣāṃ yāni paśau śiṣṭāni vapānte tāni gāyet
26.9	pradānakāla upasatsu ceṣṭiṣu ca
26.1	tāni tattatkarmāpanno yajñopavītī prāgāvṛttas tiṣṭhann upaviṣṭo vā madhyamayā vācā gāyet
26.11	teṣāṃ yāni tṛcasthāni tṛceṣu tāni gāyet
26.12	yāny ekarcāni tris tris tāni tṛcepsatāyai
26.13	tatra padāya padāya stobhān anusaṃhared ity ācāryasamayaḥ
26.14	yathādhītāny eva geyānīty anubrāhmaṇino vacanāt
26.15	tasmān mantraikadeśābhyāsaḥ syād udvāsanīya eva sarvo nidhanam upeyād avabhṛthasāmni ca
26.16	na vārṣāhare
26.17	āvartivrataśukriyeṣu catuḥkarmāpannāḥ kuryuḥ
26.18	bhrājābhrājābhyāṃ tūpadravanidhane trir ukte syātām
26.19	kasya hetor iti
26.2	ekaviṃśe bhavataḥ
26.21	sarvam āvarti pañcoktaṃ mahāvrate
26.22	anyatra prakṣāvebhyaḥ prakṣāvebhyaḥ
