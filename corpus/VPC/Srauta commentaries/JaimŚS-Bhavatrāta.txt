#Author:Bhavatrāta
#Text:Jaiminīyaśrautasūtrabhāṣya
#Comments:Jaiminīyaśrautasūtra
#Edition:Asko Parpola
#Data entry:Asko Parpola
#Notes:Latex source provided by A. Parpola.
#Todo:Ranges of commented sutras starting only at 11.21. Before this, only the last commented sutra is indicated.


1.1.[1]	nanu pratijñāya prārabdhavyam idaṃ vakṣyāma iti /
1.1.[2]	vivakṣitasyārthasya pratijñāyāṃ kṛtāyām idam anena vakṣyata ity avahitamanasāṃ pratipattṝnāṃ pratipattau lāghavam upajāyate /
1.1.[3]	dṛśyate ca śāstrādau pratijñā /
1.1.[4]	athāto vidhyavyapadeśe sarvakratvadhikāraḥ /
1.1.[5]	yajñaṃ vyākhyāsyāmaḥ /
1.1.[6]	athāto dharmajijñāseti /
1.1.[7]	na cāyam ekānto yat pratijñā kartavyeti /
1.1.[8]	pratijñātam api yadi na samyag vyākhyāyeta durbodha evārtho bhavati /
1.1.[9]	apratijñātam api sādhu varṇyamānam arthaṃ sadya eva śrāvakāḥ pratipadyante /
1.1.[10]	alpīyas tu pratipattilāghavam asty eva pratijñākaraṇe /
1.1.[11]	tadarthaṃ ke cid ācāryāḥ pratijānanti ke cid granthalāghavārtham apratijñāyaiva śāstrāṇi prārabhante /
1.1.[12]	dṛśyate hy āgneyañ cāgnīṣomīyañ ca puroḍāśāv āsādya hotāram āmantrayate vṛddhir ād aij ity evamādi śāstrāṇi /
1.1.[13]	śrutāv apy ubhayan dṛśyate /
1.1.[14]	sāvitram pūrvedyuḥ paśum ālabhanta ity athaiṣa upaśada iti ca /
1.1.[15]	śrutyanukaraṇārtham ācāryo 'py ubhayaṃ karoti yathātra na pratijānāti pratijñāsyati cāgnyādheyādiṣu /
1.1.[16]	tasmād apratijñānam adoṣam /
1.1.[17]	alam atiprasaṅgena /
1.1.[18]	sūtraṃ vyākhyeyam /
1.1.[19]	tatra somaṃ pravakti prabravītīti vā somapravākaḥ /
1.1.[20]	tam ātmānam ābhimukhyena gatam udgātā pratīkṣya mahan me 'voca ity etan mantrañ japet /
1.1.[21]	ayan tāvat samudāyārtho vistareṇa ca varṇyate /
1.1.[22]	somo yajño makha iti paryāyāḥ /
1.1.[23]	somadravyakatvāt somaśabdo yajñe pravartate /
1.1.[24]	sa ca sarveṣv ekāhāhīnasattreṣv aviśeṣeṇa pravartamāno 'pi jyotiṣṭomam evābhisandhāyātra prayujyate tasyaivātra vakṣyamāṇatvāt /
1.1.[25]	somenāsau yakṣyate tasya tvayaudgātraṃ kartavyam iti ya udgātāraṃ prabravīti sa somapravāko na yaḥ kaś cit somo vidyata ity etanmātraṃ prabravīti /
1.1.[26]	uttaratra hy anūcānair eva saha yājayed ityādy ārtvijyasaṃbandham eva vakṣyate /
1.1.[27]	nanu somapravākaṃ pratimantrayetety etāvataivārthasya siddhatvād āgataśabdo 'narthakaḥ /
1.1.[28]	nānarthakaḥ /
1.1.[29]	śaryāto vai mānava ity etadanuvākapradarśitasya sa yady adīkṣitam iti vākyenātrāpi vidhāsyamānasya svayam evodgānārtham abhigamanasyānabhipretatvapradarśanārthatvāt /
1.1.[30]	atha vā somapravacanasyāniyatakartṛtvam āgataśabdena jñāpyate /
1.1.[31]	ya āgatas taṃ pratimantrayeteti /
1.1.[32]	nanv anirdeśād eva somapravākasyāniyatatvaṃ sidhyati /
1.1.[33]	naivam /
1.1.[34]	anirdeśe yajamāna eva somapravāka iti gṛhyeta /
1.1.[35]	sa hy ātmana ārtvijyaṃ kārayitum ṛtvijas svayam evābhigamya vaktum arhati na yaḥ kaś cid anādareṇaiva prahetuḥ /
1.1.[36]	tatra yajamāno vānyo vā somapravāka ity āgataśabdena jñāpyate /
1.1.[37]	atha vodgātus sattre yajamānasya sato 'prārthitopanatatvād asya vidher abhāvo nyāyyaḥ /
1.1.[38]	tajjñāpanārtham āgatam iti /
1.1.[39]	prārthayitum āgatan nānyam iti /
1.1.[40]	kathaṃ punar ayājayiṣyatāpi vakṣyamāṇaiḥ kāraṇaiḥ pratimantraṇīyam uta yājayiṣyataiva /
1.1.[41]	ubhābhyām iti brūmaḥ /
1.1.[42]	yadi hi yājayiṣyataivābhaviṣyat sa yadi yājayiṣyan syād ity atraiva pratimantraṇaṃ vyadhāsyata /
1.1.[43]	ayājanabuddhiś ca yājane doṣajñānād utpadyate /
1.1.[44]	kac cin nāhīnā3 iti pṛṣṭvā tatprativacanena doṣādoṣau jñāyete na ca pūrvavihitaṃ pratimantraṇam akṛtvā praṣṭuṃ yuktam /
1.1.[45]	athaivam ucyeta /
1.1.[46]	prokte some tadānīm eva pratimantraṇam akurvan kac cin nāhīnā3 ity ato 'nyenaiva prakāreṇa guṇadoṣān yājane vijñāya tataḥ pratimantrayeta vā na veti /
1.1.[47]	tad ayuktam /
1.1.[48]	nityam anyenaivopāyena yājanadoṣābhāve 'pi vijñeye sati tadarthānām eṣāṃ praśnānām ānarthakyaprasaṅgāt /
1.1.[49]	na ca yājanam akariṣyatāpi pratimantraṇe kriyamāṇe kiñ cid virudhyate /
1.1.[50]	mahan me 'voca iti mantreṇa hi somasya mahābhāgyaṃ kīrtyate na ca tāvatā yājanam abhyupagataṃ bhavati /
1.1.[51]	tasmāt prokte some 'vicāryaiva guṇadoṣān pratimantrayeta /
1.1.[52]	kin tu yadi pūrvam eva vijñātam ayājanakāraṇaṃ prokte some buddhau pravarteta tadā pratimantraṇe 'pi nādaraḥ kāryo vyavasitatvād ayājanasya /
1.1.[53]	somapravākaśabdo 'nyatra kvādividhilakṣaṇaḥ /
1.1.[54]	kiṃ vā lakṣaṇavādena śrutir evātra lakṣaṇam //
1.5.[1]	athety ānantarye /
1.5.[2]	pratimantraṇānantaram enaṃ somapravākaṃ kac cin nāhīnā3 iti nigadena pañcārthān pṛcchati /
1.5.[3]	pāṭhakramād evānantaryasiddher athaśabdo 'narthakaḥ /
1.5.[4]	nānarthako 'tikramya pāṭhakramam arthakrameṇa pūrvaṃ pratimantraṇāt praśnasya prasajato nivṛttyarthatvāt /
1.5.[5]	atha vā sarvatrāpi na kiñ cid arthādhikyam athaśabdena kriyate /
1.5.[6]	alaṃkaraṇam evānena laukikavaidikānāṃ vākyasamudāyānāṃ prāyeṇa kriyate /
1.5.[7]	yathāthādhiśrayaty athāvadyotayaty athāpaḥ pratyānayatīti yathā ca snātavantas tīrthe vayam atha praviṣṭā gṛham atha bhuktavanta iti /
1.5.[8]	pāṭhakramād eva hi prayogakramas sidhyati /
1.5.[9]	evaṃ siddhasyaiva kramasya dṛḍhīkaraṇam athaśabdena kriyata iti vyākhyeyam /
1.5.[10]	kathaṃ punar āhiḥ pracchyartho bhavati /
1.5.[11]	praśnānām eṣān darśanād anekārthatvāc ca dhātūnāṃ pṛcchatyartho 'yam atra kalpyate /
1.5.[12]	śabdārthasāmānyāt tv anayor api sukalpyam evaitat /
1.5.[13]	vihitasyaivārthasyānuṣṭhānārhatvād avidhāyakatvāc ca laṭo brūyād iti liṅaiva vaktavyam /
1.5.[14]	nātra liṅaḥ prayojanam /
1.5.[15]	kutaḥ /
1.5.[16]	na kalpasūtrāṇi kriyamāṇāni vidhiparāṇi /
1.5.[17]	tair hi śrutivihitā eva kriyāviśeṣāḥ kramādiparijñānārtham anukramyante /
1.5.[18]	laṭaiva cāyam arthas sidhyati /
1.5.[19]	atas sūtre vidhiśabdā na dṛśyante /
1.5.[20]	yatra tu kva cid dṛśyante yathā pūrvasminn eva vākye tatrāpy avivakṣito vidhyartha iti mantavyam /
1.5.[21]	atha vā ye śrutau pratyakṣavihitāḥ padārthās te sūtre laḍantair nirdiśyante /
1.5.[22]	ye tv avihitāś śrutyā liṅgādibhir upādīyante te liṅādibhiś śabdair atra vidhīyanta iti grāhyam /
1.5.[23]	ye tu pratyakṣavihitā api vidhiśabdair evātra nirdiśyante padārthā yathā tam uttiṣṭhantam ārabhyānūttiṣṭhed bṛhatas stotraṃ pratigṛhya brūyāt pṛthivyāṃ hastau syātām ity evamādayaḥ /
1.5.[24]	teṣv ayaṃ parihāraś śrautāny evaitāni vākyāni prakṣipyanta iti /
1.5.[25]	nanu śrutāv api kriyāvidhau laḍ eva prāyeṇa dṛśyate /
1.5.[26]	yathā audumbarīm anvārabhate tam prohati pṛthivīm abhimṛśatīty evamādiṣu /
1.5.[27]	nedaṃ laṭo darśanam /
1.5.[28]	leḍ iyañ chandasi vidhāyikā vibhaktiḥ /
1.5.[29]	tasmāt sādhūktaṃ śrutivihitānāṃ sūtreṇānukramaṇam iti /
1.5.[30]	kac cin nāhīnā3 iti pañca praśnāḥ /
1.5.[31]	teṣām ayam arthaḥ /
1.5.[32]	yo bhavatā proktas somas sa kac cid ahīno na bhavati /
1.5.[33]	kac cic cāyam anūdeśyo na bhavati /
1.5.[34]	kac cid asya yajñasyārtvijyaṃ kena cid anyastam apratyākhyātam /
1.5.[35]	ke 'nena yajñena yājayanti /
1.5.[36]	kāś cāsya yajñasya dakṣiṇā iti /
1.5.[37]	prativacanasyābhāve praśnasyānarthakyaprasaṅgād acoditam api prativacanadānam arthāt somapravākena kartavyam /
1.5.[38]	nāhīnaḥ /
1.5.[39]	nānūdeśyaḥ /
1.5.[40]	na nyastam ārtvijyam /
1.5.[41]	devadattaḥ kṛṣṇarātaś śivaguptaś ca yājayanti /
1.5.[42]	dvādaśaśataṃ gāvo dakṣiṇā iti vā yathārthaṃ vā //
1.6.[1]	tasya yajamānasya janma karma rtvija ity etāni trīṇy udgātā vicārayed duṣṭāny aduṣṭānīti /
1.6.[2]	janmeti mātāpitarāv abhipretau /
1.6.[3]	karma prasiddham eva sasamācāram /
1.6.[4]	ṛtvijaś ca ye yajamānasya pratinibaddhāḥ pūrveṣāṃ karmaṇāṃ kartāraḥ /
1.6.[5]	te tu mīmāṃsyante /
1.6.[6]	nanu prakṛtatvāt somapravākasyaiva tasyeti grahaṇaṃ yuktam /
1.6.[7]	naivam /
1.6.[8]	yajamānasya hi janmādivicāreṇātrārtho bhavati na somapravākasya /
1.6.[9]	arthataś ca yajamāno 'pi prakṛta eva /
1.6.[10]	yajamānasyaiva rtvijo grāhyāḥ /
1.6.[11]	trīṇīty anarthakam /
1.6.[12]	nānarthakam anyebhyo 'pi mīmāṃsebhyas trayāṇām eṣām eva mukhyatvapratipādanārthatvāt /
1.6.[13]	tataś caivaṃ grāhyam /
1.6.[14]	yady api yajamānasya janmādīnīmāni trīṇi saṃmatāny eva loke kathyante tathāpi bahuvidhair upāyair asakṛn mīmāṃsetaiva /
1.6.[15]	ye tu doṣā vātarogādayas te yadi sakāraṇam āśaṅkyeran santīti tata eva mīmāṃsyeran nānyatheti /
1.6.[16]	ṛtvijāñ ca mīmāṃsā na kevalaṃ guṇadoṣagrahaṇārthaiva /
1.6.[17]	tair apasṛṣṭasyānabhyupagamārthāpi //
1.7.[1]	janma karma rtvija ity etāny eva trīṇi yajamāna ṛtvijāṃ mīmāṃsate /
1.7.[2]	nipātadvayaṃ kimartham /
1.7.[3]	idam ucyate /
1.7.[4]	asati nipātadvaya etāni yajamāna ṛtvijāṃ mīmāṃsate nodgātā yajamānasyeti pūrvavākyārthapratiṣedhakam idaṃ vākyaṃ bhavet /
1.7.[5]	vidhidvayatvān mitho vā vākyaṃ vikalpyeta /
1.7.[6]	yathā uttarīyam upānahau chattram iti devadattāya dātavyam etad viṣṇumitrāya dātavyam ity ukte devadattāya pratiṣiddhaṃ matvā tad viṣṇumitrāyaiva dīyate /
1.7.[7]	aniyamena vā dvayor ekasmai /
1.7.[8]	tad evaśabdena nivartyate /
1.7.[9]	etāny eva yajamānasya mīmāmsitāny eveti /
1.7.[10]	evaśabde ca saty eṣām eva trayāṇām avadhāraṇam āśaṅkyeta /
1.7.[11]	etāny eva mīmāṃsyāni nāpare doṣā iti /
1.7.[12]	tan nipātānām anekārthatvād uśabdena samuccayārthena nivartyate /
1.7.[13]	etāni caiva trīṇi mukhyāny anye ca doṣā iti /
1.7.[14]	nanu yathā pūrvasmin vākye tasyety uktam arthād yajamānasyeti gṛhītam evam atrāpi sa ity eva vaktavyam /
1.7.[15]	arthād eva yajamāna iti gṛhṇīmaḥ /
1.7.[16]	nātra yajamānasyārthād grahaṇaṃ śakyate /
1.7.[17]	eṣa hi chandogānāṃ rāddhānta anādiṣṭakartṛkaṃ karmodgātrā kartavyam iti /
1.7.[18]	agnyādheyādhikāre cāyam arthas sādhu pratipādayiṣyate /
1.7.[19]	tasmād yajamānagrahaṇam acodyam /
1.7.[20]	kim idam udgātṛkarmavācini sūtre yājamānaṃ karmocyate /
1.7.[21]	atra brūmaḥ /
1.7.[22]	iha yajñe pañca padārthā hautram ādhvaryavam audgātraṃ brahmatvaṃ yājamānam iti /
1.7.[23]	teṣān trayo hautrādayas tribhir vedair vyavasthayā vidhīyante brahmatvayājamāne tu sarvair api /
1.7.[24]	na tau sākalyenaikasmin vede vidhīyete /
1.7.[25]	tasmād acodyaṃ yajamānakarmavacanam /
1.7.[26]	evam iyam ṛtvigyajamānaguṇadoṣaviṣayā mīmāṃsā kṛtā /
1.7.[27]	tasyāḥ prayojanam uttaratra vakṣyate //
1.8.[1]	tatrāhuḥ ko 'sāv ahīno yaḥ pūrvaṃ pṛcchatābhipreta iti /
1.8.[2]	ahīnayājane doṣam āśaṅkya pṛṣṭaṃ kac cin nāhīnā3 iti /
1.8.[3]	prasiddhānāñ ca dvirātrādīnām ahīnānām ārtvijyaṃ kartuṃ yuktam eva /
1.8.[4]	dvādaśāhabrāhmaṇe hi tad āhur yājayitavyan dvādaśāhenā3 nā3 iti neti brūyād ity adhikṛtya tasmād dvādaśāhena naiva yājayed iti pūrvam uktvā tad u vā āhur yājayitavyam eveti yājanapakṣa eva sthāpitaḥ /
1.8.[5]	tasmād dvādaśāhena tāvad yājayitavyam /
1.8.[6]	tatprakṛtitvād dvirātrādibhir api /
1.8.[7]	tasmād anyo 'sāv ahīnaḥ pṛṣṭo yasyārtvijyaṃ doṣavad iti matvā tacchravaṇārtho 'yaṃ praśnaḥ kriyate tad āhuḥ ko 'hīna iti //
1.10.[1]	idaṃ pūrvasya prativacanam /
1.10.[2]	atirātraḥ prathamo 'hīna ity āhur ācāryāḥ /
1.10.[3]	na hi so 'horātrayoḥ kiñcid api hīyata iti /
1.10.[4]	prathamagrahaṇam anarthakam /
1.10.[5]	nānarthakan dvirātrādīnām apy upādānārthatvāt /
1.10.[6]	ayam arthaḥ /
1.10.[7]	atirātraḥ prathamo 'hīnaḥ prasiddhāś ca dvirātrādaya iti /
1.10.[8]	atirātrasya tv ahīnatvenāprasiddher hetur upādīyate /
1.10.[9]	nanv evam ucyamāne dvirātrādibhir api yājanan doṣavat syāt /
1.10.[10]	bhavatu /
1.10.[11]	doṣavad eva hi tair yājanam /
1.10.[12]	tathā hi śrūyate tasmād dvādaśāhena na yājyam pāpmano vyāvṛttyā iti /
1.10.[13]	atha vā vaikalpikam ahīnayājanan tad u vā āhur yājayitavyam evety asmād vacanāt tasmād dvādaśāhena na yājyam iti paravacanāc ca /
1.10.[14]	ācāryeṇāpi kac cin nāhīnā3 iti praśnavacanakaraṇād doṣavad ahīnayājanaṃ khyāpitam anūdeśyādāv iva tu pratiṣedhākaraṇād anumatañ ca /
1.10.[15]	tasmād atra vikalpa eva yuktaḥ /
1.10.[16]	athāparaṃ vyākhyānam /
1.10.[17]	atirātraḥ prathamaḥ prathamaṃ prayujyamāno 'hīnaḥ /
1.10.[18]	so 'muṣmin praśne 'bhipretaḥ /
1.10.[19]	śrūyate hi tad āhur na prathamaṃ yajamāno 'tirātreṇa yajetetīti /
1.10.[20]	yady api yajanam evātra pratiṣidhyate yājanam apy arthāt pratiṣiddhaṃ bhavati /
1.10.[21]	yajanaṃ hīdaṃ pratiṣiddhatvād doṣavat /
1.10.[22]	tat kurvato yājanam api doṣāyaiva syāt /
1.10.[23]	tatparihārārthaṃ praśnaḥ kriyate /
1.10.[24]	kim ayaṃ prathamasomo 'tirātro na bhavatīti /
1.10.[25]	nanv atirātrasya dvitīyādāv api prayoge 'horātrayor avayavād ekasmād apy ahīnatvaṃ hetur vidyate /
1.10.[26]	tataś cedaṃ prasajati /
1.10.[27]	sarveṇātirātreṇa na yājayed iti /
1.10.[28]	tatra prathamaśabdo 'narthakaḥ /
1.10.[29]	nānarthakaḥ prathama eva prayogo 'hīno na dvitīyādir ity etadarthatvāt /
1.10.[30]	na hi hetusadbhāvamātreṇa dvitīyādiprayogo 'hīno bhavati /
1.10.[31]	vacanād idam atirātrasyāhīnatvam tac ca vacanaṃ prayogāśrayam eva /
1.10.[32]	nanv asādhāraṇena hetunā bhavitavyam /
1.10.[33]	satyam etat /
1.10.[34]	yatra hetunaivārthas sādhyate tatra hetur asādhāraṇa eva pradarśyate /
1.10.[35]	yathā anityaś śabdaḥ kṛtakatvād agnir atra dhūmadarśanād iti /
1.10.[36]	iha tu vacanenaivāhīnatvaṃ siddham hetus tv anaikāntiko 'pi tatra sattāmātram avalambya pradarśyate /
1.10.[37]	yathā loka aitihyapramāṇasiddhe sāsnādimati gośabde gamanād gaur iti gamanasadbhāvo gośabdapravṛttau kāraṇaṃ vyapadiśyate na ca tāvatā gotvam aśvādeḥ prasajati /
1.10.[38]	yathā ca vede śūrpeṇa juhotīti śūrpaṃ homakaraṇatvena vidhāya tena hy annaṃ kriyata iti vākyaśeṣeṇānnakaraṇatvaṃ hetur ucyate /
1.10.[39]	tathāpi śūrpeṇaiva hūyate na darvyādinā /
1.10.[40]	evam atrāpy atirātraḥ prathamo 'hīna ity āhur ity etāvataiva vacanena prathamaṃ prayujyamānasyātirātrasyāhīnatvaṃ siddham /
1.10.[41]	hetus tv ayaṃ sādhāraṇo 'py ahīnaśabdasyātra pravṛttinimittatvena pradarśyate dvitīyādeś ca prayogasyāhīnatve vacanan na paśyāmaḥ /
1.10.[42]	tataś caivaṃ siddham prathamasomena satātirātreṇa na yājayitavyam iti //
1.13.[1]	anūdeśyena yajñena na yājayet /
1.13.[2]	yasmin hi deśa antaśśavo grāmo bhavati tatrānadhyayanaṃ bhavati /
1.13.[3]	yajñaś cāyam antaśśavo yo 'nūdeśya iti /
1.13.[4]	tryavayavam idaṃ vākyam /
1.13.[5]	anūdeśyena na yājayed iti pratijñā /
1.13.[6]	yatra nv antaśśavo grāmo bhavati tad anadhyāyo bhavatīti dṛṣṭāntaḥ /
1.13.[7]	antaśśava eṣa yajño yo 'nūdeśya ity ayaṃ hetuḥ /
1.13.[8]	kaḥ punar ayam anūdeśyo nāma /
1.13.[9]	śunaskarṇastoma iti brūmaḥ /
1.13.[10]	sa hi maraṇakāmasya yajñaḥ /
1.13.[11]	tatas tena na yājayitavyam /
1.13.[12]	anūdeśyo vyākhyātavyaḥ /
1.13.[13]	evaṃ sa ity anūdeśyo bhavati /
1.13.[14]	antaśśavaś cāyaṃ yajñamadhya eva yajamānasya maraṇāt /
1.13.[15]	atha vā yadi dīkṣitānāṃ pramīyeteti dīkṣitamaraṇam adhikṛtya saṃvatsare 'sthīni yājayeyur iti vihito 'sthiyajño nāma vidyate /
1.13.[16]	so 'nudiśyamānatvān mṛtaṃ praty anūdeśyo bhavati antaśśavatvañ ca tasya vidyate /
1.13.[17]	evaṃ hi tatra śrūyate stotre stotre 'sthikumbham upanidadhātīti //
1.15.[1]	nyastaṃ kena cit pratyākhyātam ārtvijyaṃ yasya yajñasya sa yajño nyastārtvijyaḥ /
1.15.[2]	tan na kuryāt /
1.15.[3]	itthañ ca tatra pratyācakṣīta /
1.15.[4]	yad eva te duṣṭaṃ karma pūrvas tvayā vṛtaḥ parivadan nyasyāt tad eva te vayam api paricakṣmahā iti /
1.15.[5]	vijñātam api doṣan na vadet /
1.15.[6]	evam eva pratyācakṣīta //
1.16.[1]	athāpi hetusamuccayārthaḥ /
1.16.[2]	nyastārtvijyasya yajñasyākaraṇe 'yam api hetuḥ /
1.16.[3]	nyastam ity etenaiva śabdena hetunā na kuryāt /
1.16.[4]	doṣas tu vijñāyeta vā na vā //
1.17.[1]	yaḥ pūrvaḥ praśnaḥ ke yājayantīti so 'yam anūdyate /
1.17.[2]	anyavivakṣayā ke yājayantītīdam adhikṛtya kiñ cid vakṣyata ity arthaḥ /
1.17.[3]	atha vā ke yājayantīti pṛcchatā kim abhipretam iti //
1.18.[1]	anūcānā vidvāṃsaḥ /
1.18.[2]	praśastabāndhavā bandhumantaḥ /
1.18.[3]	vihite karmaṇi pravartamānāḥ pratiṣiddhān nivartamānās sucaritinaḥ /
1.18.[4]	tatraivaṃ yojyam /
1.18.[5]	anūcānā eva rtvijo yājayanti /
1.18.[6]	anūcānam eva yajamānaṃ yājayanti /
1.18.[7]	bandhumanta evartvijo yājayanti /
1.18.[8]	bandhumantam eva yajamānaṃ yājayanti /
1.18.[9]	sucaritina evartvijo yājayanti /
1.18.[10]	sucaritinam eva yajamānaṃ yājayanti /
1.18.[11]	iti nyāya iti /
1.18.[12]	tatrāyam arthaḥ /
1.18.[13]	sarveṣām ṛtvigyajamānānām anūcānatvādiguṇābhilāṣayā yasmāt praśnaḥ kṛtas tasmād evaṃvidhā evartvijo yājayeyur evaṃvidham eva yajamānaṃ yājayeyur iti //
1.19.[1]	anūcānair eva rtvigbhis saha yājayen naikenāpy ananūcānena //
1.20.[1]	kṛṣṇañ janma yasya sa kṛṣṇajanmā /
1.20.[2]	duṣṭajanmety arthaḥ /
1.20.[3]	mātāpitṛdoṣeṇa ca janmano doṣaḥ /
1.20.[4]	tasmād apraśastamātāpitṛkan na yājayed ity arthaḥ //
1.21.[1]	pāpakarmāṇaṃ pratiṣiddhasevinan na yājayet //
1.23.[1]	anūcānā evetyādivacanata evānanūcānakṛṣṇajanmapāpakarmaṇām ṛtvigyajamānānām aprasaṅgād anūcānair evetyādīni pañcāpi vākyāny anarthakāni /
1.23.[2]	nānarthakāni yadi vacanam anādṛtyārthayaśo'bhilāṣādinā nimittena rtvijāṃ ke cid yajamāno vā yajñavidhau pravarteran tatra svayam anūcānatvādisaṃpadyukto 'pi tair asaṃparkārthaṃ yājanān nivartetety evamarthatvāt /
1.23.[3]	atha vānūcānā eveti śrautam etad vākyam ity apunaruktatā vācyā /
1.23.[4]	nanv anūcānam eva yājayed ity etad api vaktavyam /
1.23.[5]	satyam etat /
1.23.[6]	ananūcānasyāpi yajñaprasaṅgo vidyata iti jñāpanārthan nocyate /
1.23.[7]	evañ ca bahvṛcānāṃ pravargyādhikāre vacanam /
1.23.[8]	tan na prathamayajñe pravṛñjyāt /
1.23.[9]	upanāmuka evainam uttaro yajño bhavati yaḥ prathamayajñe na pravṛṇakti /
1.23.[10]	kāman tu yo 'nūcānaś śrotriyas syāt tasya pravṛñjyāt /
1.23.[11]	ātmā vai sa yajñasyātmanaiva tad yajñaṃ samardhayatīti /
1.23.[12]	ato 'pi hi vacanād ananūcānasyāpi yajño 'stīti nāyuktaṃ grahītum //
1.24.[1]	kā dakṣiṇā ity atra kiñ cid vakṣyate //
1.25.[1]	dakṣiṇā na pṛcched iti śāṭyāyanir ācārya āha sma ha sa uktavān kila /
1.25.[2]	ayañ ca hetuḥ /
1.25.[3]	vikrayasya tad rūpaṃ yad dakṣiṇāpraśna iti /
1.25.[4]	yathā loke paṭādīni vikrīṇantaṃ pṛcchanti kiṃ bhavatādeyam iti tadvad atrāpy ārtvijyārthaṃ prārthitena dakṣiṇāsu pṛcchyamānāsu vikrayasya rūpaṃ bhavatīty abhiprāyaḥ /
1.25.[5]	tasmāt kā dakṣiṇā iti na pṛcchet //
1.26.[1]	pratiṣiddhasya praśnasya punaḥ pratiprasavaḥ kriyate /
1.26.[2]	pṛcched dakṣiṇā ity āha sma ha tāṇḍya ācāryaḥ /
1.26.[3]	ayañ ca hetuḥ /
1.26.[4]	yad etad dakṣiṇā iti kīrtyata etatphalo vai yajña iti /
1.26.[5]	dakṣiṇāphalo hi yajña ity arthaḥ /
1.26.[6]	nanu svargādiphalo yajño na dakṣiṇāphalaḥ /
1.26.[7]	satyam etat /
1.26.[8]	dakṣiṇābhis tu phalaṃ sādhyate /
1.26.[9]	tatra sādhanabhūtāsu dakṣiṇāsu sādhanavyapadeśo gauṇaḥ praśaṃsārthaḥ /
1.26.[10]	nanu phalasādhanatvam api dakṣiṇānān nāsti yajñasyaiva tad iti /
1.26.[11]	yady api nāsti dakṣiṇās svargaṃ lokaṃ gamayantīti liṅgāt sad ivopacaryate /
1.26.[12]	tatrāyam arthaḥ /
1.26.[13]	hīnadakṣiṇo yajñaḥ phalan na sādhayet /
1.26.[14]	phalasādhanasamarthenaiva ca yajñena yājayitavyam /
1.26.[15]	tasmād yajñasyaiva sāphalyacikīrṣayā dakṣiṇāḥ praṣṭavyā iti /
1.26.[16]	atha vaitatphalo vai yajña ṛtvijām iti vyākhyeyam /
1.26.[17]	dakṣiṇālābha eva hi phalaṃ yajñena rtvijāṃ sādhyate nānyat /
1.26.[18]	yadi ca dakṣiṇā na syur akaraṇīyam ārtvijyaṃ syāt /
1.26.[19]	tasmāt praṣṭavyā eva dakṣiṇā iti /
1.26.[20]	nanu pūrvasmin vākye pratiṣiddhatvād atra ca punarvihitatvād vaikalpiko dakṣiṇāpraśnaḥ /
1.26.[21]	neti brūmaḥ /
1.26.[22]	praśnanigade nityavac chrutatvād anitya eva pratiṣedhaḥ /
1.26.[23]	pratiṣedha idānīm kimarthaḥ /
1.26.[24]	dravyalobhena na pṛcched ity evamarthaḥ /
1.26.[25]	evañ cet punarvidhiḥ kimarthaḥ /
1.26.[26]	asati punarvidhau pūrvaṃ vacanaṃ pratiṣedhakam eva kevalaṃ praśnasya gṛhyeta /
1.26.[27]	tat punarvidhinā nivartyate /
1.26.[28]	vākyadvaye 'py ācāryagrahaṇaṃ pūjārtham eva //
1.27.[1]	sa evaṃ yājane guṇadoṣān mīmāṃsitavān udgātā yājayiṣyan yadi syād ābhimukhyena gacched yajñaṃ yajamānaṃ vā /
1.27.[2]	uktadoṣasadbhāve yājanapratiṣedhāt tadabhāve yājayiṣyan bhavati /
1.27.[3]	tatrāpy aniyama iti cen na yājanasyāpi ṣaṭkarmasv antarbhāvāt teṣāñ ca brāhmaṇasya vihitatvāt /
1.27.[4]	nanu yajanadānādhyayanāny eva smṛtikārair niyamyante na yājanapratigrahādhyāpanāni /
1.27.[5]	satyam etat /
1.27.[6]	itthan tu yājanādīnām aniyamaḥ /
1.27.[7]	yajanādivat svayaṃ prayatnena yājanādiṣu nāvaśyaṃ pravartitavyam iti /
1.27.[8]	tasmād aprayatnopanateṣu yājanādiṣu doṣābhāve pravartetaiva /
1.27.[9]	sati doṣe pratyācakṣīta //
1.28.[1]	sa udgātā dīkṣitaṃ yakṣyamāṇaṃ yadi gacchet tasyottarata upaviśya tam ātmānaṃ prati somaṃ pravācayeta /
1.28.[2]	nanu pūrvam eva somaḥ proktaḥ /
1.28.[3]	kim idānīṃ procyate /
1.28.[4]	anyaviṣayam evaitat somapravacanam /
1.28.[5]	yadi svayam evāprārthito dakṣiṇālābhanimittam ārtvijyaṃ kartum icchet tatrāsya viṣayaḥ /
1.28.[6]	asti ca śrutivacanam /
1.28.[7]	tasmād udgātāvṛta uttarato niveśanaṃ lipseta /
1.28.[8]	etad dhy anāruddhan niveśanaṃ yad uttarata iti /
1.28.[9]	avṛtasyodgātur uttarato niveśanaṃ kartavyam ucyate /
1.28.[10]	tad idam uktam uttarata upaviśya pravācayeteti /
1.28.[11]	sa iti cātra vacanam evam evopapadyate /
1.28.[12]	pūrvasmād api vākyāt sa iti śakyam anuvartayitum anyaviṣayatājñāpanārtham eva tv asya punaḥ prayujyate /
1.28.[13]	tatraivam uttarata upaviśyātmānaṃ prati somasya pravācane yajidhātuḥ prayojyate /
1.28.[14]	tataḥ prokte some mahan me 'voca ity ārabheta //
1.29.[1]	dīkṣitaṃ yajamānaṃ yadi gacched abhidrutyābhimukhyena taṃ samīpaṃ gatvābhivādayeta praśaṃset /
1.29.[2]	yajñārabdhiś śobhanā kṛteti brūyāt //
1.30.[1]	asmād abhivādanād udgātrā kṛtād ūrdhvaṃ yajamāna evodgātāram abhigacchati pariveṣaṇāya paricaraṇāya /
1.30.[2]	evety anarthakam /
1.30.[3]	nānarthakam vayasā jñānādinā vā yady api garīyān udgātur yajamāna syāt tathāpi svayam evodgātāram abhigatya satkuryād ity etadarthatvāt /
1.30.[4]	ata ūrdhvam ity anarthakam /
1.30.[5]	nānarthakam ahar ahar ā yajñaparisamāpter udgātā satkartavya ity etadarthatvāt //
2.1.[1]	gamanānantaram asmā udgātra āsanam āharanti yajamānapuruṣāḥ /
2.1.[2]	bahuvacanaprayogād aniyamena yaḥ kaś cid yajamānapuruṣa āharati nāvaśyaṃ bahava eva //
2.2.[1]	tasminn āsana upaviśati vakṣyamāṇakrameṇa //
2.3.[1]	tasmād āsanād anena mantreṇa yat tṛṇaṃ pratiśuṣkāgraṃ bhavati yad vā tṛṇaṃ praticchinnāgraṃ bhavati tan nirasyati /
2.3.[2]	pratiśuṣkāgram bhavati pratichinnāgraṃ vety etāvatā siddhe yad veti bruvann ubhayor api sator ekam eva nirasanīyam iti jñāpayati /
2.3.[3]	nanv ayatnasiddham etat /
2.3.[4]	asinā paraśunā vā chindyād ity ukte tayor ekenaiva chindanti hi /
2.3.[5]	[neti brūmaḥ /] na hi tenaitat tulyam /
2.3.[6]	nātra nirasanakriyāṃ prati tṛṇaṃ karaṇatvena codyate karaṇavibhakter aśravaṇāt /
2.3.[7]	karmatvena tu śravaṇāt tṛṇam atra pradhānam /
2.3.[8]	nirasanan tasya guṇabhūtam /
2.3.[9]	tatra tṛṇabhede tadguṇasya nirasanasyāvṛttir yuktā /
2.3.[10]	pratipradhānaṃ hi guṇabhedan nyāyavido vadanti /
2.3.[11]	loke ca śvā kāko vā nivāritavya ity ukte dvayam apy āgacchan nivāryate /
2.3.[12]	tadvad atrāpi dvividhasyāpi satas tṛṇasya nirasanaprasaktāv ekasyaiva nirasanārthaṃ yatno 'yaṃ kriyate /
2.3.[13]	tṛṇanirasanānyathānupapatteś śiṣṭācāratas tṛṇāstaraṇam āsane sidhyati //
2.4.[1]	tṛṇanirasanānantaram apa upaspṛśyānena mantreṇāsanam upaviśati /
2.4.[2]	anenaivopaveśanavidhinā siddhatvāt tasminn upaviśatīti pūrvaṃ vākyam anarthakam /
2.4.[3]	nānarthakan tṛṇanirasanasyopaveśanāṅgatvapratipādanārthatvāt /
2.4.[4]	upaveśanam adhikṛtya hy uktan tṛṇanirasanan tadaṅgaṃ syān nānyathā /
2.4.[5]	aṅgatvajñāpanañ ca kṛtasyānāvṛttir guṇalopa ity evamādyartham //
2.5.[1]	athāsmā āsīnāyodakam āharanti /
2.5.[2]	avacane 'pi śiṣṭācāratas tenodakena pādau prakṣālyācāmati /
2.5.[3]	āhṛtena codakenāvaśyam arthaḥ kāryas sa cāyam ācārata eṣa eva grāhyo nānyaḥ //
2.6.[1]	tad ity udakam evocyate /
2.6.[2]	punar anyad udakam āhṛtam anayarcā pratigṛhṇāti /
2.6.[3]	grahaṇacodanāyāṃ hy āharaṇam arthasiddham /
2.6.[4]	nanu pūrvasmin vākye yasyodakasyāharaṇan tasyaivedaṃ pratigrahaṇam iti vaktuṃ yuktam /
2.6.[5]	satyam /
2.6.[6]	ittham api vaktuṃ śakyam /
2.6.[7]	pādaprakṣālanācamanayos tu lopa eva prasajati /
2.6.[8]	tasmāt pūrvam eva vyākhyānaṃ sādhīyaḥ /
2.6.[9]	anyasya karaṇasyānuktatvāt pareṣāñ ca vacanād añjalinā pratigṛhṇāti /
2.6.[10]	ādigrahaṇenārthasiddhes samastāyā ṛco vacanam anarthakam /
2.6.[11]	nānarthakam ṛcaṃ vadan pratigṛhṇātīty etadarthatvāt /
2.6.[12]	eṣa hi nyāyaḥ /
2.6.[13]	karmakaraṇamantreṣu mantrānte karmārambha iti /
2.6.[14]	tathā coktaṃ kauṣītakinā mantrāntena karaṇesu karmaṇas sannipātanam iti /
2.6.[15]	tad atrāsyā ṛcas samastapāṭhena nivartyate /
2.6.[16]	tat kathaṃ bhavati /
2.6.[17]	idam ucyate /
2.6.[18]	vacanavairūpyam etad ācāryeṇa kriyate yad asmacchākhāntarbhūtānām eva rcāṃ kāsāñ cit pratīkaṃ gṛhṇāti pavitran te san te payāṃsīty evamādīnām kāsāñ cit pāṭhaṃ karoti yathā mayi varcas sadasas patim iti /
2.6.[19]	tad anena vacanavairūpyeṇārthavairūpyaṃ gṛhyate /
2.6.[20]	pratīkagṛhītānām ante karmārambhaḥ paṭhitānām ādāv iti /
2.6.[21]	tasmād asyā ādāv evodakagrahaṇam ārabdhavyaṃ sadasas patim ity asyāś ca sadaḥprapadanam /
2.6.[22]	kiñ cit sadaḥprapadane 'sya vyākhyānasya sahakāripratyayo 'py upodbalako vidyate /
2.6.[23]	pūrvayā dvārā sadaḥ prapadyante /
2.6.[24]	sādhyā devā anu mā prasarpata /
2.6.[25]	indra tridhātu śaraṇaṃ yata indra bhayāmahe sadasas patim iti japanta iti /
2.6.[26]	tatas tatra tāvad etad vyākhyānaṃ yuktataram /
2.6.[27]	tat tatsāmānyād atrāpi sthālīpulākanyāyenaivam eva niścetavyam /aikasvaryārthaḥ pāṭha iti ke cid vyācakṣate /
2.6.[28]	tad ayuktam /
2.6.[29]	traisvaryapaṭhitānāṃ hi karaṇamantrāṇām aikasvaryaṃ ke cid ācāryā necchanti /
2.6.[30]	mantrādau punaḥ katipayānāṃ karmaṇām ārambhaḥ paratantreṣv api dṛśyate /
2.6.[31]	tatra kva cid upalabdhasyaivārthasya jñāpakabalena grahaṇam upapannan nānupalabdhasya /
2.6.[32]	tasmād uktārtha eva pāṭho naikasvaryārthaḥ /
2.6.[33]	atha vodakagrahaṇasadaḥprapadane prati liṅgasāmarthyam anayor ṛcor pāṭhena pradarśyate tac cāsatyām api codanāyām anayor ṛcor asmin karmadvaye 'vagamanārtham /
2.6.[34]	tasmād gṛhyokte 'pi madhuparke 'rghyam udakam mayi varca ity anayaivarcā pratigrāhyam /
2.6.[35]	sadasas patim ity anayaiva tṛtīyasavane 'pi sadaḥ praveṣṭavyam /
2.6.[36]	evam idan dvividhaṃ prayojanam ṛkpāṭhasya //
2.7.[1]	prasiddhaṃ madhupadenātra dadhno grahaṇam /
2.7.[2]	avacanād [vā] kevalam eva madhv āhartavyam //
2.8.[1]	tan madhu catasṛbhir aṅgulībhir aṅguṣṭhacaturthābhis triḥ prāśnāti /
2.8.[2]	sahāṅguṣṭhena pañcabhir iti cen na /
2.8.[3]	yadi hy evam aiṣiṣyata sarvābhiḥ pañcabhir ity evāvakṣyata /
2.8.[4]	aṅguṣṭhacaturthatvañ ca prāśanasaukaryārtham avyavadhānārthañ ca kaniṣṭhikayā vinā saṃpādyam //
2.9.[1]	anena mantreṇa prāśnāti /
2.9.[2]	ekavākyatvenaiva mantrasya prāśanasaṃbandhasiddheḥ prāśnātīty anarthakam /
2.9.[3]	nānarthakaṃ pratiprāśanaṃ mantrāvṛttipratipādanārthatvāt /
2.9.[4]	itarathā hi guṇānāñ ca parārthatvād asaṃbandhas samatvāt syād iti nyāyāt prāśanaguṇenābhyāsena mantro na saṃbadhyeta /
2.9.[5]	atas tu yatnāt saṃbadhyate //
2.11.[1]	ācamanānantaram asmai vāsasī āharanti /
2.11.[2]	śriyai rūpam iti ṣaṣṭhyartheyañ caturthī /
2.11.[3]	śriyo hi rūpaṃ vastrayugam /
2.11.[4]	śrīrūpatayā ca vacanāc chobhane vāsasī āhartavye /
2.11.[5]	atiśobhanaṃ hi dravyaṃ śrīrūpam iti loke prasiddham //
2.12.[1]	te vāsasī anena mantreṇa yathāyogaṃ paridhatte /
2.12.[2]	prativastrañ ca mantra āvartate //
2.13.[1]	pravartau kuṇḍale /
2.13.[2]	srajo mālāḥ /
2.13.[3]	alaṃkaraṇam anyad bhūṣaṇam /
2.13.[4]	tāny asmā āharanti /
2.13.[5]	alaṃkaraṇagrahaṇenaiva siddhe pravartau sraja iti pṛthaggrahaṇam anarthakam /
2.13.[6]	nānarthakaṃ pravartayos srajāñ ca niyamārthatvāt /
2.13.[7]	tasmād avaśyaṃ pravartau srajaś cāhartavyā yathopapādam anyad alaṃkaraṇam /
2.13.[8]	itikaraṇaprayogād anyad api yad asmai śraddhayā dīyate tasyāpy ayam eva kālaḥ /
2.13.[9]	atha vā pravartau sraja ity evamādy alaṃkaraṇam asmā āharantīti vyākhyeyam /
2.13.[10]	tatra ca pravartagrahaṇaṃ kaṭakakaṭisūtrāṅgulīyakādīnām upalakṣaṇārtham sraggrahaṇam añjanānulepanādīnām iti mantavyam /
2.13.[11]	vividheṣv api dravyeṣu pravartayos srajāñ ca mukhyatvād atropādānaṃ kriyate //
2.14.[1]	āhṛtenālaṃkaraṇenālaṃkṛtam enaṃ yajamāno 'nena mantreṇa vṛṇīte /
2.14.[2]	yathodgātrā śrūyeta tathā mantraṃ brūyāt //
2.16.[1]	taṃ yajamānam udgātānena mantreṇopāṃśu pratimantrayate /
2.16.[2]	itikaraṇādhyāhāreṇa vyākhyeyam //
2.17.[1]	om ity uccaiḥ //
2.17.[2]	pratimantrayeta //
2.18.[1]	devā ijyante 'sminn iti devayajanam /
2.18.[2]	devayajanaśabdo yajñabhūmau pravartate /
2.18.[3]	pratimantraṇānantaram enaṃ yajamāna eva devayajanaṃ yācati /
2.18.[4]	adṛṣṭārtham idaṃ yācanan na yāgadeśalabdhyartham /
2.18.[5]	katham avagamyate /
2.18.[6]	hotrādibhyo yācyamānatvāt /
2.18.[7]	yadi hi dṛṣṭārthas syād ekasmād eva labdhe deśe yāgasiddher anyebhyo labdhir vyarthā bhavet /
2.18.[8]	na ca yajamāna ṛtvigbhyo dravyam ādātum arhati /
2.18.[9]	ātmārthaṃ hi yajñe pravartamāna svena dravyeṇa svaiḥ karmakarais svasmin deśe svayam ṛtvigbhyo 'pi dattvā pravartitum arhati /
2.18.[10]	tasmād devayajanayācanād adṛṣṭaṃ phalam /
2.18.[11]	atha vā pūjāvacanam etad aupacārikam /
2.18.[12]	sarvasvan tubhyaṃ mayā niveditam /
2.18.[13]	devayajanam api deśan tvam eva me dehīti /
2.18.[14]	atha vā devayajanayācanadvāreṇa yajñasyaivāyaṃ prārambho 'nujñāpyate //
2.19.[1]	taṃ yajamānam udgātā tathety upāṃśu pratimantrayate //
2.20.[1]	om ity evoccaiḥ pratimantrayate /
2.20.[2]	om ity uccair iti pūrvoktasyaiva vacanād evakāraḥ prayukto nārthaviśeṣaṇārthaḥ //
2.21.[1]	pūrvam evāsanabhojanaśayanādyartham ṛtvijāṃ gṛhāṇi parikalpitāni bhavanti /
2.21.[2]	tadadhikṛtam idam ucyate /
2.21.[3]	athāsmā ātmārthaṃ parikalpitaṃ gṛhaṃ praviṣṭāya gām upājanti samīpan nayanti /atha vāvasatham upapannāyeti heturūpeṇocyate /
2.21.[4]	anyasmā apy ṛtvigbhyaś śreyase svagṛhaṃ praviṣṭāya gor upājanārtham //
2.22.[1]	tāṃ gām upanītām hanti /
2.22.[2]	ajer niṣṭhāyām aniḍbhāvaḥ /
2.22.[3]	hanteś cātmanepadañ chandasi bahulavacanād yuktam /
2.22.[4]	dṛśyate ca gām upāṣṭāṃ hanīta /
2.22.[5]	pāpmānam eva tad dhata iti /
2.22.[6]	cchando'nukaraṇārtham atrāpy evaṃ prayujyate /
2.22.[7]	arthavādo vākyaśeṣaḥ /
2.22.[8]	tasyāyam arthaḥ /
2.22.[9]	yathā pāpmano hananam evam asmin viṣaye gohananam apīti /
2.22.[10]	tasmād asmin goghāte doṣo na śaṅkyaḥ //
2.24.[1]	atha yadi tāṃ gām utsṛjed etenaiva mantreṇa gaur dhenur ityādinā tṛṇāny attv ityantenānumantryaum utsṛjatety uccair utsṛjet /
2.24.[2]	nanv anumantraṇasyāśrutatvād gaur dhenur ityādir utsṛjatetyantas sarvo 'yam utsarjanamantra eva bhavitum arhati /
2.24.[3]	naivam /
2.24.[4]	praṇavāt pūrveṇetikaraṇena kṛtena gaur dhenur ity asya mantrasyānto vijñāpyate na cānena kartavyā kriyocyate /
2.24.[5]	utsarjanan tv om utsṛjatety anenaiva liṅgāt kartavyam /
2.24.[6]	tatra tām anumantrayate gaur dhenur iti gṛhye dṛṣṭatvād anumantryety adhyāhriyate /
2.24.[7]	etenaivety anarthakam /
2.24.[8]	nānarthakam etenaiva pāpmano hananena hetunotsṛjed ity evamarthatvāt /
2.24.[9]	ayam abhiprāyaḥ /
2.24.[10]	hanane goḥ pāpmano hananaṃ bhavati gām upāṣṭāṃ hanīta /
2.24.[11]	pāpmānam eva tad dhata iti śrutivacanāt /
2.24.[12]	utsarjane 'pi hiṃsāvarjanāt pāpmaiva hanyata iti /
2.24.[13]	atha vaitenaiva gaur dhenur ity asya mantrasya liṅgeneti vyākhyeyam /
2.24.[14]	kiṃ punar ime hananotsarjane gos tulyaṃ vikalpyete /
2.24.[15]	kas sandehaḥ /
2.24.[16]	kin tūtsarjanapakṣa evāsmin kāle śiṣṭair ācaryate //
3.1.[1]	rājeti somaḥ kīrtyate /
3.1.[2]	dṛśyate hi somaṃ rājānaṃ varuṇaṃ somo rājā bhūto vāsītyādau some rājaśabdaḥ /
3.1.[3]	tadanukaraṇam ācāryeṇa kriyate /
3.1.[4]	krīte some subrahmaṇyam āmantrayante /
3.1.[5]	karmakālo bhavatah prāpta ity avabodhayanti //
3.3.[1]	sa subrahmaṇyo yajñopavītaṃ kṛtvāpa ācamya dakṣiṇena pāṇinā palāśaśākhāṃ vā śamīśākhāṃ vādāya rājavāhanasyānasaś cakrañ cānaḍvāhañ cāntareṇa dakṣiṇām īṣām anu prasṛpyāntarīṣe īṣayor madhye tiṣṭhann aniruktāṃ subrahmaṇyān trir āhvayaty upāṃśu /
3.3.[2]	evam evāhvayati subrahmaṇyoṃ subrahmaṇyoṃ subrahmaṇyom iti /
3.3.[3]	śaucārthasyācamanasya yajñopavītasya ca smṛtisiddhatvād atra tadvacanam anarthakam /
3.3.[4]	nānarthakam ajinaṃ vāso vā dakṣiṇata upavīya dakṣiṇaṃ bāhum uddharate 'vadhatte savyam iti yajñopavītam iti śrutivacanasiddhasyājinasya vāsaso vā dvitīyasya yajñopavītasya kriyāṅgabhūtasya cānyasyācamanasya vidhānārthatvāt /
3.3.[5]	tasmād asaty api svapnādāv ācamananimitte karmādāv ācāmed uttarīyañ ca vastrājinayor anyatarat karmaṇy upādadīta /
3.3.[6]	avyavāyena ca rājāhavanīyayoḥ praviśet /
3.3.[7]	kim atra dakṣiṇeneti vacanād anyatrāvacane pāṇyor ekenāniyamena karmāṇi kriyeran /
3.3.[8]	naivam /
3.3.[9]	dakṣiṇenaiva pāṇinā tāny api kriyeran /
3.3.[10]	tathā ca pareṣāṃ vacanam ekāṅgavacane dakṣiṇaṃ pratīyād iti /
3.3.[11]	evam eva śiṣṭair ācaryate /
3.3.[12]	yāni tu karmāṇi vidhim anapekṣyārthād eva prāpnuvanti dṛṣṭārthāni tāni savyenāpi kriyeran /
3.3.[13]	yathedaṃ śākhādānaṃ śākhayā saṃspṛśatīti vacane 'saty arthaprāptam /
3.3.[14]	tad asmin dakṣiṇasyāpi prāptis savyasyāpi /
3.3.[15]	tatra dakṣiṇasyāyan niyamaḥ /
3.3.[16]	evañ cet ājyasthālīṃ sasruvām ādāyetyādau savyasyāpi prasaṅgaḥ /
3.3.[17]	bhavatu /
3.3.[18]	tathaivāsmābhir iṣyate /
3.3.[19]	trir iti vacanād eva siddher abhyastapāṭho 'narthakaḥ /
3.3.[20]	nānarthako niruktāyān dṛṣṭayos traisvaryāvasānayor asyām api prāpnuvator nivartanārthatvāt /
3.3.[21]	katham anayor asyāṃ prāptiḥ /
3.3.[22]	idam ucyate /
3.3.[23]	yan niruktāyās subrahmaṇyāyāḥ pratīkan tasyaiveyaṃ saṃjñānirukteti /
3.3.[24]	evaṃ hi parair iyam aniruktā kva cid vidhīyate subrahmaṇyāpratīkan trir upāṃśv abhivyāhṛtyeti /
3.3.[25]	tatrāyam anirukteti bahuvrīhisamāsa iti /
3.3.[26]	atha vā śrutyanukaraṇārtho 'yam abhyastapāṭhaḥ /
3.3.[27]	tasmāt traisvaryāvasānayor anivṛttir eva bhavati /
3.3.[28]	evañ cet pāṭhenaiva siddhatvāt trir ity anarthakam /
3.3.[29]	nānarthakaṃ triruktasyāsya subrahmaṇyāsaṃjñāyāṃ prasajato nivṛttyarthatvāt /
3.3.[30]	yadi triruktasyaiveyaṃ subrahmaṇyāsaṃjñā syād dve api niruktānirukte subrahmaṇye parācyau na syātām /
3.3.[31]	tatra te subrahmaṇyayā praṇavāntayā parācyā vācaṃ visṛjanta iti codanā nopapadyeta /
3.3.[32]	trir iti punar ucyamāne 'nabhyāsāyā eva saṃjñā sidhyati /
3.3.[33]	tatreyaṃ parācī bhavati /
3.3.[34]	aniruktety anvarthasaṃjñā /
3.3.[35]	na hy atra devatā nirucyate saṃjñānāñ ca prayojanaṃ saṃjñisaṃpratyayārtham /
3.3.[36]	tasmād aniruktāgrahaṇa iyaṃ pratyetavyā /
3.3.[37]	yatra subrahmaṇyāhvāyām adhvaryus saṃpreṣya śālāṃ prati nayati tatra saṃpraiṣānantaram eva subrahmaṇyāhvānam ārabheta /
3.3.[38]	asyān tu subrahmaṇyāyām evaṃ saṃpraiṣas subrahmaṇya subrahmaṇyām āhvaya mā tu tvam āhvār yajamāna āhvāsyatīti /
3.3.[39]	tasmād yathāsaṃpraiṣaṃ yajamānāhvānād ūrdhvam atrāhvayet //
3.4.[1]	atha śakaṭaṃ pradakṣiṇam āvṛtya śālāṃ prati nayanti /
3.4.[2]	atrāpi vakṣyati paryāvahanti rājavāhanam iti /
3.4.[3]	tatredam ucyate /
3.4.[4]	evam eva prācīn diśaṃ prati śakaṭe vartamāne subrahmaṇyām āhvayed iti /
3.4.[5]	nanu paryāvahanti rājavāhanam iti vidhāya paścād idaṃ vaktavyam /
3.4.[6]	satyam /
3.4.[7]	eṣa eva kramaḥ /
3.4.[8]	vyavahitatvāt tu subrahmaṇyāhvānam evam evety atideṣṭum aśakyaṃ syāt punarvacane ca granthagauravaṃ prasajatīti /
3.4.[9]	tat parihartum atraivedaṃ vidhitrayam upanyasyate //
3.4.[10]	evam eva dakṣiṇāṃ prati diśaṃ śakaṭe vartamāna āhvayati //
3.4.[11]	itthaṃ vyākhyāyamāne catasra imās subrahmaṇyā syus tathā ca saty atha yāṃ krīte rājani subrahmaṇyām iti bahuṣv ekavacanan nopapadyeta /
3.4.[12]	yat prāyaṇan tad udayanam asad iti cāyam arthavādaḥ prathamottame eva subrahmaṇye anirukte ity evamartham avalambya pravartamāno bahutve tāsān dussaṃpādārthas syāt /
3.4.[13]	tata idam anyathā vyākhyāyate //
3.5.[1]	āvarte śakaṭasya kriyamāṇe dakṣiṇam anaḍvāhan dviś śākhayā pāṇisthayā saṃspṛśati /
3.5.[2]	atha vā niṣṭhānto 'yam āvartaśabdaḥ /
3.5.[3]	tasmād āvarte śakaṭa iti vyākhyeyam /
3.5.[4]	nanv āvṛtta iti niṣṭhāyāṃ bhavitavyam /
3.5.[5]	satyam etat /
3.5.[6]	āvartaśabdo 'pi tu niṣṭhānta evāsaṃśayan dṛśyate /
3.5.[7]	yathā dakṣiṇata udakprāg āvarta iveti /
3.5.[8]	tatrāvaśyam ācāryaprāmāṇyān niṣṭhāntasyāvartaśabdasya sādhutvam anumanyāmahe /
3.5.[9]	tadvad atrāpi draṣṭavyam /
3.5.[10]	ktaś cāyam ādikarmaṇi /
3.5.[11]	tasmāt pravartamānādau śakaṭasyānaḍuho saṃsparśanam /
3.5.[12]	atha vāparaṃ vyākhyānam /
3.5.[13]	saṃsparśanapradeśo 'yaṃ kathyate /
3.5.[14]	yaḥ pṛṣṭhe romṇām āvartas tasminn anaḍvāhaṃ saṃspṛśati //
3.5.[15]	vāmam anaḍvāhaṃ sakṛt saṃspṛśati //
3.6.[1]	rājohyate 'neneti rājavāhanam idaṃ śakaṭam /
3.6.[2]	tad devayajanaṃ parītyāvahanti śālāṃ prati /
3.6.[3]	nanv idaṃ parakarma /
3.6.[4]	satyam etat /
3.6.[5]	uttaratrāpi bahūni parakarmāṇy evānukramyante /
3.6.[6]	ātithyayā caranti pravargyopasadbhyāñ carantīti /
3.6.[7]	tenāyam artho jñapyate /
3.6.[8]	anyo'nyasyāpi tantram ṛtvijo yathāśakti vijñāyaiva yājayeyur iti //
3.7.[1]	dvayor anaḍuhor vimuktayo rājānaṃ śālāṃ prapādayanti /
3.7.[2]	etāvantaṃ kālam anasy eva subrahmaṇyas tiṣṭhet /
3.7.[3]	tatra rājāhavanīyau subrahmaṇyena vyavetau /
3.7.[4]	tasmād vyavāyanivṛttyarthaṃ subrahmaṇyam agreṇa paryāvṛtya rājā prapādyaḥ /
3.7.[5]	yadi tu praveśakāla evāyam apareṇa śakaṭaṃ gatavān naivaṃ kartavyam //
3.8.[1]	śālāṃ prapanne rājani yathetam upanissṛpya yena pradeśena śakaṭam ārūḍhas tenaivāvaruhya śakaṭam uttareṇa pūrvayā dvārā śālāṃ prapadya śālāyā uttarasmin bhāge śākhām uparigūhaty anena mantreṇa //
3.9.[1]	atrāsmin subrahmaṇyāhvāne nimitta etad rājavāhanaṃ śakaṭam anaḍudbhyāṃ yuktaṃ yajamānas subrahmaṇyāya dadāti /
3.9.[2]	anasi vā yuktam anaḍuddvayam anoyuktaśabdenābhidhīyate /
3.9.[3]	tasmād anaḍvāhāv eva dadāti //
3.10.[1]	ātithyayā nāmeṣṭyāsmin kāle 'dhvaryavaś caranti vyāpriyante //
3.11.[1]	ātithyayā vyāpṛtya pravargyeṇopasadā ca vyāpriyante /
3.11.[2]	anukramaṇakrameṇaiva paurvāparyasiddher ātithyayā caritvety anarthakam /
3.11.[3]	nānarthakaṃ parapadārthānām iha dṛṣṭasya kramasyānityatvajñāpanārthatvāt /
3.11.[4]	tataś ca yāgnyādheye 'nvāhāryapacanādhānāt pūrvakālatoddharaṇasya parasya vāmadevyasyāsmākan dṛśyata iṣṭāsyā anityatā sidhyati /
3.11.[5]	evam audumbarīvyāpārasyāpi dhiṣṇyanivāpottarakālatā //
3.13.[1]	upasadi samāptāyām utkare tiṣṭhann etān niruktāṃ subrahmaṇyān trir āhvayati /
3.13.[2]	āhvātur avacane 'pi subrahmaṇyām iti samākhyayā subrahmaṇya āhvayati /
3.13.[3]	niruktety anvarthasaṃjñendrasya devatāyā nirvacanāt /
3.13.[4]	vyavahārābhāvān nirukteti saṃjñāvacanam anarthakam /
3.13.[5]	nānarthakaṃ sarvatra niruktāyās trirāhvānārthatvāt /
3.13.[6]	tataś ca yāsu subrahmaṇyāsu trir iti nocyata upavasathasutyākālāsu tāsām api trirāhvānaṃ siddham /
3.13.[7]	prāk pradhānotkarotpattes subrahmaṇyā kva tiṣṭhatāhvātavyā /
3.13.[8]	yo 'sti śālāyām utkaras tatra tiṣṭhatā //
3.16-19.[1]	evan trir āhūya subrahmaṇyāṃ yajamānam imān mantrān upāṃśu vācayati /
3.16-19.[2]	yajamānaṃ praty upāṃśutā codyate /
3.16-19.[3]	subrahmaṇyena tu yathā yajamānaś śṛṇoti tathā vaktavyam /
3.16-19.[4]	āhūya subrahmaṇyām iti padadvayam anarthakam /
3.16-19.[5]	nānarthakaṃ pitāputrīyāsv api prāpaṇārthatvāt /
3.16-19.[6]	evañ cen na pitāputrīyāsv eva tiṣṭhati /
3.16-19.[7]	aniruktāsv api subrahmaṇyāsv ayaṃ vidhiḥ prāpnoti /
3.16-19.[8]	na prāpnoti /
3.16-19.[9]	yadi hi tāsv apy aiṣiṣyatāniruktāyām evādau vyadhāsyata /
3.16-19.[10]	athaivam ucyeta /
3.16-19.[11]	aniruktādhikāre 'sya vidher akaraṇan niruktāyām aprāptibhayād iti siddho naḥ pakṣaḥ /
3.16-19.[12]	atrāpi niruktādhikārān nāniruktāsu prasajati //
3.20.[1]	aparāhṇa upasadi samāptāyām evam eva subrahmaṇyām āhvayati //
3.21.[1]	ete eva paurvāhṇikyāparāhṇikyāv upasadāv anv ā upavasathāt subrahmaṇyā vartate /
3.21.[2]	ayam āṅ kiṃ maryādāyām utābhividhau /
3.21.[3]	maryādāyām iti brūmaḥ /
3.21.[4]	uttarasmin hi vākye maryādāyām evāṅ grahītavyaḥ /
3.21.[5]	upavasatha iti śvassutyāvidheḥ prāg evopavasathāt sutyāvidhir upapadyate sarūpāṇāñ ca śabdānāṃ sati saṃbhave tulyārthataiva yuktopādātum /
3.21.[6]	tasmād atrāpy upavasathāt prāg ity eva varṇanīyam /
3.21.[7]	kaḥ punar upavasatho nāma /
3.21.[8]	ime brūmaḥ /
3.21.[9]	upavāsa upavasathas sa cātra samīpe vāsas sautyāt pūrvasminn ahani kartavyaḥ /
3.21.[10]	vakṣyate ca /
3.21.[11]	āgnīdhre patnīśālāyām iti saṃviśanti svaḥkarmaṇe 'napagā bhavantīti /
3.21.[12]	tam upavasathaṃ yaḥ karmakalāpo na vyabhicarati samāna evāhani kriyate gharmodvāsanādir agnipraṇayanādir vā sa ihopavasathaśabdena lakṣyate /
3.21.[13]	nanu mukhyāsaṃbhava eva lakṣaṇopādānaṃ yuktam /
3.21.[14]	satyam etat /
3.21.[15]	asaṃbhava eva tv iha mukhyasyopavasathaśabdasya grahaṇam /
3.21.[16]	katham iti ced upasadante kriyamāṇaṃ subrahmaṇyāhvānaṃ pravargyodvāsanādibahukarmavyavahitād rātrikālād upavasathāt prāg iti na yuktaṃ vaktum /
3.21.[17]	tasmād upavasathasannihitaḥ pravargyodvāsanādikarmakalāpo lakṣaṇayātropavasatha iti gṛhyate /
3.21.[18]	nanu yasminn ahany upavasathas tad ahar upavasathaśabdenābhidhīyata iti grahītavyam /
3.21.[19]	tathā ca pareṣān dṛśyate /
3.21.[20]	upavasathe prātar ubhe caraṇe saṃsthāpyeti /
3.21.[21]	naivaṃ yujyate /
3.21.[22]	uktaṃ hi pūrvaṃ maryādāyām ayam āṅ iti /
3.21.[23]	tatra sarvasminn ahany upavasathatvena gṛhyamāṇe tadahaḥkālayor upasador ante subrahmaṇyāhvānam avihitaṃ syāt tac ca neṣyate subrahmaṇya subrahmaṇyām āhvayeti saṃpraiṣasya tatrāpi vidyamānatvāt /
3.21.[24]	tasmād uktavad evopavasathasya grahaṇaṃ yuktam //
3.22.[1]	sutyām āgacchety ā upavasathād vadati /
3.22.[2]	subrahmaṇyāpāṭhād evāsyārthasya siddher idaṃ vākyam anarthakam /
3.22.[3]	nānarthakaṃ ye subrahmaṇye upavasathīye 'hany upasadantabhāginyau tayoś śvaśśabdaprasaṅgasya nivṛttyarthatvāt /
3.22.[4]	kutaḥ punas tasya prasaṅgaḥ /
3.22.[5]	śvas sutyām ity upavasatha iti vacanāt /
3.22.[6]	nanūktaṃ pravargyodvāsanādikarmakalāpo 'tropavasatha iti /
3.22.[7]	satyam etat /
3.22.[8]	yadi tv etad vākyan na syād adhastanavākyāntarbhūtasyāṅo maryādāvacanataiva nāvadhāryeta /
3.22.[9]	abhividhāv apy āṅ gṛhyeta /
3.22.[10]	tatropavasathaśabdasyāharabhidhāne yo doṣa uktas sa na syāt /
3.22.[11]	ahni copavasathe sati tadahaḥkālāsu catasṛṣv api subrahmaṇyāsu śvassutyāvādaḥ prasajati sati tv asmin vākye nivartate //
3.23.[1]	upavasathe ye subrahmaṇye vidhāsyete vapānte parihṛtāsu vasatīvarīṣv iti tayoś śvas sutyām iti bravīti //
3.24.[1]	savas sutyādivasaḥ /
3.24.[2]	tasmin yā subrahmaṇyā vidhāsyata ājyagrahān gṛhṇatsv iti tasyām adya sutyām iti bravīti /
3.24.[3]	evaṃ vyākhyāyamāne punaruktatāprasaṅgaḥ /
3.24.[4]	tatrāpi hi vakṣyate subrahmaṇyām āhvayaty adya sutyām iti /
3.24.[5]	tasmād anyathā vyākhyāsyate /
3.24.[6]	upavasathakālayor eva subrahmaṇyayor ayaṃ vidhir upayujyate /
3.24.[7]	sutyādivasa evopavasathe kriyamāṇe śvas sutyām iti prakṛtitaḥ prasaktan nivartya sadyaskryādāv adya sutyām iti vidhir ayaṃ kriyate /
3.24.[8]	tasmāt sadyaskriyāṃ vapāntakālādyāsu tisṛṣv api subrahmaṇyāsv adya sutyām iti vacanaṃ siddham /
3.24.[9]	nanv arthād eva sadyaskriyāṃ śvaśśabdo nivartate /
3.24.[10]	kāman nivartatām /
3.24.[11]	adyaśabdas tv avihito na pravarteta /
3.24.[12]	atas tu vacanāt pravartate //
4.1.[1]	ity agnicayanam adhikriyate /
4.1.[2]	agniṃ yadi cinvīta yajamānas tatra pañca sāmāni suvarjyotiśśabdanidhanāny udgātā gāyet /
4.1.[3]	pañcānāṃ sāmnām anukramiṣyamānatvāt pañcety anarthakam /
4.1.[4]	nānarthakam anyāny api sāmāny agnicaye santi geyānīti jñāpanārthatvāt /
4.1.[5]	anyeṣv api vidyamāneṣu suvarjyotirnidhanānāṃ sāmnāṃ saṃkhyayā viśeṣaṇam upapadyate /
4.1.[6]	tāni cāgniparigāṇāni pareṣāṃ vihitāni /
4.1.[7]	tāni khalv agniparigāṇeṣv iti paryadhyāye 'smākam api dṛśyate /
4.1.[8]	yadi ... cinvīteti vacanād vaikalpiko 'gnicayaḥ //
4.2.[1]	puṣkaraparṇam adhvaryur upadadhāti /
4.2.[2]	tasminn upadhīyamāne satyam iti vyāhṛtisāma gāyet /
4.2.[3]	atrāvacane 'pi śiṣṭācārataḥ prāṅmukhatā grāhyā /
4.2.[4]	sthānāsane tu vikalpyete iva /
4.2.[5]	na vā vikalpaḥ /
4.2.[6]	tiṣṭhataivānādeśe gātavyam /
4.2.[7]	tad agnyādheye pratipādayiṣyāmaḥ /
4.2.[8]	tataś ca paścād agnes sthitenaitāni geyāni //
4.3.[1]	hiraṇmaye puruṣa upadhīyamāne puruṣa iti vyāhṛtisāma gāyet //
4.4.[1]	kaś cid upalaviśeṣa svayamātṛṇṇākhyaḥ /
4.4.[2]	tisra svayamātṛṇṇāḥ prathamatṛtīyottamāsu citiṣūpadhīyanta aparāś catasra uttamāyām eva /
4.4.[3]	tatra prathamāyāṃ svayamātṛṇṇāyāṃ bhūr iti sāma gāyet //
4.5.[1]	pūrvoktāsu tisṛṣv eva yā madhyamā tasyām idam ucyate /
4.5.[2]	netarābhis saha saptasu /
4.5.[3]	na hi tābhir āsāṃ sādharmyam //
4.7.[1]	sañcitaṃ pariniṣṭhitacayanam agniṃ sāmabhir vakṣyamāṇair upatiṣṭhate /
4.7.[2]	cayanād uparitaneṣu keṣu cit saṃskāreṣu kṛteṣūpastheyam /
4.7.[3]	tasmin hi kāle 'dhvaryavaś codayanti /
4.7.[4]	tadarthaṃ sañcitam ity uktan na citam iti //
4.8.[1]	yasya gāyatrasyodgītha ṛgakṣarasaṃsparśo nāsti tad aśarīram amṛtagāyatram /
4.8.[2]	gāyatraprakaraṇe hi śrūyate /
4.8.[3]	tasyāśarīreṇa sāmnā śarīrāṇy adhūnod iti /
4.8.[4]	yasya tv ṛgakṣareṣv eva gānan tac śarīravat /
4.8.[5]	agna āyūṃṣi pavasa ity āsv ṛkṣu yad gāyatraṃ śarīravat tenāgneś śira upatiṣṭhate /
4.8.[6]	atha vā yacchabdam anadhyāhṛtya vākyabhedaṃ kṛtvā vyākhyeyam /
4.8.[7]	tatra gāyatram ityantam ekaṃ vākyaṃ bhavati /
4.8.[8]	nanv asminn api pakṣe 'stīty adhyāhāryam eva /
4.8.[9]	naiṣa doṣaḥ pūrvasminn api pakṣe vidyamānatvāt //
4.8.[10]	agner dakṣiṇaṃ pakṣaṃ rathantareṇopatiṣṭhate //
4.8.[11]	prajāpatiśabdo hṛdayaśabdaś ca yasmin sāmni vidyete tat prajāpater hṛdayam //
4.8.[12]	bṛhadrathantaravāmadevyeṣu saṃśayaḥ /
4.8.[13]	kim atra tṛcasthāni tāni grāhyāṇy utaikarcasthānīti /
4.8.[14]	tatrāgnyādheyādau tṛcasthānām iṣṭe grahaṇe teṣāṃ yāni tṛcasthāni tṛceṣu tāni gāyed iti vacanād atra tadavacanād ekarcasthāny evātra grāhyāṇīti prāpte tṛcasthānām evātrāpi grahaṇaṃ yuktaṃ brūmaḥ /
4.8.[15]	kutaḥ /
4.8.[16]	āmnāyāt /
4.8.[17]	tṛcasthayor bṛhadrathantarayor ūharahasye samāmnāyo vidyate /
4.8.[18]	nanv agnyādheye tṛcasthānām eṣām upayogāt kṛtārthas samāmnāya syāt /
4.8.[19]	naivaṃ yuktam /
4.8.[20]	kramād ayam āmnāyo 'gnyartha eva /
4.8.[21]	śarīravato hi gāyatrasyānantare tṛcasthe bṛhadrathantare /
4.8.[22]	evam atrāmnāyata eva tṛcasthagrahaṇasiddhes tadartham akṛto yatnaḥ /
4.8.[23]	kṛtārthasya cātra samāmnāyasyāgnyādheyādāv aprayogaprasaṅge tatrāsthito yatnaḥ /
4.8.[24]	bṛhadrathantarayos tāvad evaṃ bhavatu /
4.8.[25]	kathaṃ vāmadevye /
4.8.[26]	tad api tṛcastham eva grāhyaṃ bṛhadrathantarasahacāritvāt /
4.8.[27]	yac cedaṃ śarīravad vāmadevyan tṛce samāmnāyate tasya sthānan na smaryate /
4.8.[28]	tatrāgnikrama eva sa na indrāyety asmāt saindhukṣitāt prāktanam idaṃ vāmadevyam anumātavyam /
4.8.[29]	atha vānārabhyādhītam idaṃ vāmadevyaṃ prakṛtipraveśārhatvāt /
4.8.[30]	prakṛtau jyotiṣṭome maitrāvaruṇapṛṣṭhatām āpitsamānaṃ prākaraṇikena vāmadevyena bādhitam anarthakaṃ sad ānarthakyāt tadaṅgeṣv iti nyāyāj jyotiṣṭomāṅgaṃ pravargyam agnicayanañ ca praviśati //
4.9.[1]	atrāsminn upasthāne kṛte śānto 'gnir bhavati /
4.9.[2]	ayam arthavādas sāmabhir upasthānasya stutyarthaḥ /
4.9.[3]	sarvatra cārthavādānāṃ sūtre vacanam arthavādajñāpanapūrve prayoge phalabhūyastvajñāpanārtham //
4.10.[1]	varo varaṇīyo 'bhilaṣaṇīyaḥ /
4.10.[2]	yad udgātābhilaṣati tad asmin karmaṇi dadāti yajamānaḥ /
4.10.[3]	atha vā gaur dātavyā varaḥ /
4.10.[4]	paratantre hi paribhāṣitaṃ gaur brāhmaṇasya vara iti //
5.1.[1]	udvāsya pravargyaṃ mahāvīram anantaram enaṃ prastotāram āmantrayante /
5.1.[2]	atra pravargyodvāsanārtham ādānam udvāsanam abhipreyate /
5.1.[3]	prasiddhe tu pravargyodvāsane gṛhyamāṇa udvāsyeti paurvakālikapratyayo nopapadyeta /
5.1.[4]	pūrvam eva hi prasiddhād udvāsanāt prastotāmantranīya udvāsane sāmagānārtham /
5.1.[5]	atha vā prasiddham evodvāsanam astu /
5.1.[6]	ekam etat padam udvāsyapravargyam iti /
5.1.[7]	udvāsyaḥ pravargyo 'nenety udvāsyapravargyaḥ prastotā /
5.1.[8]	chandogeṣu hi prastotaiva pravargyodvāsana upayujyate /
5.1.[9]	tasmād udgātrādyapekṣayā prastotodvāsyapravargyaḥ /
5.1.[10]	tam āmantrayante /
5.1.[11]	kiṃ punar aprakṛtasya prastotur enam ity abhidhātuṃ yujyate /
5.1.[12]	prakṛta eva prastotā pravargyopasados sāmagānāt /
5.1.[13]	kasmāt punar adhastanavākyāpekṣayā prakṛtasyodgātur evedam āmantraṇaṃ na gṛhyate /
5.1.[14]	nāmantritenātra prayojanam udgātrā /
5.1.[15]	na hy atrodgātṛkartṛkaṃ karma vakṣyate /
5.1.[16]	tasmāt prastotur eveyañ codanā /
5.1.[17]	ayañ cārthaḥ prastotur anvādeśena jñāpyate /
5.1.[18]	agniparigāṇāni prastotā gāyatīti //
5.2.[1]	sa prastotā yajñopavīty ācāntas tatraiva bhavati /
5.2.[2]	anapagaḥ karmadeśa eva syāt /
5.2.[3]	nāpagacched ity arthaḥ /
5.2.[4]	ācamanaprabhṛtivyavāyaparihārārtham etad uktaṃ sarvatrāpi paribhāṣārūpeṇa grāhyam /
5.2.[5]	tad uktaṃ kauṣītakinā /
5.2.[6]	ācamanaprabhṛti yenādhikaraṇena saṃyujyeta na tena vyāvarteta /
5.2.[7]	na ca vyaveyād iti //
5.3.[1]	taṃ yadādhvaryuḥ prastotas sāma gāyeti saṃpreṣyati sa tadā hiṃkṛtyāgniṃ hotāram manye dāsvantam ity asyām ṛci gītānām eteṣāṃ sāmnām uttamaṃ sāma trir gāyati /
5.3.[2]	na cātraiva trir gāyati /
5.3.[3]	pratiṣṭhite pratiṣṭhita iti vidhāsyamānatvāt sakṛd evāsmin kāle gāyati /
5.3.[4]	yadi cātraiva trir gīyeta pratiṣṭhite pratiṣṭhita iti ca vidher dvir uttaratrāpi tadā pañcakṛtvo 'pi gānaṃ saṃpadyeta /
5.3.[5]	tatra trayo vā iti vakṣyamāṇā trirgānasya stutir nopapadyeta /
5.3.[6]	tasmād uttaragānadvayāpekṣayā trir ity ucyate /
5.3.[7]	evañ cet trir ity anarthakaṃ vacanam /
5.3.[8]	nānarthakaṃ yadi kaiś cid adhvaryubhis triḥ pratiṣṭhāpan na hriyeta tatrādāv eva trir gātavyam ity etadarthatvāt /
5.3.[9]	atra hiṃkāratritvayor ubhayor api sāmaguṇayor mithassaṃbandhābhāvāt sakṛd eva hiṃkartavyam //
5.3.[10]	ṛcaḥ pāde padaśabdo 'tra vijñeyaḥ /
5.3.[11]	yo 'tra sāmni stobhas taṃ pratipādaṃ brūyāt /
5.3.[12]	purastāc ca padānāṃ brūyāt tathā prathame dṛṣṭatvāt /
5.3.[13]	caturthī ceyan tādarthye stobhasya padaguṇatvajñāpanārthā //
5.4.[1]	sarva ṛtvigyajamānās saha patnyāsya sāmnas trir nidhanam upayanti /
5.4.[2]	asya nidhanopāyanasya pravargyodvāsanāṅgatvāt sarvādīnāñ ca śabdānām adhikṛtāpekṣatvād ye pravargyasaṃbaddhās tair idan nidhanam upetavyan nānyair udgātrādibhir api /
5.4.[3]	tathā ca tāṇḍinān nidhanopāyavidhau /
5.4.[4]	ye gharma upayuktā syur iti /
5.4.[5]	bahvṛcānāñ ca gharmasaṃbandhāddhotur eva nidhanopāyanañ codyate na praśāstrādīnām /
5.4.[6]	evaṃ hi kauṣītakinoktam /
5.4.[7]	tatra prastotā sāma gāyati /
5.4.[8]	tatra hotur nidhanopāya iti /
5.4.[9]	tasmād brahmāgnīdhrāv adhvaryupratiprasthātārau hotā prastotā yajamānaś ca saha patnyā pravargyodvāsane nidhanam upeyuḥ /
5.4.[10]	saptānān tv iyañ codanā na prastotuḥ sāmagānacodanayaiva siddhatvāt //
5.8.[1]	ayaṃ vākyaśeṣo 'rthavādas sa ca sarveṣāṃ vihitasya nidhanopāyasya stutyarthaḥ /
5.8.[2]	tasyaivam artho yojyaḥ /
5.8.[3]	devān khalv etasmin pravargyodvāsanakāle rakṣāṃsy āśrayanti sma /
5.8.[4]	sa deveṣv antarbhūto rakṣohā nāmāgnir etat sāmāpaśyat /
5.8.[5]	tena sāmnā devā rakṣāṃsy apāghnata /
5.8.[6]	tasmād yat sarve nidhanam upayanti rakṣasām evāpahananārthaṃ tad bhavatīti //
5.9.[1]	āhavanīyottaravedyor madhyatas triḥ pratiṣṭhāpaṃ pravargyaṃ haranti //
5.12.[1]	pūrvoktaṃ sāma pratiṣṭhite pratiṣṭhite gāyati /
5.12.[2]	evan trir gātavyam iti /
5.12.[3]	trayo hīme lokāḥ /
5.12.[4]	tasmād eṣāṃ lokānāṃ vidharaṇāya trir gāyati //
5.13.[1]	sāma gāyatas sthānam idaṃ vidhīyate /
5.13.[2]	apareṇa pravargyam asminn udvāsanāṅgabhūte sāmagāne prastotā tiṣṭhati //
5.13.[3]	pravargyam adhvaryavo yuñjanti /
5.13.[4]	tathā te vadanti /
5.13.[5]	prastotāpy uttaraṃ saṃpraiṣam ākāṅkṣamāṇas tatraiva tiṣṭhati /
5.13.[6]	ke cid etad vākyadvayam ekavākyatayā vyācakṣate /
5.13.[7]	tiṣṭhatīti śatus saptamī /
5.13.[8]	apareṇa pravargyam asmin prastotari tiṣṭhati pravargyaṃ yuñjantīti /
5.13.[9]	asmin vyākhyāne sāma gāyataḥ prastotus sthānaviśeṣo na jñāyeta //
5.14.[1]	dvau pariṣekau tatra vidyete /
5.14.[2]	yasmin kāle dvitīyam apaḥ pariṣiñcaty athainam evaṃ saṃpreṣyati /
5.14.[3]	yugapad eva ke cid sāmadvayāya saṃpreṣyanti /
5.14.[4]	prastotar vārṣāharaṃ sāma gāyeṣṭāhotrīyañ ceti /
5.14.[5]	nanu pariṣiñcaty āpa ity na yujyate /
5.14.[6]	satyam etat /
5.14.[7]	ācāryaprāmāṇyāt tu lakṣaṇam atrānumātavyam /
5.14.[8]	ā apa iti vā vyākhyeyam /
5.14.[9]	āṅ punaḥ kimarthaḥ /
5.14.[10]	īṣadartho vākyālaṃkārārtho vā //
5.16.[1]	anyasya deśasyāvihitasyāprasaṅgād atraiva tiṣṭhann ity anarthakam /
5.16.[2]	nānarthakam īṣad api vārṣāharasthānān na calitavyam ity etadarthatvāt /
5.16.[3]	visṛjyāpi hi vārṣāharasthānan tad agreṇa jaghanena vā kiñ cid apasṛtya pravargyam apareṇaiva sthātuṃ śakyam /
5.16.[4]	tad atraiva tiṣṭhann iti vacanān nivartate //
5.17.[1]	iṣṭāhotrīyasya nidhanaṃ pravargyasaṃbaddhās sarve saha patnyopayanti /
5.17.[2]	nanu tasyety api vacane sannidher iṣṭāhotrīyasyeti vijñātuṃ śakyam /
5.17.[3]	satyam etat /
5.17.[4]	tadādayas tu śabdāḥ kadā cid asannihitam api śabdato vadantīti jñāpanārtham iṣṭāhotrīyagrahaṇam /
5.17.[5]	tena prayojanam taṃ yadi brūyur viśvarūpā gāyetyādau sannihitasya subrahmaṇyāder agrahaṇam //
5.17.[6]	yān prati pūrvayos sāmnor atra nidhanopāyaś coditas te vārṣāharasya nidhanan nopayanti /
5.17.[7]	prastotur anya ity arthaḥ /
5.17.[8]	kutas teṣām atra prāptiḥ /
5.17.[9]	na lakṣyate prāptiḥ /
5.17.[10]	pratiṣedhakaraṇasāmarthyāt tu manyāmahe /
5.17.[11]	vārṣāharasya nidhanopāyaḥ kasyāñ cic chrutau sarveṣāṃ vihita iti /
5.17.[12]	evañ ced ayam ācāryasya śrutiviruddhaḥ pratiṣedho doṣaḥ /
5.17.[13]	pratiṣedhakam api vacanan dṛṣṭam ity adoṣaḥ /
5.17.[14]	vacanadvayam idam aśrutam akalpayitvā prastotur eva vārṣāharaṃ gāyato nidhanamātraṃ pratiṣidhyata iti grahaṇe 'tyantaṃ ghaṭata iti /
5.17.[15]	evaṃ hi gṛhyamāṇe vārṣāharasya nidhanamātran na brūyād iti śrutiparikalpanam asty eva /
5.17.[16]	kin tu-upayantīti bahuvacanāntam anuvartamānaṃ vinā prastotur grahaṇenaikavacanāntatvena vipariṇamitum aśakyaṃ bhavet /
5.17.[17]	sāmnaś ca nidhanād ṛte gānaṃ kva cid apy adṛṣṭaṃ parigṛhyeta /
5.17.[18]	asmiṃś ca vākye sāmarthyāvagatasya prastotur anuvartayituṃ śakyatvād uttarasmin vākye prastotur grahaṇam ayuktaṃ syāt /
5.17.[19]	uttaravākyārtham api prastotur grahaṇam abhaviṣyad yady atraivākariṣyata /
5.17.[20]	na caivaṃ kṛtam /
5.17.[21]	tasmād ayaṃ pakṣo bahudoṣatvān nāśriyate /
5.17.[22]	kalpyavacanadvaye 'pi pūrva eva pakṣaś śreyān /
5.17.[23]	sarvatra kalpasūtrakārāṇāṃ vacanam asatyāṃ pratyakṣaśrutau śrutivacanānumānenaiva prāmāṇyaṃ labhate /
5.17.[24]	tasmāc chrutivacanaparikalpanam adoṣaḥ /
5.17.[25]	atha vāsya vārṣāharasya tulyasthānasyeṣṭāhotrīyeṇa sarvair upetavyanidhanenāprasaktanidhanopāyapratiṣedhād ayam artho jñāpyate /
5.17.[26]	sthānasāmānyād anyadharmo 'pi kva cid grāhya iti /
5.17.[27]	kim etasya jñāpane prayojanam /
5.17.[28]	santi pravargyaparigāṇāni teṣāñ ca brahmajajñānīyādibhis tulyasthānīyatāṃ vakṣyāmaḥ /
5.17.[29]	atas tāny api sakṛd evodaṅmukhenaiva ca satā gātavyānīti /
5.17.[30]	atha vaikasaṃpraiṣāṇān tulyadharmataiṣāñ jñāpyate /
5.17.[31]	tenāpy ukto 'rthas sidhyati /
5.17.[32]	nanu brahmajajñānīyādyartha evāsau saṃpraiṣaḥ /
5.17.[33]	kuta idaṃ labhyate /
5.17.[34]	yadi pravargye parigāṇāni gīyeran tatra viśeṣāgrahaṇād ubhayārtha eva saṃpraiṣas saṃpadyate //
5.18.[1]	athāsmin karmaṇi samāpta etad vāsaḥ prastotādatte yena patnī cchāditā bhavati //
5.19.[1]	śālāṃ pratyāvrajan śyaitaṃ gāyet /
5.19.[2]	trir ity atra nānuvartate /
5.19.[3]	atas sakṛd eva śyaitaṃ gāyet //
6.4.[1]	pravargyodvāsanād ūrdhvam agniṃ praṇīya sadohavirdhānavyāpāraṃ pariniṣṭhāpya dhiṣṇyān nivapanti /
6.4.[2]	tatra yadā dhiṣṇyān adhvaryavo nivapanti tadanantaram udgātāntareṇa cātvālotkarau prapadyājyasthālīṃ sasruvām ādāyāgnīdhrañ ca sadaś cottareṇa parivrajyāparayā dvārā sadaḥ prapadya sadasas sthūṇām audumbarīm ārabhamāṇam adhvaryum anvārabhate 'nena mantreṇa //
6.6.[1]	athainām anena mantreṇocchrayaty utthāpayati //
6.8.[1]	pūrvam evādhvaryusaṃpreṣiteṇodgātraudumbaryavaṭaṃ khānitaṃ bhavati /
6.8.[2]	tasminn enām anena mantreṇa minoti /
6.8.[3]	yathodañcaṃ vaṃśan dhārayet tathaināṃ saṃpādayati //
6.10.[1]	athainām ājyasthālyā sruvenopahatenājyenāgrād upakramyā mūlād avicchindann eva dhārām anena mantreṇābhijuhoti //
6.12.[1]	athainān triḥ pradakṣiṇaṃ pāṃsunā paryūhaty anena mantreṇa /
6.12.[2]	sakṛd eva mantravacanam evaṃvidhāsu codanāsu /
6.12.[3]	tatra nyāyaṃ madhuprāśanādhikāra eva prasaṅgenāvādiṣma /
6.12.[4]	samastam avaṭaṃ pūrayati //
6.14.[1]	athainān dīkṣitasya daṇḍena ṣaḍbhir ebhir mantrair dṛṃhati /
6.14.[2]	abhitaṣ ṣaṭ dṛṃhaty abhito 'vahanti /
6.14.[3]	na caikamantratvam eṣām abhipretavyam anyo'nyānākāṅkṣatvād ākhyātābhyāsāc ca /
6.14.[4]	tasmāt pratimantram atra dṛṃhaṇam āvarteta /
6.14.[5]	avadac ca kauṣītakiḥ mantrapṛthaktvāt karmapṛthaktvam iti //
6.15.[1]	athainām ūrdhvāgrais tṛṇais sarvato veṣṭayati /
6.15.[2]	yathā ca tāni nāpabhraṃśeran tathā rajjvā badhnāti //
6.16.[1]	athainām uparidaśena vāsasā paridadhāti samastāṃ veṣṭayati /
6.16.[2]	asyā anagnabhāvāya //
6.18.[1]	athaināṃ hastābhyām anena mantreṇa paryārabhate //
6.19.[1]	evam evānenaiva mantreṇa stotre stotra upakramyamāṇa audumbarīṃ parigṛhṇāti /
6.19.[2]	kiṃ bahiṣpavamāne 'pi /
6.19.[3]	neti brūmaḥ /
6.19.[4]	na hi tasyaudumbaryā saṃbandhaḥ /
6.19.[5]	ato 'syāṃ kṛtas saṃskāro bahiṣpavamānasya nopakaroti /
6.19.[6]	nanu vihitatvād audumbarīparigrahaḥ kriyamāṇo bahiṣpavamānasyāpy upakarotīti mantavyam /
6.19.[7]	naivaṃ yuktam /
6.19.[8]	ittham idam avagamyatām /
6.19.[9]	ekacodanāprāpitam aṅgaṃ bahūnām apy upakurvad ekadhaivopakarotīti /
6.19.[10]	ataś ca yeṣāṃ stotrāṇām aikarūpyeṇopakarotīty anena janayituṃ śakyan teṣām evaitad aṅgaṃ vidhīyata iti mantavyam /
6.19.[11]	tasmān nāyaṃ vidhir bahiṣpavamānam upasarpati /
6.19.[12]	yatra tu bahiṣpavamānaṃ sadasi gīyate 'hargaṇeṣu tatra saṃbandhād bahiṣpavamāne 'pi parigrāhyaivaudumbarī //
7.1.[1]	agniñ ca somañ ca praṇīyāgnīṣomadevatākaṃ paśum ālabhante 'dhvaryavaḥ /
7.1.[2]	vakṣyamāṇasya vidher viṣayapradarśanārtham idam uktam //
7.2.[1]	tasmin paśau vapāyā ante vapāhome kṛta utkare tiṣṭhan subrahmaṇyaḥ pitāputrīyākhyāṃ subrahmaṇyām āhvayati /
7.2.[2]	pitāputrīyām iti saṃjñākaraṇaṃ saṃvyavahārābhāvād anarthakam /
7.2.[3]	nānarthakam uttaratra subrahmaṇyāgrahaṇe pitāputrīyāyās saṃpratyayārthatvāt /
7.2.[4]	ayam abhiprāyaḥ /
7.2.[5]	atra subrahmaṇyāṃ pitāputrīyām iti sāmānādhikaraṇyoktes sārthavatvād yottaratra subrahmaṇyāgrahaṇe pitāputrīyā grāhyeti /
7.2.[6]	atha vā pitāputrīyām iti pṛthag evedaṃ paribhāṣāvākyam /
7.2.[7]	tatra pūrvasmād vākyāt subrahmaṇyām āhvayatīty anuvartate /
7.2.[8]	ayam arthaḥ /
7.2.[9]	subrahmaṇyām āhvayatīty ukte pitāputrīyāṃ vidyād iti /
7.2.[10]	tata idaṃ sidhyati /
7.2.[11]	dve apy uttare subrahmaṇye pitāputrīye iti /
7.2.[12]	avadac ca baudhāyanaḥ pitāputrīyām adhikṛtyāgnīṣomīyasya hutāyāṃ vapāyām /
7.2.[13]	parihṛtāsu vasatīvarīṣu dvitīyā /
7.2.[14]	prātaranuvāke tṛtīyeti //
7.4.[1]	kā sā pitāputrīyā subrahmaṇyety ākāṅkṣāyām ayam asyām upadeśo lakṣaṇataḥ kriyate /
7.4.[2]	kauśikabrāhmaṇa kauśikabruvāṇety ā atas subrahmaṇyāvayavam uktvāsminn avasare vakṣyamāṇāni nāmāny āvapati /
7.4.[3]	āta ity anarthakam /
7.4.[4]	nānarthakaṃ pitāputrīyeti viśeṣanāmadheyadarśanād anyeyam ihāmnātamātraiva subrahmaṇyeti kṛtvā kauśikabrāhmaṇety evāsyā upakramasya prasajato nivṛttyarthatvāt /
7.4.[5]	kauśikabruvāṇety anenaivopalakṣaṇe sidhyaty ubhayasya vacanañ śrutyanukaraṇārtham /
7.4.[6]	śrutāv api hi dvayor anayor uttarasyaiva satyāṃ vivakṣāyāṃ pūrvam apy upādīyate /
7.4.[7]	atha ha vā eke kauśikabrāhmaṇa gautamabruvāṇety āhvayanti-iti tasmāt kauśikabrāhmaṇa kauśikabruvāṇety evāhvayed iti ca //
7.5.[1]	asāv ity asya sthāne yajamānasya nāma prathamayā nirdiśed amuṣyeti ṣaṣṭhyā pitṛpitāmahaprapitāmahānām /
7.5.[2]	evañ catuṣpuruṣañ caturaḥ puruṣān nāmnā nirdiśet /
7.5.[3]	tac ca sukhāvagamāya kathyate /
7.5.[4]	devadatto yajate yajñadattasya putro yajate viṣṇumitrasya pautro yajate haradattasya naptā yajata iti /
7.5.[5]	yac ca nāmāthāto nāmakarmety adhikṛtya vihitaṃ tad evātra nirdeṣṭavyam /
7.5.[6]	tad eva hi vyavahārārtham /
7.5.[7]	pāṭhasiddheś catuṣpuruṣam ity anarthakam /
7.5.[8]	nānarthakañ catuṣpuruṣam avaśyan nirdiśed ity evaṃ yojyamāne vakṣyamāṇānāṃ putrādīnāṃ kva cid anirdeśajñāpanārthatvāt /
7.5.[9]	tasmād evaṃ grāhyam /
7.5.[10]	jīvatām evātra putrādīnān nirdeśaḥ /
7.5.[11]	mṛtānām api tu pitrādīnām iti /
7.5.[12]	nanu yajamānasyāpi mṛtasya sattre nirdeśaḥ prasajati /
7.5.[13]	na prasajati /
7.5.[14]	na hi mṛto yajate /
7.5.[15]	mṛtā api tu pitrādibhāvena nirdiśyanta eva /
7.5.[16]	nanu putrādibhir api mṛtair asty eva loke nirdeśaḥ /
7.5.[17]	satyam etat /
7.5.[18]	prasaktam eva lokato mṛtair api putrādibhir nirdeśam ayaṃ yatno nivartayati //
7.6.[1]	yajata ity anuvartate /
7.6.[2]	agniśarmaṇaḥ pitā yajate nārāyaṇaśarmaṇaḥ pitā yajata iti putrāṇāñ janmakrameṇa nāmāni gṛhṇāti /
7.6.[3]	amuṣya pitety etāvataiva putrāṇām iti vijñātuṃ śakyatvāt tathā ca pūrvasmin vākye yajata ity evāvagatatvād yajamānasyeti ca putrapautranaptṛgrahaṇe 'vagatatvāt pituḥ pitāmahasya prapitāmahasyeti cāprayuktatvāt putrāṇām ity anarthakam /
7.6.[4]	nānarthakam akṛtanāmakān api putrān nirdiśed iti jñāpanārthatvāt /
7.6.[5]	katham eṣān nirdeśaḥ /
7.6.[6]	asti jātamātrasyaiva devakṛtan nāma yan nakṣatranāmeti kathyate /
7.6.[7]	tenātra nirdeśaś śātabhiṣajasya proṣṭhapādasyeti /
7.6.[8]	pūrvavayasāṃ pūrvagrahaṇasya lokata eva siddhatvād yathājātam ity anarthakam /
7.6.[9]	nānarthakaṃ vittaṃ bandhur vayaḥ karma vidyā bhavati pañcamī /
7.6.[10]	etāni mānyasthānāni garīyo yad yad uttaram //
7.6.[11]	iti smṛtivacanānurodhena vidyāvṛtādhikānām avaravayasāṃ pūrvanirdeśasya prasajato nivṛttyarthatvāt //
7.7.[1]	strīṇām api nāmāny eke nirdiśanti /
7.7.[2]	eka iti vacanaṃ vikalpārtham /
7.7.[3]	ata strīṇān nāmāni gṛhṇīta vā na vā /
7.7.[4]	kiṃ punar etad duhitṛviṣayam evāho svid anyaviṣayam api /
7.7.[5]	anyaviṣayam apīti brūmaḥ /
7.7.[6]	yadi hi duhitṛviṣayam evābhaviṣyad duhitṛrṇām ity evāvakṣyata na strīṇām iti /
7.7.[7]	tatraivaṃ yojyam /
7.7.[8]	putraḥ pautro naptā pitety anukrānte viṣayacatuṣṭaye mātuḥ pitāmahyāḥ prapitāmahyā duhituś ca nāmāny amuṣyā iti nirdiśed iti /
7.7.[9]	nanu patnyā apy asau yajata iti nirdeśo yajamānavat prāpnoti /
7.7.[10]	na prāpnoti /
7.7.[11]	yajatiśabdaṃ hi patnīviṣayan na kva cid upalabhāmahe /
7.7.[12]	patnīyajamānāviti ca dṛśyate prayogo na yajamānāv iti /
7.7.[13]	yady api yajamāneti patnī kva cid upalakṣyate tathāpi nātra patnīnirdeśaḥ prāpnoti /
7.7.[14]	evam adhvaryuṇā yajamāno 'vabodhyate /
7.7.[15]	nāma grāhan te pitṛbhiḥ pitāmahaiḥ prapitāmahaiḥ putraiḥ pautrais subrahmaṇyas subrahmaṇyām āhvayatv iti /
7.7.[16]	patnyā api cen nāmagrahaṇam abhipraiṣyata nāma grāhaṃ yuvayor ity avakṣyata /
7.7.[17]	yatas tu nāma grāhan ta ity uktan tasmān na patnyā nirdeśaḥ /
7.7.[18]	atha vā strīṇām api nāmabhir eke yajamānaṃ viśeṣayantīti vyākhyeyam /
7.7.[19]	tataś ca patnyām aprasaṅgaḥ //
7.8.[1]	janiṣyamāṇānām ity etad vākyaṃ sarvasmān nāmanirdeśād uttamam āha /
7.8.[2]	uttamagrahaṇam anarthakam /
7.8.[3]	nānarthakaṃ pautranaptṛnirdeśajñāpanārthatvāt /
7.8.[4]	kasmāt punaḥ pautranaptṛnirdeśa spaṣṭan nābhihitaḥ /
7.8.[5]	niyogataḥ pautrotpatteḥ prāk somena yaṣṭavyam iti jñāpanārthatvāt /
7.8.[6]	na ca purastāj jātaiḥ pautranaptṛbhir anupalakṣitasya paścāj janiṣyamāṇair yuktam upalakṣaṇam /
7.8.[7]	tasmād amuṣya pitāmaho yajate 'muṣya prapitāmaho yajata iti pautranaptṛṛn nirdiśya paścāj janiṣyamāṇānām iti vākyaṃ prakṣetavyam /
7.8.[8]	nanv ādyantapadānuṣaṅgeṇa vākyatrayam etat kalpayitavyam /
7.8.[9]	naivam /
7.8.[10]	ekavākyatayāpy abhipretārthāvagamāt /
7.8.[11]	yady ayam ekavākyatayā naiṣiṣyatāsau yajata ityādivaj janiṣyamāṇānāṃ pitā yajata ity evaṃ bhedenaivāvakṣyata /
7.8.[12]	yatas tv evan noktan tasmād yathāmnātam eva vaktavyam //
7.9.[1]	śeṣam avaśiṣṭaṃ subrahmaṇyāvayavaṃ yathāmnātam āha /
7.9.[2]	kiṃ śvaśśabdasyāyaṃ pratiṣedho yathāmnātam iti /
7.9.[3]	naivañ śvas sutyām ity upavasatha iti vākyasyānarthakyaprasaṅgāt /
7.9.[4]	evañ ced yathāmnātam ity anarthakam /
7.9.[5]	nānarthakam asau yajata ityāder janiṣyamāṇavākyāntasya yathāmnātavacananivāraṇārthatvāt /
7.9.[6]	tasmād imāni vākyāny aikasvaryeṇāpy āmnātāni lākṣaṇikenaiva svareṇa vaktavyāni /
7.9.[7]	svaralakṣaṇañ cātra vyākaraṇato grāhyam /
7.9.[8]	nanv ayatnasiddham etat /
7.9.[9]	lākṣaṇikas svaro grāhya iti /
7.9.[10]	satyam etat /
7.9.[11]	sarvasyā api subrahmaṇyāyā vyākaraṇata eva svaras sidhyati /
7.9.[12]	evaṃ siddhe sati yat pūrvasyāṃ subrahmaṇyāyāṃ lākṣaṇikam eva svaram ācāryaḥ pāṭhena pradarśayati taj jñāpayati /
7.9.[13]	aikasvaryapaṭhiteṣu lakṣaṇato na svaraḥ pravartata iti /
7.9.[14]	tataś ca sarveṣv ṛgyajurnigadeṣu yas svaro 'smākam āmnāye dṛśyate sa eva prayoge 'pi gṛhyate /
7.9.[15]	tasmād eṣān nāmavākyānāṃ vyākaraṇoktam api svaram uktajñāpanānurodhārtham anupāditsitam ato yatnād upādadmahe /
7.9.[16]	atha vā pūrveṇa vidhānenāsya saṃbandhaḥ /
7.9.[17]	janiṣyamāṇānām ity etan nigadaṃ yathāmnātam āheti /
7.9.[18]	tataś ca vākyatrayan na kalpyam ity uktaṃ bhavati /
7.9.[19]	tataś ca śeṣam iti vākyam /
7.9.[20]	śeṣam āheti //
7.10.[1]	asmin karmaṇi nimitta ṛṣabhaṃ yajamānas subrahmaṇyāya dadāti /
7.10.[2]	adhikārād evāsya vidheḥ pitāputrīyāsaṃbandhasiddher atrety anarthakam /
7.10.[3]	nānarthakam asyām eva pitāputrīyāyām ṛṣabhadānaṃ nottarayor ity etadarthatvāt /
7.10.[4]	uttare api hi pitāputrīye ity avādiṣma /
7.10.[5]	tatra nāmadheyena dharmaprāptir iti prasaktam ṛṣabhadānam ato yatnān nivartate //
7.12.[1]	etām upavasathīyāṃ rātriṃ kaś cana puruṣas sado na prapadyeta na praviśet /
7.12.[2]	ko hetur iti ced ṛksāme atra mithunībhavata ity asminn arthe brāhmaṇam asti /
7.12.[3]	ṛksāme adhikṛtya śrūyate tābhyāṃ sado mithunāya paryaśrayan /
7.12.[4]	tasmād upavasathīyāṃ rātriṃ sadasi na śayīta /
7.12.[5]	atra hy etāv ṛksāme upavasathīyāṃ rātriṃ sadasi saṃbhavata iti /
7.12.[6]	atha vā naitāṃ rātrim ityādi mithunībhavata ityantaṃ śākhāntarīyam idaṃ vākyaṃ brāhmaṇam iti pradarśyate //
7.13.[1]	parihṛtāsu vasatīvarīṣv adhvaryusaṃpreṣitas subrahmaṇyaś śvassutyāpravacanīn nāma subrahmaṇyām āhūya svayam udgātrādayaś cāgnīdhre patnīśālāyāñ ca saṃviśanti /
7.13.[2]	atrotkare tiṣṭhann ity avacane 'pi sthānāntarasyāvijñānād utkaram āsthāya subrahmaṇyām āhvayatīti śrutivacanasya [ca] śākaṭīvarjasubrahmaṇyāviṣayatvād utkara eva tiṣṭhann āhvayati /
7.13.[3]	atrotkarasyācodanayā jñāpyate deśāvacane svajātīyadeśagrahaṇam iti /
7.13.[4]	tena saṃsavaviśvarūpāṇām api paścād akṣam evopaviśya gānaṃ sidhyati //
7.14.[1]	śvaḥ kartavyaṃ karma śvaḥkarma /
7.14.[2]	śvaḥkarmārtham anapagā bhavanti /
7.14.[3]	āgnīdhrapatnīśālāsaṃveśanavidhānād eva yajñadeśād ṛtvigyajamānānām anapagamanasya siddhatvād idaṃ vākyam anarthakam /
7.14.[4]	nānarthakaṃ sarvapuruṣārthatvāt /
7.14.[5]	tasmāt subrahmaṇyāhvānakāle ye yajñadeśāntarvartinaḥ puruṣās te śvaḥkarmaṇy aparisamāpte nāpagaccheyuḥ /
7.14.[6]	yajñam evekṣamāṇā āsīran //
8.1.[1]	śvaḥkarmaṇa iti pūrvam uktatvāt tasya karmaṇaḥ kāla āgata enam arthatas tasya karmaṇaḥ kartāram āmantrayante /
8.1.[2]	evañ cet kartṛṛṇāṃ bahutvād enān iti vaktavyam /
8.1.[3]	na vaktavyam ekavacanaprayoge 'py āmantryamāṇān puruṣān praty āmantraṇasya guṇabhūtatvāt /
8.1.[4]	pratipradhānaṃ guṇabheda iti nyāyena sarveṣāñ cāmantraṇaṃ sidhyati /
8.1.[5]	yadi caikasyaiva gṛhyeta viśeṣo nāvagamyeta /
8.1.[6]	na cātra samākhyayā śakyam udgātur evāmantraṇaṃ vaktum /
8.1.[7]	kartṛviṣayā hi samākhyā /
8.1.[8]	āmantraṇañ ca prati karmabhūtāḥ puruṣāḥ /
8.1.[9]	atas sarveṣām udgātrādīnāṃ karmakaraṇārtham idam āmantraṇañ codyate //
8.3.[1]	sa āmantritaḥ kartā yajñopavīty ācamya cātvālañ cotkarañ cāntareṇānena yajuṣā mahāvediṃ prapadyate /
8.3.[2]	yeṣām antarvedi prayojanan teṣām evaitad vidhānam /
8.3.[3]	atas subrahmaṇyo bahirvedy evāsīta /
8.3.[4]	udgeṣmeti mantraliṅgasyānavak.lptiprasaṅgān nānena yajuṣā brahmayajamānau prapadyeyātām //
8.4.[1]	prapadyante 'neneti prapadanam /
8.4.[2]	yad antareṇa cātvālotkarāv uktaṃ vartma tad atidiśyate /
8.4.[3]	etad eva sarvatra mahāvedyāṃ prapadanaṃ praveśanavartma bhavati //
8.4.[4]	udyanty anenety udayanam /
8.4.[5]	uktam eva vartma nirdiśyate /
8.4.[6]	etad eva sarvatra mahāvedyā udayanan niṣkramaṇavartma bhavati /
8.4.[7]	dvayam idaṃ paribhāṣāvākyam /
8.4.[8]	ata snānabhojanādyartham api mahāveder niṣkrāmatāṃ punaś ca tāṃ prapadyamānānām idam eva vartma syāt //
8.4.[9]	santy ājyagrahā nāma grahāḥ /
8.4.[10]	tān adhvaryuṣu gṛhṇatsu subrahmaṇya utkare tiṣṭhann adya sutyām iti nirdiśan subrahmaṇyām āhvayati //
8.5.[1]	prakṛtasya subrahmaṇyasya gānānupapatter atrodgātā nirdiśyate /
8.5.[2]	tam udgātāraṃ viśvarūpā gāyeti yadi brūyur adhvaryava akarmaṇa etat trayodaśaṃ stotraṃ virājaṃ lobhayatīti pratibrūyāt /
8.5.[3]	prativacanasyāyam arthaḥ /
8.5.[4]	akāryam etat trayodaśaṃ stotram /
8.5.[5]	virājaṃ lobhayatīti vināśayatīti hetunā /
8.5.[6]	viśvarūpāgāne virājo lobhanan doṣaḥ kīrtyate /
8.5.[7]	agniṣṭomasya hi prākṛtasya navatiśataṃ stotriyās saṃpadyante /
8.5.[8]	tā navadaśa virājo daśākṣarā virāḍ iti darśanāt /
8.5.[9]	asti ca vacanaṃ virāṭsampadaiva yajñena yajeteti /
8.5.[10]	yadi cāsmin kāle viśvarūpāgānaṃ kriyeta vasatīvarībhir graheṇa prātaranuvākena śastreṇa trayodaśam ivedaṃ stotraṃ bhavet /
8.5.[11]	uktaṃ hi baudhāyanena vāsatīvaraṃ graham adhikṛtya viśvarūpā u hāsya stotrabhaktir bhavati prātaranuvāka u śastrabhaktir iti /
8.5.[12]	yad asmābhir asmin kāle viśvarūpāgānam akurvadbhis stotrabhāvo 'sya parihriyate vasatīvarīgrahaṇaprātaranuvākāntarvartitā hi viśvarūpāṇāṃ stotratve kāraṇam tasmād itthaṃ pratyākhyāya paścād eva viśvarūpāgānaṃ kariṣyate //
8.6.[1]	dvayor yajamānayor ekasminn ahani somābhiṣavas saṃsavaḥ /
8.6.[2]	sa ca śatruviṣaya eva nāvidviṣāṇayos saṃsavo vidyata iti vacanāt /
8.6.[3]	so 'yaṃ saṃsavo 'smākam api śrutau dṛśyate yadi somau saṃsutau syātām iti /
8.6.[4]	tatredam ucyate /
8.6.[5]	saṃsave tu virājo lobhanam anapekṣyāsminn eva kāle viśvarūpāgānaṃ kāryam /
8.6.[6]	saṃsave hi yasya soma stotrair adhikas sa yajamāno jayati /
8.6.[7]	tasmād idan trayodaśam api stotraṃ guṇāyaiva tatra bhavati //
8.7.[1]	somābhiṣavasya kāla āgacchati /
8.7.[2]	uttarasya vidheḥ kālāvagamārtham idam uktam //
8.7.[3]	sa udgātābhiṣavakāle pūrvayā dvārā havirdhānagṛhaṃ prapadya dakṣiṇaṃ havirdhānam anena mantreṇābhimṛśati //
8.8.[1]	anena mantreṇottaraṃ havirdhānam abhimṛśati /
8.8.[2]	uttarasmin vākye so 'ntareṇa havirdhāne gatveti vidhānāt purastād eva tiṣṭhan havirdhāne abhimṛśet //
8.9.[1]	so 'ntareṇa havirdhāne pratyaṅmukho gatvā dakṣiṇasya havirdhānasya paścād akṣaṃ vakṣyamāṇena krameṇopaviśati //
8.13.[1]	yatra yatra deśa āsīnaḥ karma kariṣyan bhavati tatra tatropaviśann etenaiva krameṇopaviśati /
8.13.[2]	nanv ayam upaveśanakramo madhuprāśane 'pi vyadhīyata /
8.13.[3]	tatraiveyaṃ paribhāṣā kasmān na kriyeta /
8.13.[4]	tatra ca kṛtāyām atropaveśanakramasyāvacane granthalāghavaṃ bhavatīti /
8.13.[5]	atra brūmaḥ /
8.13.[6]	yady eṣā paribhāṣā madhuprāśanādhikāre 'kariṣyatodgātur evāyam upaveśanakramo 'bhaviṣyat /
8.13.[7]	sa eva hi tatra prakṛtaḥ /
8.13.[8]	atrāpi sa eveti cen na kāla enam ity atroktena nyāyena sarveṣāṃ prakṛtatvāt /
8.13.[9]	tasmāt prastotrādīnām api karmārtham upaviśatām asya kramasya prāpaṇārtham atreyaṃ paribhāṣā kriyate /
8.13.[10]	evañ ced anenaiva paribhāṣāvākyena sarvatra siddhatvān madhuprāśane vacanam anarthakam /
8.13.[11]	nānarthakam asyāḥ paribhāṣāyās sāmagānārthopaveśanaviṣayatvajñāpanārthatvāt /
8.13.[12]	tataś ca bhakṣācamanahomādyarthaṃ yad upaveśanan tatra tūṣṇīm eva kartavyam /
8.13.[13]	asmin viṣaye paścāt prāñca upasīdanti-iti śrutau bahuvacanadarśanāt prastotṛpratihartror apy upaveśanaṃ ke cid icchanti /
8.13.[14]	tat tv anyāyyam udgātur evātra karmadarśanāt /
8.13.[15]	bahuvacanadarśanañ caivaṃ parihāryam /
8.13.[16]	asti droṇakalaśaprohaṇe 'pi śrutau bahuvacanam /
8.13.[17]	yad adho 'dho 'kṣan droṇakalaśam prohanti-iti /
8.13.[18]	tasmin pakṣe sarveṣām upaveśanārthaṃ bahuvacanam /
8.13.[19]	paścāt prāñca upasīdantīti /
8.13.[20]	ācāryeṇa tv adho 'dho 'kṣan droṇakalaśam prohatīti yad ekavacanayuktaṃ prohaṇan tad āśrīyate /
8.13.[21]	tathā hi vakṣyati taṃ prohatīti /
8.13.[22]	tasmād asya prohaṇasya kartodgātaivopaviśet //
8.16.[1]	atha namaḥ pitṛbhya ity etān sapta pādān udgātāha /
8.16.[2]	viśvarūpā iti bahuvacanenāsām anyatra grahaṇāt sāmni caivan darśanāt tisra etā ṛcaḥ /
8.16.[3]	tāsāṃ prathamā gāyatry uttare dvipade /
8.16.[4]	pādadvayābhyāsena sāmni sarvā gāyatryaḥ /
8.16.[5]	tatra dvābhyāṃ pādābhyām ekena dvābhyān dvābhyām ity avasyet /
8.16.[6]	evam etā ardharcaśa uktā bhavanti /
8.16.[7]	pratīkagrahaṇenāpi sidhyati liṅgapradarśanārtham āsām atra pāṭhaḥ kriyate /
8.16.[8]	tataś ca gāyatran traiṣṭubhañ jagad iti liṅgānurodhena savanatrayārtho 'yaṃ prayogo grāhya iti jñāpitaṃ bhavati /
8.16.[9]	tenottarasmin savana āsām aprayogas sidhyati /
8.16.[10]	atha vā yatraitāḥ paṭhyante tatraivāsāṃ prayogo grāhya iti vijñāpitaṃ bhavatīty ayam arthaḥ pāṭhena jñāpyate /
8.16.[11]	evam apy ukto 'rthas sidhyati /
8.16.[12]	idamādijapakarmakaraṇavarjaṃ savanasvarair eva prayogaḥ //
8.17.[1]	athāsmā udgātre 'dho 'dho 'kṣam akṣasya samīpata evādhastād droṇakalaśam adhvaryur anyo vā prayacchati //
8.20.[1]	taṃ pratigṛhya dakṣiṇa ūrau nidhāyākṣam upary upary akṣasya samīpata evopari pavitram apahṛtya tena pavitreṇa tribhir ebhir mantrais triḥ pavayati //
8.22.[1]	taṃ pavayitvā paścād akṣam akṣasya paścād anena mantreṇa sādayati //
8.23.[1]	tan droṇakalaśam akṣasya paścāt sādayitvā viśvarūpāsv ṛkṣu gāyatraṃ gāyati /
8.23.[2]	namaḥ pitṛbhya ity etā viśvarūpāḥ /
8.23.[3]	vidyate hy āsu viśvā rūpāṇi saṃbhṛtam iti //
8.23.[4]	itiśabdaḥ pūrvavidhiṃ parāmṛśati /
8.23.[5]	itthaṃ brāhmaṇam api vidyate /
8.23.[6]	taṃ paścād akṣaṃ sādayitvā gāyatraṃ viśvarūpāsu gāyati-iti /
8.23.[7]	kimartham idam ucyate /
8.23.[8]	asya viśvarūpāgānasya droṇakalaśavyāpāramadhyavartinas tadaṅgatvāśaṅkānivṛttyartham /
8.23.[9]	ayam abhiprāyaḥ /
8.23.[10]	kasya cit karmaṇo madhye tadasaṃbaddhasya karmaṇo 'nyāyyā kriyā /
8.23.[11]	tathāpy atra viśvarūpā gīyante yata idaṃ brāhmaṇam /
8.23.[12]	na hi vacanavihitam anyāyyan nāmeti /
8.23.[13]	atha vā yāni prātassavanāṅgāni śrutāv eva vidhīyante na tv ācāryeṇātra kīrtyante tair asya sādharmyam anena vākyena pratipādyata iti brāhmaṇam [iti] /
8.23.[14]	na vidadhāti brāhmaṇata evedam āgatam iti mantavyaṃ devasomabhakṣaṇādivad ity arthaḥ /
8.23.[15]	kim ataḥ phalam /
8.23.[16]	uttarasavanādau vakṣyāmaḥ //
9.1.[1]	tan droṇakalaśan tribhir ebhir mantrair akṣam adho 'dhas triḥ prohati //
9.2.[1]	akṣam upary upari pavitraṃ droṇakalaśe 'tyasyati /
9.2.[2]	tam antarīṣāt pavitram avahṛtyety uttaratra darśanād dhavirdhāna ity adhyāhartuṃ yuktan na droṇakalaśa iti /
9.2.[3]	satyam /
9.2.[4]	evam evābhaviṣyad yad asyaiva pavitrasya tad api darśanam abhaviṣyat /
9.2.[5]	anyat tu tat pavitraṃ yena droṇakalaśasaṃmārgas somapavanañ ca kriyate /
9.2.[6]	śrutau hi svarbhānur vā āsura ādityan tamasāvidhyad ity adhikṛtya phālgunam asya pavitraṃ kuryād iti phālgunasya pavitrasya vidhir droṇakalaśadṛṃhaṇavidhyanantaraṃ kriyate /
9.2.[7]	tadanantarañ ca śrūyate tad antareṣe avahṛtya sammārṣṭīti tad udīcīnadaśam pavitravatyā vitanoti-iti ca /
9.2.[8]	yadi caikenaiva pavitreṇa sarvo 'yam udgātṛvyāpāra syād droṇakalaśapavanādhikāra eva prāthamyāt pavitrotpattiḥ kathyeta /
9.2.[9]	tasmād droṇakalaśa evedaṃ pavitram atyasyet /
9.2.[10]	tad adhvaryugrahasaṃmārgārtham ādadīta //
9.3.[1]	akṣan nopaspṛśet /
9.3.[2]	akṣasya samīpe vyāpriyamāṇaḥ pramādenākṣam upaspṛśed apīti kṛtvā tatpratiṣedhaḥ kriyate //
9.4.[1]	yathetam antareṇaiva havirdhāne paretyoparavān apareṇa prāṅmukha upaviśyānena yajuṣā droṇakalaśam abhimṛśati /
9.4.[2]	asminn upaveśane sāma geyaṃ vakṣyate /
9.4.[3]	tasmād atrāvṛtaivopaviśet //
9.5.[1]	saṃgatamukhān grāvṇaḥ kṛtvānena mantreṇābhimṛśati //
9.6.[1]	teṣu saṃmukheṣu grāvasv anena mantreṇa droṇakalaśam adhyūhaty adhiśrayati //
9.7.[1]	tam anena yajuṣā dṛṃhati dṛḍhīkaroti /
9.7.[2]	yathā na kampate tathā karoti //
9.8.[1]	dvitīyam pavitram antarīṣād avahṛtya tena droṇakalaśan tribhir ebhir mantrais tris saṃmārṣṭi //
9.9.[1]	tat pavitram udīcīnadaśaṃ pavitran ta ity etenaiva tṛcena vitanoti droṇakalaśasyopari /
9.9.[2]	tatra hi somaḥ pavayiṣyate /
9.9.[3]	atha vā tacchabdo 'yan na pavitraviśeṣanārthaḥ /
9.9.[4]	nipāto 'yaṃ saptamyarthaḥ /
9.9.[5]	tasmāt tad iti tatra droṇakalaśa iti vyākhyeyam /
9.9.[6]	mantrāṇāṃ pṛthaktvāt trir vitanoti /
9.9.[7]	nanu tisṛbhir ity anuktatvāt tṛcenety uktatvāt tṛcasyānte sakṛd eva vitanitavyam /
9.9.[8]	yadi ca trir vitanyeta pūrvaṃ vitānadvayaṃ vyarthaṃ bhavet /
9.9.[9]	atra brūmaḥ /
9.9.[10]	tisṛbhir ṛgbhir iti padadvayena yo 'rtho vācyaḥ sa evocyate tṛceneti /
9.9.[11]	yadi cātra bhedo na gṛhyeta puruṣasūktena juhuyād ity atra sūktānte sakṛd eva hūyeta na ca tatraivaṃ kriyate /
9.9.[12]	tasmād atrāpi trir eva vitanitavyam /
9.9.[13]	vitānadvayavaiyarthyañ caivaṃ parihriyate /
9.9.[14]	prathamayā pavitrasyaiko bhāgo vitanitavyo dvitīyayāpy ekas tṛtīyayāpy eka iti //
9.10.[1]	somam unnetā pavitra ānayati //
9.12.[1]	tam ānīyamānam udgātābhyām ṛgyajuṣābhyām abhimantrayate /
9.12.[2]	mahyam pavasvetyantaṃ yajuḥ /
9.12.[3]	ṛg uttarā //
9.13.[1]	śukras somaḥ /
9.13.[2]	taṃ santatam avicchinnadhāram udgātāraḥ pavayanti /
9.13.[3]	kathaṃ pavayanti /
9.13.[4]	pavitraṃ parigṛhṇanti /
9.13.[5]	nanu secane mukhyaḥ pavanaśabdaḥ /
9.13.[6]	neti brūmaḥ /
9.13.[7]	ubhayasminn asmin kriyamāṇe rasarjīṣayor viveko bhavati somānayane pavitraparigrahe ca /
9.13.[8]	tatra somānayanam unnetuś coditam /
9.13.[9]	ataḥ pavitram evodgātāraḥ parigṛhṇantas somaṃ pavayanti /
9.13.[10]	asmin pavitraparigrahaṇakāle prastotṛpratihartārau prapadyeyātām /
9.13.[11]	sāmagānābhāvāc ca tūṣṇīm evopaviśetām /
9.13.[12]	āvṛtaiva tu prastotā parigāṇagrahaṇa upaviśet //
9.14.[1]	somagrahān adhvaryavo gṛhṇanti //
9.15.[1]	āgrayaṇan nāma grahaṃ gṛhṇann adhvaryur hiṃkaroti /
9.15.[2]	vakṣyamāṇasya vidheḥ kālajñāpanārtham idam uktam //
9.16.[1]	tad eva hiṃkṛtaṃ hiṃkāro bhavati /
9.16.[2]	yad uttarasmin vākya udgātrā geyaṃ sāma vidhāsyate tasyādhvaryukṛto hiṃkāro 'ṅgaṃ bhavatīty arthaḥ /
9.16.[3]	na caitad ayuktam ity āśaṅkyaṃ yad āgrayaṇāṅgatvenādhvaryuṇā kriyamāṇo 'yaṃ hiṃkāra udgātrā gīyamānasya sāmno 'py aṅgatvenopakaroti /
9.16.[4]	śrutyā hy ayam artho vihitaḥ /
9.16.[5]	adhvaryur āgrayaṇaṃ grahaṃ gṛhṇan hiṃkaroti /
9.16.[6]	tad eva hiṃkṛtam bhavati /
9.16.[7]	athodgātaikarce gāyatraṃ gāyaty uccā te jātam andhaseti /
9.16.[8]	na cāsti śrutivihitam ayuktan nāma /
9.16.[9]	atha vā na vidhir arthavādo 'yan tad eva hiṃkṛtaṃ bhavatīti /
9.16.[10]	arthavādeṣu ca sato 'sato vārthasya stutyartham upādānam adoṣaḥ /
9.16.[11]	kiṃ punar arthavādena sūtre prayojanam /
9.16.[12]	nāsti prayojanam /
9.16.[13]	śīlam etad ācāryasya yat kva cic chrautam arthaṃ śrutivākyenaiva vadatīti /
9.16.[14]	śrutyanāpattaye ca granthagauravam apariharann arthavādam api noddharati //
9.17.[1]	adhvaryuhiṃkārānantaram udgātoccā te jātam andhasety asminn ekarce gāyatraṃ gāyati /
9.17.[2]	śrutivākyatvād udgātṛgrahaṇam aparihāryam /
9.17.[3]	atha vāsaty asminn udgātṛgrahaṇa ānantaryād aṅgabhūtahiṃkārakartṛtvāc cādhvaryuṇedaṃ sāma geyam āśaṅkyeta /
9.17.[4]	yady apy āśaṅkyeta-athodgātaikarce gāyatraṃ gāyatīti śrutir eveyam āśaṅkān nivartayati /
9.17.[5]	evañ ced idam udgātṛgrahaṇaṃ kurvann ācāryo jñāpayaty anādiṣṭakartṛkaṃ gānam anudgātāpi kva cid ānantaryāt kuryād iti /
9.17.[6]	kiṃ prayojanam /
9.17.[7]	santi parigāṇāni dīkṣaṇīyāyān tārkṣyasāmanī gāyed ity ārabhya vihitāni /
9.17.[8]	tāni kartranādeśād udgātuḥ prasaktāni jñāpakād asmāt prastotur gātavyāni /
9.17.[9]	asti hi tasyānantaryaṃ yato 'yam anantaravihitāni pravargyasāmāni gāyati /
9.17.[10]	uktañ ca tāṇḍināṃ sūtre sarvatrānādeśe parigāṇāni prastotā gāyed iti /
9.17.[11]	asmākam apy anyārthan darśanam evam evopapadyate /
9.17.[12]	yad udgātā prathamena karmaṇaudumbarīm anvārabhata iti //
9.18-19.[1]	sarveṣu graheṣu gṛhīteṣv apa upaspṛśyādbhir hastau prakṣālya pṛthivīm anaya rcābhimṛśati //
9.20.[1]	anena yajuṣātmānaṃ pratyabhimṛśati /
9.20.[2]	uraḥ praty ātmānaṃ pratyabhimṛśatīti paravacanadarśanād uro 'bhimraṣṭavyam /
9.20.[3]	atha vā pratiśabdo 'yan nopasargaḥ /
9.20.[4]	karmapravacanīyo 'yaṃ lakṣaṇe 'tra pravartate /
9.20.[5]	tasmād evaṃ yojyam /
9.20.[6]	ātmābhimarśanaṃ praty ātmābhilakṣitan deśam abhimṛśatīti /
9.20.[7]	ataś cātmanas sthānaṃ hṛdayam abhinimraṣṭavyam /
9.20.[8]	kutaḥ punas sarvagatasyātmano hṛdayam eva viśeṣeṇa sthānam /
9.20.[9]	kathyate /
9.20.[10]	śrutāv eva darśanāt /
9.20.[11]	tasyai haitasyai devatāyai yathā mṛtpiṇḍa iṣīke adhihate syātām evam eva hṛdaye pādāv adhihatāv iti /
9.20.[12]	bhagavadgītāsu ca dṛśyate īśvaras sarvabhūtānāṃ hṛddeśe 'rjuna tiṣṭhati /
9.20.[13]	bhrāmayan sarvabhūtāni yantrārūḍhāni māyayeti //
10.1.[1]	apa upaspṛśya santatā anyo'nyasmād avicchinnā vakṣyamāṇāḥ puruṣā havirdhānāt sarpanti /
10.1.[2]	idam apām upasparśanaṃ sahavidhānāt sarpaṇāṅgam //
10.2.[1]	prathamo bhūtvādhvaryus sarpati //
10.2.[2]	anantaram adhvaryos tam anvārabhya prastotā sarpati //
10.2.[3]	pūrvavad atha brahmeti vaktavye ṣaṣṭhas sarpatīti vacanaṃ śrutyanukaraṇārtham /
10.2.[4]	atha vā pratiprasthātus sarpaṇapakṣe yad brahmā paścād bhavatīti vacanāt saptamatvaṃ brahmaṇaḥ prāptam /
10.2.[5]	brahmā ṣaṣṭhas sarpatīti vacanād eva ṣaṣṭhatvam /
10.2.[6]	tatrācāryeṇa ṣaṣṭhatvam evedan niyamyate //
10.3.[1]	pravṛtahomā nāma homāḥ /
10.3.[2]	tān adhvaryvādayo 'smin kāle juhvati /
10.3.[3]	nanūpariṣṭāt pravarasya pravṛtahomā hūyamānā drśyante samākhyāpi caiṣām evam eva yujyate /
10.3.[4]	satyam etat /
10.3.[5]	atra tv eṣāñ coditatvād evam eva mantavyam /
10.3.[6]	prakaraṇataḥ paśukarma somābhiṣavāt prāg eva ke cid icchanti //
10.5.[1]	anaya rcaitām āhutim udgātāro juhvati /
10.5.[2]	kva juhvati /
10.5.[3]	sannidhānād āhavanīye /
10.5.[4]	kena dravyeṇa /
10.5.[5]	anyasyāvacanāt sarvārthasyājyasyādhvaryubhis saṃskṛtasya vidyamānatvāj juhotīty ukte sarpiḥ pratīyeteti ca paraiḥ paribhāṣitatvād ājyena /
10.5.[6]	yady api cānādiṣṭe srucaiva hotavyam iti paribhāṣā pareṣām asti tathāpy asmābhis sruveṇaiva hotavyam iti /
10.5.[7]	ayaṃ hy ācārya auṣadham api sruveṇaiva hotavyaṃ vadati /
10.5.[8]	sruve sakṛd ājyam upastṛṇāti dvir haviṣo 'vadyatīti /
10.5.[9]	atha vaikam evedaṃ vākyam //
10.6.[1]	anena yajuṣā dvitīyām āhutiñ juhoti /
10.6.[2]	kim udgātaiva juhoti /
10.6.[3]	naivam /
10.6.[4]	yady apy ekavacanād udgātur eva prāpnoti tathāpi sarveṣām atra prakṛtatvād brāhmaṇe cāraṇyam iva vā ete yantīti sarvān evādhikṛtya vihitatvāt sarve juhvati /
10.6.[5]	nanu tatrāpy ekavacanam eva gṛhyate 'tha dvitīyāñ juhotīti /
10.6.[6]	ko nety āha /
10.6.[7]	prakaraṇād dhi sarve juhvatīty uktam /
10.6.[8]	nanv ekavacanaśruter ekasya prāpnoti prakaraṇāt sarveṣāñ śrutiś ca prakaraṇād balīyasī /
10.6.[9]	atra brūmaḥ /
10.6.[10]	evaṃ vākyārthavido vyavasyanty upakramavaśena samāptir grāhyeti /
10.6.[11]	asya ca vākyasyopakramo bahvāśrayo 'raṇyam iva vā ete yantīti /
10.6.[12]	tatropakramavaśenārthe gṛhyamāṇe 'tha dvitīyāñ juhotīty ekavacanam ekatvavivakṣayā na śrūyate /
10.6.[13]	vidhyartham evedam iti manyāmahe /
10.6.[14]	kiñ ca mantraliṅgenārthavādena ceyam āhutiḥ puruṣasaṃskārārthā /
10.6.[15]	tasyāḥ puruṣabhede yuktaivāvṛttiḥ /
10.6.[16]	pratipradhānaṃ hi guṇo bhidyate /
10.6.[17]	tasmāt sarvatrāpi puruṣārthāni karmāṇy ekavacanavihitāny api kartranādeśe sarvair adhikṛtaiḥ kartavyāni //
10.7.[1]	te 'dhvaryuprabhṛtayo bahiṣpavamānārtham udañcas sarpanti /
10.7.[2]	ānantaryavidhānād dṛṣṭopakārakatvāc ca sarpaṇasya bahiṣpavamānāṅgatvāvagamād bahiṣpavamānāyety anarthakam /
10.7.[3]	nānarthakaṃ prahvārā iva prakupitā iva sarpantīti vidhidvayasya parigrahārthatvāt //
10.8.[1]	sarpatsu sarpaṇakāle 'nena yajuṣādhvaryum anumantrayate /
10.8.[2]	sarpatsv ity anarthakam /
10.8.[3]	nānarthakaṃ vidhikrameṇa sarpaṇasamāptāv asya vidheḥ prasaktasya sarpaṇamadhye kriyārthatvāt /
10.8.[4]	nirdhāraṇe veyaṃ saptamī sarpatsv iti /
10.8.[5]	tathāpi vartamānakālopadeśādiṣṭaṃ sidhyati //
10.9.[1]	asmin kāle kaś cit karmakaraś cātvālan dakṣiṇena tṛṇāny udapātreṇa saha saṃstṛṇāti /
10.9.[2]	vikaraṇavyatyayo 'yañ chāndasaḥ /
10.9.[3]	stṛṇotīti hi prāpnoti /
10.9.[4]	tṛṇāni saṃstīrya teṣūdapātran nidadhātīty arthaḥ /
10.9.[5]	nanv anādiṣṭakartṛkaṃ karmodgātrā kartavyam iti /
10.9.[6]	satyam etat /
10.9.[7]	udgātrā tu sarpaṇāvicchedenāsya vidher asau na kuryāt /
10.9.[8]	karmakara eva karoti //
10.10.[1]	teṣu tṛṇeṣūpaveśanasyāvṛtā krameṇāhe daidhiṣavyetyādinopaviśanti /
10.10.[2]	viśeṣaś ca vakṣyata udagāvṛtta udgāteti /
10.10.[3]	etenaivopaviśatīti paribhāṣayaiva siddhatvād upaveśanasyāvṛtety anarthakam /
10.10.[4]	nānarthakam idam ekam upaveśanam uttarayoḥ pavamānayor anāvṛtaiva kartavyam ity etadarthatvāt /
10.10.[5]	nanu tatra savanādāv upaveśanam āvṛtaiva kartavyaṃ vakṣyate /
10.10.[6]	kim ataḥ /
10.10.[7]	idam ato bhavati /
10.10.[8]	pavamānakāle yad upaveśanan tad asaty apy asmin yatne 'nāvṛtaiva tatra siddham iti /
10.10.[9]	naivaṃ yujyate /
10.10.[10]	ubhayathāpy upaveśanam āvṛtaiva tatra prasaktaṃ savanādau vacanena pavamānakāle paribhāṣayā /
10.10.[11]	tatrāyam uktārthasiddhyarthaṃ yatnaḥ kriyate /
10.10.[12]	ke cid anyathā vyācakṣate /
10.10.[13]	yāsau paribhāṣaitenaivopaviśatīti sodgātṛviṣayaiva /
10.10.[14]	yāni tv imāni vacanāny upaveśanasyāvṛtopaviśantīti tāni prastotṛpratihartror api tatropaveśanāvṛtaṃ prāpakāṇīti //
11.1.[1]	udaṅmukha udgātopaviśati //
11.2.[1]	āstāvasya purastāt pūrvārdhe pratyaṅmukhaḥ prastotopaviśati //
11.3.[1]	āstāvasya paścād aparārdhe dakṣiṇāmukhaḥ pratihartopaviśati /
11.3.[2]	nanu prathame vākya udgātṛśabdo vidhīyate /
11.3.[3]	tasmād udgātuḥ purastād udgātuḥ paścād iti vyākhyātuṃ yuktam /
11.3.[4]	atra brūmaḥ /
11.3.[5]	yady evaṃ vyākhyāyetānyo'nyaprātimukhyam udgātṝṇāṃ kiñ cid api na syāt /
11.3.[6]	dṛśyante ca loke prātimukhyenaivānyo'nyasya saha gāyanto vadantaś ca /
11.3.[7]	upakāraś ca kaś cit prātimukhye vidyata eva /
11.3.[8]	tasmād āstāvasyety eva vākyadvaye 'dhyāhriyate nodgātur iti /
11.3.[9]	asti śrutivihitan devasomabhakṣaṇan nāma /
11.3.[10]	tasyāyaṃ kālaḥ /
11.3.[11]	idañ cāsya rūpam /
11.3.[12]	samīpa āsīnānām ṛtvijām anyeṣāṃ vā brāhmaṇānāṃ yaṃ viśeṣeṇa śuciṃ manyeta taṃ brūyād āhara hastam iti /
11.3.[13]	tatas tasya dakṣiṇaṃ hastam ālabhyāsāv upahvayasvety uktvā labdhopahavas tasmād idaṃ yajur japed yo devānām iha somapītho 'smin yajñe barhiṣi vedyān tasyedaṃ bhakṣayāmasīti /
11.3.[14]	asmin kṛte stotram adhvaryuḥ prayacchati //
11.6.[1]	stotram ity adhvaryuṇā dīyamānasya barhirdvayasya saṃjñā /
11.6.[2]	pavamāneṣu tu prastaraṃ barhirdvayañ ca kāsu cid vikṛtiṣv anyad anyad api dravyaṃ stotratvena vakṣyate /
11.6.[3]	stavanasya ca karaṇam ivedam upacaryate /
11.6.[4]	stuvanti teneti hi stotraṃ bhavati /
11.6.[5]	stotram adhvaryuhastataḥ pratigṛhyemaṃ pavamānajapañ japati /
11.6.[6]	pavamānajapam ity anarthakam /
11.6.[7]	nānarthakam atra vidhīyamānānān dharmāṇāṃ sarvastotreṣu prāpaṇārthatvāt /
11.6.[8]	stotrapratigrahaṇādīnāṃ hi bahiṣpavamānāṅgataiva prakaraṇāt prāptā /
11.6.[9]	tatrāsyaiva japasya pavamānena viśeṣaṇād anyeṣāṃ sarvastotrāṅgatā grahītuṃ śakyā //
11.7.[1]	āvartiṣu stotraṃ pratigṛhyedaṃ yajur japati /
11.7.[2]	kāni punar āvartīni /
11.7.[3]	yāni pavamānebhyo 'nyāni stotrāṇi tāny āvartīni /
11.7.[4]	āvṛttyā hi rksāmayos tāni niṣṭhīyante /
11.7.[5]	evañ cet sandhimānasīnayor ayañ japo na prāpnoti /
11.7.[6]	na hi tayor ṛksāmāvṛttiḥ /
11.7.[7]	atra brūmaḥ /
11.7.[8]	naivam asmābhiḥ pratijñātam yeṣv ṛksāmāvṛttis tāny evāvartīnīti /
11.7.[9]	yeṣv āvartiśabdo dṛśyate tāny āvartīni /
11.7.[10]	sa ca śabdo yājñikair apavamāneṣu sarvastotreṣu prayujyamāno dṛśyate /
11.7.[11]	kevalan tu śabdapravṛttyavalambanam āvṛttiḥ kathitā /
11.7.[12]	na ca tāvatā yeṣu nāvṛttis tāny anāvartīnīti bhavanti /
11.7.[13]	yathā gamanād gaur iti niścīyate nisargapaṅgvām api gavi gośabdo mukhya evābhyupagamyate /
11.7.[14]	tasmāt sandhimānasīnayor apy āvartitvād ayañ japaḥ prāpnoty eva /
11.7.[15]	yadi ca sandher anāvartitvam uttamām āvartiṣu hotra ity ayaṃ vidhis sandhau na syāt /
11.7.[16]	tatrāpi tu baudhāyanenānūdito 'yaṃ vidhiḥ /
11.7.[17]	hotra eṣottameti prāhur iti /
11.7.[18]	tena jñāpyate sandhir āvartīti /
11.7.[19]	audumbarīparigraho yatrāsti tatra so 'sminn avasare kartavyaḥ //
11.8.[1]	anena mantreṇopagātṝn pratyabhimṛśati /
11.8.[2]	bahuvacanaprayogān mantreṇa sakṛd evoktena sarve 'bhinimraṣṭavyāḥ /
11.8.[3]	ke punar upagātāro bhavanti /
11.8.[4]	idaṃ brūmaḥ /
11.8.[5]	yeṣām ṛtvijām udgātṛbhyo 'nyeṣāṃ stotrasaṃbandhaḥ kaś cid vidyate teṣv eva trayo yajamānacaturthā upagāyanti /
11.8.[6]	stutānuśaṃsanāc chastriṇāṃ stotropākaraṇāder adhvaryos stotraprasavād brahmaṇaś cāsti saṃbandhas stotreṇa /
11.8.[7]	tatra svaśākhāyām evādhvaryor upagānaṃ pratiṣidhyate hotuś ca /
11.8.[8]	tatrāpi catura evopagātṝn kurvīteti brāhmaṇād brāhmaṇācchaṃsyacchāvākayor eko na gṛhyate /
11.8.[9]	anyais tribhir upagātavyam yajamānena ca /
11.8.[10]	tasya hi kāmaṃ ha tu yajamāna upagāyet /
11.8.[11]	yajamānasya hi tad bhavatīty asmacchrutāv atha yad yajamāna stotram upagāyati prāṇā vā udgātāraḥ prāṇān eva tad ātman dhatta itītyādeś ca paraśrutau vidher darśanād upagātavyam //
11.9.[1]	athādhvaryus saṃpreṣyati /
11.9.[2]	katham adhvaryuḥ /
11.9.[3]	udgātaiva saṃpreṣyati /
11.9.[4]	na śakyam udgātrā saṃpreṣitum /
11.9.[5]	na hy atra kathyata itthaṃ saṃpreṣyatīti /
11.9.[6]	yadi ca vyākhyāyeta brahman stoṣyāmaḥ praśāstar iti saṃpreṣyatīti tad apy ayuktam /
11.9.[7]	saṃpraiṣo nāma kiñ cit karmoddiśya parasya śāsanam na caivaṃvidhaṃ brahman stoṣyāmaḥ praśāstar ity atra dṛśyate /
11.9.[8]	āheti cākhyātenāsya saṃbandho vakṣyate /
11.9.[9]	anyathā hi kim āhety ākāṅkṣayaivāvatiṣṭheta /
11.9.[10]	tasmād adhvaryur evātra saṃpreṣyati /
11.9.[11]	tasya ca saṃpraiṣeṣu prasiddhe na kṛtam adhvaryugrahaṇam /
11.9.[12]	nanv ittham ity avacane 'dhvaryuṇāpy aśakyam eva saṃpreṣitum /
11.9.[13]	satyam etat /
11.9.[14]	svaśākhāyām eva tu tasyāyaṃ saṃpraiṣo vihita oṃ studhvam iti /
11.9.[15]	evam apy ādhvaryavasya vidher atra vacanam anarthakam /
11.9.[16]	nānarthakaṃ studhvam ity adhvaryuṇā saṃpreṣite brahman stoṣyāma ityādir uttaro vidhir ity etadarthatvāt //
11.11.[1]	prastotā brahmāṇaṃ maitrāvaruṇañ ca brahman stoṣyāmaḥ praśāstar ity āha /
11.11.[2]	kuta āgato maitrāvaruṇaḥ /
11.11.[3]	praśāstar iti liṅgāt /
11.11.[4]	evañ ced brahmann iti liṅgād eva brahmaṇo 'pīti siddher brahmāṇam ity anarthakam /
11.11.[5]	nānarthakaṃ praśāstar ity asyānityatvajñāpanārthatvāt /
11.11.[6]	evaṃ hi bahvṛcabrāhmaṇe śrūyate /
11.11.[7]	atha yat prastotā brahmāṇam āmantrayate brahman stoṣyāma iti mano vā agraṇīr bhavaty eṣāṃ prāṇānāṃ manasaiva prasūtās stomena stuyāmeti /
11.11.[8]	atho apānam eva tan manasā santanotīti //
11.11.[9]	prasave brahmapraśāstṛbhyām ukta upadadhaty udgātāraḥ /
11.11.[10]	upagāyantīty arthaḥ /
11.11.[11]	nanu dadhātir gānan nābhidadhāti /
11.11.[12]	satyam etat /
11.11.[13]	atropadhātavyadravyāśrute stavanaprasavānantaryavidhānāc ca gānārtho dadhātiḥ kalpyeta /
11.11.[14]	kasmāt punar upagāyantīty evānuktam /
11.11.[15]	udgātṛkarmakatvārtham /
11.11.[16]	upagānaṃ hi samākhyayopagātṛbhiḥ kartavyam /
11.11.[17]	tad atra paraśabdena cocyamānaṃ sat samākhyāprāpyaṃ kartāram alabhamānam udgātāra eva kurvantīti yuktaṃ vaktum /
11.11.[18]	kiṃ punar idam upagānan nāma /
11.11.[19]	idam ucyate /
11.11.[20]	pūrvasyā gāyatropaniṣadaṣ ṣaṣṭhasaptamayor anuvākayos sadharmakam upagānan nirūpitam /
11.11.[21]	tatra saptame tad dhaitad eka om ity gāyantīty uktvā tat tathā na gāyed iti tat pratiṣidhya o ity u haike gāyantīti punar uktvā tad api no eva tathā gāyed iti pratiṣidhya punar apy o ity eva gāyed ity upagānasya rūpan nirūpitam /
11.11.[22]	tatra madhyamasya pakṣasya nigītatayā doṣeṇa pratiṣedhāt tasmād aviśeṣe cottamasya pakṣasya vyarthatvaprasaṅgāt kena cid uditena gītiviśeṣeṇa saṃyuktasyāsya okārasya si yau ho huṃ mā tāyā huṃ metivad iha vu vā vu vo vā sākho hā itivac caikasvaryeṇedaṃ grahaṇam iti mantavyam /
11.11.[23]	sa ca gītiviśeṣo gāyatrasya prakṛtatvād tadudgīthasya yo 'vayavo viśeṣeṇoditas tatsadṛśo mantavyaḥ /
11.11.[24]	tasmād ayam okāraḥ kruṣṭādisvaracatuṣṭayaṃ krameṇa prāpya punaḥ prathamam ārūḍhaś caturdaśamātra upagānasaṃjño niścīyate /
11.11.[25]	tad idam upagānam upadadhatīti vihitam ihopagātāraḥ kuryuḥ /
11.11.[26]	kṛte kṛte prastāve kuryuḥ /
11.11.[27]	evaṃ hi śrūyate /
11.11.[28]	etad dha vai sāmno 'ntararaṇyaṃ yat prastutam anabhisvaritam ādīyate /
11.11.[29]	svareṇa saṃpādyodgāyed iti /
11.11.[30]	svara iti copagānasyākhyā tebhyas svaraṃ prāyacchad ityādau granthe samupalakṣyate /
11.11.[31]	tasmāt svareṇa saṃpādyodgāyed ity upagānena saṃpādyodgāyed ity uktaṃ bhavati /
11.11.[32]	vakṣyati ca paryadhyāye /
11.11.[33]	atha khalu prastutaṃ sāma na puropagebhya ādadīta /
11.11.[34]	sahaivopagair ādadīteti /
11.11.[35]	sāmamadhye ye prastāvās teṣu katham /
11.11.[36]	teṣv avikṛteṣv antararaṇyasyānapāyārthaṃ sahaivopagātṛbhir ādadīta //
11.12.[1]	yo 'yaṃ sāmasu bahuśo dṛśyate huṃ iti śabdas sa hiṃkāraḥ /
11.12.[2]	sakṛt kṛto hiṃkāro yasya tat sakṛddhiṃkṛtam /
11.12.[3]	evañ cet sakṛtkṛtahiṃkāram iti prāpnoti /
11.12.[4]	satyam etat /
11.12.[5]	prāmāṇyād ācāryasyāhitāgnyādiṣu paṭhitaṃ hiṃkṛtaśabdaṃ manyāmahe /
11.12.[6]	tasmād adoṣaḥ /
11.12.[7]	ta udgātāras sakṛddhiṃkṛtena parācānāvṛttastotriyeṇa bahiṣpavamānena bahiṣpavamānastotreṇa stuvate /
11.12.[8]	kiṃ punar asya rūpam /
11.12.[9]	atra brūmaḥ /
11.12.[10]	ṛksāmak.lptiḥ prākṛtatantrato brāhmaṇataś cāvagantuṃ śakyā /
11.12.[11]	tato 'yam ācāryo bahiṣpavamānādīni stotrāṇi nātra kalpayati siddhavan nāmnaiva nirdiśati /
11.12.[12]	asmābhis tu prakṛtibhedāḥ pañcaviṃśatiḥ pṛthag eva saptamādhyāyaparisamāptau kalpayiṣyante /
11.12.[13]	āvṛttyavacanād eva parāktvasiddheḥ parācety anarthakam /
11.12.[14]	nānarthakaṃ parāktvaṃ sakṛddhiṃkaraṇe hetur iti jñāpanārthatvāt /
11.12.[15]	tataś ca sandhiśiromānasīneṣu nisargaparākṣu pratitṛcaṃ pratyṛcaṃ hiṃkāraṃ vidhāya punar yaḥ pakṣo bhāllabiparigṛhīto vakṣyata apy u haibhis sakṛddhiṃkṛtair eva bhāllabina stuvata iti /
11.12.[16]	tasyāsmābhir api vikalpena parigrahas sidhyati //
11.13.[1]	bahiṣpavamānasya prathamā stotriyā retasyā /
11.13.[2]	sāhiṃkṛtā bhavati /
11.13.[3]	yo gāyatre hiṃkāro h\.uṃ bhā ity evaṃrūpas tasyāyaṃ pratiṣedhaḥ //
11.13.[4]	retasyāyā itarāṇi gāyatrāṇi hiṃkṛtāni bhavanti /
11.13.[5]	kim ayan dvitīyo hiṃkāraś codyate /
11.13.[6]	neti brūmaḥ /
11.13.[7]	ya evāsti hiṃkāras tasyedaṃ vacanam /
11.13.[8]	tat kimartham /
11.13.[9]	hiṃkṛtatvam eva retasyayā atulyatvam itareṣāṃ gāyatrāṇām iti jñāpanārtham /
11.13.[10]	tena dhurām agānam uktaṃ bhavati /
11.13.[11]	prastūyamāne gāyatre manasā hiṃkṛtyāpānya vāg iti brūyāt /
11.13.[12]	eṣa gāyatrasya pratihāraś śrutivihita ācāryeṇāpi stuvata iti bahuvacanacodanayā jñāpita eva //
11.14.[1]	stute bahiṣpavamāna idaṃ yajur udgātā yajamānaṃ vācayati //
11.15.[1]	mādhyandine pavamāne stuta idaṃ yajur vācayati //
11.17.[1]	āvartiṣu stuteṣv idaṃ yajur vācayati /
11.17.[2]	eteṣu triṣu vidhāneṣv anu tvārabha ityādir mantrāvayavo 'rthasaṃpattyartham anuṣajyeta /
11.17.[3]	ke cid uttame vidhāna ā mā stutasyetyādim evānuṣaṅgaṃ tāṇḍibhis tathā pratipannatvād icchanti /
11.17.[4]	vayan tu niścinumahe /
11.17.[5]	anu tvārabha ityādir evāvartiyajuṣo 'py anuṣaṅgo bhavitum utsahate saṅgatārthatvāt /
11.17.[6]	tasmāt sarvatrāpi sa evānuṣaṅga iti /
11.17.[7]	mantraikadeśaparityāge hi nātra pramāṇam upalabhāmahe /
11.17.[8]	yas tu tāṇḍināṃ pāṭhas sa tair evāśrayitavyaḥ /
11.17.[9]	na hi sarūpā eva mantrās sarveṣāṃ bhavanti /
11.17.[10]	yajamānavācanānantaraṃ stotrabhūtayor barhiṣor ekam antarvedy upāsyet /
11.17.[11]	atyasyed aparaṃ bahirvedi //
11.18.[1]	adhas stuta ity adhasstuvānaḥ prastotā bhavati /
11.18.[2]	sa pavamāneṣu madhyamāṃ stotriyām eṣā madhyamety adhvaryave prāha /
11.18.[3]	nanu prastotṛgrahaṇam eva kartavyam /
11.18.[4]	kim aprasiddhenādhasstuvānaśabdena /
11.18.[5]	atra brūmaḥ /
11.18.[6]	nāyam adhasstuvānaśabdo nirdeśārtha eva kevalaṃ prastotuḥ /
11.18.[7]	prastāvānantaraṃ prāhety etadartho 'pi /
11.18.[8]	ko 'bhiprāyaḥ /
11.18.[9]	vartamānasāmīpye stuvānaśabdo grāhyaḥ /
11.18.[10]	adhaśśabdena ca prastāvo lakṣyate /
11.18.[11]	tatrāyam artho labhyate /
11.18.[12]	prastutya kiñ cid apy avilambya prāheti /
11.18.[13]	yady ayaṃ stuvānaśabdo 'sya vidheḥ prastāvānantaryāvagamārtho nedānīṃ prastotā nirdiśyate /
11.18.[14]	arthata eva prastotety avagamyate /
11.18.[15]	uktaṃ hy adhaśśabdena prastāvo lakṣyata iti /
11.18.[16]	tatra prastāvaṃ kurvan prāhety asminn arthe labdhe prastotā prāheti na durlabham /
11.18.[17]	prastotraiva hi prastāvaḥ kriyate /
11.18.[18]	nanu prastāvāt pūrvam apy asyāṃ procyamānāyāṃ vartamānasāmīpyan na vihanyate /
11.18.[19]	tasmāt prastāvaṃ kṛtvā kariṣyatā vaiṣā procyā /
11.18.[20]	satyam etat /
11.18.[21]	ubhayathāpi vartamānasāmīpyam anuruddhaṃ bhavati /
11.18.[22]	yadi tu pūrvaṃ prastāvād eṣā procyetottarayos savanayor nidhanaprastāvasandhānāsaṃbhavāt stotravicchedaḥ prasajyeta /
11.18.[23]	tasmāt samyag evāvādiṣma prastutya brūyād iti /
11.18.[24]	yugmastomeṣu pavamāneṣu dve stotriye madhyame /
11.18.[25]	kā tatra procyā /
11.18.[26]	uttareti brūmaḥ /
11.18.[27]	nanu pūrvāpi madhyamaiva /
11.18.[28]	tasyā asati kāraṇe 'tikramaṇam anyāyyam /
11.18.[29]	atra brūmaḥ /
11.18.[30]	madhye bhavā madhyamā /
11.18.[31]	iha caitayos stotriyayor antarālaṃ madhyam /
11.18.[32]	tatra pūrvasyā aparārdho madhyasannikṛṣṭaḥ /
11.18.[33]	uttarasyāḥ pūrvārdhaḥ /
11.18.[34]	pūrvārdhaś cāparārdhāt pradhānam /
11.18.[35]	udgīthaś ca sāmni pradhānaṃ sa ca pūrvasyāḥ pratihāropadravanidhanavyavetatvād viprakṛṣṭo madhyamasya prastāvenaiva tu vyavāyād uttarasyās sannikṛṣṭaḥ /
11.18.[36]	sarvasannikarṣāsaṃbhave ca pradhānasannikarṣo grāhyaḥ /
11.18.[37]	tasmāt pavamānottarabhāgasya yā prathamā saiva yugmastomeṣu procyā //
11.18.[38]	āvartiṣu yottamā stotriyā tām eṣottameti hotre prāha /
11.18.[39]	atra hotṛśabdo hotṛmaitrāvaruṇabrāhmaṇācchaṃsyacchāvākopalakṣaṇārtho grāhyaḥ /
11.18.[40]	tat kimartham /
11.18.[41]	asya vidhes sārthakatvārtham /
11.18.[42]	maitrāvaruṇādīnāṃ hi stotreṣu kim uttamā jānatā hotrā kriyate /
11.18.[43]	āvartiṣu hi stotraśastrayor upasantānaṃ bāhvṛcye vihitam /
11.18.[44]	tat tu śastrī stotrāntam ajānan na śaknuyāt kartum /
11.18.[45]	tatra yaś śastrī hotrādiṣu tasminn eṣottameti jñāpyamāne 'rthavad idaṃ vidhānaṃ bhavati /
11.18.[46]	tasmāt sādhv evoktaṃ hotṛśabdo 'tra hotrādyupalakṣaṇārtha iti /
11.18.[47]	dṛśyate ca maitrāvaruṇādiṣv api hotṛśabdaḥ /
11.18.[48]	yathā sapta hotāra ṛtuśo yajantīti /
11.18.[49]	evañ ca maitrāvaruṇāyaiṣottameti prāhur ity evamādi baudhāyanavacanam upapadyate //
11.19.[1]	athaitat sannihitam udapātram anena yajuṣodgātā cātvāle 'vanayati /
11.19.[2]	nanu prastotā prakṛtaḥ /
11.19.[3]	satyam etat /
11.19.[4]	athaśabdas tv ayaṃ prakṛtād anyam udgātāram adhikaroti /
11.19.[5]	etad ity anarthakam /
11.19.[6]	nānarthakamuttarapavamānāṅgabhūtasyodapātrasyāvanayananivṛttyarthatvāt //
11.20.[1]	yad uttiṣṭhed anyaḥ puruṣa ṛtvig anyo vā tam uttiṣṭhantam ārabhyāvalambya pāṇinā so 'nūttiṣṭhet /
11.20.[2]	sa iti ko 'tra nirdiśyate /
11.20.[3]	anādeśād udgāteti prāptam /
11.20.[4]	sarve tu puruṣasaṃskārarūpatvāt /
11.20.[5]	śrutau te vai tad anṛtaṃ kurvanti ye martyaṃ santam amṛtatvaṃ gamayanti te rūpeṇa varcasā vyṛdhyanta iti bahuvacanopakramāntatvāt sarvair udgātṛbhiḥ kartavyam imaṃ vidhin niścinumaḥ /
11.20.[6]	tasmāt sa iti śabdaḥ prastotrādibhiḥ pratyekaṃ saṃbadhyate /
11.20.[7]	śrutivākyasyaivāsya prakṣepād akṣaragauravam aparihāryam /
11.20.[8]	stutvoddravanti ... bāhūn udgṛhṇantīti /
11.20.[9]	anayor vidhyor ayam avasaraḥ /
11.20.[10]	tasmād utthāyodaṅmukhāḥ kiñ cid uddrutya bāhūn udgṛhṇīyuḥ /
11.20.[11]	bāhūn ity aviśeṣavihitatvād yajamānam eva tat svarge loke samādadhatīty asyāś ca stuter evam evopapannataratvāt sarvān bāhūn udgṛhṇīyuḥ /
11.20.[12]	nanv imau vidhī utthānāt pūrvam eva śrutau vihitau /
11.20.[13]	tasmāt pūrvam eva kartavyau /
11.20.[14]	atra brūmaḥ /
11.20.[15]	nānutthitair uddravaṇaṃ śakyaṃ kartum /
11.20.[16]	taduttarakālañ ca bāhūdgrahaṇam /
11.20.[17]	ato 'rthakrameṇa balavatā pāṭhakramam ullaṅghya parastād evotthānād imau vidhī kartavyau /
11.20.[18]	evam apy utthānānantaryam anayor vidhyor na saṃbhavati yato yajamānavikramaṇam utthānānuvādena vidhāsyate /
11.20.[19]	utthāyottaravedyante yajamānaṃ vikramayatīti /
11.20.[20]	naiṣa doṣaḥ /
11.20.[21]	imau vidhī kṛtvāpi vikramaṇe kriyamāṇe notthānānuvādo na ghaṭate /
11.20.[22]	na hi tasyānantaryāt prayojanam /
11.20.[23]	kin tarhi /
11.20.[24]	tatraiva vakṣyāmaḥ /
11.20.[25]	tasmād utthānoddravaṇabāhūdgrahaṇayajamānavikramaṇāni krameṇa kartavyāni //
11.21-22.[1]	utthāyottarasmin vedyante yajamānaṃ vikramayati /
11.21-22.[2]	utthāyety anarthakam /
11.21-22.[3]	nānarthakaṃ yatrotthānan tatraiva vikramaṇam ity etadarthatvāt /
11.21-22.[4]	tasmād uttarasmin savane na vikramaṇaṃ pravarteta /
11.21-22.[5]	tatra hy uparitanasyāpi karmaṇas sadasy evāsīnaiḥ kartavyatvād utthānasyābhāvaḥ /
11.21-22.[6]	kathaṃ punar vikramayati /
11.21-22.[7]	vakṣyate //
11.21-22.[8]	yajamānasya dakṣiṇaṃ pādam anena mantreṇāntarvedi vikramayati //
11.21-22.[9]	māsmāl lokād avācchaitsīr iti savyaṃ pādaṃ bahirvedi vikramayati /
11.21-22.[10]	liṅgād yajamānena vikramaṇayajuṣī vaktavye /
11.21-22.[11]	asmin kāle kartavyasyābhāvād yathāprapannan niṣkramyāsīran //
12.1.[1]	savanīyasya paśor vapayā yadā caritaṃ vyāpṛtaṃ hutaṃ bhavati /
12.1.[2]	tadanantaram udgātāra ābhiḥ pañcabhir ṛgbhiś cātvāle mārjayante /
12.1.[3]	ādyās tisro gāyatryaś caturthy anuṣṭup pañcamī pratiṣṭhā dvipadā /
12.1.[4]	ittham etāḥ pañca bhavanti /
12.1.[5]	kiṃ punar iha granthagauravaṃ kriyate caritaṃ bhavatīti /
12.1.[6]	carantīty eva vaktavyam /
12.1.[7]	tāvatāpy ayam arthas sidhyati /
12.1.[8]	tathā cānyatra vadati /
12.1.[9]	yadā dvitīyam āpaḥ pariṣiñcati yadā dhiṣṇyān nivapantīti /
12.1.[10]	satyam etat /
12.1.[11]	vacanavairūpyeṇa tv anenāsya vidher viśiṣṭaviṣayatā jñāpyate /
12.1.[12]	tasmāt sattreṣv evaitan mārjanam /
12.1.[13]	uktaṃ hi tāṇḍisūtre cātvāle tu mārjanam pūrvaṃ sattreṣv iti /
12.1.[14]	upapattiñ cātra brūmaḥ /
12.1.[15]	paśvaṅgam etan mārjanam /
12.1.[16]	paratantre hi paśusaṃbandhānām eva rtvijāṃ brahmāgnīdadhvaryupratiprasthātṛhotṛpraśāstṝṇāṃ patnīyajamānayoś ca vihitam /
12.1.[17]	tasmād udgātṝṇāṃ yatra paśusaṃbandhas tatraiva kartavyaṃ manyāmahe /
12.1.[18]	sattre ca teṣāṃ yajamānatvād asti paśusaṃbandho nānyatra /
12.1.[19]	tasmāt sādhūktaṃ sattra evedaṃ mārjanam iti /
12.1.[20]	evañ ced yajamānasyaiva mārjanaṃ vidhātavyam /
12.1.[21]	yajamānatvād evodgātṝṇāṃ sattre sidhyati /
12.1.[22]	yady evaṃ vidhīyeta kiyad yajamānakarmodgātṛbhis sattre kāryaṃ kiyan neti na jñāyeta /
12.1.[23]	iha punaḥ puruṣārthasyāsya yājamānasyodgātṝn prati sattre vidhīyamānatvāt puruṣārthāny udgātāro 'pi kuryuḥ kratvarthāni gṛhapatir evety ayam artho labhyate /
12.1.[24]	tasmād acodyam etat /
12.1.[25]	prakṛtatvād udgātṝṇām udgātṛgrahaṇam anarthakam /
12.1.[26]	nānarthakaṃ sarvodgātṛparigrahārthatvāt /
12.1.[27]	tataś ca subrahmaṇyasyāpi sidhyati //
13.1.[1]	prapadanasya prapatter āvṛtā krameṇa yajñopavītācamanaprapadanamantrātmakena cātvālotkarāv antareṇa prapadya vedyākramaṇenānena mantreṇa vedim ākrāmaty adhitiṣṭhati /
13.1.[2]	ekavacanaprayuktam apy etad vedyākramaṇādy ā samīkṣaṇād dvāror yad asti vidhijātaṃ tat puruṣasaṃskārarūpatvāt sarvaiḥ kartavyaṃ yeṣām antarvedi karmāsti /
13.1.[3]	vedyākramaṇasaṃjñayā tṛtīyasavane saṃvyavahāraḥ kariṣyate /
13.1.[4]	atra pūrvaṃ prastotā gacchati tata udgātā tataḥ pratihartā /
13.1.[5]	eṣa hi sāmagāne kramaḥ //
13.2.[1]	antarvedi tiṣṭhann anena yajuṣādityam upatiṣṭhate //
13.3.[1]	vakṣyamāṇān dhiṣṇyān upatiṣṭhate /
13.3.[2]	idaṃ vākyam anarthakam /
13.3.[3]	nānarthakaṃ vakṣyamāṇānām āhavanīyādīnān dakṣiṇavedyantaparyantānān dhiṣṇyatvajñāpanārthatvāt /
13.3.[4]	prayojanaṃ samastadhiṣṇyopasthāna eṣām abhisandhānam //
13.4.[1]	anena yajuṣāhavanīyan tatsamīpe prāṅmukhas tiṣṭhann upatiṣṭhate //
13.5.[1]	bahiṣpavamānasyāstāvaṃ stavanadeśam anena yajuṣopatiṣṭhate /
13.5.[2]	idamādiṣu kavyo 'sītyanteṣu mantreṣu raudreṇetyādiḥ pūrvamantrāvayavo 'nuṣajyeta /
13.5.[3]	nanv agna iti padam anagniṣv āstāvādiṣu virudhyeta /
13.5.[4]	atra brūmaḥ /
13.5.[5]	uktam asmābhis sarveṣām eṣān dhiṣṇyatvam /
13.5.[6]	yasmāc ca samastadhiṣṇyopasthānamantra āgneya eva vidhāsyata agnayas sagarā iti tasmād evaṃ grāhyam /
13.5.[7]	upapanna evānagniṣv apy agniśabdo dhiṣṇyeṣv iti /
13.5.[8]	tasmād ayam anuṣaṅgas sarvān api dhiṣṇyān anūpasarpati //
13.7.[1]	yasminn agnau paśuś śrapyate sa śāmitraḥ /
13.7.[2]	sa bahirvedi tiṣṭhati /
13.7.[3]	tam antarvedy eva tiṣṭhanta upatiṣṭheran //
13.9.[1]	aindrīm ity anena yajuṣā dakṣiṇaṃ bāhum anu pradakṣiṇaṃ paryāvṛtyāgnīdhram uttareṇa parītya tasya paścāt prāṅmukhas tiṣṭhann anena yajuṣāgnīdhram upatiṣṭhate /
13.9.[2]	prāṅmukhatvasya smṛtisadācārasiddhes subrahmaṇyādiṣu ca tadavidhānasyaivam evopapadyamānatvāt prāgāvṛtta ity anarthakam /
13.9.[3]	nānarthakam udaṅmukhatvasyāpi smṛtisadācāraprāpitasyaiva nivṛttyarthatvāt /
13.9.[4]	evañ ced udaṅmukhatvaṃ subrahmaṇyādiṣv api vikalpena prāpnoti /
13.9.[5]	satyam etat /
13.9.[6]	vitānaparāṅmukhatvādinā tu doṣeṇa tatra nivāryate /
13.9.[7]	yatra tu doṣo nāsti tatra vikalpena bhavaty eva /
13.9.[8]	parair apy uktaṃ devakarmāṇy adhikṛtya prāṅyāyāny udaṅyāyāni veti /
13.9.[9]	tasmāt sarvatrāpi prāṅmukhagrahaṇan niyamārtham eva //
13.10.[1]	sadasaḥ purastāt pratyaṅmukhas tiṣṭhann anena yajuṣā hotur dhiṣṇyam upatiṣṭhate //
13.11.[1]	maitrāvaruṇasya dhiṣṇyo hotur dhiṣṇyād dakṣiṇataḥ /
13.11.[2]	vakṣyamāṇāś catvāra uttare //
13.16.[1]	mārjālīyo dakṣiṇasmin vedyante tiṣṭhati //
13.19.[1]	sadasi yatra brahmāste tad brahmasadanam //
13.20.[1]	yatra hotāste tad dhotṛṣadanam /
13.20.[2]	yatra sthitair upasthito hotṛdhiṣṇyas tatraiva sthitās sarvān etān maitrāvaruṇadhiṣṇyādīn hotṛṣadanāntān avalokayanta upatiṣṭheran //
13.21.[1]	sadasa uttareṇa parītya sadasaḥ paścāt pratyaṅmukhas tiṣṭhann anena yajuṣā gārhapatyam upatiṣṭhate /
13.21.[2]	yaḥ pūrvam āhavanīyas so 'gnipraṇayanād ūrdhvaṃ gārhapatyo bhavati //
13.22.[1]	purāṇagārhapatyānvāhāryapacanayoḥ prājahitasaṃjñā yājñikeṣu prasiddhā //
13.23.[1]	itaraḥ prājahito 'nvāhāryapacanaḥ //
13.24.[1]	anena yajuṣā dakṣiṇaṃ mahāvedyantam upatiṣṭhante /
13.24.[2]	śālāyāṃ hi yā vedis sedānīm apavṛttaprayojanatvād avediḥ /
13.24.[3]	yatra sthitair upasthito gārhapatyas tatraiva sthitāḥ prājahitavedyantān avalokayanta upatiṣṭheran //
13.25.[1]	savyam aṃsam anv apasavyaṃ paryāvṛtya tatraiva tiṣṭhan sarvān dhiṣṇyān abhisandhāya ye draṣṭuṃ śakyās tān avekṣyānena yajuṣopatiṣṭhate //
13.26.[1]	sadaso dvārau dvāram abhitas sthūṇe anena yajuṣā samīkṣate /
13.26.[2]	kim idam ucyate sthūṇe iti /
13.26.[3]	dvārāv eva sadasaḥ pūrvāpare samīkṣitavye /
13.26.[4]	satyam /
13.26.[5]	evam eva prāptam /
13.26.[6]	mantras tv ayaṃ pūrvān dvāram anaṅgabhūtāṃ sadasaḥ prapadanasyāṅgabhūtāñ cāparāṃ sahābhidadhad arthasaṃpadan na labheta /
13.26.[7]	asmin pakṣe tu yayā dvārā sadaḥprapadanaṃ tām abhito ye sthūṇe tayor mantreṇābhidhānam /
13.26.[8]	tatrārthasaṃpad ucyate /
13.26.[9]	dvāśśabda evātra kevalaṃ lakṣaṇayā sthūṇayor gṛhyeta /
13.26.[10]	dṛśyate ca lokavedayor arthavirodhe lakṣaṇā /
13.26.[11]	yathāgnau tiṣṭhatīti śrutvāgnisamīpa iti gṛhṇanti /
13.26.[12]	mārjālīye stuvīrann iti ca mārjālīyasamīpa iti /
13.26.[13]	tasmād atra sthūṇayor eva samīkṣaṇam /
13.26.[14]	asminn eva ca viṣaye baudhāyanasya vacanam evam evopapadyate apare dvārau sadasaḥ pūrve dvārau sadasa iti //
13.27.[1]	sadasas patim ity etaya rcā sadaḥ prapadyaudumbarīn dakṣiṇena parītya tasyā uttarata upaveśanasya krameṇa nirasanādinopaviśanti /
13.27.[2]	dvividham ṛkpāṭhasya prayojanam /mayi varca ity atraiva pratyapādi /
13.27.[3]	paribhāṣayaiva siddhatvād upaveśanasyāvṛtety anarthakam /
13.27.[4]	nānarthakaṃ mādhyandine 'pi savane sadaḥprapadanānantaram upaveśanāvṛtaivopaviśeyur ity etadarthatvāt /
13.27.[5]	vakṣyate hi tatra vedyākramaṇādi sadaḥprapadanāntaṃ savanādāv eva kartavyam iti /
13.27.[6]	upaveśanatadāvṛtau tu tasmin kāla upaviṣṭaiḥ kartavyasyābhāvān na prāpnutaḥ /
13.27.[7]	atas tu vacanād upaveśanāvṛt prāpnoti /
13.27.[8]	tatprāptāv upaveśanam apy arthasiddham /
13.27.[9]	atha vā yad bahiṣpavamāna atra copaveśanasyāvṛteti vacanam tad evaṃ vyākhyeyam /
13.27.[10]	upaveśanasyāvṛtā udagāvṛtta udgātety anantaraṃ vakṣyamāṇayeti /
13.27.[11]	tatra pūrvaṃ vacanaṃ sarvastotreṣūdagāvṛttatvādiṃ prāpayati idañ ca sarvasomabhakṣeṣu //
14.2.[1]	somacamasāṃś camasādhvaryavas sadasy āharanti //
14.3.[1]	abhakṣayitvaiva camasān iḍām upahvayate /
14.3.[2]	tasyām upahūyamānāyāñ camasān udgṛhṇanty uccair dhārayanti /
14.3.[3]	iḍāpātrasamīpa eva camasodgrahaṇaṃ kartavyam /
14.3.[4]	iḍopahvāne hi camasānāṃ kañ cit saṃskārañ janayitum udyamanaṃ kriyata iti mantavyam /
14.3.[5]	sati ca sāmīpye saṃskāro yujyate nāsati /
14.3.[6]	tathā ca paratantre vacanam upodyacchanti camasān iti //
14.4.[1]	hutasya somasyāvayavaṃ bhakṣayanti /
14.4.[2]	na vā somasyety adhyāhāryam /
14.4.[3]	camasagrahaṇam evānuvartayitavyam /
14.4.[4]	tad arthataṣ ṣaṣṭhyantaṃ bhavati /
14.4.[5]	śakyate ca lakṣaṇayā camasaśabdena camasagatas somo nirdeṣṭum /
14.4.[6]	hutānām eva camasānām atrāhriyamāṇatvād uttaratra ca tadbhakṣaṇasya vidhāsyamānatvād idaṃ vākyam anarthakam /
14.4.[7]	nānarthakaṃ bhakṣaṇasya pratipattikarmatvāvagamanārthatvāt /
14.4.[8]	dravyasya hi kva cid upayogāt kṛtārthasya sato yad anyad ucyate karma tasya pratipattitvaṃ nyāyyam /
14.4.[9]	tad ācāryeṇa vivriyate /
14.4.[10]	hutasya homenaiva kṛtaprayojanasya somasya śeṣaṃ bhakṣayantīti /
14.4.[11]	tatrāyam artho labhyate /
14.4.[12]	hutaśeṣasya bhakṣyamāṇatvāt pratipattir bhakṣaṇam iti /
14.4.[13]	kiṃ punar asya pratipattitvajñāpane prayojanam /
14.4.[14]	idam ācāryeṇaivocyate //
14.4.[15]	ahutasya somasyāvayavan na bhakṣayanti /
14.4.[16]	yasmāt pratipattikarma bhakṣaṇan tasmād idam uktam /
14.4.[17]	yadi hi bhakṣaṇam arthakarma syāc camasagate some pramādāt sarvasmin huta ekenaiva vā bhakṣite sati śeṣasyābhāve śrutasyābhāve pratinidhir iti nyāyena vrīhyabhāve nīvārair iva yāgasya bhakṣaṇasyāpy anyena somena nivṛttiḥ prāpnoti /
14.4.[18]	tad anena vākyena nivāryate /
14.4.[19]	kim atra bhakṣaṇaṃ lupyate /
14.4.[20]	kas sandehaḥ /
14.4.[21]	asaty etasmin ye dravyārthās saṃskārās te dravyābhāve lupyanta iti /
14.4.[22]	asti [ca] pareṣāṃ vacanaṃ hutaśeṣābhāvam adhikṛtya lupyate sviṣṭakṛd iḍābhakṣaś ceti /
14.4.[23]	pūrveṇa tāvad vākyena pratipattikarmatvaṃ bhakṣaṇasya jñāpitam /
14.4.[24]	anena tatphalam abhihitam /
14.4.[25]	tayor ayam arthas samāsena /
14.4.[26]	yasmād dhutaśeṣasya bhakṣaṇaṃ pratipattis tasmād asati hutaśeṣe lupyata eva bhakṣaṇam /
14.4.[27]	nānyas somo bhakṣayitavya iti /
14.4.[28]	anyathāpi vākyadvayaṃ vyākhyāyate //
14.5.[1]	hotur bhakṣam anu hotari bhakṣitavaty udgātāras sarve bhakṣayanti /
14.5.[2]	svaṃ svañ camasaṃ hotrā bhakṣitaṃ bhakṣayantīty arthaḥ /
14.5.[3]	yad uktam adhastanavidhidvayasya vidhim etaṃ prati hetutvan tad idaṃ vivriyate /
14.5.[4]	yasmād dhutasya camasasya hotrādayo 'vaśyaṃ bhakṣayanty ahutasya codgātrādayo na bhakṣayanti tasmād dhotur udgātrādīnāñ caikasmiṃś camase bhakṣaṇaṃ prāpnoti /
14.5.[5]	tatra kaḥ pūrvaṃ bhakṣayatīti tatkramākāṅkṣāyām idam ucyate hotur bhakṣam anu bhakṣayantīti /
14.5.[6]	nanv anenaiva vidhināsyārthasya siddhatvād dhetudvayam anarthakam /
14.5.[7]	nānarthakaṃ praśāstrādibhir vaṣaṭkṛtāṃś camasāṃs teṣām eva bhakṣaṇam anu bhakṣayantīti nārāśaṃsāṃś cānākāṅkṣyaiva hotṛbhakṣaṃ bhakṣayantīty etadarthatvāt /
14.5.[8]	yasya vā vaṣaṭkāre hūyante camasās so 'tra hotṛśabdebna nirdiśyate havanasya kartā hoteti /
14.5.[9]	tasmād uttaram eva hetudvayasya prayojanam //
14.6.[1]	hutāvaśiṣṭān puroḍāśān iḍopahvānānantaram adhvaryvādayo bhakṣayanti //
14.7.[1]	puroḍāśān bhakṣayitvā tadanantaraṃ somaṃ vakṣyamāṇena camasāvekṣaṇādinā prakrameṇa sarve bhakṣayanti //
14.8.[1]	rājānaṃ bhakṣayitvā vā puroḍāśān bhakṣayanti /
14.8.[2]	ayam apy ekaḥ pakṣaḥ /
14.8.[3]	nanu puroḍāśāḥ pūrvam eva somād ijyante tasmāt pūrvam eva somād bhakṣayitavyāḥ /
14.8.[4]	ato 'yaṃ pakṣo na yujyate /
14.8.[5]	yujyata evāyaṃ pakṣaḥ /
14.8.[6]	na hy ayuktam ācāryo vadati /
14.8.[7]	na caitad ekāntena dṛśyate yāgakrameṇaiva bhakṣaṇam iti /
14.8.[8]	parastād dhi puroḍāśebhyas trayo grahā dvidevatyā ijyante pūrvan tu bhakṣyante /
14.8.[9]	athaitan mataṃ dvidevatyān bhakṣayitveḍām upahvayata iti vacanadarśanād atikramya yāgakramaṃ pūrvam eva puroḍāśebhyo dvidevatyā bhakṣyante /
14.8.[10]	atra tu vacanan na dṛśyata iti /
14.8.[11]	atrāpi śrutivacanam ācāryaprāmāṇyād anumātavyam /
14.8.[12]	atha vā sattraviṣayam evaitad vākyaṃ na bhakṣaṇakramasya vikalpakaṃ rājānaṃ vā bhakṣayitvā puroḍāśān iti /
14.8.[13]	tatrāyaṃ vāśabdas samuccaye rājānaṃ bhakṣayitvā ca sattre puroḍāśān bhakṣayantīti /
14.8.[14]	prasthitabhakṣottarakālaṃ hi sarvayajamānānāṃ sattre puroḍāśabhakṣaḥ /
14.8.[15]	paratantre hi codyate /
14.8.[16]	so 'yam asmākam apy ucyate /
14.8.[17]	tasmād udgātāro 'pi sattre savanamukhīyān bhakṣayitvā puroḍāśān bhakṣayeyuḥ //
14.9.[1]	atrāsmin pradeśe somabhakṣād ūrdhvam asmā udgātre svaryaṃ svarāya hitaṃ yajamānapuruṣā āharanti /
14.9.[2]	vidhānakrameṇaiva somabhakṣoparitanatvam asya vidhes sidhyati /
14.9.[3]	tasmāt sattraviṣayatānivṛttyartham asya vidher atreti prākṛta evaikāho nirdiśyate /
14.9.[4]	pūrvasya hi vākyasya sattraviṣayatvam uktam /
14.9.[5]	tad asyāpi sannidher āśaṅkya tan nivartyate /
14.9.[6]	atha vā pūrvo vidhis sattraviṣaya iti jñāpanārtham idam atreti vacanam //
14.10.[1]	u iti nipāto vākyālaṃkārārthaḥ /
14.10.[2]	yady anyad bhakṣayiṣyan bhavati kṣunnivṛttyartham odanādi tac cāsminn eva kāle 'smā āharanti /
14.10.[3]	vikalpe vāyam uśabdaḥ /
14.10.[4]	tasmād ayaṃ vidhir anityaḥ //
14.11.[1]	yat pūrvaṃ vihitaṃ rājānaṃ bhakṣayantīti tasyeyam itikartavyatā kathyate /
14.11.[2]	athodgātā svañ camasaṃ hotrā bhakṣitam ādāyānena yajuṣāvekṣate /
14.11.[3]	udgātṛgrahaṇam anarthakam /
14.11.[4]	nānarthakaṃ gānakramaprāpitasya prastotṛpūrvatvasya nivṛttyarthatvāt //
14.12.[1]	evam evetare prastotṛpratihartārau subrahmaṇyaś ca yathāpūrvañ camasam avekṣante /
14.12.[2]	prastotā pūrvam avekṣate tataḥ pratihartā tatas subrahmaṇyaḥ /
14.12.[3]	idam eṣām ānupūrvyaṃ varaṇatatpratimantraṇayor dṛṣṭam /
14.12.[4]	tad yathāpūrvam iti vacanād gṛhyate /
14.12.[5]	avekṣaṇopahvānayo rājānaṃ bhakṣayantīti bhakṣaṇaṃ vidhāya vihitatvād bhakṣaṇāṅgatve ca parikalpya prayojanavatvād bhakṣaṇaṃ prati copakartuṃ samarthatvād bhakṣaṇāṅgatā niścīyate /
14.12.[6]	aṅgapradhānayoś caikakālatā naiyāyikair iṣyate /
14.12.[7]	tasmād atra vidhir avekṣaṇasya svarūpaparijñānārtha eva na kālārthaḥ prastotrādīnām /
14.12.[8]	udgātāraṃ prati vihitam avekṣaṇaṃ prasaṅgena teṣām api vidhīyate /
14.12.[9]	evam upahave 'pi draṣṭavyam /
14.12.[10]	tasmāt prastotrādayo 'pi yadā camasaṃ bhakṣaṇārtham ādadīran tadaivāvekṣyopahavam iccheyuḥ //
14.13.[1]	athopahavam anujñānaṃ bhakṣaṇaṃ prati hotar upahvayasvetyādibhir vākyair udgātecchate hotuḥ prastotuḥ pratihartus subrahmaṇyāc ca /
14.13.[2]	evaṃ hi hotar ityādi padacatuṣṭayam upapadyate nānyathā /
14.13.[3]	na hi hotar upahvayasvety upahavākāṅkṣaṇam adhvaryutaś śakyaṃ kartum /
14.13.[4]	evam asmai bhakṣaṇaṃ praty anujñām ākāṅkṣamāṇāyāvaśyam anujñā kartavyā /
14.13.[5]	na cātroktam evam anujānīyād iti /
14.13.[6]	tatra laghutvāt samarthatvāt parair api parigṛhītatvād upahūta ity anujānīyuḥ //
14.14.[1]	udgātaiva hotary upahavam icchate na prastotṛpratihartārau subrahmaṇyaś ca /
14.14.[2]	nanūdgātur hotur upahavākāṅkṣaṇasya pūrvavākyasiddhasyāvidheyatvāt prastotrādīnāñ cāvihitasyānivartyatvād idaṃ vākyam anarthakam /
14.14.[3]	nānarthakam ekasmiṃś camase yāvatāṃ bhakṣas samavaiti te sarve 'nyo'nyasmād upahavam iccheyur iti jñāpanārthatvāt /
14.14.[4]	idaṃ hi vākyaṃ prastotrādīnāṃ hotur upahavecchānivṛttyartham /
14.14.[5]	nivṛttiś ca satyām eva prāptau yuktā /
14.14.[6]	tasmād eṣāṃ hotāraṃ praty upahavecchaikapātratvāt prāpnotīti mantavyam /
14.14.[7]	uktañ ca mīmāṃsāyāṃ vacanād anujñātabhakṣaṇam ity adhikṛtya tad ekapātrāṇāṃ samavāyād iti /
14.14.[8]	evañ ced anenaiva mārgeṇodgātur api hotrādibhyaḥ prāptatvād upahavecchāyāḥ pūrvaṃ vākyam anarthakam /
14.14.[9]	nānarthakaṃ hotar upahvayasvetyādīnām upahavākāṅkṣaṇanigadānāṃ vidhānārthatvāt /
14.14.[10]	upahavam icchata iti prāptam evānūdyate tatra guṇavidhānārtham //
14.15.[1]	prastotṛpratihartārau subrahmaṇyaś codgātary upahavam iccheyur udgātar upahvayasveti /
14.15.[2]	nanu pūrvavākyoditenaiva mārgeṇāsyārthasya siddhatvād idaṃ vākyam anarthakam /
14.15.[3]	nānarthakam udgātar upahvayasvety asya nigadasyotpādanārthatvāt /
14.15.[4]	siddhasya hi punarvacanaṃ viśeṣavidhitsayā kriyate /
14.15.[5]	sarvañ cedaṃ siddham evodgātari prastotṛpratihartārau subrahmaṇyaś ceti /
14.15.[6]	atas sarvo 'yam anuvāda eva /
14.15.[7]	vidhyavayavas tv asya vākyasyārthād adhyāhriyata udgātar upahavyasveti /
14.15.[8]	evaṃ hi śrutasadṛśam evādhyāhṛtaṃ bhavati /
14.15.[9]	subrahmaṇyagrahaṇaṃ sattrārtham /
14.15.[10]	nātra bhakṣas subrahmaṇyasya /
14.15.[11]	evaṃ hi baudhāyanenoktaṃ ke nu khalv ṛtvijām ekāhe soman na bhakṣayantīti /
14.15.[12]	unnetā grāvastut subrahmaṇya ity eva brūyād iti /
14.15.[13]	punaś coktaṃ katham u khalu sattre dīkṣitā bhakṣayeyur iti /
14.15.[14]	neṣṭuś camasa unnetā bhakṣayed acchāvākacamase grāvastud udgātṛcamase subrahmaṇya iti /
14.15.[15]	atha vā bhakṣayaty evātra subrahmaṇyaḥ /
14.15.[16]	na hi dṛśyate pramāṇaṃ sattrārthatve subrahmaṇyagrahaṇasya /
14.15.[17]	nanūktaṃ baudhāyanavacanam /
14.15.[18]	na baudhāyanavacanāśrayeṇaivāsya sattrārthatā niścetuṃ śakyā /
14.15.[19]	asti hi matibhedo 'py ācāryāṇān naikamatyam eva sarvatra /
14.15.[20]	tasmād evaṃ gṛhyatām /
14.15.[21]	bhakṣaṇam eva subrahmaṇyasyāsmadācāryeṇābhipreyate baudhāyanena tv abhakṣaṇam iti /
14.15.[22]	yathānyatrāpy athodgātā [vā] prastotā vā dakṣiṇasya havirdhānasya paścād akṣam upasṛpya prāñcaṃ grāvasu droṇakalaśam adhyūhatīti baudhāyanenoktaṃ na vayam anuvartāmahe /
14.15.[23]	udgātraiva droṇakalaśakarma kartavyaṃ niścinumahe /
14.15.[24]	tadvad atrāpi draṣṭavyam /
14.15.[25]	kāmaṃ baudhāyanavacanam abhakṣaṇakāraṇaṃ mā bhūt /
14.15.[26]	asmākam eva ca śrutau subrahmaṇyo bahirvedi karotīti darśanam abhakṣaṇakāraṇaṃ bhavati /
14.15.[27]	idaṃ hi darśanam antarvedi subrahmaṇyasya na kiñcit karmety avagamayati /
14.15.[28]	bhakṣaṇañ ca sadasi bhakṣayantīti vacanam atikramya na bahirvedi kartuṃ yuktam /
14.15.[29]	tasmād asyārthaluptaṃ bhakṣaṇam /
14.15.[30]	nedaṃ darśanam asyābhakṣaṇe kāraṇam /
14.15.[31]	idaṃ hi subrahmaṇyāprakaraṇe dṛśyate /
14.15.[32]	ato bahirvedikāritvaṃ tasyām evāvatiṣṭhate /
14.15.[33]	nāsya sadasi bhakṣaṇaṃ nivārayati /
14.15.[34]	tasmāt sadasy evāsīnas subrahmaṇyo bhakṣayet /
14.15.[35]	atha vā sadasi subrahmaṇyadeśasyāvidhānāt sadasi bhakṣayantīti vacanasya prāyikatvād yathāgnīdhras svaśālāyām evāsīno bhakṣayati tadvat subrahmaṇyo 'pi svasmin deśa utkara evāsīno bhakṣayet /
14.15.[36]	evaṃ hi bahirvedikāritvasya sarvaviṣayatve 'pi na doṣaḥ /
14.15.[37]	mīmāṃsāyāñ ca subrahmaṇyasya bhakṣo 'sti vā na veti vicāro vidyate /
14.15.[38]	tatra śabarasvāminā tāvad bhakṣaṇapakṣa eva siddhāntatvena niścitaḥ /
14.15.[39]	bhavadāsenāpy evam eva niścitya punar vyākhyānāntareṇābhakṣaṇapakṣas sādhitaḥ /
14.15.[40]	punar api saṃśayitam /
14.15.[41]	etāni ca tatra sūtrāṇi /
14.15.[42]	udgātṛcamasam ekaś śrutisaṃyogāt /
14.15.[43]	sarve vā sarvasaṃyogāt /
14.15.[44]	stotrakāriṇo vā tatsaṃyogād bahuśruteḥ /
14.15.[45]	sarve tu vedasaṃyogāt kāraṇād ekadeśe syād iti /
14.15.[46]	avaśyañ caivam avagantavyam /
14.15.[47]	eka eva pakṣas siddhāntatayā sūtreṣu nyasta iti /
14.15.[48]	tan tu pakṣam anavadhārayanto vṛttikārā vipratipadyante /
14.15.[49]	alam atipraṣaṅgena /
14.15.[50]	ko 'nayoḥ pakṣayor asmābhir āśrayaṇīyaḥ /
14.15.[51]	na vayam anujānīmaḥ /
14.15.[52]	saṃśaya evātra śreyān naikapakṣāśrayaṇam /
14.15.[53]	saṃśaye cālopo lopān nyāyya iti kaiś cid uktatvād bhakṣaṇam eva kartuṃ yuktam /
14.15.[54]	tāṇḍinas tv abhakṣaṇam āśrayante /
14.15.[55]	asmābhir api bhagavato baudhāyanasya vacanakriyāyāṃ nāśivam iti bhakṣaṇan nācaryate /
14.15.[56]	na tu sandehas tyajyate /
14.15.[57]	yadi tu bhakṣayed vedyākramaṇādi sarvaṃ kṛtvā sadasy eva yathāvakāśam upaviśya bhakṣayet //
15.1.[1]	iyaṃ paribhāṣā sarvasomabhakṣaviṣayā /
15.1.[2]	upahavam iṣṭvā bhakṣayantīti nāniṣṭvā /
15.1.[3]	camasagate sarvasminn athopahavam icchata ity anenaiva siddhatvāt ṣoḍaśigrahādāv asyopayogaḥ /
15.1.[4]	kasmāt punas tatropahavecchā /
15.1.[5]	yeṣāṃ tatra bhakṣas tebhyo 'dhvaryvādibhyaḥ //
15.1.[6]	atra bhakṣayantīty anuvartate /
15.1.[7]	anena mantreṇa somaṃ bhakṣayanti /
15.1.[8]	atha vā ṣoḍaśigrahādāv apy udgātaiva hotarīty atroktenaiva mārgeṇaikapātre 'ny[o'ny]asmād upahavecchāyās siddhatvād ekam evedaṃ vākyam //
15.2.[1]	evam evottarayor api savanayos savanamukhīyeṣu savanamukhavartiṣu camaseṣu chandassavane upadiśya gaṇavad bhakṣayanti /
15.2.[2]	gāyatracchandasaḥ prātassavanasyeti mantra eva chandassavanayor upadiṣṭatvāc chandassavanopadeśam ity anarthakam /
15.2.[3]	nānarthakaṃ viśiṣṭayoś chandassavanayor grahaṇārthatvāt /
15.2.[4]	tasmād uttarayos savanayor ye nāmanī ye ca cchandasī teṣām ayam upadeśaś codyate /
15.2.[5]	tataś caitat siddham /
15.2.[6]	triṣṭupchandaso mādhyandinasya savanasya jagatīcchandasas tṛtīyasavanasyeti /
15.2.[7]	kasmāt punar etayor ekasyāsamāsenaikasya samāsenābhidhānaṃ kriyate /
15.2.[8]	ācāryeṇaivam eva mādhyandine savane mādhyandinaṃ savanam iti tṛtīyasavane tṛtīyasavanam iti ca tatra tatraikasyāsamāsenaikasya samāsenābhidhīyamānatvāc chrutau ca sarvatraivam eva dṛśyamānatvāt /
15.2.[9]	gaṇavad iti kim ucyate /
15.2.[10]	idaṃ vadāmaḥ /
15.2.[11]	yāv amū sarvagaṇasya sarvagaṇa iti padaviśeṣau tau gaṇaśabdavatvāt gaṇaśabdenābhidhātuṃ śakyau /
15.2.[12]	tatrāyaṃ matuppratyayas tatpadadvayābhidhāyakād gaṇaśabdād utpannas tadvattāṃ mantrasyābhidadhāti /
15.2.[13]	atha vā gaṇavad vasvādidevatāgaṇavad ity arthaḥ /
15.2.[14]	ime hi pade sarvagaṇasya sarvagaṇa iti vasvādidevatāgaṇaparigrāhiṇī /
15.2.[15]	tato 'py atra labhyate sarvagaṇasya sarvagaṇa ity etatpadadvayavatteti /
15.2.[16]	evañ ced gaṇavattāyāḥ pāṭhasiddhatvād gaṇavadgrahaṇam anarthakam /
15.2.[17]	nānarthakaṃ gaṇavattvasya savanamukhīyebhyo 'nyatra nivāraṇārthatvāt /
15.2.[18]	kva nivāryate /
15.2.[19]	ṣoḍaśyādau /
15.2.[20]	tatrāpi hy ayam eva mantro 'nuṣṭupchandasa ityādivikāram āpādya vidhāsyate /
15.2.[21]	nanv anārāśaṃseṣu ca gaṇān iti kariṣyamāṇenaiva yatnena ṣoḍaśyāder gaṇavattā nivartiṣyate /
15.2.[22]	atrānabhividhāya pṛthag abhihitatvād anuṣṭupchandasa ity etāvān eva tatra mantravikāra syāt /
15.2.[23]	atas tu yatnād gaṇavattvan nivartate /
15.2.[24]	atha vā vākyatrayam etat /
15.2.[25]	tat kathaṃ bhavati /
15.2.[26]	idam ucyate //
15.3.[1]	vakṣyante nārāśaṃsās sīdanti nārāśaṃsā iti /
15.3.[2]	teṣu nārāśaṃseṣu gaṇān vicakṣaṇañ ca parihāpya varjayitvā bhakṣayanti /
15.3.[3]	nanu trayāṇām api savanānān nārāśaṃsamantrā āmnāsyante /
15.3.[4]	satyam etat /
15.3.[5]	na tu tatra prauganiṣkevalyānuvartiṣu nārāśaṃseṣu mantravidhiḥ kariṣyate /
15.3.[6]	tadarthaṃ yatnaḥ kriyate /
15.3.[7]	kiṃ punas teṣām indav indrapītasyety anenaivoktamātravikāreṇa bhakṣaṇam /
15.3.[8]	ka evam āha /
15.3.[9]	nāto vākyād ayam artho niṣpannaḥ /
15.3.[10]	kas tarhi vākyārthaḥ /
15.3.[11]	gaṇān vicakṣaṇañ ca parihāpya ye mantrā āmnāsyante tair eva sarvanārāśaṃseṣu bhakṣaṇam iti /
15.3.[12]	tasmād avamair ūrvair ity ābhyām eva prauganiṣkevalyānuvartino 'pi nārāśaṃsān bhakṣayet /
15.3.[13]	evam apy asyārthasya nārāśaṃsādhikāra eva vaktavyasyātra vacanam anarthakam /
15.3.[14]	nānarthakam avekṣaṇāder bhakṣadharmasya cchandassavanopadeśasya ca nārāśaṃseṣu prāpaṇārthatvāt /
15.3.[15]	prāpiteṣu bhakṣadharmeṣu hotur upahavecchā nivartate /
15.3.[16]	na hi tatra hotur bhakṣaṇam //
15.3.[17]	na nārāśaṃsā anārāśaṃsāḥ /
15.3.[18]	anārāśaṃseṣu camaseṣv evam eva bhakṣayanti bhakṣamantre tu gaṇān parihāpya /
15.3.[19]	nanu gaṇavat savanamukhīyeṣv iti vākyena savanamukhīyeṣv eva gaṇavyavasthāpanād gaṇān ity anarthakam /
15.3.[20]	nānarthakaṃ gaṇebhyo 'nyasya savanamukhīyoktasya sarvasya vidher grahaṇārthatvāt /
15.3.[21]	ato 'trāpi cchandassavanopadeśaḥ prāpito bhavati /
15.3.[22]	atha vottarasmin savanadvaye savanamukhīyānām anārāśaṃseṣu ca gaṇān ity asmād vidher gaṇaparihāpaṇaṃ prasaktaṃ gaṇavat savanamukhīyeṣv iti vidhinā nivartyate /
15.3.[23]	atha vānārāśaṃseṣu ca gaṇān ity anena prākṛteṣu stotreṣu gaṇā nivartyante /
15.3.[24]	vaikṛteṣu tu vājapeyasāmādiṣu gaṇavān evāyaṃ mantraḥ prasajati /
15.3.[25]	tannivāraṇārthaṃ gaṇavat savanamukhīyeṣv iti gaṇaniyamaḥ kṛtaḥ /
15.3.[26]	na hy ekaṃ vidhānaṃ prakṛtivikṛtī samenānusarpati //
15.4.[1]	somaṃ bhakṣayitvendriyāṇi cakṣurghrāṇakarṇāsyāny anena mantreṇa saṃmṛśate /
15.4.[2]	atra saṃmarśanasyendriyāṇi prati guṇabhūtatvāt pratīndriyam āvartamānasya saha mantreṇāvṛttiḥ prāpnoti /
15.4.[3]	tannivṛttaye samaḥ prayogaḥ /
15.4.[4]	saṃmṛśate saha mṛśatīty arthaḥ /
15.4.[5]	evañ ca saṃmarśanam indriyāṇāṃ sahakṛtaṃ bhavati yat sakṛduktenaiva mantreṇa sarvāṇy ekavan mṛśyeran /
15.4.[6]	tasmāt sakṛd eva mantram uktvā tadante cakṣurādīni krameṇa saṃmraṣṭavyāni /
15.4.[7]	evañ ca kriyamāṇe gātrā gaṇān iti bahuvacanāntayor mantrapadayor arthasaṃpad bhavati //
15.5.[1]	anena yajuṣātmānaṃ pratyabhimṛśati //
15.6.[1]	sarvair bhakṣitañ camasam ādāya prastotātmano dakṣiṇasminn ūrau nidhāya tam etayā gāyatryāpyāyayati /
15.6.[2]	āpyāyayatīti pramattapaṭhitaś chāndaso vā /
15.6.[3]	camasaṃ mantreṇābhimṛśati /
15.6.[4]	tad āpyāyanaṃ bhavati /
15.6.[5]	etayety anarthakam /
15.6.[6]	nānarthakam ā pyāyasvety asyā ṛktvapratipādanārthatvāt /
15.6.[7]	kim atas sidhyati /
15.6.[8]	avasānam ardharce /
15.6.[9]	idam itthaṃ bhavatu /
15.6.[10]	gāyatryety ekāntenānarthakam /
15.6.[11]	nānarthakam asyāḥ prātassavanāpyāyanamantratve gāyatrītvasya hetutvapratipādanārthatvāt /
15.6.[12]	yathā devadattena vākyārthas samyaṅ nirūpito medhāvineti śrūyamāṇe samyaṅnirūpaṇasya medhāvitvaṃ hetur ukto 'vagamyate /
15.6.[13]	evam atrāpi draṣṭavyam /
15.6.[14]	iyañ cātra yuktiḥ /gāyatre prātassavane gāyatryāpyāyanam upapannam iti /
15.6.[15]	kiṃ punar asya prayojanam /
15.6.[16]	traiṣṭubhajāgatayoḥ prātassavanayos triṣṭubjagatyor āpyāyanamantratvena parigrahaḥ /
15.6.[17]	vyūḍhacchandasi hi dvādaśāhe caturthādiṣu ṣaṭsv ahassu savanānāñ chandāṃsi vyatiyanti /
15.6.[18]	tatra jāgatāni ca traiṣṭubhāni ca prātassavanāni /
15.6.[19]	ke punas triṣṭubjagatyau yābhyān tatrāpyāyanam /
15.6.[20]	ye uttarayor vakṣyete /
15.6.[21]	na hy etayor agrahaṇe 'nyayoś cānveṣaṇe kāraṇam /
15.6.[22]	tasmād yayā tṛtīyasavane tayā jāgateṣu prātassavaneṣv āpyāyanaṃ bhavati yayā mādhyandine savane tayā traiṣṭubheṣu /
15.6.[23]	adhikāreṇaivārthasiddheḥ prātassavana ity anarthakam /
15.6.[24]	nānarthakam adhastanasya vākyadvayasya savanatrayaviṣayatājñāpanārthatvāt /
15.6.[25]	atha vā bhakṣayitvendriyāṇīti bhakṣaṇānuvādād evāsyārthasya siddhatvād uttaravākyasya savanatrayaviṣayatāsmin vidhau prātassavanagrahaṇena jñāpyate //
15.7.[1]	tad āpyāyanam asarvabhakṣeṣu sarvabhakṣebhyo 'nyeṣu camaseṣu kartavyam /
15.7.[2]	uktam etat savanatrayārthaiṣā paribhāṣeti āpyāyanañ ca prāpitaṃ prātassavane /
15.7.[3]	uttarayoś ca prāpayiṣyate /
15.7.[4]	tat sarvacamaseṣu prasaktam anayā paribhāṣayā sarvabhakṣebhyo nivartyate /
15.7.[5]	te ca sarvabhakṣā ye nārāśaṃsatvāya na pariśeṣyante /
15.7.[6]	tasmāt savanamukhīyānām ājyamarutvatīyānuvartināñ camasānām āpyāyanam /
15.7.[7]	teṣāṃ hi nārāśaṃsatvena sādanam uttaratra vakṣyate //
15.7.[8]	etayā triṣṭubhā mādhyandine savane camasam āpyāyayati /
15.7.[9]	pūrveṇa gāyatrīgrahaṇena samaparihāran triṣṭubgrahaṇam /
15.7.[10]	tasmād gāyatrajāgateṣu mādhyandinasavaneṣu prātassavanatṛtīyasavanābhyām āpyāyanamantrāv ādeyau //
15.8.[1]	etayaiva dviruktayā tṛtīyasavana āpyāyayati //
15.9.[1]	sā dviruktā jagatī saṃpadyate /
15.9.[2]	jagatyāpyāyitaṃ bhavatīty abhiprāyaḥ /
15.9.[3]	idaṃ vākyaṃ gāyatrīgrahaṇenaiva samaparihāram /
15.9.[4]	tasmād asya savanasya gāyatratāyān traiṣṭubhatāyāñ ca pūrvasmāt savanadvayād āpyāyanamantrāv ādeyau //
16.1.[1]	āpyāyitāś camasās sīdanti nārāśaṃsāḥ nārāśaṃsanāmāno bhūtvā /
16.1.[2]	camasānāṃ sādanan nārāśaṃsasaṃjñā cobhayam apy anena vākyena kriyate /
16.1.[3]	atha vā dve evaite vākye //
16.2.[1]	ṛtuyājā nāma ke cit somayāgāḥ /
16.2.[2]	tair adhvaryavo vyāpriyante //
16.3-5.[1]	asti śastram ājyan nāma /
16.3-5.[2]	tasmiñ śaste nārāśaṃsān āgatān anena mantreṇa bhakṣayanti //
16.6.[1]	ūrvais te pitṛbhir ity anena mādhyandine savane nārāśaṃsān bhakṣayanti /
16.6.[2]	atrānukto 'pi cchandassavananirdeśaḥ kartavyaḥ /
16.6.[3]	tasya kāraṇaṃ pūrvoktam //
16.8.[1]	ṣoḍaśini stotre yo grahaś camaso vā yaś ca rātres somaḥ paryāyeṣu tam anuṣṭupchandasa ity etatpadavikṛtena mantreṇa bhakṣayanti /
16.8.[2]	sannihitasyāpi nārāśaṃsamantrasya liṅgavirodhād yo 'sāv indav indrapītasyeti tārtīyasavaniko mantras sa evāyañ chando vikṛtya vidhīyate /
16.8.[3]	liṅgaṃ hi kramād balavat /
16.8.[4]	evaṃ bhakṣamantropadeśārthaṃ kṛtaprasaṅgasya ṣoḍaśino 'nyad apy aṅgajātam asthāne 'pi granthalāghavārthaṃ vidhāsyate //
16.9.[1]	suvarṇam anyo'nyasmai saṃpradāya saṃpradāya ṣoḍaśinā stuvanti /
16.9.[2]	hiraṇyena ṣoḍaśinam adhvaryur upākaroti /
16.9.[3]	tad yo yadā gāyati sa tadā dhārayet nodgātaiva sarvadety evamartham idam ucyate /
16.9.[4]	nidhane tu prādhānyād udgātaiva dhārayet //
16.10.[1]	ṣoḍaśini gīyamāne 'śva upatiṣṭhate samīpe tiṣṭhati /
16.10.[2]	sāmyekṣyāyety arthavādaḥ /
16.10.[3]	śrutivākyam eva hīdam /
16.10.[4]	kaḥ punar arthavādārthaḥ /
16.10.[5]	ime brūmahe /
16.10.[6]	sāmyenekṣāsya na vaiṣamyeneti vā sāmye 'kṣāṇīndriyāṇy asya tiṣṭhantīti vālukkalpanayā sāmyekṣas sākṣī bhavati /
16.10.[7]	tasya bhāvas sāmyekṣyam /
16.10.[8]	tasya sāmyekṣyāya sākṣitvāyety arthaḥ /
16.10.[9]	atha vā pūrveṇa nirvacanena prajāpatis sāmyekṣaḥ /
16.10.[10]	tasya hi sāmyenaiva sarvabhūteṣv īkṣā buddhir vartate na pakṣapātena /
16.10.[11]	tasmād aśva upatiṣṭhate prajāpatibhāvāyeti kalpyam /
16.10.[12]	dṛśyate cārthavādeṣu prajāpatir aśva iti //
16.11-12.[1]	bhakṣārtham āhṛtaṃ ṣoḍaśigraham anayarcāvekṣate /
16.11-12.[2]	idam avekṣaṇaṃ bhakṣaṇāṅgam bhakṣaṇañ ca sarveṣām uttarasmin vākye vakṣyāmaḥ /
16.11-12.[3]	tasmād idam ekavacanānvitam apy avekṣaṇaṃ sarva eva kuryuḥ /
16.11-12.[4]	bhakṣaṇāṅgatvād eva ca yadā bhakṣaṇārtham ādadīraṃs tadaivāvekṣeran //
16.13-15.[1]	nārāśaṃsavākyād anuvartamānaṃ bhakṣayantīti vidhānaṃ hiraṇyasaṃpradānādividhitrayavicchinnaṃ punar evāthaśabdenādhikriyate /
16.13-15.[2]	harivatīṣv ṛkṣv indra juṣasva pra vahety etāsu ṣoḍaśī yadi syāt tatrānaya rcā ṣoḍaśigrahaṃ bhakṣayanti /
16.13-15.[3]	nanv avekṣaṇa ekavacanadarśanād bhakṣayatīty adhyāhartavyam /
16.13-15.[4]	naitad yuktam /
16.13-15.[5]	prakṛtānuvartanena sidhyati /
16.13-15.[6]	nādhyāhārakāraṇam /
16.13-15.[7]	aṅgenaiva ca pradhānasyānuvṛttir yuktā na pradhānenāṅgasya /
16.13-15.[8]	tasmād atra bhakṣayantīty evānuvartayitavyam /
16.13-15.[9]	avadac ca śaunakaṣ ṣoḍaśibhakṣiṇo gaṇayan trayaś chandogā iti /
16.13-15.[10]	nanu homābhiṣavavaṣaṭkārasamākhyānāṃ bhakṣakāraṇānām atrābhāvāt sattrārtham idam udgātṝṇāṃ ṣoḍaśibhakṣaṇañ codyata iti vaktuṃ ghaṭate /
16.13-15.[11]	naivaṃ ghaṭate /
16.13-15.[12]	yady apy uktāni bhakṣakāraṇāni na santi śrutir evātra kāraṇaṃ bhavati /
16.13-15.[13]	asti hi ṣoḍaśibrāhmaṇe yasmāj jāta ityādi /
16.13-15.[14]	tasmāt prakṛtyartham evedañ codyate na sattrārtham /
16.13-15.[15]	tiṣṭhatu tāvad bhakṣaṇam /
16.13-15.[16]	avekṣaṇasyaiva harivatīnimitto 'yaṃ mantrāntaravidhir iti kuto na gṛhyate /
16.13-15.[17]	asya mantrasyārthavipattir mā bhūd iti /
16.13-15.[18]	na hy avekṣaṇāṅgaṃ śaknoti bhakṣitum /
16.13-15.[19]	asati ca bhakṣaṇavidhāv avekṣaṇam anarthakaṃ bhavet /
16.13-15.[20]	tasmād bhakṣayantīty evānuvartate nāvekṣata iti /
16.13-15.[21]	kva punaṣ ṣoḍaśī harivatīr vyabhicarati /
16.13-15.[22]	śakvarīṣu ṣoḍaśisāma kurvītetyādiṣu kāmyavidhāneṣu prakṛtau vikṛtau ca datvatrirātrādau/ kena mantreṇa tatra grahabhakṣaḥ /
16.13-15.[23]	uktam etad anuṣṭupchandasa iti ṣoḍaśinīti /
16.13-15.[24]	avekṣaṇamantras tu yasmāj jāta ity ayam eva //
16.16.[1]	yas somo rāthantarasya sandhes taṃ bṛhatīcchandasa iti vikṛtacchandaḥpadena tārtīyasavanikena vā mantreṇeṣṭayajuṣas ta ity anena vā bhakṣayanti /
16.16.[2]	na cāyam iyān eva mantra iṣṭayajuṣas ta iti /
16.16.[3]	paraśākhāgatasya mahato mantrasya pratīkam etad gṛhyate /
16.16.[4]	itthaṃ punar grahaṇe ko doṣa uktamātra evāyaṃ mantra iti /
16.16.[5]	eṣa khalu doṣaḥ /
16.16.[6]	aparipūrṇārtham idaṃ mantravākyaṃ bhavet /
16.16.[7]	na hi kaś cid artha iṣṭayajuṣas ta ity etāvatā samāpyate /
16.16.[8]	tatra sākāṅkṣam evedaṃ padadvayam avatiṣṭheta /
16.16.[9]	tasmāt paraśākhāgatasyaivedam ādigrahaṇaṃ kriyate /
16.16.[10]	kutaḥ punaḥ kāraṇāt paraśākhāgatān mahan me 'voca ityādīn mahāmantrān paṭhann imam evācāryo na paṭhati /
16.16.[11]	santi vidhiviśeṣāḥ parato 'py asmābhir grāhyā iti jñāpanārtham /
16.16.[12]	tataś ca prajāpatiṃ manasā dhyāyāt tūṣṇīṃhomeṣu sarvatrety evamādīnāṃ grahaṇaṃ sidhyati //
16.17-19.[1]	mānasasya stotrasya yas somas tam anayor ekena mantreṇa manasā bhakṣayanti /
16.17-19.[2]	manasā mantrañ japtvā manasaiva bhakṣayanti /
16.17-19.[3]	bhakṣyate 'smābhis soma iti smaranti /
16.17-19.[4]	na tatra hi soma eva paramārthena vidyate kva bhakṣaṇam //
16.20.[1]	vājapeyasāmny atiriktoktheṣu ca yas somas tam aticchandasa ity ūhyacchandasā tṛtīyasavanamantreṇa bhakṣayanti //
16.21.[1]	pūrvayor dvayos savanayor dvir nārāśaṃsās sīdanti /
16.21.[2]	katham idam abhipreyate /
16.21.[3]	kim ekasmin savane sakṛd anyasminn api sakṛd ity eva dvis sīdanty utāho dvir ekaikasmin /
16.21.[4]	kutas saṃśayaḥ /
16.21.[5]	ubhayathā loke dṛśyamānatvāt /
16.21.[6]	yathā dviś śivadāso bhuṅkte devarātakṛṣṇarātagṛhayor ity ukte sakṛt sakṛd ekaikasmin bhujyate /
16.21.[7]	dvis sumanaso vāsyantām prāvārakambalayor ity ukte dvir dvir vāsyante /
16.21.[8]	atra brūmaḥ /
16.21.[9]	kāmam ubhayathāpi loke bhavatu /
16.21.[10]	atra tv evam eva gṛhṇīmaḥ /
16.21.[11]	dvir ekasmin dvir evānyasmin sīdanti /
16.21.[12]	yadi sakṛd ekaikasminn iti gṛhyeta dvirgrahaṇam anarthakaṃ syāt /
16.21.[13]	atha vā sīdanti nārāśaṃsā ity ato vākyāt prātassavane tadāvṛdatideśāc ca mādhyandine sakṛtsakṛtsādanasya siddhatvāt sarvam evedaṃ vākyam anarthakaṃ syāt /
16.21.[14]	dviḥ punar ekaikasminn iti gṛhyamāṇe nātra kiñ cid apy anarthakam /
16.21.[15]	nanv asminn api pakṣe savanamukhīyaśeṣāṇāṃ savanadvaye 'pi pūrvoktenaiva prakāreṇa siddhatvāt sādanasyājyamarutvatīyānuvartinām eva vidheyatvād dvirgrahaṇam anarthakam /
16.21.[16]	nānarthakaṃ pūrvayos savanayor nārāśaṃsās sīdantīty ukte savanayor anayor ye bhakṣaśeṣās teṣāṃ sarveṣāṃ sādanasya prasajato nivṛttyarthatvāt /
16.21.[17]	tasmāt sādhūktaṃ dvir dvir ekaikasminn iti /
16.21.[18]	nanu punar bahukṛtvas somo bhakṣyate /
16.21.[19]	katithānāṃ bhakṣaśeṣāṇāṃ sādanam etac codyate /
16.21.[20]	prathamadvitīyānām iti brūmaḥ /
16.21.[21]	na hy asati kāraṇe prathamātikramaṇaṃ yujyate /
16.21.[22]	evañ ced anenaiva gatārthatvāt sīdanti nārāśaṃsā iti pūrvaṃ vākyam anarthakam /
16.21.[23]	nānarthakam ṛtuyājebhyaḥ pūrvan nārāśaṃsās sīdantīti kriyākramavidhānārthatvāt /
16.21.[24]	atha vā prathamanārāśaṃsasādanavidhānārtham evedaṃ vākyaṃ bhavatu sīdanti nārāśaṃsā iti /
16.21.[25]	yac cedaṃ vākyaṃ dviḥ pūrvayor iti tad apy asati dviśśabde keṣāñ cin nārāśaṃsānāṃ sādanamātraṃ vidadhyāt /
16.21.[26]	tatra naivedam avagamyetaitāvatithānām iti /
16.21.[27]	tadavagamanārthan dviśśabdaḥ prayujyate /
16.21.[28]	ko 'bhiprāyaḥ /
16.21.[29]	ayam ucyate /
16.21.[30]	ya ete śabdā dvis trir ityādayas teṣām ayaṃ svabhāvo yad ekasminn eva dravye kriyāyā āvṛttim avagamayati /
16.21.[31]	tatrāyan dviśśabdaḥ prayujyamānaḥ pūrvan nārāśaṃsībhūya sannānām eva somānān dvitīyaṃ sādanam avagamayatītyartho bhavati /
16.21.[32]	yathā loke prātar eva devadattasya bhojanam ājñāpya bhuktavati tasmin punar gṛhapatir vadati dvir devadatto bhojayitavya iti /
16.21.[33]	na caivaṃ śrutvā punar eva dvir bhojayanti /
16.21.[34]	dvitīyabhojanaparam eva vacanaṃ manyamānās sāyamāśam asmai dadati /
16.21.[35]	evam anenāpi vākyena dvitīyam eva nārāśaṃsānāṃ sādanaṃ vidhīyate nāpūrvaṃ sādanadvayam /
16.21.[36]	tasmāt sādhūktaṃ prathamadvitīyānāṃ sādanam iti //
16.22.[1]	tṛtīyasavane sakṛn nārāśaṃsās sīdanti /
16.22.[2]	prathamata eva //
16.23.[1]	atha nārāśaṃsasādanānantaram imaṃ saṃpraiṣaṃ karmakarān uddiśya prastotāha /
16.23.[2]	kathaṃ prastotā /
16.23.[3]	kim idam idānīm asad anādiṣṭakartṛkam udgāteti /
16.23.[4]	atra brūmaḥ /
16.23.[5]	prastotṛkartṛkastotrāvayavasaṃkhyānakaraṇabhūtaudumbarakhaṇḍopadhānārthavastralābhopāyatvād ayaṃ saṃpraiṣaḥ prastotraiva vaktavyaḥ /
16.23.[6]	yo hi pradhānasya kartā tasyaivāṅgānām apy anādeśe kartṛtvaṃ yuktam /
16.23.[7]	nanv avayavasaṃkhyānam api stotrāṅgam /
16.23.[8]	tataś coktenaiva krameṇa saṃpraiṣo 'py eṣa stotrāṅgaṃ bhavati /
16.23.[9]	tatrāṅgapradhānayor ekakartṛtvāśraye sarvais stotrakāribhir asya saṃpraiṣasya vacanaṃ prapnoti /
16.23.[10]	āheti tv ekavacanaśruter aniyamena trayāṇām ekena niyamahetor vāsamākhyānād udgātraiva /
16.23.[11]	satyam /
16.23.[12]	evaṃ prāpnoti yady eṣa saṃpraiṣa stotrāṅgaṃ bhavet /
16.23.[13]	na caiṣa stotrāvayavasaṃkhyānasyaiva prathamato 'ṅgabhāvād upalabdhaprayojanas stotrāṅgatām ākāṅkṣate /
16.23.[14]	kasmāt punaḥ prastotaiva stotriyāḥ parisañcaṣṭe /
16.23.[15]	yasmād ayaṃ madhyamām adhvaryave hotrādibhyaś cottamāṃ prāha tasmād etaj jñāyate prastotaivāṣāṃ parisaṃkhyāteti /
16.23.[16]	ya eva hi yāni kāni cit saṃkhyātavān sa evaivaṃ vadituṃ śaknoty etāvantīmāny etāvatitham eṣv etad iti /
16.23.[17]	tasmād etan niścetavyam /
16.23.[18]	prastotaiva stotriyāḥ parisañcaṣṭe /
16.23.[19]	sa evātra saṃpreṣyatīti /
16.23.[20]	evaṃ saṃpreṣitāḥ parikarmiṇo vāsa āharanti /
16.23.[21]	tad āstāvamadhye vistṛṇāti yathā vakṣyamāṇā viṣṭutayas tasminn upadhīyeran /
16.23.[22]	evaṃ hi vaiṣṭutam iti vāsaso 'bhidhānaṃ saṃpraiṣadṛṣṭam upapannaṃ bhavati /
16.23.[23]	viṣṭutīnām idaṃ vaiṣṭutam iti //
16.24-26.[1]	ayam arthavādo vāsasa stutyarthaḥ /
16.24-26.[2]	tasyāyam arthaḥ kathyate /
16.24-26.[3]	vistīrṇaṃ punaḥ punas stomapūraṇārtham abhyasyamānaṃ stavanaṃ viṣṭāvaḥ /
16.24-26.[4]	stotrāṇāṃ mahattvajanananimittatvāt sāmnaś śrīr bhavati /
16.24-26.[5]	vāsaś ca śrīr eva bhavati śobhākāritvāt /
16.24-26.[6]	tatraivam arthayojanā /
16.24-26.[7]	yataś śrīr evaiṣā sāmnāṃ yad viṣṭāvaḥ vāsaś ca śrīr eva tasmād viṣṭāvārthaṃ vāso ya āharanti te śriyam eva bhūyasīm asmin sāmni dadhatīti /
16.24-26.[8]	ayam abhiprāyaḥ /
16.24-26.[9]	pṛthag api saṃmatayoḥ parasparasaṃgamo mahīyasīṃ saṃmatiṃ vidadhāti maṇikanakayor iva ca jñānakarmaṇor iva ceti //
16.27-29.[1]	audumbaraviṭapāḥ prādeśapramāṇasaṃmitā viṣṭutayo bhavanti /
16.27-29.[2]	karaṇasādhanaś cātra viṣṭutiśabdaḥ /
16.27-29.[3]	viṣṭūyata ābhir iti /
16.27-29.[4]	nanu sāmabhir viṣṭūyate /
16.27-29.[5]	satyam etat /
16.27-29.[6]	yady api tu paramārthato nāsāṃ viṣṭāvakaraṇatvam asti viṣṭāvasaṃkhyābhiḥ paricchidyata ity aupacārikam asty eva /
16.27-29.[7]	tad atrāśrīyate /
16.27-29.[8]	nanu viṣṭutiśabdasya strīliṅgatvād audumbaryaḥ prādeśamātrya iti prāpnoti /
16.27-29.[9]	na prāpnoti /
16.27-29.[10]	udumbarakhaṇḍānāṃ hi prādeśamātrāṇāṃ satāṃ viṣṭutibhāvo 'tra vidhīyate /
16.27-29.[11]	tasmād ittham eva sādhu /
16.27-29.[12]	arthavādo vākyaśeṣaḥ /
16.27-29.[13]	tasyāyam arthaḥ /
16.27-29.[14]	ūrg ity ayaṃ śabdo rasavacanaḥ /
16.27-29.[15]	atra lakṣaṇayā rasavad vacanaṃ kalpyate /
16.27-29.[16]	vai iti nipāto hetau /
16.27-29.[17]	tatraivaṃ yojanā /
16.27-29.[18]	yato rasavad annam udumbaras tasmād udumbarāvayavā viṣṭutitvenopādīyante /
16.27-29.[19]	tasya rasavata evānnādyasyāvarodhāyeti //
16.30-31.[1]	sarvastotreṣu tṛṇadvayam anyad vā stotram adhvaryur āharati /
16.30-31.[2]	tat tasya svasminn eva tantre vihitam /
16.30-31.[3]	ācāryeṇa ca stotraṃ pratigṛhya ... japatīti vidadhatā sarveṣv āvartipavamāneṣu stotram astīty avagamitam /
16.30-31.[4]	tasyaivaṃ siddhasyāstāvaṃ praty āhriyamāṇasya stotrasya prapadanamārgo 'yaṃ vidhīyate /
16.30-31.[5]	stotrāharaṇan tv anūdyate /
16.30-31.[6]	stotram adhvaryur dakṣiṇena hotur dhiṣṇyan dvir āharati /
16.30-31.[7]	idānīm eva vakṣyati catvāri stotrāṇi /
16.30-31.[8]	teṣu dvayor ayaṃ stotrāharaṇamārgaḥ kathitaḥ /
16.30-31.[9]	dvayos tu vakṣyate //
16.30-31.[10]	uttareṇa hotur dhiṣṇyan dvis stotram āharati pratiprasthātā /
16.30-31.[11]	sa hi tatrādhvaryur iṣyate /
16.30-31.[12]	ājyeṣv ayaṃ mārgo bhavatu pṛṣṭheṣu ca /
16.30-31.[13]	katham anyeṣu stotreṣu /
16.30-31.[14]	idaṃ vadāmaḥ /
16.30-31.[15]	dvāv etau sañcārau sadasaḥ /
16.30-31.[16]	dakṣiṇena hotur dhiṣṇyam eka uttareṇaikaḥ /
16.30-31.[17]	ekeṣāṃ hi vacanam antareṇa hotur maitrāvaruṇasya ca dhiṣṇyāv adhiṣṇyānāṃ visaṃsthitasañcāra iti /
16.30-31.[18]	anyeṣāṃ punar athaiṣāṃ visaṃsthitasañcāro 'ntareṇa hotuś ca dhiṣṇyaṃ brāhmaṇācchaṃsinaś ca ye dhiṣṇyā iti /
16.30-31.[19]	tatrāsmākam avacane 'pi dvayor ekas sañcāraḥ pratistotram aniyamena prasajati /
16.30-31.[20]	tatra pūrvayor ājyayor adhvaryukartṛkatvāt stotrāharaṇasya dvāraś ca dakṣiṇabhāgenādhvaryoḥ prapannatvād dakṣiṇam eva sañcāram ṛjutvāt pūrvaṃ vākyan niyacchati /
16.30-31.[21]	uttarayoś ca pratiprasthātṛkartṛkatvād uttarabhāgena ca tasya prapannatvād uttaram api vākyam ṛjutvād evottaraṃ sañcāran niyacchati /
16.30-31.[22]	dṛṣṭārthapravartitatvāc cāyaṃ sañcāraniyamas sarveṣv api stotreṣūpādīyate /
16.30-31.[23]	tasmāt sarvatrāpi yad adhvaryus stotram āharati tad dakṣiṇena hotur dhiṣṇyam āharati yat pratiprasthātā tad uttareṇa /
16.30-31.[24]	evam avakraṃ vartma bhavati //
16.32.[1]	ta udgātāraḥ pañcadaśastomenāgnidevatākenājyena stuvate /
16.32.[2]	yathāstomaṃ vā /
16.32.[3]	vāśabdo hetau /
16.32.[4]	yathāstomaṃ hi stotavyam ity arthaḥ /
16.32.[5]	pañcadaśāny ājyāni bhavantītyevamādibhiś śrutivākyair eva stomā vihitāḥ /
16.32.[6]	tadapekṣayā yathāstomam ity uktam /
16.32.[7]	ayam abhiprāyaḥ /
16.32.[8]	śrutivihitastomaparigrahārtham anenājyena pañcadaśena stuvata iti /
16.32.[9]	tata idam uktaṃ bhavati /
16.32.[10]	sarvastotreṣu śrautā eva stomā grāhyā iti /
16.32.[11]	pratistotraṃ hi stomavacane granthasya garimā prasajati /
16.32.[12]	atha vā te pañcadaśenāgneyenājyena stuvata ity etāvataiva vākyena sarvatra śrautā eva stomā ity upalakṣyante /
16.32.[13]	nāgneyasyaiva pañcadaśatvaṃ vivakṣyate /
16.32.[14]	na hy asti kāraṇam asyaiva stomo vidheyo nānyeṣām iti /
16.32.[15]	nanv asminn anyeṣu ca stotreṣu śrutitas stomāḥ prāptāḥ /
16.32.[16]	kim ataḥ /
16.32.[17]	ata etad bhavati /
16.32.[18]	anyebhyaś śrautastomanivartanārtham etad vacanam iti /
16.32.[19]	atra vadāmaḥ /
16.32.[20]	asty eveyaṃ parisaṃkhyā nāma /
16.32.[21]	iha tu sā pañcadaśāny ājyāni bhavantīty evamādiśrutivirodhaprasaṅgān na gṛhyate /
16.32.[22]	tasmād upalakṣaṇārtham evedaṃ vacanan na parisaṃkhyānārtham /
16.32.[23]	nanu śrutisiddhānāṃ stomānām upalakṣaṇāpy anarthikaiva /
16.32.[24]	yady evaṃ sarveyam anarthikā daśādhyāyī saṃvṛttā /
16.32.[25]	asyāṃ hi śrutisiddham eva kathyate /
16.32.[26]	vyākhyānādāv eva cedam uditaṃ śrautā eva vidhayas sūtrair anukramyanta iti /
16.32.[27]	yadi ca kalpasūtrāṇi śrutyasiddham arthaṃ vidadhyuḥ na prāmāṇyam upalabheran /
16.32.[28]	ataś śrutisiddhakathanam atra na doṣāya /
16.32.[29]	guṇāyaiva tad bhavati /
16.32.[30]	evam anena vākyena śrutita eva stomānāṃ grahaṇam avagamitam /
16.32.[31]	stomaprasa:gena tu kva cit saṃśaye stomasya niścayopāyaḥ kathyate yathāstomaṃ veti /
16.32.[32]	stomaśabdo 'tra stomakalpam upalakṣayati /
16.32.[33]	vāśabdo 'vadhāraṇāyām /
16.32.[34]	ayam arthaḥ /
16.32.[35]	yathā stomakalpam eva stomā grāhyā iti /
16.32.[36]	stomakalpasya śrutyā virodhaśaṅkāyām idam ucyate /
16.32.[37]	yathāmuṣya vyomna ekāhasya śrutau stomavidhiḥ sa saptadaśo bhavatīti tasyaikaviṃśa ārbhavaḥ pavamāno bhavaty agniṣṭomasāma veti ca /
16.32.[38]	stomakalpe tu saptadaśasyaikaviṃśam agniṣṭomasāmeti /
16.32.[39]	nanv atra yathā stomakalpam eva gṛhyamāṇe śruteḥ prāmāṇyaṃ hīyeta /
16.32.[40]	atra brūmaḥ /
16.32.[41]	śrutyarthasyaiva parigrahārtham idaṃ yathāstomam ity ucyate /
16.32.[42]	ayam abhiprāyaḥ /
16.32.[43]	pūrvoktām ārbhavasyaikaviṃśatāṃ vāśabdena nivartyāgniṣṭomasāmna ekaviṃśatvaṃ siddhāntatvena śrutāv apy upāttam iti /
16.32.[44]	na hi śrutiviruddham ācāryaḥ kalpayati /
16.32.[45]	atha vā śrutivihitānāṃ stomānām anyathābhāvo 'pi prakṛtāv evāsti /
16.32.[46]	vakṣyati hy āgnicitike saptadaśo madhyandinaḥ pañcadaśaṃ hotuḥ pṛṣṭham iti /
16.32.[47]	tasyāpi parigrahārthaṃ yathāstomaṃ vety ucyate //
16.33.[1]	apavamāneṣv ayaṃ kramaḥ /
16.33.[2]	yad uta stotrānantaraṃ śastraṃ tatas somejyā tatas somabhakṣaṇam iti /
16.33.[3]	tad etad api bhakṣaṇānantaram ucyate /
16.33.[4]	atha mitrāvaruṇadevatākenājyena stuvate /
16.33.[5]	athaindreṇa /
16.33.[6]	athaindrāgnena //
16.34.[1]	savanaśabdas somābhiṣavam abhidadhat tatsahacaritaṃ kriyākalāpaṃ sakalam api lakṣaṇayāvagamayati /
16.34.[2]	sūyate 'smin soma iti vādhikaraṇasādhanas san saṃjñātvenāsmin karmakalāpe pravartate /
16.34.[3]	tasyātra prātaśśabdo viśeṣakaḥ /
16.34.[4]	tat prātassavanam itthaṃ santiṣṭhate /
16.34.[5]	savanāntarārambhād evaitatsavanasamāptijñāpananiṣpatter idaṃ vākyam anarthakam /
16.34.[6]	nānarthakaṃ yadarthan devayajanabhūmiḥ prapannā tat prātassavanaṃ yatas santiṣṭhate tasmāt tato niṣkrāmeyur ity etadarthatvāt /
16.34.[7]	nanūttarasavanādau prapadanam api prātassavanataḥ prāpnoti /
16.34.[8]	kim ataḥ /
16.34.[9]	ata etad bhavati /
16.34.[10]	niṣkramaṇam arthasiddham iti /
16.34.[11]	satyam etat /
16.34.[12]	kin tv arthagate niṣkramaṇa āśrīyamāṇe yena kena cit pathā niṣkrāmeyuḥ /
16.34.[13]	vacanāvagamite punar yad vācanikaṃ sadaḥprapadane vartma tenaiva niṣkramaṇam api sidhyati /
16.34.[14]	tasmāt pradakṣiṇam audumbarīṃ parītya sadaso 'parayā dvārā niṣkramyāgnīdhrīyam uttareṇa gatvā cātvālotkarāv antareṇa vrajitvā tato yathārthaṃ gaccheyuḥ //
17.1.[1]	etayaiva prātassavane vihitayaivāvṛtā krameṇa mādhyandinam api savanaṃ prasiddham /
17.1.[2]	yā prātassavanasyetikartavyatā saivāsyāpi savanasyātidiśyate /
17.1.[3]	uttarais tu vākyair viśeṣo vakṣyate /
17.1.[4]	kimartham idam etayaivāvṛteti vacanam /
17.1.[5]	prātassavanadharmāṇām atra prāpaṇārtham evam idamartham evaitat /
17.1.[6]	evañ ced evam eveti vaktavyam /
17.1.[7]	tāvatāpy ayam arthas sidhyati yathānyatrāpy atidiśyata evam eva prāg vartamāna evam evāparāhṇa upasadi saṃsthitāyām iti /
17.1.[8]	atra brūmaḥ /
17.1.[9]	yady evam evety avakṣyata yad atra vacanena nāpavadiṣyate tat sarvam avikṛtam eva prātassavanikaṃ karmātrāpi prāsaṅkṣyat /
17.1.[10]	iṣyate tv atra keṣāñ cit karmaṇāṃ kramavikāraḥ keṣāñ cid akaraṇañ ca /
17.1.[11]	tatsiddhyartham etayaivāvṛtety uktam /
17.1.[12]	kin tat sarvam iyatā sidhyati /
17.1.[13]	kas sandehaḥ /
17.1.[14]	itthaṃ hi gṛhyate /
17.1.[15]	āvṛtā krameṇa nyāyeneti /
17.1.[16]	tatra nyāyāvalambanena kāni cit karmāṇi na kriyante kriyate ca keṣāñcit kramaḥ /
17.1.[17]	kathaṃ punar atra prayogaḥ /
17.1.[18]	ime vadāmaḥ /
17.1.[19]	ādita eva kṛtayajñopavītācamanakā vediṃ prapadyerann asminn eva cāvasare vedyākramaṇādi sada..upaveśanāntaṃ karma kuryuḥ /
17.1.[20]	kuta idam evaṃ kriyate /
17.1.[21]	nyāyād iti brūmaḥ /
17.1.[22]	idaṃ hi karma yasmin kāle prātassavane kṛtan na tasmin kāle 'tra kartuṃ śakyate /
17.1.[23]	pavamānena stutvā kṛtam etat prātassavane /
17.1.[24]	atra tu stute dadhigharmeṇa carantīti vakṣyamāṇatvāt tasmāt sthānād avagacchati /
17.1.[25]	evañ caivābhipremo vayam /
17.1.[26]	kṛtavedyākramaṇādipadārthajātair eva prātassavanavad atrāpi sadaḥ praveṣṭavyam iti /
17.1.[27]	tathā parair apy uktaṃ dhiṣṇyān upasthāya sadaḥ prasarpantīti /
17.1.[28]	vakṣyate ca sadasi pavamānena stuvata iti /
17.1.[29]	tata idam arthasiddham /
17.1.[30]	prāk pavamānād avaśyam atra vedyākramaṇādi kāryam iti /
17.1.[31]	evañ ced dhavirdhānaprapadanād ūrdhvam etat kartavyaṃ prātassavanakālasyāsattaye /
17.1.[32]	satyam /
17.1.[33]	evam api prāpnoti /
17.1.[34]	ittham eva sahakāribhis tv ādita evāsyeṣyamāṇatvād asmākam api tṛtīyasavane tathaiva vakṣyamāṇatvād ittham eva niścinumahe /
17.1.[35]	ādāv eva vedyākramaṇādi kṛtvā sadasy upaviśeyur iti /
17.1.[36]	tato 'bhiṣavakāle dakṣiṇena hotur dhiṣṇyaṃ sadaso niṣkramyādhvaryupathena gatvā havirdhānaṃ prapadyeran /
17.1.[37]	tato havirdhānābhimarśanādiḥ pravṛtahomāntaḥ karmakalāpaḥ pratāyate /
17.1.[38]	na tv atra viśvarūpāṇāṃ vacanaṃ pravartate /
17.1.[39]	tasya kāraṇaṃ pūrvam evoktaṃ na cātra viśvarūpāgānaṃ kartavyam /
17.1.[40]	yat pūrvoktaṃ devasomabhakṣaṇādivad idaṃ mantavyam iti tasyedaṃ phalam /
17.1.[41]	devasomabhakṣaṇādivad asmin savane viśvarūpāgānasyāpy akaraṇam /
17.1.[42]	kutaḥ punar devasomabhakṣaṇādīnām atrākaraṇam /
17.1.[43]	yasmād etāni śrutāv eva coditāni na sūtre tasmād atraitāni nātidiśyante /
17.1.[44]	yad eva hi prātassavane vihitavān ācāryas tad eva sannidhānād etayety atideṣṭuṃ śakyate na sarvaṃ prātassavanāṅgam /
17.1.[45]	idamartham eva ca devasomabhakṣaṇādīnām ācāryeṇākalpanaṃ yad eṣām atrākaraṇam /
17.1.[46]	tasmād itthaṃ mantavyam /
17.1.[47]	yāni śrutita āgatāni prātassavanāṅgāni tāny atra na pravarteran /
17.1.[48]	tadvad bhāvapratipādanād viśvarūpāgānañ ceti /
17.1.[49]	kiñ ca viśvarūpāgānasyātrābhāvaṃ sahakāripratyayo 'py avagamayati /
17.1.[50]	kva u khalu vāsatīvarasya stotrabhaktir bhavati śastrabhaktiś ceti /
17.1.[51]	viśvarūpā u hāsya stotrabhaktir bhavati prātaranuvāka u śastrabhaktir iti /
17.1.[52]	tatra grahatvena śastratayā copāttayor vāsatīvaragrahaprātaranuvākayor anāvartamānatvād asyāpi stotratvenopāttasya tathātvam eva ghaṭate /
17.1.[53]	tasmād avasthitam etat /
17.1.[54]	nātra viśvarūpāṇāṃ pravṛttir iti /
17.1.[55]	atra ca sadasi pavamānagānasya vidhāsyamānatvāt pravṛtahomānantaraṃ pradakṣiṇam āvṛtya pratyaṇcas sarpanti tadā cādhvaryum anumantrayeta //
17.2.[1]	saṃgatās santatā vā prasṛpya sadasi mādhyandinena pavamānena stuvate /
17.2.[2]	saṃprasṛpyeti bhavitavye saṃprasarpyeti cchāndaso guṇaḥ /
17.2.[3]	ācāryeṇa vā saṃprasṛpyety eva kathitaṃ pramādād adhyetṛbhir evaṃ kṛtam /
17.2.[4]	atha vā ṇijantād dhātor ayaṃ pratyayaḥ /
17.2.[5]	udgātṝṇām evedam ucyate /
17.2.[6]	ātmabhis samam adhvaryvādīn prasarpyeti /
17.2.[7]	evañ ca sarpaṇastavanayos samānakartṛkatā śrūyamāṇā kiñ cid api na vihanyate /
17.2.[8]	itarathā hi ye sarpanti tais sarvais stūyamānatvād vihanyeta //
17.3.[1]	sāmārthaṃ sāmārthaṃ hiṃkurvanti /
17.3.[2]	sāmnas sāmnaḥ purastād dhiṃkurvantīty arthaḥ /
17.3.[3]	atra śrutāv āmahīyave vaṣaṭkāro vihitaḥ prathamastotriyāyām eva cāvadhāritaḥ /
17.3.[4]	vaṣaṭkuryād vauṣāḍ bhūmī o dadā itīti /
17.3.[5]	tasmād o vauṣāḍ bhū iti gāyet //
17.4.[1]	pavamānena stute dadhigharmasamākhyena haviṣādhvaryvādayo vyāpriyante //
17.5.[1]	dadhigharmānantaraṃ pāśukasavanīyaiḥ puroḍāśaiś caranti //
17.5.[2]	atha somena caranti //
17.6.[1]	some bhakṣite sanneṣu nārāśaṃseṣu dakṣiṇāsaṃbaddhāni yajūṃṣy adhvaryur juhoti //
17.7.[1]	dvādaśaṃ śataṃ gavān dadyād ekaviṃśatiprabhṛti vā yathopapādam iti jyotiṣṭomasya dakṣiṇāś śākhāntare vihitāḥ /
17.7.[2]	tā gāḥ parikarmiṇo dakṣiṇāpathena nayanty upājanti //
17.8.[1]	tāsāṃ gavān dakṣiṇāpathena nīyamānānāṃ yā gauḥ prathamā purastāt prasthitā tām ātreyāya dattvā tato brahmaṇe dakṣiṇā nayanti dadati /
17.8.[2]	brahmārthāṃ vā dakṣiṇān tatpradiṣṭan deśan nayanti /
17.8.[3]	hiraṇyadānam ātreyāya śrutau dṛśyate sarveṣu lokeṣu jyotir dhatte ya evaṃ vidvān atrihiraṇyan dadātīti /
17.8.[4]	tasmād gor anantaraṃ hiraṇyam apy ātreyāya dātavyam /
17.8.[5]	idam eva vā hiraṇyam apekṣya goḥ prāthamyavacanam //
17.8.[6]	atha hotre dakṣiṇān nayanti //
17.8.[7]	ṛtvijān nāma hotrakā iti /
17.8.[8]	mahartvigbhyo 'nye ya ṛtvijas te hotrakāḥ /
17.8.[9]	tebhyas sarvebhyas sahaiva dakṣiṇā nayanti //
17.8.[10]	ye brāhmaṇā yajamānenāhūtā yajñaṃ vā draṣṭum āga[c]chanti te prasarpakāḥ /
17.8.[11]	tebhyo dakṣiṇādānam /
17.8.[12]	idam adṛṣṭārtham eva codyate nānamanārtham /
17.8.[13]	na hi tair ānatair ṛtvigbhir ivāsti prayojanam /
17.8.[14]	yāś ca dakṣiṇāḥ kratuṃ prati śrutau vihitās tāsām ṛtvigānamanārthataiva nyāyavidbhir niścitā /
17.8.[15]	tasmāt parisaṃkhyātadakṣiṇānapekṣayā yathotsāham anyad dravyaṃ prasarpakebhyo dātavyam /
17.8.[16]	evañ ced ātreyadakṣiṇāyā apy evaṃbhāvaḥ prāpnoti /
17.8.[17]	ko nety āha /
17.8.[18]	nanu pūrvam uktaṃ prathamāṃ gām ātreyāya dattveti /
17.8.[19]	tad anyasyāṃ gavi dīyamānāyāṃ virudhyeta /
17.8.[20]	nāyaṃ virodha āpadyate /
17.8.[21]	evaṃ hi tatrābhipremaḥ /
17.8.[22]	yā gaur ātreyāya dīyate sāpi parisaṃkhyātābhis saha dakṣiṇāpathena nīyata iti /
17.8.[23]	santi dakṣiṇādānārthā mantrāś śrutivihitā brahman manas ta ityādayaḥ /
17.8.[24]	tair etā dakṣiṇā dātavyāḥ /
17.8.[25]	tatrānenedam iti mantraliṅgasyāvirodhāya dakṣiṇādravyaṃ sannidhāv avasthāpya pratyakṣīkṛtya dadyāt /
17.8.[26]	sthāvarasya tu dravyasya pūrvavijñāpanena pratyakṣīkaraṇam /
17.8.[27]	evan dattā dakṣiṇāḥ prasannena manasa rtvijaḥ pratigṛhṇīyuḥ /
17.8.[28]	pratyagrahaiṣam iti brūyuḥ hotrakās tu pratyagrahaiṣmeti /
17.8.[29]	yad anyena vidhinā dakṣiṇā dīyeran tatrāpi yathārtham eva pratigṛhṇīyuḥ /
17.8.[30]	tūṣṇīṃbhāvenaiva vā pratigrahaṇam avagamayeyuḥ /
17.8.[31]	ke cit paravihitena vidhinā pratigrahaṇam icchanti na tu tad asmābhir mṛṣyate //
17.9-10.[1]	dakṣiṇāsu dakṣiṇāpathena nīyamānāsūtkare tiṣṭhann aniruktāṃ subrahmaṇyāṃ subrahmaṇyas trir āhvayati /
17.9-10.[2]	stutyartho vākyaśeṣaḥ /
17.9-10.[3]	tasyāyam arthaḥ /
17.9-10.[4]	yat prāyaṇam upakramaṇaṃ subrahmaṇyāyān tad evodayanaṃ samāpanaṃ syād iti /
17.9-10.[5]	evamartham aniruktām evātrāhvayatīti //
18.1.[1]	asti marutvatīyan nāma śastram /
18.1.[2]	tasmiñ śaste nārāśaṃsān bhakṣayanti /
18.1.[3]	dviḥ pūrvayor iti vacanād āpyāyya sādayanti /
18.1.[4]	asminn avasare vaiṣṭutaṃ vāsa āharateti saṃpraiṣasya vacanaṃ prātassavanataḥ prāptam api pūrvasminn eva vāsasi viṣṭutyupadhāne śakye 'nyopādānasyānyāyyatvād arthato nivartate /
18.1.[5]	na hy asti vastralābhād anyad asya prayojanam //
18.2-4.[1]	bhakṣiteṣu nārāśaṃseṣūdgātā dakṣiṇena hotur dhiṣṇyaṃ gatvā sadaso 'dhi pūrvayā dvārā niṣkramyāparayā dvārāgnīdhragṛhaṃ prapadyāgnīdhre 'gnau vakṣyamāṇe pṛṣṭhāhutī juhoti /
18.2-4.[2]	sadasa iti yo 'rthas sa eva sadaso 'dhīti /
18.2-4.[3]	adhiniṣkramyeti vā vyākhyeyam /
18.2-4.[4]	pṛṣṭhāhutī ity anarthakam /
18.2-4.[5]	nānarthakaṃ brahmasāmāgniṣṭomasāmavājapeyasāmasandhiṣāmatvāpattau bṛhadrathantarayor etadāhutyabhāvārthatvāt /
18.2-4.[6]	pṛṣṭhāhutyoḥ prayojakaṃ pṛṣṭham eva na bṛhadrathantare ity abhiprāyaḥ //
18.5.[1]	uttarām āhutin tūṣṇīñ juhoti /
18.5.[2]	amantrañ juhotīty arthaḥ /
18.5.[3]	nanu pṛṣṭhāhutī iti dvivacanād evottarasyā āhutyās sadbhāvasiddher mantrasya ca tasyām aprasaktasyānivartyatvād idaṃ vākyam anarthakam /
18.5.[4]	nānarthakaṃ pūrvasyaiva mantrasyottarasyām api prasaktasya nivṛttyarthatvāt /
18.5.[5]	asati hy asmin vākya āhutidvayena mantras saṃbadhyeta /
18.5.[6]	nanu homasyedaṃ rūpaṃ yad uta kasya cid dravyasya kāñ cid devatām uddiśyāgnau prakṣepaḥ /
18.5.[7]	atra punar devatā na kīrtyate na cāsti mantro yenāsāv avagamyeta /
18.5.[8]	tasmād ayam ahomaḥ /
18.5.[9]	satyam etat /
18.5.[10]	na vinā devatayā homas saṃbhavati /
18.5.[11]	kin tu homavidhānānyathānupapattyaivātra kā cid devatā kalpanīyā /
18.5.[12]	tatrāpi mukhyatvāt prajāpater eva niyamanan nyāyyam /
18.5.[13]	tasmād anyatrāpi vidhāv īdṛśe prajāpatir devatātvena dhyātavyaḥ /
18.5.[14]	paravacanam apy etam artham upodbalayati prajāpatiṃ manasā dhyāyāt tūṣṇīṃhomeṣu sarvatreti //
18.6.[1]	bṛhat pibatu somyaṃ madhv ity evaṃ vā pūrvāhutir hotavyā /
18.6.[2]	vakṣyati sa rathantareṇa stute bṛhatā veti /
18.6.[3]	tatra rathantare pṛṣṭhe sati pṛṣṭhāhutimantraḥ pūrvavihitaḥ /
18.6.[4]	bṛhati tv ayam ucyate /
18.6.[5]	arthato hi vyavasthā yuktā na caivaṃ mantavyaṃ rāthantara evāyam mantro bṛhadartham ūhyata iti /
18.6.[6]	asty evāyam mantro bhedena bṛhadarthaḥ /
18.6.[7]	tasya tu pūrvasmān mantrād bhedamātraṃ granthalāghavāya kīrtyate /
18.6.[8]	na hi bṛhato rathantaraṃ prakṛtir yato 'yam ūha ity ucyeta //
18.7.[1]	idaṃ vikṛtyartham ucyate /
18.7.[2]	yat pṛṣṭhaṃ syād vairūpādi tat pṛṣṭhāhutimantre bṛhadrathantaraśabdayos sthāna ādiśet /
18.7.[3]	bṛhaty apy anenaiva siddhatvād bṛhad iti veti pūrvaṃ vākyam anarthakam /
18.7.[4]	nānarthakam anyatra bahuviṣayeṇa vacanena rathantaraśabdavato mantrasya bṛhaty aprāpaṇārthatvāt /
18.7.[5]	tena kiṃ sidhyati /
18.7.[6]	idaṃ sidhyati /
18.7.[7]	samānaṃ param iti bahvarthena vacanena mahimasaṃbharaṇamantro 'pi bṛhati prasakto rathantaraśabdavattvān nivartate /
18.7.[8]	nanu pṛṣṭhaprayuktatvād evāyaṃ mantro vairūpādiṣv api gacchati /
18.7.[9]	tatra vairūpādyādeśasyārthasiddhatvād idaṃ vākyam anarthakam /
18.7.[10]	nānarthakaṃ pṛṣṭhāṅgeṣu dharmeṣu yasya vacanan tasyaiva vairūpādiṣu gamanan nānyasyeti jñāpanārthatvāt /
18.7.[11]	tasmād vakṣyamāṇā bṛhadrathantaradharmā vairūpādiṣu na pravarteran /
18.7.[12]	nanu mahimasaṃbharaṇādi dharmacatuṣṭayan dṛśyate mahāvrate /
18.7.[13]	kāman dṛśyatām /
18.7.[14]	na tadanyatraiṣāṃ pravṛttau kāraṇaṃ bhavati //
18.8.[1]	hutvā pṛṣṭhāhutī savyam āvṛtya niṣkramaṇavartmanaiva sadaḥ prapadyāstāvaṃ bhajeta /
18.8.[2]	tato rathantarasya stotram adhvaryur āharati //
18.9.[1]	tat stotraṃ pratigṛhyānena yajuṣā pṛthivīm abhimṛśati //
18.10.[1]	atha rathantarasya mahimno jvalanajalarathāśanipavaneṣu saṃkīrṇān anena yajuṣā saṃbharati /
18.10.[2]	saṃbharāmīty abhisandhāya mantravacanaṃ saṃbharaṇam //
18.11.[1]	athemaṃ mantraṃ vāmadevyaṃ purastācchāntim abhivyāharati /
18.11.[2]	purastācchāntir vāmadevyam iti mantrasyaivāsya nāmanī /
18.11.[3]	atha vā vāmadevyam ity eva mantrasya nāma /
18.11.[4]	purastāc chāntim matvā vāmadevyam abhivyāharati /
18.11.[5]	abhyananaṃ hi vakṣyate /
18.11.[6]	tac cāthābhyaniti prāṇo vai śāntir iti śrutivacanāc chāntir bhavati /
18.11.[7]	tadapekṣayedaṃ vāmadevyaṃ yajuḥ purastācchāntir bhavati //
18.12-13.[1]	athaitāḥ pañcāmṛtavyāhṛtīr abhivyāharati /
18.12-13.[2]	ādyās tisraḥ padavyāhṛtaya uttare vākyavyāhṛtī //
18.12-13.[3]	etat pṛthivyabhimarśanamantrādy amṛtavyāhṛtyantaṃ sarvam uktvā stotram abhyaniti /
18.12-13.[4]	anavānam etad vidhicatuṣṭayam anuṣṭhāya tadante stotram abhyanyād ity arthaḥ /
18.12-13.[5]	yathā śvāsavāyus stotre nipatati tathābhyanitavyam //
18.14.[1]	bṛhatpṛṣṭhas somo yadi syād bṛhatas stotraṃ pratigṛhyedaṃ yajur japet //
18.15.[1]	stotrapratigrahaṇasaṃbaddhād vidheḥ paran dharmajātaṃ rathantarasya bṛhataś ca samānam /
18.15.[2]	vāmadevyābhivyāharaṇādi dharmatrayam ato vacanād bṛhati pravartate na tu mahimānas saṃbhāryāḥ /
18.15.[3]	pūrvoktam apy akaraṇam /
18.15.[4]	paravacanaṃ hy ekaṃ kāraṇaṃ rathantara eva rcaṃ yas te goṣu mahimeti /
18.15.[5]	mīmāṃsakaiś caivam avirodho bhavati yeṣām ayaṃ rāddhānto nohaḥ prakṛtāv iti /
18.15.[6]	kiṃ punar ime pṛthivyabhimarśanādayo dharmā brahmasāmādibhāve 'pi bṛhadrathantarayor iṣyante /
18.15.[7]	atra brūmaḥ /
18.15.[8]	bṛhatas tāvad itthaṃbhūtād ācāryeṇaiveme nivartitāḥ /
18.15.[9]	evaṃ hi tenoktaṃ bṛhaddharmopakrame yadi bārhatas somas syād iti /
18.15.[10]	na ca bṛhato brahmasāmādibhāvena bārhatas somo bhavati /
18.15.[11]	tasmād bṛhati tāvad apṛṣṭhe na prasaṅgo dharmāṇām /
18.15.[12]	tattulyanyāyatvāc ca rathantaradharmāṇām api sandhāv aprasaṅgas sidhyati /
18.15.[13]	atha vā śrutita evāyam arthas sāmadvaye 'pi sidhyati /
18.15.[14]	eṣāṃ hi dharmāṇāṃ sannidhau śrūyate yadi rāthantaras somas syād yadi bārhatas somas syād iti /
18.15.[15]	na pṛṣṭham eṣān dharmāṇāṃ hetus somaś ca kevalam /
18.15.[16]	saṃyuktam ubhayaṃ hetur āhutyoḥ pṛṣṭham eva tu //
18.15.[17]	yadā te bṛhadrathantarayor vaiśeṣikā dharmā ebhyaḥ /
18.15.[18]	paścāt sāmānyadharmāṇām āvartijapādīnāṃ prayogaḥ //
18.16.[1]	udgātā rathantareṇa vā bṛhatā vodgāyati /
18.16.[2]	nanu bahubhis stūyamānatvāt te stuvata iti prayoktuṃ yuktam /
18.16.[3]	satyam etat /
18.16.[4]	udgātṛprādhānyāvagamārthas tv ekavacanaprayogaḥ /
18.16.[5]	evam api vacanavairūpyakaraṇe hetur vaktavyo yad idaṃ pṛṣṭhayajñāyajñīyānām ekavacanena stutir vidhīyate bahuvacanenānyeṣām /
18.16.[6]	ayam atra hetur yat pūrvokte stotrapañcake nāsti gāyatram asti cānyeṣu /
18.16.[7]	śrutivihitagāyatrapratihāraparigrahārtho bahuvacanaprayoga ity arthaḥ /
18.16.[8]	kiṃ punar ayaṃ pṛṣṭhabhāve sāmnos tulyo vikalpaḥ /
18.16.[9]	kas sandehaḥ /
18.16.[10]	saty asmin vacane 'tha rathantaraṃ vā bṛhad vā pṛṣṭham iti /
18.16.[11]	nanu prākṛte samāmnāye bṛhacchyaitayor ṛcaś śyaitañ ca na dṛśyate rathantaranaudhase tu sārdham ṛgbhir dṛśyete /
18.16.[12]	tatra tulyavikalpāśrayaṇan na yujyate /
18.16.[13]	atra vadāmaḥ /
18.16.[14]	itthaṃ gṛhṇanto vayam imam āmnāyam anuvartemahi /
18.16.[15]	prathamasomasya rathantaram eva pṛṣṭham kāryam iti //
18.17.[1]	rathantare prastute ho ity uktvā tata udgīthādim ādadīta /
18.17.[2]	prastuta ity anarthakam /
18.17.[3]	nānarthakaṃ prastāvāntahovacanayos sandhānārthatvāt /
18.17.[4]	itarathā hi prastāvakālāntarbhāvenaiva hośabdam uktvodgīthādir eva prastāvena sandhīyeta /
18.17.[5]	tad anena nivartyate /
18.17.[6]	kiṃ punar idam ādyāyām eva stotriyāyāṃ kāryam āho svit sarvāsu /
18.17.[7]	sarvāsv iti brūmaḥ /
18.17.[8]	kutaḥ /
18.17.[9]	rathantare prastuta idaṃ vidhīyate bahukṛtvaś ca rathantaraṃ prastūyate /
18.17.[10]	tasmād ayaṃ vidhiḥ pratistotriyaṃ kāryaḥ /
18.17.[11]	kiñ cāṅgam etad rathantarasya yad dhovacanam /
18.17.[12]	rathantaran tāvad atrāvartata āvartamānañ ca tat svāṅgaṃ hośabdam apy āvartayati bhuktir iva pādanirṇejanādīni /
18.17.[13]	nanv asya stotrāṅgatā yuktā /
18.17.[14]	neti brūmaḥ /
18.17.[15]	rathantaram iti hi sāmno nāma na stotrasya /
18.17.[16]	kāmaṃ vā kayā cit kalpanayā stotre 'py asmin rathantaraśabdo vartatām /
18.17.[17]	tathāpi tu bhavadabhipretā hośabdānāvṛttir na sidhyati /
18.17.[18]	stotram api hīdaṃ bahukṛtvaḥ prastūyate /
18.17.[19]	atha vā na sakṛd api stotraṃ prastūyate /
18.17.[20]	sāmāvayavā hi prastāvādayo na stotram eṣāṃ viśeṣaṇatvenāvakalpate /
18.17.[21]	yady api kathañ cid avakalpeta tathāpi ho iti brūyād ity etāvatārthasiddhau ho ity uktvādim ādadītety ādisanbandhena vidhānād āder idam aṅgaṃ bhavati /
18.17.[22]	tadāvṛtter āvartetaiva /
18.17.[23]	nanu cāsyāṅgāni na stotrasya /
18.17.[24]	kim ataḥ /
18.17.[25]	idam ato bhavati /
18.17.[26]	tair api hośabdenevāvartitavyam iti /
18.17.[27]	atra brūmaḥ /
18.17.[28]	pṛṣṭhāhutyādayas sāmāṅgatve 'pi nāvartante /
18.17.[29]	sakṛdanuṣṭhitair eva taiḥ pratistotram upakriyate /
18.17.[30]	na hi te prathamastotriyāntarbhāvena prayujyante yatas tasyādāv evopakuryuḥ /
18.17.[31]	hośabdavacanan tu prastute sāmni kriyamāṇaṃ svāśrayasyaiva stotriyāviśeṣasyopakartuṃ śaktaṃ nānyasya /
18.17.[32]	tasmād idam āvartate na pṛṣṭhāhutyādayaḥ /
18.17.[33]	dadyāt kanakaviṣāṇaṃ gośatam iti śrutvā kanakaśṛṅgatā sarvagavāṃ kriyate /
18.17.[34]	tatas stotrāṅgatve 'pi niścitāsyāvṛttiḥ //
18.18.[1]	idam adhastanād abhinnavyākhyam //
18.19.[1]	rathantare prastūyamāne cakṣuṣī saṃmīlayet /
18.19.[2]	atrāpi pūrvasyevāvṛttim eva niścinumahe /
18.19.[3]	kiṃ punar idaṃ prastāvāṅgam /
18.19.[4]	neti brūmaḥ /
18.19.[5]	yadi hy asya prastāvāṅgataiṣiṣyata rathantaraṃ prastuvan saṃmīlayed ity avakṣyata /
18.19.[6]	prastāvāṅgaṃ hi prastotraiva kartavyam /
18.19.[7]	yatas tv evam anuktan tasmād udgātraiva kartavyam //
18.20.[1]	ayam akṣṇoḥ prastāvakāle saṃmīlitayor unmīlanakālaḥ kathyate /
18.20.[2]	svar dṛśam iti prati vipaśyet /
18.20.[3]	vivṛṇuyād unmīlayed ity arthaḥ /
18.20.[4]	yatra punas svar dṛśam iti śabdo 'yan na śrūyate tatra katham /
18.20.[5]	tatrāpi yāni svar dṛśam ity anena tulyasthānāny udgīthāntyākṣaracatuṣṭayāni tāni vaktum upakramamāṇo vidhim etam anutiṣṭhet /
18.20.[6]	na hi svar dṛśam iti śabdenātra prayojanam /
18.20.[7]	kena tarhi /
18.20.[8]	tallakṣitena kālena /
18.20.[9]	sa ca kālas tadabhāve 'pi vidyata eva /
18.20.[10]	yathā pūrvāṃ sandhyāñ japaṃs tiṣṭhet sāvitrīm ārkadarśanād iti vidhim etam anutiṣṭhan hi meghādicchinnam arkam adṛṣṭvāpy arkadarśanalakṣite kāla uparamati tadvad atrāpi //
18.21.[1]	yāvatkālaṃ stobhet tāvatkālam udgātur hastau pṛthivyāṃ syātām /
18.21.[2]	arthavādo vākyaśeṣaḥ /
18.21.[3]	tasyāyam arthaḥ /
18.21.[4]	rathantaran devarathaḥ /
18.21.[5]	tam idānīm udgātārūḍhaḥ /
18.21.[6]	kṣipraṃ gāyed iti vacanam anuvartamānam udgātāram āśu dhāvann apavidhyed api /
18.21.[7]	tatparijihīrṣayā pṛthivī hastābhyām ālambyate /
18.21.[8]	tad ucyate devarathasyānapavyādhāyeti /
18.21.[9]	ṣaṣṭhī kartari /
18.21.[10]	devarathenodgātur anapavyādhāyety arthaḥ /
18.21.[11]	asvayonirathantaran daśama evāhni stubhyate /
18.21.[12]	tatrāgniṣṭudādau ca kim ayaṃ vidhir na gacchati /
18.21.[13]	atra brūmaḥ /
18.21.[14]	yady ayaṃ vidhis stobhāśrayo 'bhaviṣyan nāgamiṣyad agniṣṭudādau /
18.21.[15]	rathantaraṇimitta eva tv ayaṃ vidhir na stobhanimittaḥ /
18.21.[16]	evaṃ hi śrūyate /
18.21.[17]	eṣa vāva devaratho yad rathantaram /
18.21.[18]	rathantare prastute pṛthivīṃ hastābhyāṃ gacched devarathasyānapavyādhāyeti /
18.21.[19]	tasmād agniṣṭudādāv api rathantaraṃ gāyan yo 'sya vidheḥ prakṛtau stobhopalakṣitaḥ kālas tasmin kāle pṛthivīm ālambeta /
18.21.[20]	eṣām api dharmāṇām adhikāre yadi rāthantaras somas syād yadi bārhatas somas syād iti śrutau dṛśyamānatvād brahmasāmādibhāve bṛhadrathantarayor eṣām apravṛttiḥ /
18.21.[21]	asminn arthe vacanam eva tāṇḍisūtre vidyate tasyāpṛṣṭhasya sato nivarteran dharmā iti /
18.21.[22]	pṛṣṭhena stute māhendran nāma śastram śasyate /
18.21.[23]	atha hūyate māhendro grahaḥ /
18.21.[24]	tam anuvartante nārāśaṃsāḥ /
18.21.[25]	tadbhakṣaṇānantaraṃ vakṣyamāṇasyāvasaraḥ //
18.23.[1]	tat stotraṃ pratigṛhya etāṣ ṣaḍ vyāhṛtīr abhivyāharati /
18.23.[2]	itikaraṇādhyāhāreṇedaṃ vākyaṃ vyākhyeyam //
18.23.[3]	idañ ca yajur abhivyāharati /
18.23.[4]	atha vaikam evedaṃ vākyam //
18.24.[1]	sa udgātā madhyamayā vācānejann akampamāno vāmadevyena stute /
18.24.[2]	madhyamayā vāceti savanasvarāpavādaḥ //
18.25.[1]	ā pratihārād vāmadevyam anavānaṃ gāyet /
18.25.[2]	udgīthamadhye nāramed ity arthaḥ //
18.26.[1]	pratihāre pratihriyamāṇa eva vāg iti brūyād udgātā /
18.26.[2]	nanv āmnāyato 'pi vākchabdo vāmadevye sidhyati /
18.26.[3]	satyam /
18.26.[4]	sidhyati /
18.26.[5]	ūrdhvan tu pratihārād āmnāyataḥ prāptaḥ pratihāratulyakālatām anena vidhinā nīyate /
18.26.[6]	iyaṃ hi vacanavyaktiḥ /
18.26.[7]	yad vāg ity udgātā brūyāt tat pratihāre pratihriyamāṇa eveti /
18.26.[8]	nanv evam ācāryasyāmnāyaviruddhavāditvan doṣaḥ prasajati /
18.26.[9]	atra brūmaḥ /
18.26.[10]	śrutāv api vidyate /
18.26.[11]	pratihāra eva pratihriyamāṇe vāg ity udgātā brūyād iti /
18.26.[12]	tasmād ittham mantavyam /
18.26.[13]	sahaiva pratihāreṇāyam āmnāto vākchabdas sahoccāraṇasya dvayor abhāvāt pratihārād ūrdhvam āmnāyata iti /
18.26.[14]	udgātṛgrahaṇam anarthakam /
18.26.[15]	nānarthakam anejanamadhyamasvarayor ekavacanasaṃyogād udgātur eva prāptayoḥ prastotṛpratihartror api prāpaṇārthatvāt /
18.26.[16]	atha vā śrutivākyasyaivātra prakṣepād aparihāryam udgātṛgrahaṇam /
18.26.[17]	kiṃ punar ime dharmās sthānacyutam api vāmadevyam upasarpanti /
18.26.[18]	atra brūmaḥ /
18.26.[19]	bṛhadrathantarayos sthānacyutau dharmābhāvaḥ pratyapādi /
18.26.[20]	idaṃ kila tatra kāraṇam /
18.26.[21]	rāthantaras somo bārhatas soma iti dharmavidhisannidhau dṛśyata iti /
18.26.[22]	tatraitasmād darśanād ayan nyāya upalabhyate /
18.26.[23]	sthānacyutis sāmno dharmābhāve nimittam iti /
18.26.[24]	tenaiva nyāyena vāmadevyasyāpi sthānacyutasya dharmābhāvo niścīyate /
18.26.[25]	nyāyo hi kasmiṃś cid upalabdhas tatsadṛśe 'nyasminn api bhavati /
18.26.[26]	vākchabdas tv āmnāyamūlatvād yatrāmnāyate tatraivāvatiṣṭhate /
18.26.[27]	sthānād apāyam anapāyaṃ vā nāpekṣate /
18.26.[28]	tasmād ayam āgniṣṭute vāmadevye na pravarteta trairātrike tu pravartetaiva /
18.26.[29]	tatra ke cid vadanti /
18.26.[30]	sāmno dharmābhāvasya sthānacyutir yonicyutiś ca dvayaṃ saṃyuktaṃ nimittaṃ bhavati /
18.26.[31]	tataś ca yathā cyutam api yones svasthānavarti sāma dharmān labhate tathaiva cyutam api sthānāt svayonyavasthitaṃ labhetaiva dharmān iti /
18.26.[32]	tathā sati bṛhati brahmasāmni vāmadevye ca trairātrike pravarterann eva dharmāḥ //
18.27.[1]	atha naudhasena stute /
18.27.[2]	rathantarapṛṣṭhābhiprāyam etad vacanam /
18.27.[3]	bṛhatpṛṣṭhe tu śyaitena brahmasāmnā bhavitavyam /
18.27.[4]	evaṃ hi śrutir āha rathantareṇa stuvantīdaṃ vai rathantaram /
18.27.[5]	atha vāmadevyenedaṃ vā antarikṣaṃ vāmadevyam /
18.27.[6]	atha naudhasenādo vai naudhasam /
18.27.[7]	anantarhitān eveta ūrdhvān lokāñ jayati /
18.27.[8]	bṛhatā stuvanty ado vai bṛhat /
18.27.[9]	atha vāmadevyenedaṃ vā antarikṣaṃ vāmadevyam /
18.27.[10]	atha śyaitenedaṃ vai śyaitam /
18.27.[11]	anantarhitān evāmuto 'rvāco lokān jayatīti /
18.27.[12]	yac cādo vacanam atha naudhasaṃ vā śyaitaṃ vā brahmasāmeti tad apy uktavacanānurodhena pṛṣṭhavyavasthayaiva sāmno vikalpa iti mantavyam /
18.27.[13]	tasmād ayaṃ rāddhāntaḥ /
18.27.[14]	rathantare pṛṣṭhe sati naudhasaṃ brahmasāma bṛhati śyaitam iti /
18.27.[15]	kimarthaṃ punar ācāryeṇa śyaitena vety atra noktam /
18.27.[16]	yat pūrvam ṛksāmāmnāyadarśanavaśenopalabdhaṃ prathamasomasya rathantaram eva pṛṣṭham iti tasya dārḍhyārtham //
18.28.[1]	dinasya madhyamo bhāgo madhyandinaḥ /
18.28.[2]	tasmin bhavam mādhyandinaṃ savanam itthaṃ santiṣṭhate //
19.1.[1]	anantaran tṛtīyasavane kriyākramaṃ vakṣyāmaḥ //
19.1.[2]	prapadanasyāvṛtā yajñopavīty ācānto dhā asīti vediṃ prapadya vedyākramaṇena mṛdā śithirety anena vedim ākramyādhvanām adhvapata ity etenaiva yajuṣādityam upatiṣṭhate //
19.2.[1]	athānena yajuṣā dakṣiṇaṃ bāhum anu paryāvṛtyāgnīdhrañ ca sadaś cottareṇa parītya paścāt sadasas tiṣṭhan samastān dhiṣṇyān āhavanīyādīn dakṣiṇavedyantaparyantān īkṣamāṇo 'gnayas sagarā ity etenaiva yajuṣopatiṣṭhate //
19.3.[1]	atha sadaḥ prapadya dakṣiṇenaudumbarīṃ parītya tayaiva prātassavanoktayaivāvṛtāstāva upaviśya hotur dhiṣṇyan dakṣiṇena gatvā sadaso 'dhi pūrvayā dvārā niṣkramyādhvaryupathena gatvā pūrvayā dvārā havirdhānagṛhaṃ prapadyottarasmin havirdhāne śakaṭe sannaṃ pūtabhṛtan nāma mṛnmayam mahat pātraṃ vasavas tvā punantv ity etenaiva mantratrayeṇa daśāpavitreṇa pavayati /
19.3.[2]	śakaṭopari sannasya pūtabhṛta upaviṣṭena pavanāsaukaryād upaveśanāvidhānāc ca tiṣṭhataiva pavayitavyam /
19.3.[3]	etenaiva pavitreṇeti vā vyākhyātavyam //
19.4.[1]	dvayor ambhṛṇayor uttarahavirdhānāvasthitayoḥ pūrva eva pūtabhṛd bhavati /
19.4.[2]	evakāro gaur eva rathantaram iyam eva prācī dik prathamam ahar ityādiṣv api vākyālaṃkārārthaḥ //
19.4.[3]	tayor evāpara ādhavanīyasaṃjño bhavati /
19.4.[4]	idaṃ prasaṅgena jñānārtham uktam //
19.5.[1]	pūtabhṛto mukhe pavitran ta ity etenaiva tṛcena pavitraṃ vitanoti //
19.6.[1]	tatra yathāvacanaṃ śukrasya pavitāra udgātāro 'dhvaryuprabhṛtayaś ca kurvanti /
19.6.[2]	rājānayanādīnām ātmābhimarśanāntānāṃ prātassavanikānāṃ vidhīnāṃ sarveṣām api parigraho yathādeśam iti kriyate //
19.7.[1]	tathā kṛte tayaiva prātassavanoktayaivāvṛtā saṃprasarpya sadasi pavamānenārbhavena stuvate //
19.9.[1]	uṣṇikkakubhyān tadāśraye sāmanī lakṣyete /
19.9.[2]	uṣṇikkakubhāv anavānam ā pratihārād gāyet /
19.9.[3]	sabhapauṣkale ity avacanaṃ śaṅkusujñānādiṣv api prāpaṇārtham //
19.10.[1]	pavamānena stute paśunādhvaryavaś caranti //
19.11.[1]	atha savanīyaiḥ puroḍāśaiś caranti //
19.12.[1]	rājani bhakṣite nārāśaṃsās sīdanti /
19.12.[2]	nanv ayam arthas sakṛt tṛtīyasavana iti pūrvam eva vyadhāyi /
19.12.[3]	satyam etat /
19.12.[4]	tatsiddhasyaivāyam anuvādaḥ kriyate kramāvagamanārtham anyavivakṣayā ca /
19.12.[5]	tasmād adoṣaḥ //
19.13-15.[1]	atha sadaso niṣkramyāparayā dvārā havirdhānaṃ prapadya tatra sanneṣu nārāśaṃseṣu tryāvṛd yathā tribhir uptānān tisro rājayo bhaveyus tathā puroḍāśaśakalāni trīṇi trīṇi tribhir ebhir mantrair upāsyanti /
19.13-15.[2]	mādayadhvam ityādir anuṣaṅgaḥ /
19.13-15.[3]	atrāsaṃsparśanaṃ sarvatrājyalepena somasyeti vacanād ājyalepasya ca puroḍāśeṣv ekāntasannipatanān nārāśaṃseṣv iti sāmīpyalakṣaṇā saptamī grāhyā /
19.13-15.[4]	yathā gaṅgāyāṃ gāvo 'vaṭe bhuñjata iti /
19.13-15.[5]	tato nārāśaṃsānāṃ samīpe dakṣiṇata upāsyeyuḥ /
19.13-15.[6]	upaśabdenaiva vā sāmīpyaṃ lakṣyate /
19.13-15.[7]	asminn anyeṣu ca pitṛkarmasu prācīnāvītinā bhavitavyam /
19.13-15.[8]	tasya manvādivacanasiddhatvād atrāvacanam //
20.1.[1]	vaiśvadevan nāmāsti śastram /
20.1.[2]	tasmiñ śaste nārāśaṃsān bhakṣayanti //
20.2.[1]	teṣu bhakṣiteṣv āgnīdhraś śālākān nāmāgnīn upakalpayate /
20.2.[2]	śālākāsu prajvalayya dhiṣṇyāgnīnām asmin savane viharaṇam /
20.2.[3]	tad idam uktañ śālākān upakalpayata iti /
20.2.[4]	ke cid asminn api savane pavamānānantaram eva dhiṣṇyān viharanti //
20.3.[1]	somadevatyena caruṇādhvaryavo 'smin kāle vyāpriyante //
20.4.[1]	caritvaitañ caruṃ sadasy āharanti //
20.5-6.[1]	tañ carum ābhyām ṛgyajurbhyām udgātāvekṣate //
20.7.[1]	tasmiṃs tu carau svāñ chāyām api paryavekṣeta /
20.7.[2]	ātmano 'praṇāśāyety arthavādaḥ /
20.7.[3]	ātmana iti vā chāyāviśeṣanam /
20.7.[4]	apraṇāśāyety etāvān evārthavādaḥ /
20.7.[5]	tatrāpy arthād ātmana ity eva kalpyam /
20.7.[6]	caruś cāyam āsiktabahvājyatvād ādarśa iva cchāyān darśayati //
20.8.[1]	athāpi carusthāt sarpiṣaḥ kiñ cid gṛhītvākṣṇor ādadhīta /
20.8.[2]	arthavādasyāyam arthaḥ /
20.8.[3]	cakṣurindriyasya vardhanārtham iti //
20.9-10.[1]	tatra caror avekṣaṇe vijñānam apy etat syāt /
20.9-10.[2]	ya ātmānam ātmanaś chāyāñ carāv asminn avekṣamāṇo na paripaśyet so 'cirād apetāsus syād iti //
20.11.[1]	yad idam uktaṃ vijñānan tasmāt satyāt kāraṇād ājyaṃ bhūyaś ca carāv ānīyāpi parididṛkṣetaivātmānam /
20.11.[2]	chāyān draṣṭuṃ prayatetaivety arthaḥ /
20.11.[3]	didṛkṣaiva hi śakyā /
20.11.[4]	darśanam atra daivādhīnam /
20.11.[5]	arthavādasyāyam arthaḥ /
20.11.[6]	sarvasya svāyuṣaḥ parigrahāyeti //
20.12.[1]	saumyasyeti ṣaṣṭhī pañcamyarthe /
20.12.[2]	saumyāc caroḥ kiñ cid upahatya tad anaya rcākṣṇor ādadhīta /
20.12.[3]	savye 'py akṣṇi mantro vaktavyaḥ /
20.12.[4]	yathā cedam udgātrā saumye carau vyāpṛtan tathaiva prastotṛpratihartārāv api vyāpriyeyātām /
20.12.[5]	uktaṃ hi puruṣasaṃskārāṇām ekavacanavihitānām api sarvārthatvam /
20.12.[6]	yac ca kiñ cid akṣaragauravam asmin saumyasaṃbandhe granthe tad asya śrautatvād eva mṛṣyatām //
20.13-14.[1]	tañ carum avekṣya dakṣiṇenaudumbarīṃ paryāhṛtyāparabhāge sadaso 'nena yajuṣā sādayati /
20.13-14.[2]	avekṣyety anarthakam /
20.13-14.[3]	nānarthakaṃ nyāyasiddhasya prastotṛpratihartror avekṣaṇādes sadbhāvajñāpanārthatvāt /
20.13-14.[4]	evañ ced avekṣya ... sādayatīti samānakartṛkatvena śravaṇāt prastotṛpratihartror anyatareṇa caros sādanaṃ prāpnoti /
20.13-14.[5]	na prāpnoti /
20.13-14.[6]	avekṣyeti ṇijantād ayaṃ pratyayaḥ /
20.13-14.[7]	tatrāyam arthaḥ /
20.13-14.[8]	prastotṛpratihartṛbhyām avekṣaṇaṃ kārayitvā sādayaty udgāteti //
20.15.[1]	yathetaṃ prativrajyopaviṣṭa udgātari yajñāyajñīyasya stotram adhvaryur āharati //
20.16.[1]	tena yajñāyajñīyenāprāvṛta udgāyet /
20.16.[2]	dvau pakṣau śrutau yajñāyajñīyādhikāre prāvaraṇam aprāvaraṇañ ca /
20.16.[3]	tayor ayam ācāryeṇeṣṭaḥ pakṣaḥ parigṛhyate /
20.16.[4]	nanu śrutāv eva pūrvaṃ prāvaraṇapakṣam uktvā tasmin doṣam udbhāvya paścād aprāvaraṇapakṣa evāvadhāritaḥ /
20.16.[5]	satyam etat /
20.16.[6]	śrutyavadhāritānān tu keṣāñ cid anityatvajñāpanārtham atrāprāvṛta ity ucyate /
20.16.[7]	kim etasya jñāpane prayojanam /
20.16.[8]	idam ucyate /
20.16.[9]	daśame 'hni brahmasāmnaḥ pañcadaśatvaṃ śrutir avadhārayati brahmasāmna eva nava stotriyā upādāyātropadadhyād iti /
20.16.[10]	tasyānityatvaṃ sidhyati /
20.16.[11]	iṣyate hi saṃvatsaram upagatasya caturviṃśam evāsyāhno brahmasāma /
20.16.[12]	tat kasmād iti cet kāraṇaṃ kalpavṛttau kathayiṣyāmaḥ //
20.17.[1]	yajñāyajñīyam eva tad gāyatram iva prastuyād ityādivacanānusāreṇa svasyām evoharahasye gīyate /
20.17.[2]	yat tatra saptamaṃ sāma tasya rathantaravarṇeti nāma /
20.17.[3]	rathantaravarṇām asya stotrasya dvitīyāṃ karoti //
20.18.[1]	rathantaravarṇāyā nidhanam anu nidhanam uktvānena mantreṇottarata āsīnāṃ patnīṃ samīkṣate /
20.18.[2]	nanu vāmī nāmetyāde[r] retāṃsi dhīmahītyantasyaikatvaṃ madhya itikaraṇābhāvād uktam /
20.18.[3]	tasmād ayaṃ vidhis samantrakaṃ kartavya uttaras tūṣṇīṃ viparyayo vā /
20.18.[4]	atra brūmaḥ /
20.18.[5]	yady api madhye netikaraṇaṃ vṛṣṇas ta ityādeḥ patnīkartṛkapratisamīkṣaṇāṅgatvam eva liṅgasaṃpattaye grāhyam /
20.18.[6]	kiñ ca tad āhur ā vā etat patny udgātuḥ prajān datta ityādi brāhmaṇam atra mantrabhedam avagamayati /
20.18.[7]	tasmād itikaraṇādhyāhāreṇedaṃ vākyaṃ vyākhyeyam /
20.18.[8]	kim punar idaṃ rathantaravarṇayaiva nidhanaṃ viśeṣyate na punar yajñāyajñīyena /
20.18.[9]	atra brūmaḥ /
20.18.[10]	ānantaryavihitatvād rathantaravarṇāyās tayaiva nidhanaṃ viśeṣyate /
20.18.[11]	yadi ca yajñāyajñīyena nidhanaṃ viśeṣyeta prāg api rathantaravarṇāyāḥ prathamastotriyānidhane patnī samīkṣyeta /
20.18.[12]	tatra pūrvavākyavihitarathantaravarṇāgānam aṅgīkṛtyottaravākyavihite patnīsamīkṣaṇe kriyamāṇe vidhānakramo bādhyeta /
20.18.[13]	tasmād api rathantaravarṇayaiva nidhanasya niścinumahe viśeṣaṇam //
20.19.[1]	anena yajuṣodgātāram itarā pratisamīkṣate /
20.19.[2]	itaraśabdaḥ pūrvasya vidheḥ karmabhāvena sadasi sannihitān tasyaiva kartur udgātur itarāṃ patnīm atropalakṣayati /
20.19.[3]	patnīty avacanaṃ śrutyanukaraṇārtham /
20.19.[4]	patnyaśaktau yajamāno mantraṃ vadet //
20.20.[1]	yajñāyajñīyasya someṣu bhakṣiteṣu sadaso 'dhy aparayā dvārā niṣkramyāparayaiva dvārāgnīdhragṛhaṃ prapadyāgnīdhre 'gnau vakṣyamāṇe sruvāhutī juhoti /
20.20.[2]	ke cid āgnīdhraśālāyā ekām eva dvāran dakṣiṇataḥ kurvanti /
20.20.[3]	nanv atra bhakṣyamāṇānāṃ sarvasomānām api yajñāyajñīyasaṃbandhāviśeṣe viśeṣaṇānarthakyād yajñāyajñīyasyety anarthakam /
20.20.[4]	nānarthakaṃ prathamasome rājanyasya ṣoḍaśino nivāraṇārthatvāt /
20.20.[5]	vakṣyate hi ṣoḍaśinam adhikṛtya tad ekastotraṃ syāt ṣoḍaśī yajñāyajñīyañ ceti /
20.20.[6]	tatra caiṣāṃ ṣoḍaśiyajñāyajñīyayos somānāṃ yajñāyajñīyenaiva viśeṣaṇam ubhayasāmnas somasya rathantareṇevaindreṇeva caindrāgnasyānupapannam /
20.20.[7]	evam asya yajñāyajñīyagrahaṇasya rājanyayajñe viruddhārthavāditvād anyatra bhūtārthānuvāditvāt prasakte nairarthakye prathamasomād rājanyasya ṣoḍaśinam asya sārthakatvāya nivartayāmaḥ /
20.20.[8]	ke cid idaṃ somabhakṣaṇasya sāmnā viśeṣaṇaṃ somasaṃbandhinām eva cchandogānāṃ somabhakṣaṇañ jñāpayatīti kalpayitvā subrahmaṇyaṃ somabhakṣān niṣedhayanti /
20.20.[9]	kiṃ punar anagniṣṭome 'pi kratāv etatkāle evaite āhutī /
20.20.[10]	neti brūmaḥ /
20.20.[11]	savanasamāptāv evaite āhutī hotavye ity aparayā dvārā niṣkramaṇavidhānād avagamyate /
20.20.[12]	yatra hi savanam asamāptaṃ tatra pṛṣṭhāhutyādau pūrvayaiva dvārā niṣkramaṇavidhir dṛṣṭaḥ /
20.20.[13]	avadac ca kauṣītakiḥ nāsaṃsthite savane 'parayā dvārā nissarpatīti /
20.20.[14]	tasmād uttarāsv api saṃsthāsu yad antyaṃ stotran tasya someṣu bhakṣiteṣu sruvāhutyoḥ kālaḥ /
20.20.[15]	kiṃ punar atra sruveṇāhutyor viśeṣaṇāt pravṛtahomādiṣu juhvā homaḥ /
20.20.[16]	naitad avakalpayate /
20.20.[17]	yady evan tatraiṣiṣyatātra sruveṇāhutī ity avakṣyata /
20.20.[18]	siddhenaiva tu sruvasaṃbandhenānayor āhutyos sruvāhutī iti saṃjñā yājñikaprasiddhā /
20.20.[19]	asti ca bahusādhāraṇaguṇāvalambiny api saṃjñā /
20.20.[20]	yathā paṅkajaṃ phalguno manobhava iti /
20.20.[21]	atha vā sruvaparimite dravye sruvaśabdo 'tra vartata agnihotre yathā sa yaṃ prathamaṃ sruvam unnayatīti /
20.20.[22]	tasmāt pūrṇena sruveṇaite āhutī hotavye //
21.1.[1]	anūyājā nāma yāgaviśeṣāḥ /
21.1.[2]	tair idānīm adhvaryavaś caranti //
21.2.[1]	anūyājaiś caritvā hāryojananāmadheyena dhānāmiśreṇa graheṇa caranti //
21.3-4.[1]	hutasya hāryojanasyoccheṣaṇād avaśiṣṭād avayavād iyatīr veyatīr vā dhānā ādāya tā āhavanīyasya samīpa anena yajuṣā nidadhati /
21.3-4.[2]	kiyatyaḥ punar iyatyo bhavanti /
21.3-4.[3]	ime brūmahe /
21.3-4.[4]	iyatīr veyatīr veti nedaṃ vacanaṃ parimāṇadvayasyaiva dhānānāṃ vikalpakam /
21.3-4.[5]	sarvaparimāṇāpekṣo 'yaṃ vikalpaḥ /
21.3-4.[6]	dṛśyate hi bahuviṣayā dviruktiḥ /
21.3-4.[7]	yathāyām ayām itīdaṃ brahmedaṃ brahmetīyad itīyad itīti ca /
21.3-4.[8]	tasmād yathālābham atra dhānā ādeyāḥ /
21.3-4.[9]	ke cid vyācakṣate /
21.3-4.[10]	aṅgulīnām agrāt prabhṛty uttamaparvadvayāntasya parimāṇadvayasyaivāyaṃ vikalpa iti /
21.3-4.[11]	idañ ca karma dhānānidhānādy upariṣṭājjapāntaṃ subrahmaṇyenāpi kartavyam /
21.3-4.[12]	yat tv asya neṣyate tad uttaratrāsmābhir apavadiṣyate //
21.5.[1]	saptabhir ebhir mantrair enāṃsy avamoktuṃ yajante /
21.5.[2]	kim anādeśād ājyena /
21.5.[3]	atra brūmaḥ /
21.5.[4]	mantrāṇāṃ śākalatvavacanād evādiṣṭam atra dravyam /
21.5.[5]	yadi hi śakalair hūyeta tato mantrāś śākalās syuḥ /
21.5.[6]	tasmāt palāśādīnāṃ śakalair atra hotavyam /
21.5.[7]	atha vā dravyam eva śākalaśabdenābhidhīyate /
21.5.[8]	śākalaiś śakalair ity arthaḥ /
21.5.[9]	svārthe taddhitaḥ /
21.5.[10]	atha vā nāyan taddhitārthaḥ /
21.5.[11]	tadbhinnam evedaṃ prātipadikaṃ śakalaśabdenaikārtham /
21.5.[12]	dṛśyate hi khaḍgaḥ khāḍgaḥ talas tāla iti /
21.5.[13]	svāhākāreṇa vinā homasyādarśanād eṣām api mantrāṇāṃ svāhākārāntānām eva śaunakenāmnātatvād atrāpi svāhākārāntair eva homo niścīyate //
21.6-7.[1]	appūrṇāś camasā apsuṣomā nāma bhavanti /
21.6-7.[2]	tān apsuṣomān dakṣiṇena cātvālam upaviśya somabhakṣakrameṇa pṛthag upahavanigadān abhivyāhṛtya vā samupahūtā sma iti yugapad abhivyāhṛtya vānena yajuṣāvaghreṇa bhakṣayanti /
21.6-7.[3]	avajighrantīty arthaḥ //
21.8.[1]	bhakṣaṇānantaram anena yajuṣā dakṣiṇaṃ bāhum anu paryāvartate /
21.8.[2]	bhakṣanimitto 'yam ātmasaṃskāraḥ /
21.8.[3]	tasmād ekavacanavihito 'pi sarvaiḥ kartavyaḥ //
21.9.[1]	savyaṃ bāhum anu punas tūṣṇīṃ paryāvṛtyānena yajuṣā dvitīyaṃ bhakṣayanti /
21.9.[2]	dvitīyam ity anarthakam /
21.9.[3]	nānarthakam avaghreṇa bhakṣayantīty asyāvabodhanārthatvāt /
21.9.[4]	dvitīyādayo hi śabdās tulyajātīyāpekṣayaiva pravartante //
21.10.[1]	bhakṣayitvā sarveṣāṃ bhakṣaṇād ūrdhvan tān apsuṣomān udgātā samudraṃ vaḥ prahiṇomīty etenaiva mantreṇa cātvāle 'vanayati //
21.11.[1]	dadhīty eva dadhiṣomāḥ /
21.11.[2]	tān āgnīdhra upaviśya camasena vā yathāpūrvaṃ paryayeṇa pāṇibhir eva vā yugapad etaya rcā bhakṣayanti /
21.11.[3]	yadi subrahmaṇyas soman na bhakṣayed apsuṣomadadhiṣomān api na bhakṣayet //
22.1.[1]	patnīsaṃyājair nāma yāgair antaśśālam adhvaryavaś caranti //
22.2.[1]	patnīsaṃyājaiś caritvāvabhṛtham apravṛttaprayojanaṃ yajñam agreṇāgnīdhram adhvaryavas saha sādayanti //
22.3.[1]	tasminn avabhṛthe viṣṭutīś caudumbarīñ cāsandīñ cāpyajati prakṣipati /
22.3.[2]	kim iyaṃ somāsandī codyata āho svid gharmāsandī /
22.3.[3]	na somāsandī nāpi gharmāsandī /
22.3.[4]	tayor hi nāsmākaṃ vyāpāraḥ /
22.3.[5]	nanu nāto 'nyātrāsty āsandī /
22.3.[6]	satyam etat /
22.3.[7]	asti tu mahāvrate /
22.3.[8]	tadartham āsandīgrahaṇam //
22.4.[1]	anena mārgeṇa niṣkrāmann imaṃ saṃpraiṣam adhvaryur āha //
22.15.[1]	eṣāṃ lokānām āptyai //
22.16.[1]	asty avabhṛtheṣṭir nāmeṣṭiḥ /
22.16.[2]	tayādhvaryavaś caranti //
22.17.[1]	samāptāyām avabhṛtheṣṭyām upāvasṛpya tīrtham ebhir mantrais trir apa ācāmati /
22.17.[2]	mantrāṇāṃ liṅgāt sa yad evātra rjīṣa iti cārthavādāt somabhakṣasaṃbandhibhis sarvair evācamanaṃ kartavyam /
22.17.[3]	tatra nedam abhakṣaṇapakṣe subrahmaṇyasya //
22.18.[1]	atha nivṛttās tīrthād udumbaramayīr ārdrāḥ parṇavatīs samidho 'nena mantreṇādadate /
22.18.[2]	ekaikā samit sarvair ādeyā //
22.19.[1]	yo yas samidham ādattavān sa sarvo gatvāhavanīye 'nena yajuṣā samidham abhyādadhāti //
22.20.[1]	abhyādhāya samidham anena yajuṣāhavanīyam upatiṣṭhate //
22.21.[1]	athaitad yajur japati //
22.22.[1]	somābhiṣave sutyāśabdaḥ prathamaṃ pravartate /
22.22.[2]	yasminn ahani sutyā sa ca divasas sutyāśabdenābhidhīyate /
22.22.[3]	atra tu sutyādivase kriyamāṇaṃ karmakalāpam upalakṣayati /
22.22.[4]	santiṣṭhate sutyā /
22.22.[5]	yat kartavyaṃ sutyādivase tat sarvam atrāvasīyata ity arthaḥ /
22.22.[6]	samāptatvāt karmaṇo niṣkrāmeyuḥ //
22.23.[1]	yathāyathaṃ yathā svaṃ svaṃ gṛhaṃ praty udgātāro visṛjyante yajamānena /
22.23.[2]	parigāṇagānapakṣe nedānīṃ prastotā visṛjyate //
22.24.[1]	yo 'yañ jyotiṣṭomas sa ekāha ity ucyate /
22.24.[2]	tasyāṅgabhūtaṃ yat karma tad aikāhikam ity arthaḥ /
22.24.[3]	mahan me 'voca ityāder upariṣṭājjapāntasyaikāhikasya karmaṇaḥ kriyākramo vyākhyātas sarvañ ca vikṛtijātam ayam vidhir asmād evaikāhād āskandati /
22.24.[4]	ye tu vaikṛtā viśeṣās teṣāṃ kaiś cid atrāpi kalpitāḥ pariśiṣṭāḥ paryadhyāye kalpayiṣyante //
23.1.[1]	yena karmaṇāgnayo gārhapatyādaya ādhīyante tad agnyādheyam /
23.1.[2]	tasya somāt pūrvasyāpi sataḥ pūrvam avacane pūrvam eva kāraṇaṃ pratyapādi /
23.1.[3]	iha tūcyate /
23.1.[4]	agnyādheye liṅgaśākhāntarīyavacanaprāpitānāṃ sāmnāṃ gānasya kālam upadekṣyāmaḥ /
23.1.[5]	atha gānan tatkālañ ceti kalpyam //
23.2-3.[1]	yajñopavīty ācānto 'gnīnāṃ viharaṇadeśam uttareṇa parītya gārhapatyasyāyatanam apareṇa prāṅmukhas tiṣṭhann araṇyor ity asyām ṛci ghṛtācer āṅgirasasya sāmādharottarayor araṇyos saṃyojyamānayor gāyati //
23.4.[1]	asyām ṛci rāśivairājam mathyamāne gāyati //
23.5.[1]	asyām ṛci kaunmudam udyati dhūme gāyati //
23.6.[1]	asyām ṛci gāthinaḥ kauśikasya sāma ca yac cādo 'gneś śraiṣṭhyam iti tac ca jāte 'gnau gāyati /
23.6.[2]	agneś śraiṣṭhyāt pūrvasmin sāmacatuṣṭaya ṛgādigrahaṇam anarthakam /
23.6.[3]	nānarthakam ṛggataliṅgaparijighṛkṣayaiṣāṃ sāmnāṃ gānam iti jñāpanārthatvāt /
23.6.[4]	kim etasya jñāpane prayojanam /
23.6.[5]	vakṣyamāṇabrahmasāmagānagrahaṇapakṣe sāmacatuṣṭayam idam anādṛtya rcām evāsāṃ vacanam /
23.6.[6]	udgātur eva hi gānaprādhānyan na brahmaṇaḥ /
23.6.[7]	atha vedaṃ vijñānam ṛggrahaṇasya prayojanam /
23.6.[8]	ṛggatāl liṅgāt sāmacatuṣṭayam idaṃ pravṛttan na vacanād iti //
23.7.[1]	gārhapatye 'gnāv ādhīyamāne rathantaraṃ gāyati /
23.7.[2]	rathantaravāmadevyabṛhadvāravantīyaśyaiteṣu ke cit saṃpreṣyanti ke cin na /
23.7.[3]	tat pūrvam eva pṛṣṭvādhvaryun tadvaśam iyāt //
23.8.[1]	gārhapatyād āhavanīyārtham agnāv uddhriyamāṇe vāmadevyaṃ gāyet //
23.9.[1]	ke cid anuddhṛtyaivāhavanīyārtham agnim anvāhāryapacanam ādadhati /
23.9.[2]	tatra siddhā yajñāyajñīyād ūrdhvavartitā vāmadevyasya //
23.10.[1]	āhavanīyārtham uddhṛtan tam agniṃ prāñcaṃ praṇīyāhavanīyasya sthāne nidadhaty adhvaryavaḥ /
23.10.[2]	parasya vidher viṣayak.lptir iyam //
23.11.[1]	tad iti tadārthe /
23.11.[2]	atha vā tacchabdadarśanād yacchabdam apy adhyāhṛtyaikavākyatayaivedaṃ yojyam /
23.11.[3]	yadā nidadhati tadā gāyati //
23.13.[1]	ādhita āhavanīye vāravantīyaṃ śyaitañ ca gāyati /
23.13.[2]	ādhita ity ācāryaprāmāṇyād dadhāter hīty asya vidheḥ kva cid abhāve lakṣaṇam anumeyam /
23.13.[3]	atha vādhita i ity evaṃ padacchedaḥ kāryaḥ /
23.13.[4]	iśabdo 'sti nipātaḥ /
23.13.[5]	sa ihetiśabdasyārthe vartate /
23.13.[6]	ādhita i āhitavān iti /
23.13.[7]	asyāṃ velāyāṃ gāyatīti kalpyam //
23.14.[1]	yāv agnī sabhāyām āvasathe ca nidhīyete tau sabhyāvasathyau /
23.14.[2]	tāv āhitau sabhapauṣkalābhyām upatiṣṭheta /
23.14.[3]	sabhena sabhyaṃ pauṣkalenāvasathīyam //
23.15.[1]	sarvān agnīn āhitāñ śyaitenopatiṣṭhetety eka ācāryā bruvate /
23.15.[2]	asmin pakṣe vāravantīyānantaraṃ śyaitam agītvā sabhyāvasathyau svasāmabhyām upasthāya tataḥ pañcāgnīn sahaiva śyaitenopatiṣṭheta /
23.15.[3]	sabhyāvasathyayos tu vaikalpikam ādhānam /
23.15.[4]	tato 'nayor anādhānapakṣe na śyaitasya kālaḥ pakṣadvaye 'pi bhidyate //
23.16-18.[1]	tāny etāni sāmāny udgātā gāyed ebhyaḥ kāraṇebhyaḥ /
23.16-18.[2]	tatra gānasaṃyogād iti gānenodgātus saṃyogāt /
23.16-18.[3]	kuto 'sya gānasaṃyogaḥ /
23.16-18.[4]	yato 'yaṃ gānakartṛvacanenodgātṛśabdenābhidhīyate /
23.16-18.[5]	atha vedādhikṛtatvād iti sāmavedenodgātuḥ kartṛtvenādhikṛtatvād upāttatvāt /
23.16-18.[6]	anyārthe hi vākye śrūyate /
23.16-18.[7]	tad āhur yad ṛcā hotṛtvaṃ kriyate yajuṣādhvaryavaṃ sāmnodgītha iti /
23.16-18.[8]	tatra sāmavedenodgīthakriyāyām udgīthasya kartur udgātṛtve sāmavedenodgātā karotīty ayam artho labhyate /
23.16-18.[9]	atha vā sāmavedenodgātur adhikṛtatvam asya vedasya samākhyānād avagamyate /
23.16-18.[10]	loke hy audgātro veda ity ayaṃ vedas samākhyāyate /
23.16-18.[11]	atha brahmaudane ca liṅgadarśanād iti /
23.16-18.[12]	yena śrutena dṛṣṭena vā kaś cit pratyakṣeṇāgṛhyamāṇo 'rtho niścīyate tat tasya liṅgaṃ bhavati /
23.16-18.[13]	yathā dhūmo 'gnisadbhāvasya /
23.16-18.[14]	yathā ca kamalodbodho divākarodayasya /
23.16-18.[15]	evam atrāpi tāny udgātā gāyed ity asyārthasya niścayo brahmaudana āgnyādheyike liṅgadarśanāt kriyate /
23.16-18.[16]	yena tal liṅgam ācāryeṇa paraśākhāyān dṛṣṭaṃ tena nehedam iti nirdiṣṭaṃ śabdena /
23.16-18.[17]	sāmānyaśabdenaivoktaṃ liṅgadarśanād iti /
23.16-18.[18]	tat khalu liṅgam /
23.16-18.[19]	mahartvijo brahmaudanaṃ prāśnīyur iti paravacanam /
23.16-18.[20]	ete ca mahartvijo yad dhotādhvaryur brahmodgāteti /
23.16-18.[21]	yadi cāgnyādheyasāmāny udgātur anyo gāyen niṣprayojanasyāgnyādheye tadarthe brahmaudane darśanam udgātur nāvakalpeta /
23.16-18.[22]	tasmāt kāraṇatrayād udgātaiva sāmāni gāyet /
23.16-18.[23]	kiñ ca yo 'yaṃ madhyamo hetuḥ sa sarvatrāpi sāmavede vihitam /
23.16-18.[24]	anirdiṣṭakartṛkaṃ karmodgātā kuryād ity avagamayati //
23.19.[1]	teṣāṃ sāmnāṃ yāni tṛcasthāni tṛceṣv api vidyante tāni tṛceṣu gāyet /
23.19.[2]	na stotrabhūtānīti vakṣyati /
23.19.[3]	tasmād imaṃ vidhiṃ bṛhadrathantaravāmadevyāni prayojayanti na yajñāyajñīyaprabhṛtīni //
23.20.[1]	yāny ekarc[eṣ]u bhajante tāni tris trir gāyet /
23.20.[2]	na stotrabhūtānīti /
23.20.[3]	ata eva kāraṇād yajñāyajñīyaprabhṛtīny apīmaṃ vidhiṃ prayojayanti na kevalaṃ pañcādyāny agner nidhi ca /
23.20.[4]	kiṃ punar bṛhadrathantaravāmadevyāni nemaṃ vidhiṃ prayojayanti /
23.20.[5]	kutas saṃśayaḥ /
23.20.[6]	yatas tāny ekarceṣv api santi tṛceṣv api /
23.20.[7]	atra brūmaḥ /
23.20.[8]	yady ekarceṣu sattāmātram āśritya trirgānam aiṣiṣyata tris sarvāṇīty avakṣyata /
23.20.[9]	na hy atra vihitaṃ sāmāsti yad ekarcan na spṛśati /
23.20.[10]	yatas tv ekarcena viśinaṣṭi tata eva labhyate /
23.20.[11]	yāny ekarceṣv eva na tṛceṣv iti /
23.20.[12]	tasmād bṛhadrathantaravāmadevyāni sakṛt sakṛd eva gāyet //
23.21.[1]	tāni sarvāṇi sāmāni tiṣṭhan gāyet /
23.21.[2]	nanv ādāv uktam apareṇa gārhapatyāyatanaṃ prāṅmukhas tiṣṭhann iti /
23.21.[3]	tad adhikārarūpeṇa sarveṣv apy eṣu bhavituṃ śaknoti /
23.21.[4]	tato 'yaṃ vidhir anarthakaḥ /
23.21.[5]	nānarthakas sthānaviśeṣapratipādanārthatvāt /
23.21.[6]	tato yajñāyajñīyādīni tasya tasyāgneḥ paścāt tiṣṭhan gāyet //
23.22.[1]	stotreṣu bhūtāni pravṛttāni na gāyet /
23.22.[2]	yena rūpeṇa stotreṣu bhūtāny etāni tāni tena rūpeṇa na gāyed ity arthaḥ /
23.22.[3]	atha vāstotrabhūtānīti kṛtvaivan neyam /
23.22.[4]	stotreṣu bhūtā utpannā ye viśeṣās te stotrabhūtāḥ /
23.22.[5]	te yeṣu na santi tāny astotrabhūtānīti /
23.22.[6]	ubhayathāpi ye rathantarādīnāṃ stotrārthāḥ pāṭhās teṣām ihāgrahaṇaṃ sidhyati /
23.22.[7]	athānyathā vyākhyāsyāmaḥ //
23.23.[1]	madhyamayāmandrayānuccayā vācāgnyādheyasāmāni gāyet /
23.23.[2]	atha vāstotraparibhāṣāvākyāntabhūtam evedaṃ na vākyāntaram /
23.23.[3]	tiṣṭhann astotrabhūtāni madhyamayā vāceti /
23.23.[4]	tataḥ pravargyādiṣv api madhyamayaiva vācā geyam /
23.23.[5]	asmin vyākhyāne parisāmasu madhyamayā vācā gāyed iti vidhir anarthakaḥ /
23.23.[6]	nānarthakas savanāntarbhūtaparigāṇārthatvāt /
23.23.[7]	pūrvayor hi savanayor antarbhūteṣu parigāṇeṣu tatsvarau mandroccau paribhāṣām imāṃ bādhitvā prasajataḥ /
23.23.[8]	tannivṛttaye tatra madhyamayā vāceti vidhāsyati /
23.23.[9]	katarat punar vyākhyānayor garīyaḥ /
23.23.[10]	yataḥ pūrvasmin vyākhyāne pravargyādiṣv aniyatas svaro bhavati niyato 'smin tata idaṃ garīyaḥ //
23.24-25.[1]	manasā vācā vā brahmā sāmāni gāyed ity eka ācāryā bruvate /
23.24-25.[2]	kimarthaṃ manasā vety asya brahmaṇaiva sambandhaḥ kriyate nodgātrā /
23.24-25.[3]	atra brūmaḥ /
23.24-25.[4]	itthan naḥ pratibhāti /
23.24-25.[5]	brahmodgātror anyatareṇāgnyādheyasāmāni geyānīti vacanam ācāryeṇa dṛṣṭam /
23.24-25.[6]	idañ ca dṛṣṭaṃ bahvṛcaśrutau /
23.24-25.[7]	dve vai yajñasya vartanī /
23.24-25.[8]	vācānyā saṃskriyate manasānyā /
23.24-25.[9]	sā yā vācā saṃskriyate tām anya ṛtvijas saṃskurvanti /
23.24-25.[10]	atha yā manasā tāṃ brahmā /
23.24-25.[11]	tasmād yāvad ṛcā yajuṣā sāmnā ca kuryus tūṣṇīn tāvad brahmāsīta /
23.24-25.[12]	ardhaṃ hi tad yajñasya saṃskarotīti /
23.24-25.[13]	asmadupaniṣadgranthaś cāyaṃ vāva yajño yo 'yaṃ pavata ityādis tasmāt sa tūṣṇīm āsta ityantas samupalakṣitaḥ /
23.24-25.[14]	tato 'gnyādheyakarmaṇi brahmaṇas tūṣṇīmāsanārtham manasāgānaṃ vihitavān /
23.24-25.[15]	manasāpi hi gītaṃ gītam eva bhavatīti /
23.24-25.[16]	atha caivaṃ paśyan vāpakṣam api brahmaṇo 'bhyupagatavān /
23.24-25.[17]	yato vacanād brahmaṇas sāmagānam āgataṃ tata eva vāpakṣo 'py āgata iti /
23.24-25.[18]	udgātus tu manasāgānaṃ kva cid api na dṛśyate /
23.24-25.[19]	na cāsya brahmaṇa iva tūṣṇīmāsane kāraṇam upalakṣyate /
23.24-25.[20]	tasmād evam eva vyavadhātavyam /
23.24-25.[21]	udgātā ced vācaiva brahmā ced vācā vā manasā veti //
23.26.[1]	nityam agnihotre ete geye /
23.26.[2]	vikalpāprasaṅgāt sadety anarthakam /
23.26.[3]	nānarthakam anasmadīyenāpi vidhināgnihotre hūyamāne sāmadvayasya prāpaṇārthatvāt /
23.26.[4]	yadi hi sadeti nāvakṣyata kam aham asmi kam mamety etad uktvā veti vakṣyamāṇatvād asmadagnihotravidhāv eva sāmadvayaṃ prāvartiṣyata /
23.26.[5]	sadeti vacanāt sarvatrāpi siddhāsya pravṛttiḥ /
23.26.[6]	kaḥ punar atra gātā /
23.26.[7]	yajamānaḥ /
23.26.[8]	na hy udgātāgnihotre 'sti na ca sāmāny adhvaryur avagacchati /
23.26.[9]	uttaratra ca kāraṇaṃ vakṣyāmo yajamānageyatve /
23.26.[10]	apara āha //
23.27.[1]	yathāsaṃkhyanyāyenaiva pūrvasminn agnihotre gauṣūktasya parasminn āśvasūktasya siddher vākyadvayam anarthakam /
23.27.[2]	nānarthakam ekaikasmin sāmadvayaprasaṅganivṛttyarthatvāt /
23.27.[3]	atha vā yathāsaṃkhyanyāyenaiva sāmadvayam agnihotrābhyāṃ kāmaṃ saṃbadhyatām /
23.27.[4]	agnihotrayos tu sāyaṃprātaḥkālatvaṃ vākyadvayam idaṃ vijñāpayati /
23.27.[5]	naivaṃ vacanavyaktiḥ kāryā yat sāyaṃ hūyate tasmin gauṣūktam iti /
23.27.[6]	kathan tarhi /
23.27.[7]	yad gauṣūktavad agnihotran tat sāyaṃ hotavyam iti //
23.28-29.[1]	ayam ubhayos sāmnor gānakālaviśeṣaḥ kathyate /
23.28-29.[2]	pūrvasyām āhutau hutāyāṃ vaitadyajurvacanānantaraṃ vā geye /
23.28-29.[3]	atra yadi sāmnor hāvakenaiva gānam aiṣiṣyata pūrvām āhutiṃ hutvety avadiṣyata /
23.28-29.[4]	yatas tv anyakartṛkam iva codyate tasmād yajamāno gāyet /
23.28-29.[5]	na hy anyo hāvakād agnihotrasya rtvig asti /
23.28-29.[6]	itthaṃ hi śrūyate /
23.28-29.[7]	agnihotrasya yajñakrator eka ṛtvig iti /
23.28-29.[8]	yac cedaṃ yajuḥ kam aham asmi kaṃ mameti tad yājamānam iti niścetuṃ yuktam /
23.28-29.[9]	tatraitad yajur uktvā geye iti samānakartṛkatvaśravaṇād eva sāmagānasya yājamānatvaṃ sidhyati /
23.28-29.[10]	asya sāmagānakālavikalpasya vyavasthayā grahaṇaṃ yuktam /
23.28-29.[11]	anyasmin hotari pūrvaḥ kālas svayaṃhome para iti /
23.28-29.[12]	asti hi kadā cit svayaṃhomo 'pi /
23.28-29.[13]	svayaṃ parvaṇi juhuyād iti svayam ahatavāsā yajamāno 'gnihotrañ juhuyād iti ca /
23.28-29.[14]	kimartham agnyādheyasya dakṣiṇā vidhāsyaṃs tābhyaḥ pūrvam eva saśeṣam agnyādheyam avasthāpyāgnihotraṃ sasāmagānakrameṇa vihitavān iti cet saśeṣe 'py agnyādheye saty apratīkṣya pavamāneṣṭim agnihotraṃ hotavyam iti jñāpanārtham //
23.30.[1]	ṣaḍ dvādaśa vā caturviṃśatir vā gāvo 'gnyādheyasya dakṣiṇās syuḥ /
23.30.[2]	kathan na samuccayo gṛhyate /
23.30.[3]	pṛthak pṛthag āsāṃ vacanāt /
23.30.[4]	samuccaye 'bhīṣṭe sati dvicatvāriṃśad ity ucyeta /
23.30.[5]	agnyādheyagrahaṇam agnihotraprasaṅganivṛttyartham //
23.30.[6]	aśvaś ca vānaḍvāṃś ca vā ṣaḍādibhis samuccīyeta //
23.31.[1]	bahuvidhan dravyaṃ gavāśvamahiṣamaṇisuvarṇavrīhiyavabhūmyādi deyam /
23.31.[2]	pūrvoktā dakṣiṇā nityāḥ /
23.31.[3]	ayam āḍhyaviṣayo vidhiḥ /
23.31.[4]	yady āḍhyas syān na pūrvoktābhir eva tuṣyet /
23.31.[5]	bahuvidhan dravyam anyad api phalasamṛddhaye dadyād ity arthaḥ //
23.32.[1]	aparimitasaṃkhyātaṃ dravyan deyam /
23.32.[2]	bahusaṃkhyasya dravyasya dānārtham idam uktam /
23.32.[3]	tad dhi dussaṃkhyānatvād aparimitam iti vaktuṃ śakyam /
23.32.[4]	adhastanād vidher asya ko bhedaḥ /
23.32.[5]	taj jātiviṣayam idaṃ vyaktiviṣayam iti //
23.32.[6]	atha vaikavākyatayaiva vyākhyeyam /
23.32.[7]	bahu dravyan deyan dātuśakyaṃ yuktaṃ yasya vidyeta tena pūrvoktās saṃkhyā anādṛtyāparimitaṃ bahusaṃkhyan dravyan deyam iti /
23.32.[8]	asminn api vyākhyāne napuṃsakaliṅgopādānād evādyagavām api dānaṃ sidhyati //
23.33.[1]	yāvatīs tāvatīr iti cchāndasau śabdau /
23.33.[2]	yāvatyas saṃvatsarasya rātrayas tāvatyo deyāḥ /
23.33.[3]	śaktaś cet pūrvaṃ pakṣatrayam atikramyemam āśrayeta //
23.34.[1]	āgnyādheyikasyāgneyasya puroḍāśasyeḍānta iḍāsaṃbaddhe karmaṇi samāpte sahasram api gavān dadyād ity eke yājñikās samāmananti /
23.34.[2]	atha vā //
23.35.[1]	yo daridraṣ ṣaḍ api gā dātun na śaknoti tasyāgnyādheyābhāvaprasaṅga idam ucyate /
23.35.[2]	anāḍhyas sann agnīn ādadhāna ekām api gān dadyād iti paiṅgakaṃ brāhmaṇaṃ vidadhāti /
23.35.[3]	tasmād ekayāpi gavāgnīn ādadhīta /
23.35.[4]	naiva daridratāṃ vyapadiśya nādadhīta //
23.36.[1]	anāḍhyatāhetukaṃ dakṣiṇāhrāsaṃ pūrvasmād vākyād upalabhya mīmāṃsakānāñ ca mukhād asamartho 'pi sarvāṅgopasaṃhāre nityaṃ karmānutiṣṭhed iti śrutvāgnyādheyādīni karmāṇy adakṣiṇāny api prayuyukṣamānānān daridratarāṇān nirbhartsanam idaṃ kriyate /
23.36.[2]	atra cāgnyādheyaśabdo gośabdaś ca viśeṣavācināv api santau pratipādyārthānurodhāya sāmānyasyopalakṣakau gṛhyete /
23.36.[3]	tatrāgnyādheyaśabdas sarveṣāṃ vaidikānāṃ karmaṇām upalakṣakas sarvadakṣiṇānāñ ca gośabdaḥ /
23.36.[4]	evaṃ yojyam /
23.36.[5]	anagnyādheyam eva ca tad bhavati yasmin karmaṇi gaur na dīyate dakṣiṇā na dīyate /
23.36.[6]	na hi dakṣiṇānyair aṅgais tulyā pravartata ṛtvigānamanārthatvāt /
23.36.[7]	manuś ca bhagavān avocat /
23.36.[8]	indriyāṇi yaśas svargam āyuḥ kīrtiṃ prajāṃ paśūn /
23.36.[9]	hanty alpadakṣiṇo yajñas tasmān nālpadhano yajed //
23.36.[10]	iti /
23.36.[11]	liṅgañ ca dṛśyate /
23.36.[12]	dakṣiṇās svargaṃ lokaṃ gamayantīti //
24.1.[1]	pravargyo nāma somāṅgabhūtaḥ kaś cit kriyāviśeṣaḥ /
24.1.[2]	tasya tāvat pūrvam eva codanā kṛtā pravargyopasadbhyāñ carantīti /
24.1.[3]	prathame some tu tasyānityatvaṃ śrutyantarasiddham avagamayitun tadaṅgabhūtāni sāmāni tatrāvihitāni /
24.1.[4]	tāni vidhitsur ācāryaḥ pratijānāti /
24.1.[5]	pravargye sāmnāṃ liṅgataḥ paravacanataś ca samupasthitānāṃ gānasya kālam upadekṣyāmaḥ //
24.2.[1]	pravargyam ārabhamāṇeṣu yajñopavīty ācānto vedyutkarāv antareṇāsīnaṃ hotāram apareṇa parītya gharmam abhimukho gharmasyaiva dakṣiṇata upaviśya madantībhir nāma gārhapatye taptābhir adbhir vāmadevyena mārjanaṃ kurute /
24.2.[2]	kim anādeśād udgātā /
24.2.[3]	naivam /
24.2.[4]	uttarasmād vākyāt prastotety avagamyatām //
24.3.[1]	taṃ kṛtaśāntikaṃ yadādhvaryur evaṃ saṃpreṣyati tat tadāprabhṛti vakṣyamāṇāni sāmāni gāyati /
24.3.[2]	hotṛbrahmasaṃpraiṣavacanam atrānarthakam /
24.3.[3]	nānarthakaṃ brahmaṇā prasave kṛte hotrā copakrānte 'bhīṣṭave gānārambha iti jñāpanārthatvāt /
24.3.[4]	atha vā pravargyacodanāyām avidhānāt sāmnām anityatvaṃ kaś cid āśaṅketa /
24.3.[5]	tannirāsārtham asaṃśayanityābhyāṃ brahmahotṛpraiṣābhyāṃ prastotṛsaṃpraiṣasya sahavacanam //
24.3.[6]	brahma jajñānam ity ṛcy etayos sāmnoḥ pūrvaṃ sāma trir gāyati //
24.4.[1]	mahāvīre prathamam ājyenājyamāne śārṅgaṃ gāyati /
24.4.[2]	trīṇi śārṅgāṇi /
24.4.[3]	teṣām anyatamaṃ gāyati /
24.4.[4]	nanv asati kāraṇe prathamātikramaṇam anyāyyam /
24.4.[5]	satyam etat /
24.4.[6]	asti tv iha kāraṇaṃ yat brahma jajñānam prattāyām iti vākyayoḥ pūrvagrahaṇam uttaranivṛttyarthaṃ karoti /
24.4.[7]	tena śārṅgāṇām aniyamas sidhyati /
24.4.[8]	atha vā triṣu pravargyadivaseṣu trīṇi krameṇa geyāni /
24.4.[9]	punar apy evam eva caturthādiṣv api vidyamāneṣv āvarteran /
24.4.[10]	evaṃ yātayāmadoṣaparihāras saṃbhavataḥ kṛto 'pi bhavati /
24.4.[11]	atha vā yāvantaḥ pravargyās tāṃs tredhā vibhajyaikaikasmin bhāge krameṇaikaikaṃ gāyet /
24.4.[12]	evaṃ saṃbhavato yathāsaṃkhyam anugṛhītaṃ bhavati //
24.5.[1]	rukmaśabdas suvarṇe cāsti rajate ca /
24.5.[2]	rukme mahāvīrasyādhastād upadhīyamāne śukraṃ gāyati /
24.5.[3]	upadhāya rukmaṃ vādhūlakās saṃpreṣyanti /
24.5.[4]	tathā sati pūrvam eva saṃpraiṣāc chukraṃ geyam /
24.5.[5]	tatra kiṃ prāthamyāc chukran trir geyam uta prāthamyañ jahad api brahmajajñānīyam eva trir geyam /
24.5.[6]	taddharma trirgānam iti /
24.5.[7]	atra brūmaḥ /
24.5.[8]	na śukram avidhes trir geyan nāprathamaṃ brahmajajñānīyan trirgānasyeha prathamottamadharmatvāvagamāt /
24.5.[9]	kiṃ punas sakṛd eva dve api /
24.5.[10]	naivam /
24.5.[11]	trirgāne vihite sakṛd gātum ayuktatvāt /
24.5.[12]	kā punar gatiḥ /
24.5.[13]	iyaṃ gatiḥ /
24.5.[14]	yathā śukran tathā brahmajajñānīyam api pūrvam eva saṃpraiṣād geyam iti /
24.5.[15]	asya hi śārṅgādivad avayavakarmabhir na saṃbandho 'sti /
24.5.[16]	evaṃ kṛte na bhūyān vidhyatikramaḥ kṛto bhavati /
24.5.[17]	iyad eva hy atra vihitād bhidyate yad asaṃpraiṣaṃ sāmadvayaṃ gīyata iti /
24.5.[18]	vidhikramaś ca sāmnāṃ saṃbhavann evam anugṛhīto bhavati /
24.5.[19]	prāthamyañ ca brahmajajñānīyasyātyaktaṃ bhavati /
24.5.[20]	anaṅgam asya prāthamyaṃ śukratṛtīyavat tyajyatām apīti cen na /
24.5.[21]	aṅgam evāsya prāthamyaṃ prathamavihitatvāc chukrādivac ca karmaviśeṣasaṃbandhenāvidhānāt /
24.5.[22]	nanu saṃpraiṣapūrvakatvam asyaivan tyaktaṃ bhavati /
24.5.[23]	na saṃpraiṣapūrvakatvaṃ prāthamyavad asyaiva viśeṣadharmaḥ /
24.5.[24]	sādhāraṇo 'yam eṣāṃ sarveṣām api /
24.5.[25]	saugatyā tyajyata iti nāyuktaṃ śukrasyeva //
24.6.[1]	abhir atroparibhāktve vartate /
24.6.[2]	uttarasmin rukme mahāvīrasyopari dhīyamāne candraṃ gāyati //
24.7.[1]	gharmo mahāvīraḥ /
24.7.[2]	tasyendhane dīpane kriyamāṇe gharmasya tanū ca gharmavrate ca gāyati /
24.7.[3]	nanv anyatra samuccaye caśabdo dṛśyate /
24.7.[4]	yathāgneś ca śraiṣṭhyaṃ somasya ca vratam iti /
24.7.[5]	iha caśabdābhāvān na samuccayo yujyate /
24.7.[6]	kathaṃ punar bhavān manyate /
24.7.[7]	uttaraṃ sāmadvayaṃ pūrveṇa vikalpyata iti /
24.7.[8]	yady evaṃ bhavatāpi nānanditavyam adoṣo me pakṣa iti /
24.7.[9]	anyatra hi vikalpe vāśabdo dṛśyate /
24.7.[10]	yathā kakubhaṃ vā kāvaṃ veti /
24.7.[11]	tad atra vāśabdādarśanād vikalpo 'pi na yujyate /
24.7.[12]	kiñ ca na prāyeṇa vāśabdādibhir lakṣaṇair vinā vikalpo dṛṣṭaḥ /
24.7.[13]	dṛṣṭas tu samuccayo vinā caśabdādibhiḥ /
24.7.[14]	yathā rathantaran dairghaśravasan naudhasaṃ samantam ābhīśavaṃ yaudhājayam iti hotur brahmaṇa ājye iti ca /
24.7.[15]	tasmāt samuccaya evātra niścitaḥ //
24.8.[1]	rucite gharme gharmasya rocanaṃ gāyati /
24.8.[2]	kadā punar ayaṃ rucito bhavati /
24.8.[3]	yadā vadanti rucito gharma iti //
24.9.[1]	rauhiṇau nāma dvau puroḍāśau /
24.9.[2]	tayoḥ pūrvasmin hūyamāne rājanaṃ gāyati //
24.10.[1]	gavi vatsenopasṛṣṭāyān dhenu vā kakubhaṃ vā gāyati //
24.11.[1]	prattāyāṃ gavi gaur dhayatīty asyām ṛci ye dve śyāvāśve tayoḥ pūrvaṃ gāyati //
24.12.[1]	payasi duhyamāne dohādohīyaṃ gāyati /
24.12.[2]	kiṃ śārṅgavad dohādohīyayor apy aniyamaḥ /
24.12.[3]	nainayor aniyamaḥ /
24.12.[4]	na hi śārṅgavad enayor liṅgatas sāmyam asti /
24.12.[5]	viśeṣaviniyoge hi liṅgaṃ kāraṇaṃ bhavati tac cottarasminn evāsti /
24.12.[6]	uttarayor vidhānayoḥ payograhaṇaṃ kariṣyati /
24.12.[7]	atraiva na karoti /
24.12.[8]	yasmād āharaṇam āsecanañ ca bahūnām api dravyāṇāṃ saṃbhavati /
24.12.[9]	dohanan tu payasa eva nānyasya saṃbhavati /
24.12.[10]	agnivāyuravibhyaś ca trayaṃ brahma sanātanam /
24.12.[11]	dudoha yajñasiddhyartham ṛgyajussāmalakṣaṇam //
24.12.[12]	ityādidarśanād aparihāro 'yam iti cen na tasya prayogasya gauṇatvāt /
24.12.[13]	mukhyo hi dohaśabdaḥ payoviṣaya eva vijñātavyo 'viśiṣṭāyān dohanacodanāyāṃ paya iti lokavedayoḥ pratīyamānatvāt //
2.4.13.[1]	yasmin kāle paya āhriyamāṇaṃ bhavati sa kālaḥ payaāhriyamāṇaḥ /
2.4.13.[2]	nanv evam āhriyamāṇapaya iti prāpnoti /
2.4.13.[3]	satyam etat /
2.4.13.[4]	viśeṣaṇaṃ bahuvrīhau pūrvan nipatati /
2.4.13.[5]	vivakṣāvaśena tu viśeṣaṇaviśeṣyabhāvasyāniyamo dṛśyate /
2.4.13.[6]	yathā loke brāhmaṇagṛhastho gṛhasthabrāhmaṇas taskaravṛṣalo vṛṣalataskara iti /
2.4.13.[7]	yathā ca vede taruṇadarbhā darbhataruṇāś [śrotriyamahārājā] mahārājaśrotriyā iti /
2.4.13.[8]	tadvad atrāpi payaāhriyamāṇenājyan dadhi vety anayā vivakṣayā payo viśeṣaṇaṃ bhavati /
2.4.13.[9]	payaāhriyamāṇe kāle payo gāyati /
2.4.13.[10]	aparam matam /
2.4.13.[11]	nāyaṃ samāsaḥ /
2.4.13.[12]	payo 'trāharatikarma /
2.4.13.[13]	tataḥ paya iti dvitīyā /
2.4.13.[14]	nanv anabhihiteṣu karmādiṣu dvitīyādayo bhavanti /
2.4.13.[15]	satyam etat /
2.4.13.[16]	na tv iha kārakam abhihitaṃ mantavyam /
2.4.13.[17]	bhāva evāhriyamāṇaśabdenābhihita iti kalpyam /
2.4.13.[18]	ayan tv atra doṣaḥ /
2.4.13.[19]	sakarmakasya dhātor bhāvotpattir abhyupagatā bhavati /
2.4.13.[20]	aparam matam /
2.4.13.[21]	paya iti saptamyantaś śabdaś chandovad iti /
2.4.13.[22]	ayam arthaḥ /
2.4.13.[23]	payasy āhriyamāṇe payo gāyatīti /
2.4.13.[24]	atrāpy ayan doṣaḥ /
2.4.13.[25]	yathā prattāyām iti vākye pūrvavākyāvasthitasyaiva gośabdasyānuvartanenārthas siddha evam etadvākyāvasthitasyaiva payaśśabdasyānuvartanenārthasiddhāv uttarasmin vākye payograhaṇaṃ vyarthaṃ bhavet /
2.4.13.[26]	tasmād uktas samāsapakṣa eva sādhīyān /
2.4.13.[27]	kiñ ca gharmotsādyamāna iti vakṣyati /
2.4.13.[28]	tatra tāvad avaśyam abhyupagantavyas samāsa iti /
2.4.13.[29]	yat tatra lakṣaṇaṃ tad evātrāpi bhavati //
24.14.[1]	mahāvīre payasy āsicyamāne sindhu gāyati /
24.14.[2]	sindhuṣāma sindhu /
24.14.[3]	triḥ paya āsicyate /
24.14.[4]	sāmāpi kin trir geyam /
24.14.[5]	atra brūmaḥ /
24.14.[6]	gavy upasṛṣṭāyām iti gavādhikāre vihitāni sāmāni gavyenaiva payasā saṃbanddhum arhanti /
24.14.[7]	prathamam eva hi gavyam āsicyate dvitīyam ājan tṛtīyam ubhayaṃ saṃsṛṣṭam /
24.14.[8]	iti sakṛd eva gānaṃ siddham //
24.15.[1]	śaphābhyāṃ mahāvīre parigṛhyamāṇe vasiṣṭhasya śaphau gāyati //
24.16.[1]	āhavanīyaṃ prati mahāvīre hriyamāṇe brāhmaṇaspatyaṃ vā vratapakṣau vā gāyati /
24.16.[2]	vratapakṣapakṣe dvau pakṣau /
24.16.[3]	ubhe prātar ubhe sāyam ity ekaḥ pakṣaḥ /
24.16.[4]	pūrvaṃ prātar uttaraṃ sāyam ity ekaḥ /
24.16.[5]	uttaraḥ pakṣaḥ kimavalambanaḥ /
24.16.[6]	ekena dvayor vikalpas satyāṃ gatau na yuktataraḥ /
24.16.[7]	śakyate cainayoḥ kālāpekṣayā vyavasthā kartuṃ sā ceha viśeṣato yuktā /
24.16.[8]	yataḥ pūrvam ahnas sāma rātrer uttaram /
24.16.[9]	ahar vai pūrvāhṇo rātrir aparāhṇa iti śrūyata ity etad avalambanam /
24.16.[10]	yā prāṇāpānayor ṛk sā tayā gītyā yuktā vratapakṣāv apy anusarpati /
24.16.[11]	ke cit tu vratapakṣāv anṛcāv evecchanti /
24.16.[12]	tatra yuktataram āstheyam /
24.16.[13]	kiṃ vā saṃśayitasevanayeti brāhmaṇaspatyam eva geyam //
24.17.[1]	pravargye hute 'śvinor vrate gāyati //
24.18.[1]	uttarasmin rauhiṇe puroḍāśe hūyamāne rauhiṇakaṃ gāyati //
24.19.[1]	gharmotsādyamāne kāla ārūḍhavad āṅgirasaṃ vā kāvaṃ vā trir gāyati /
24.19.[2]	dve kāve /
24.19.[3]	tayoḥ katarad geyam /
24.19.[4]	uttaraṃ geyaṃ kāvaśabdenānyatropāttatvāt /
24.19.[5]	tāsu kāvaṃ kāvam antyam iti /
24.19.[6]	sāmānyacodanāyāṃ hi prasiddhagrahaṇan nyāyyam /
24.19.[7]	ayam eva nyāya aukṣṇorandhrādiṣv api //
24.20.[1]	pūrvavac chāntiṃ kṛtvā prapadanavartmanā niṣkramyopasadi saṃsthitāyām utkare tiṣṭhan subrahmaṇyām āhūya yathārthaṃ yathāprayojanam eti /
24.20.[2]	prayojanavaśena gacchatīty arthaḥ /
24.20.[3]	atraiva kartavyasyottarasyāpi karmaṇo vidyamānatvāt tadavirodhena dūragamanābhāvārthaṃ yathā[rtha]grahaṇam /
24.20.[4]	nanūpasadante subrahmaṇyāhvānaṃ subrahmaṇyakartṛkaṃ pūrvam eva vihitam /
24.20.[5]	tasyaiva kim idaṃ subrahmaṇyāhvānasya prastotṛkartṛkatvaṃ vikalpena vidhīyata utānyad idaṃ prastotus subrahmaṇyāhvānaṃ vidhīyate /
24.20.[6]	atra brūmaḥ /
24.20.[7]	nedam ubhayam apy avakalpate /
24.20.[8]	pūrvasya samākhyāprāptakartṛparityāgo doṣaḥ /
24.20.[9]	uttarasya niruktām aniruktām ity avacane 'nyataraniścayāśakteḥ prayogo 'prasiddhiḥ /
24.20.[10]	kaḥ punar adoṣaḥ pakṣaḥ /
24.20.[11]	ime brūmahe /
24.20.[12]	ṣoḍaśa rtvijas somasya vihitāḥ /
24.20.[13]	teṣāṃ yo yasmin karmaṇi śrutyādibhiḥ kāraṇair viniyujyate sa tan nirvartayati /
24.20.[14]	tatra yaṣ ṣoḍaśa puruṣān ṛtvigguṇayuktān nopalabdhuṃ śaknoti tenāpy āvaśyako mā hāyi somayāga ity evamartham eko 'pi bahūny ārtvijyāni kartuṃ śakyāni kuryād iti yājñikair niścitam /
24.20.[15]	tasmin viṣaye prastotur asyaiva subrahmaṇyayā samānakartṛkatvaṃ syāt /
24.20.[16]	mā bhūd anyasyeti jñāpanārthaṃ prastotradhikāre subrahmaṇyāhvānam idaṃ kīrtitam /
24.20.[17]	evañ cet saṃsthitāyām ityādi padacatuṣṭayam anarthakam /
24.20.[18]	nānarthakaṃ pūrvavihitam evedaṃ subrahmaṇyāhvānam anūdyate nāparaṃ vidhīyata ity etadavabodhanārthatvāt /
24.20.[19]	yau hi deśakālau pūrvavihitayā subrahmaṇyayā saha vihitau tāv evātrāpy ucyete /
24.20.[20]	tatra deśakālānanyatvāt saiveyaṃ subrahmaṇyeti prajñāyate //
25.1.[1]	athānantaraṃ parigāṇāni vakṣyāma upadekṣyāma iti vānuvartayitavyam /
25.1.[2]	yataś caitāni stotrāntarbhāvena na pravartante tataḥ paritas stotrāṇi vartanta iti parigāṇāni bhavanti //
25.2.[1]	prathamam eva tāvat parigāṇāni geyāny ageyānīti vicāryante /
25.2.[2]	yadi hi geyāni syus tadaiva hi vidheyāni /
25.2.[3]	yataś caitāni geyāny ageyānīti saṃśayyante tato vayam manyāmahe /
25.2.[4]	liṅgata evaiṣān dīkṣaṇīyādiṣu pravṛttir na vacanād iti /
25.2.[5]	vacanaprāptau hi satyān na yuktaṃ saṃśayitum /
25.2.[6]	na tāvat parigāṇāni geyāni /
25.2.[7]	kuta iti cen naitāny adhvaryus saṃpreṣyati /
25.2.[8]	yac cādhvaryur geyāni pravargyasāmādīni saṃpreṣyatītītaḥ kāraṇād ity arthaḥ /
25.2.[9]	hetāv api hi dṛṣṭa itiśabdaḥ /
25.2.[10]	yathābhirūpa iti kanyān dadāti /
25.2.[11]	dhanavān iti kanyān dadātīti /
25.2.[12]	idañ cāsya vākyasya dṛṣṭāntatvena laukikaṃ vākyam anūdyate /
25.2.[13]	varṣāsu sūrya udito neti saṃśaye vadanti noditas sūryaḥ kamalāni hi na vikasanti /
25.2.[14]	yatas tāni vikasanty uditas sūrya iti /
25.2.[15]	tadvad idan draṣṭavyam /
25.2.[16]	atraivam arthayogaḥ /
25.2.[17]	yasmād geyāni sāmāny agnyādheyapravargyāgnicayagharmodvāsanāvabhṛtheṣv adhvaryus saṃpreṣyati na ca tārkṣyasāmādīni saṃpreṣyati tasmād etāni na geyānīti /
25.2.[18]	nanv araṇisannidhānādau nādhvaryus saṃpreṣyati gīyanta eva ca sāmāni /
25.2.[19]	tato vipakṣe sadbhāvād ayukto hetur nādhvaryus saṃpreṣyatīti /
25.2.[20]	atra brūmaḥ /
25.2.[21]	yeṣv adhvaryusaṃpraiṣo nāsti tāni sarvāṇi sapakṣabhūtāny evātrābhipreyante /
25.2.[22]	yad dhi gānam astotrāntarbhūtaṃ tat sarvaṃ parigāṇam iti śakyaṃ vaktum /
25.2.[23]	tasmād ghṛtācer āṅgirasasya sāmety evamādīny api tārkṣyasāmādīni vedānīm ageyāny eva saṃvṛttāni /
25.2.[24]	atha vā vācanikam araṇisannidhānādau sāmagānaṃ mantavyam /
25.2.[25]	yas tv ayaṃ vicāro geyāny ageyānīti sa liṅgataḥ pravṛtteṣu tārkṣyasāmādiṣv iti vyākhyāyāṃ vipakṣam ayaṃ hetur nopasarpati //
25.3.[1]	svasmin vā yajñe gāyet /
25.3.[2]	sattre vā gāyed ity arthaḥ /
25.3.[3]	tatra hi yajamānair evārtvijyaṃ kriyate /
25.3.[4]	tataḥ prastotur api sva eva sa yajño bhavati /
25.3.[5]	pūrvam eva hi prastotṛgeyatvaṃ parisāmnām avocāma /
25.3.[6]	vāśabdaḥ pakṣavyāvṛttyarthaḥ /
25.3.[7]	adhastane vākye pratiṣiddhatvāt parisāmnāṃ sattre 'py agānam eva prāptam /
25.3.[8]	sa pakṣo vāśabdena nivartyate /
25.3.[9]	kiṃ punar ayaṃ vikalpārtho na gṛhyate /
25.3.[10]	sattre gāyed vā na veti /
25.3.[11]	atra brūmaḥ /
25.3.[12]	vikalpārthe 'py asmin sati na mahān doṣaḥ /
25.3.[13]	kin tūttarasmin vākye dvau vāśabdau staḥ /
25.3.[14]	tatraikena vikalpe samuccaye vā siddha itarasyāvaśyaṃ pakṣavyāvṛttyarthatā grāhyā /
25.3.[15]	tattulyatvam ṛjv āgatam asya notsraṣṭavyam iti kṛtvā pakṣavyāvṛttyartho 'yan niścitaḥ /
25.3.[16]	tatas sattre nityāni parigāṇāni /
25.3.[17]	apara āha /
25.3.[18]	sva ity agniṣṭomasya prākṛtasyākhyā /
25.3.[19]	evaṃ hi śrūyate /
25.3.[20]	tad āhur na prathamaṃ yajamāno 'tirātreṇa yajeteti /
25.3.[21]	svañ ca hy atimanyate dvau ca yajñakratū /
25.3.[22]	brahma vā agniṣṭomaḥ /
25.3.[23]	brahma vai brāhmaṇasya svam /
25.3.[24]	agniṣṭomañ ca hy atimanyata ukthyañ ca ṣoḍaśinañ ceti /
25.3.[25]	ayaṃ granthas svaśabdam agniṣṭomābhidhāyinam avagamayati /
25.3.[26]	tasmāt sve yajñe gāyed agniṣṭome gāyed ity arthaḥ /
25.3.[27]	evañ ced gāyed ity evāstu na sve yajña iti /
25.3.[28]	prakaraṇād eva hy agniṣṭomasaṃbandhas sidhyati /
25.3.[29]	satyam etat /
25.3.[30]	avadhāraṇārthan tu sve yajña ity uktam /
25.3.[31]	sva eva yajñe gāyen nānyatreti /
25.3.[32]	tatas siddham /
25.3.[33]	nātyagniṣṭomādiṣu na ca vikṛtiṣv iti /
25.3.[34]	iyam anayor jyāyasī vyākhyā //
25.3.[35]	evaṃ sthitam /
25.3.[36]	yas svo yajñas tato 'nyatra na geyānīti /
25.3.[37]	sa pakṣo vāśabdenaikena nivartyate vidhis tv ayam ekena vikalpyate /
25.3.[38]	yaṃ vā puruṣaṃ śreyāṃsaṃ kāmayeta prastotā tasya yajñe gāyed vā na veti /
25.3.[39]	nanv ṛtvijo yajamānasya śreyastvan nityam eva kāmayante /
25.3.[40]	kimarthaṃ viśeṣyate yaṃ ... śreyāṃsaṃ kāmayeteti /
25.3.[41]	atra brūmaḥ /
25.3.[42]	dvividhā yaṣṭāraḥ ye ca phalam abhisandhāya pravartante ye ca kiñ cid anabhisandhāya vihitam avaśyaṃ kartavyam ity eva śuddhena manasā pravartante /
25.3.[43]	tatra ye phalam anabhisandhāya pravartante te 'nyebhyaś śreyāṃso bhavanti /
25.3.[44]	tathā ca bhagavadgītāsu śrūyate /
25.3.[45]	karmaṇy evādhikāras te mā phaleṣu kadā cana /
25.3.[46]	mā karmaphalahetur bhūr mā te saṅgo 'stv akarmaṇi //
25.3.[47]	iti /
25.3.[48]	anāśritaḥ karmaphalaṃ kāryaṃ karma karoti yaḥ /
25.3.[49]	sa sannyāsī ca yogī ca na niragnir na cākriyaḥ //
25.3.[50]	iti ca /
25.3.[51]	tato 'yaṃ vākyārthaḥ /
25.3.[52]	yaṃ śreyāṃsaṃ phalākāṅkṣiṇaṃ kāmayeta manyeta tasyeti /
25.3.[53]	yaṃ lokaś śreyāṃsaṃ kāmayeteti vā yojyam /
25.3.[54]	evan tāvad imāni parigāṇāni sve yajñe nityāni /
25.3.[55]	yas tu śreyān kāmyate tasya yajñe vaikalpikāni bhavanti /
25.3.[56]	tatra punar evaṃ brūmaḥ /
25.3.[57]	ubhayatrāpi nityāny eveti /
25.3.[58]	tata idaṃ varṇyate /
25.3.[59]	samuccaye vāśabdo na vikalpa iti /
25.3.[60]	samuccayaḥ pūrvaṃ vidhim apekṣya kriyate /
25.3.[61]	ayam arthaḥ /
25.3.[62]	yaṃ viśeṣeṇa śreyāṃsaṃ kāmayeta tasya ca yajñe gāyen na kevalaṃ sve yajña eveti /
25.3.[63]	evañ ca sati yad yajñasya śrutaṃ phalaṃ tasyotkarṣakarāṇi parigāṇānīti mantavyam /
25.3.[64]	tataḥ phalotkarṣād yajamānaś śreyān bhavati //
25.4.[1]	dīkṣaṇīyāyām iṣṭau tārkṣyasāmanī gāyet //
25.5.[1]	prāyaṇīyāyām iṣṭau pravad bhārgavaṃ gāyet //
25.6.[1]	ātithyāyām iṣṭau preṣṭhaṃ va ity asyāṃ yad auśanan tad gāyet /
25.6.[2]	auśanam ity ukte prasiddham auśanan tat syād iti matvedam ṛcā viśeṣyate /
25.6.[3]	tatas sabhavāmadevyakāvādiṣu siddhaṃ prasiddhagrahaṇam //
25.7.[1]	pravargye ca yathāliṅgaṃ yāni liṅgavanti sāmāni tair upatiṣṭheta /
25.7.[2]	kāni punar atra liṅgavanti /
25.7.[3]	yāni gharmaśabdavanti navānugānādīni trīṇy uttaraṃ vaiśvānaravratam udyan lokān ityādīni /
25.7.[4]	kadā punar imāni gātavyāni /
25.7.[5]	ūrdhvaṃ gharmavratābhyāṃ prāg gharmasya rocanāt /
25.7.[6]	tadaiva hy eṣām asty avasaraḥ /
25.7.[7]	yady eṣām apariniṣṭhite gāne rucito gharma syād gīyamānaṃ sāma samāpyaiva gharmasya rocanaṃ gāyet /
25.7.[8]	tatra trirabhyāso gātuḥ prāṅmukhatvaṃ sthānāsanayor aniyamaś ca parigāṇadharmā vakṣyante /
25.7.[9]	pravargyasāmāny udaṅmukhenāsīnena sakṛd geyāni /
25.7.[10]	prathamottamayor eva hi trirabhyāsaḥ /
25.7.[11]	tatraiṣāṃ liṅgād gīyamānān navānugānādīnāṃ parigāṇatvāviśeṣāt trirabhyāsādayo dharmāḥ prāpnuvanti /
25.7.[12]	teṣān nivartanārthaṃ gāyed ity anuvartamānenaivārthasiddhau satyām apy upatiṣṭheteti śabdāntareṇa vidhiḥ kriyate /
25.7.[13]	tataś śabdāntaracoditatvād dharmāntaragrahaṇam eṣāṃ siddham /
25.7.[14]	tasmān nityaiḥ pravargyasāmabhis tulyadharmataiṣāṃ bhavati /
25.7.[15]	asminn arthe 'nyad api jñāpakam udvāsanādhikāre 'vādiṣma /
25.7.[16]	iha gharmasyādityasaṃskṛtatvād asmadbrāhmaṇe tad yat tad yajñasya śiro 'cchidyateti so 'sāv ādityas sa u eva pravargya iti darśanād vrataśukriyāṇy api liṅgavanti bhavanti //
25.8.[1]	itikaraṇas samuccayārthaḥ /
25.8.[2]	trīṇy etāny upasatsu gāyet /
25.8.[3]	yad uktaṃ śārṅgeṣu tat somavrateṣv api tulyam /
25.8.[4]	kiñ ca tṛtīyasya somavratasyāgnīṣomapraṇayane vidhāsyamānasya yātayāmadoṣas sati saṃbhave parihārya iti kṛtvā dve eveha somavrate upādāya tayoḥ pūrvaṃ paurvāhṇikyām upasadi geyam uttaram aparāhṇikyām ity ayam apy atraikaḥ pakṣaḥ /
25.8.[5]	ayam eva ca tebhyo 'bhimatataraḥ //
25.9.[1]	sadas sadasopatiṣṭheta /
25.9.[2]	kasmin kāle /
25.9.[3]	mīyamāne tasmin /
25.9.[4]	mīyamāna iti vikaraṇavyatyayaś chāndasaḥ /
25.9.[5]	bahusthūṇaṃ sadaḥ /
25.9.[6]	tatra yā sthūṇā prathamam mīyate tasyāṃ sāma gāyet /
25.9.[7]	audumbarī kaiś cit prathamam mīyate kaiś cin na /
25.9.[8]	tatra ke cid vadanti /
25.9.[9]	yady apy anyā sthūṇā prathamaṃ mīyeta tām atikramyaudumbaryām eva sāma geyam /
25.9.[10]	saiva hi sthūṇānām abhyarhiteti /
25.9.[11]	guravas tu bruvate /
25.9.[12]	sado'ṅgam etat sāma na tatsthūṇāṅgam /
25.9.[13]	yadā ca sado mīyate so 'sya kāla ity uktam /
25.9.[14]	tatra yathā loke śālāyāṃ mīyamānāyāṃ maṅgalaṃ giro viprān vācayatety ukte prathamasthūṇāyām eva mīyamānāyāṃ vācayanti śālā mīyata iti cāvagacchanti tadvad atrāpi sadasaḥ prathamāyām eva sthūṇāyāṃ mīyamānāyāṃ sado mīyata ity avagamya sāmaitad geyam iti //
25.10.[1]	havirdhāne anasī havirdhānābhyām upatiṣṭheta /
25.10.[2]	kadeti ced yadaite svasthānaṃ prāpte tadopatiṣṭheta //
25.11.[1]	yadāgniṃ praṇayanti tadāgner vrataṃ gāyet /
25.11.[2]	praṇīyamāne gāyed ity arthaḥ /
25.11.[3]	ke cid agniṃ praṇīya havirdhāne pravartya sado minvanti /
25.11.[4]	tatra sāmnāṃ siddhakramavighātaḥ /
25.11.[5]	evam anyatrāpy upalakṣya karmakramānurodhaḥ kāryaḥ //
25.12.[1]	yadāgnīdhrīyam agniñ ca somañ ca praṇayanti tadāgner vratañ caiva yat tṛtīyaṃ somavrataṃ tac ca gāyet /
25.12.[2]	praṇīyamānayor gāyed ity arthaḥ /
25.12.[3]	aparaṃ vyākhyānam //
25.13.[1]	pavitre soma āsicyamāne somaḥ pavata ity asyām ṛci yāni prathamād ūrdhvan trīṇi somasāmāni tāni gāyet /
25.13.[2]	anuvartamānena siddhe gāyed ity anarthakam /
25.13.[3]	nānarthakam asya sāmatrayasya nityatvāvagamanārthatvāt //
25.14-16.[1]	ahar ahas sattre saṃsthite 'hani paścād gārhapatyaṃ gārhapatyasya paścād vartamānas sattrasya rddhi gāyet /
25.14-16.[2]	gāyed ity asyāpi nityatvārtham //
25.14-16.[3]	ahīneṣv ekāheṣu ca prāk chvassutyāyās subrahmaṇyāyāḥ paścād eva gārhapatyasya vartamāno yajñasārathi gāyet /
25.14-16.[4]	atha vā vākyadvaye 'pi gārhapatyasyeti vaktavye dvitīyaprayogād gārhapatyam īkṣamāṇas tasyaiva paścād iti vyākhyeyam /
25.14-16.[5]	nanu yajñasārathi vidhāya somasāmāni vidhātavyāni kriyākramānurodhāya /
25.14-16.[6]	satyam etat /
25.14-16.[7]	kin tv ahīnaikāheṣv iti vacanam asya sattreṣv abhāvārtham /
25.14-16.[8]	tatra yadi kriyākramānurodhenāyaṃ vidhir akariṣyata somasāmnām apy abhāvas sattreṣv āśaṅkyeta /
25.14-16.[9]	tatparihārārtham atrāyaṃ vidhiḥ kṛtaḥ /
25.14-16.[10]	evam api sattrārthaṃ sattrasya rddhinaḥ pūrvam ahīnaikāhārthaṃ yajñasārathi vidhātavyam /
25.14-16.[11]	satyam etad api /
25.14-16.[12]	prāk chvassutyām iti tu yajñasārathinaḥ kālo vihitaḥ /
25.14-16.[13]	sa eva vakṣyamāṇānāṃ rākṣoghnānām apīṣyate na tu sa yas sattrasya rddhinaḥ kālas saṃsthite 'hanīti /
25.14-16.[14]	tatsiddhyarthaṃ rākṣoghnasannikarṣeṇa yajñasārathi vidhīyate //
25.14-16.[15]	itiśabdas samuccayārthaḥ /
25.14-16.[16]	eteṣām ṛṣīṇāṃ rākṣoghnāny etair dṛṣṭāni prāk chvassutyāyā gāyet /
25.14-16.[17]	dvayor anayor vākyayor ahar ahar ity anuvartate /
25.14-16.[18]	kiṃ punar asmin vākye paścād gārhapatyam ity anuvartate /
25.14-16.[19]	nānuvartate /
25.14-16.[20]	yadi hy anuvarteta pūrvasmin vākye paścād [eva] gārhapatyam iti vacanam anarthakaṃ bhavet /
25.14-16.[21]	tatrāpi hi sattrasyarddhivākyād evānuvarteta /
25.14-16.[22]	tathā sidhyati /
25.14-16.[23]	yat tatra paścād eva gārhapatyam iti vadati taj jñāpayati /
25.14-16.[24]	nānuvṛttir asyeti /
25.14-16.[25]	tasmād aniyatadeśāni rākṣoghnāni /
25.14-16.[26]	kiṃ punas sarveṣāṃ rākṣoghnānām etadṛṣidṛṣṭānām atra gānam āho svit trayāṇām eva /
25.14-16.[27]	sarveṣām iti brūmaḥ /
25.14-16.[28]	yadi hi trayāṇām evaiṣiṣyata trīṇīty avakṣyata somasāmasv iva /
25.14-16.[29]	sattrārthāni caitāni /
25.14-16.[30]	tad uttarasmin vākye vivariṣyate /
25.14-16.[31]	aparo mārgaḥ //
25.17.[1]	tāni rākṣoghnāni gīyamānāni sarvān yajamānān sapatnīkān sañśrāvayet sārdhaṃ śrāvayet /
25.17.[2]	yajamānabahutvasaṃbandhād vartata eva rākṣoghnāni /
25.17.[3]	sattrādhikārasya ca sattrasyarddhivākyād anuvṛtter abhāvānavagamād yajamānān ity etāvatā siddhe sarvān ity anarthakam /
25.17.[4]	nānarthakaṃ sarvān samīpam ānīya gāyed ity etadarthatvāt /
25.17.[5]	sarvaśabdas saṃbhūyavartiṣv api hi saṃbhavati //
25.18.[1]	anūbandhyeṣu ca vakṣyamāṇeṣu yathāliṅgaṃ sāmāni gāyet /
25.18.[2]	katham atra liṅgopādānam iti ced idam ucyate //
25.19.[1]	aukṣṇorandhraṃ gāyed ukṣaṇy anūbandhye sati /
25.19.[2]	anūbandhyadravyāṇāṃ sāmnāñ cābhidhānasārūpyaṃ liṅgatvenopādīyate /
25.19.[3]	prathamam aukṣṇorandhraṃ gāyet /
25.19.[4]	kāraṇam iha kāvavidhāv avādi //
25.20.[1]	trayāṇām anyatamaṃ gāyet /
25.20.[2]	prasiddhir iha niyamahetur uktaḥ /
25.20.[3]	sa sarveṣv apy asti /
25.20.[4]	prāthamyasya vā hetutvaṃ śārṅgavidhāv uktam /
25.20.[5]	vṛṣabheti liṅgād ārṣabhasyopādānan na kevalam abhidhānasārūpyād eva //
25.21.[1]	vāśe iti ca liṅgād asyopādānam //
25.22.[1]	ṛṣabham eva viśeṣeṇonnatakakudam unnata iti vadanti /
25.22.[2]	yathā bhīmasenaṃ bhīma iti /
25.22.[3]	tato 'trāpy abhidhānasārūpyam eva liṅgaṃ bhavati //
25.23.[1]	jātaretaskam ukṣāṇam ṛṣabhaṃ pūrṇayauvanam /
25.23.[2]	vidyād vaśāṃ vṛṣārūḍhāṃ bṛhatkakudam unnatam //
25.23.[3]	ity ukṣādibhiś śabdaiś codita upādīyate gaur ajo vānyo vā yasmiṃs tasminn aukṣṇorandhrādīni /
25.23.[4]	yas tv ajaśabdena codita upādīyata ukṣa rṣabho vaśonnato vā tasminn ājīkam iti /
25.23.[5]	yadi tūbhayaśabdacoditas syād ajarṣabho 'javaśeti tatra jāteḥ prādhānyād ājīkam eva /
25.23.[6]	aparaṃ matam /
25.23.[7]	dviśabdacodite dve api sāmanī samuccinuyād iti //
25.24.[1]	paśubhyo 'nyo 'pi dravyaviśeṣo 'nūbandhyasthānam āpadyate /
25.24.[2]	tathābhāve saty āmikṣāyāṃ payo gāyet /
25.24.[3]	iha nidhanagataṃ liṅgam //
25.25.[1]	iha sāmagataṃ liṅgam abhidhānasārūpyam ca //
25.26.[1]	iha ca pūrvavat //
25.28.[1]	āvika iti svārthe taddhitaprayogaḥ /
25.28.[2]	avau meṣe cānūbandhyayor aurṇāyavaṃ gāyet /
25.28.[3]	ūrṇety avilomanāma /
25.28.[4]	tato 'vir ūrṇāyuḥ /
25.28.[5]	evam ihābhidhānasārūpyasiddhiḥ /
25.28.[6]	avāv evaṃ sidhyatu /
25.28.[7]	kathaṃ meṣe /
25.28.[8]	idam ucyate /
25.28.[9]	avijāter eveyam avāntarajātir yā meṣajātiḥ /
25.28.[10]	yathā paśujāter gojātiḥ /
25.28.[11]	ajajātir iti kuta iti cen meṣasyāpy aviśabdena loke vyavahāradarśanād yajñe ca meṣapaśoḥ praiṣeṣv aviśabdena nirdeśāt /
25.28.[12]	tathā cāśvalāyanīya uktam usro gaur meṣo 'viko hayo 'śva iti /
25.28.[13]	tato meṣeṇa duśśakam anavinā bhavitum /
25.28.[14]	yady evam apeyam āvikam iti smṛter meṣīpayo 'py apeyaṃ bhavati /
25.28.[15]	nāyaṃ paryanuyogaḥ paryāpto bādhitum /
25.28.[16]	apeyam eva meṣīpaya iti hy asmākaṃ siddhāntaḥ /
25.28.[17]	kva cid asya śiṣṭair api dṛṣṭaṃ pānam iti cen nācārasmṛtiviruddhapramāṇaṃ bhavitum utsahate /
25.28.[18]	yathā pānamārasya /
25.28.[19]	tato meṣasyāpy ūrṇāyutvād abhidhānasārūpyād evaurṇāyavam asmin bhavati /
25.28.[20]	sarveṣām anūbandhyasāmnāṃ vidhānād eva siddher yathāliṅgam ity uktam anarthakam /
25.28.[21]	nānarthakam aukṣṇorandhram ukṣaṇīti ca paya āmikṣāyām iti ca liṅgopāditsayā vaco vihita[m] iti jñāpanārthatvāt /
25.28.[22]	siddham anyatrāpi yathāliṅgam upādeyeṣu sāmasu spaṣṭaliṅgānām abhāva īdṛśair api śabdaleśaiś ca liṅgatvaṃ sāmnām avadhārya grahaṇaṃ kāryam /
25.28.[23]	nādityādiṣu paśuṣv adityādidevatyāny adityādiliṅgāni ca na santi sāmānīti viramed iti //
25.29.[1]	iha yajñaprayoge bahuśaḥ prāyaṇatulyam udayanaṃ bahuvidhaṃ dṛṣṭam iti ceṣṭyoś ca prāyaṇīyodayanīyayos tulyarūpatvāt pravadbhārgavasarūpaṃ jāgatam evodvad geyaṃ nānuṣṭubham /
25.29.[2]	iha taittirīyāḥ prāg anūbandhyāyā udayanīyayā caranti //
25.30.[1]	devayajanād gṛhān prati nivṛtto madhya udavasānīyayeṣṭyā yajate /
25.30.[2]	sodavasānīyā nāma /
25.30.[3]	iha ke cid iṣṭitaḥ pratinidhibhūtāṃ pūrṇāhutiṃ juhvati /
25.30.[4]	tasyām api geyam iṣṭipratinidhitvād avirodhāc ca //
25.31.[1]	sautrāmaṇī nāma haviryajñas surāpaśupuroḍāśadravyaḥ /
25.31.[2]	sautrāmaṇyāṃ yā surā tasyāṃ sāṃśānāni sāmāni gāyet /
25.31.[3]	dvividhā sautrāmaṇī /
25.31.[4]	kā cid agnivājapeyādīnāṃ kratūnām aṅgabhūtā /
25.31.[5]	kā cit pṛthag eva kartavyā phalāya /
25.31.[6]	tatra kratvaṅgabhūtāyāṃ yaḥ kratoḥ parigātā sa eva gāyati prastotā /
25.31.[7]	anyasyāṃ tv adhikṛtasya gātur abhāvāt saṃśayaḥ /
25.31.[8]	kim eṣām eva gānārthaṃ kaś cid upādeya uta yajamāna etāni gāyed iti /
25.31.[9]	kim atra prāptam ity ucyate /
25.31.[10]	nāsya saṃśayasya viṣayo 'sti /
25.31.[11]	kratvaṅgabhūtāyām eva hi sautrāmaṇyām imāni vidhīyante kratvadhikārān netarasyām ihādhikārābhāvāt /
25.31.[12]	yathā vakṣyamāṇāni paśubandhasāmāni kratvaṅgabhūteṣv eva paśuṣu bhavanti na nirūḍheṣu tadvat /
25.31.[13]	sāmānīty anarthakam /
25.31.[14]	nānarthakaṃ yathaitāni sāmāni syus tathā gāyed ity etadarthatvāt /
25.31.[15]	udṛgbhāgo hy eṣām aprathamānāṃ śrūyate /
25.31.[16]	tatrāsati yatne yathāpāṭham eva gīyerann iti kṛtvā kṛto 'yaṃ yatnaḥ /
25.31.[17]	tatas siddhaṃ prathamavat saṃpādyottarāṇy api geyānīti /
25.31.[18]	evam apy anuṣaṅganyāyād evāsyārthasya siddher ayaṃ yatno 'narthakaḥ /
25.31.[19]	nānarthako 'nuṣaṅganyāyasyānityatvajñāpanārthatvāt /
25.31.[20]	kim atas sidhyati /
25.31.[21]	anaśnatsaṃhitāyām eṣām anyeṣāñ cānuṣaṅgābhāvas sidhyati /
25.31.[22]	gāyed ity eṣāṃ nityatvārthaṃ somasāmavat //
26.1.[1]	athānantaraṃ paśubandheṣu kratvaṅgabhūteṣu geyāni sāmāny upadekṣyāmaḥ /
26.1.[2]	anūbandhyeṣūpadiṣṭatvād agnīṣomīyasavanapaśvartham idam ucyate //
26.2.[1]	savitṛdevatyāni sāvitrāṇi savitṛdṛṣṭāni ca sāvitrāṇi /
26.2.[2]	sāvitrāṇīty avadhāraṇam iha śakyam /
26.2.[3]	somasāmnān trīṇīti viśeṣaṇāt trīṇy eva hi tāni prathamād ūrdhvaṃ santi /
26.2.[4]	siddhe tu tritve trīṇīti tatra vacanam anyatra bahutvaśrutau sāmnān tritvam eva nāvadhāryam ity etadartham /
26.2.[5]	kiṃ punar ihāśrayaṇīyam /
26.2.[6]	yac chrutan tad āśrayanīyam /
26.2.[7]	bahutvañ ca śrutan nānyat /
26.2.[8]	tato bahūni geyāni /
26.2.[9]	nāsti saṃkhyāniyamaḥ /
26.2.[10]	evañ ced rākṣoghnasāṃśānānām api sarveṣāṃ grahaṇam uktaṃ na sidhyati /
26.2.[11]	śakyatvāt sidhyati /
26.2.[12]	śakyārambhaprasaṅgadoṣāddhi paśuṣv iha sarvagrahaṇapakṣo nirastaḥ /
26.2.[13]	tatas siddham /
26.2.[14]	paśubandheṣu trīṇi catvāri pañceti yathāvasāraṃ sāmāni gāyed iti //
26.6.[1]	iha prayogasaukaryārthaṃ kāni cit parigaṇayāmaḥ /
26.6.[2]	dve ca maukṣe doṣo āgād iti caivamādīni sāvitrāṇi /
26.6.[3]	āgneyāny aindrāṇi prathitatarāṇi /
26.6.[4]	tvamindrapratūrtīyañ caturthaṃ vṛṣāpavīyaṃ viśveṣān devānāṃ vrataṃ tṛtīyo 'tīṣaṅga iti vaiśvadevāni /
26.6.[5]	parameṣṭhinaḥ prājāpatyaṃ prajāpater arkaḥ prayasvat prājāpatyam iti mukhyāni prājāpatyāni bahūni cānyāni nidhanakāmādīni //
26.7.[1]	uktebhyo 'nyeṣu paśuṣu yathāliṅgañ ca yathādevatañ cānviṣya sāmāni gāyet /
26.7.[2]	yena kena cil liṅgena taṃ paśum anugatāni vā yā tasya paśor devatā taddevatyāni vā gāyed ity arthaḥ /
26.7.[3]	atra liṅgaṃ bahudhopādīyate /
26.7.[4]	kva cit paśugato guṇas sāmny upalakṣyamāṇo liṅgaṃ bhavati /
26.7.[5]	yathā dhenau dvyanugānaṃ gṛhyeta /
26.7.[6]	kva cit sa eva sāmanāmni /
26.7.[7]	yatha rṣabha ṛṣabhaḥ pāvamānaḥ /
26.7.[8]	kva cit sa evobhayasmin /
26.7.[9]	yathā vṛṣṇau vṛṣakavṛṣaikavṛṣāṇi /
26.7.[10]	kva cit paśujātis sāmny upalakṣyamāṇā liṅgaṃ bhavati /
26.7.[11]	yathā jāgataṃ saubharadvayaṃ meṣe /
26.7.[12]	[kva cit saiva sāmanāmni /
26.7.[13]	yathā ... ] /
26.7.[14]	kva cit saivobhayasmin /
26.7.[15]	yathā gavi gavāṃ vratāni /
26.7.[16]	kva cid devatā vakṣyamāṇāpi liṅgaṃ bhavati /
26.7.[17]	yathā raudre paśau kāvaṣe /
26.7.[18]	vāstoṣpatitvaṃ hi rudrasya guṇaḥ /
26.7.[19]	kva cit sa eva sāmni /
26.7.[20]	yathā tasminn eva mārgīyavam /
26.7.[21]	kva cit sa evobhayasmin /
26.7.[22]	yathā vāruṇe 'pāṃ vrate /
26.7.[23]	adhiṣṭhānaṃ hi varuṇasyāpaḥ /
26.7.[24]	kva cid devatā liṅgaṃ bhavati /
26.7.[25]	yathā maitra auśanaśairīṣāṇi /
26.7.[26]	kva cit saiva sāmanāmni /
26.7.[27]	yathā tasminn eva saumitrāṇi tvāṣṭre ca tvāṣṭrīsāmāni /
26.7.[28]	kva cit saivobhayasmin /
26.7.[29]	yathā vaiśvakarmaṇe purāṃ bhindur iti vaiśvāmitram /
26.7.[30]	atha vā kva cid devatā sāmni /
26.7.[31]	yathā tvāṣṭre /
26.7.[32]	kva cit saiva sāmanāmni /
26.7.[33]	yathāditidevatye kadā ca nety aditisāma /
26.7.[34]	kva cit saivobhayasmin /
26.7.[35]	yathā vāruṇe ghṛtavatī iti varuṇasāmanī /
26.7.[36]	atha yathādevatam iti /
26.7.[37]	yaddevatyaḥ paśus syāt taddevatyaṃ sāma tasmin gāyet taddṛṣṭaṃ vā /
26.7.[38]	kathaṃ punar idaṃ vijñeyam iyam asya sāmno devateti /
26.7.[39]	itthaṃ vijñeyam /
26.7.[40]	yā devata rcas saiva sāmna iti /
26.7.[41]	śrūyate ca kindevatyaṃ sāma vaiyāghrapadyeti yaddevatyāsu stuvata iti hovāca taddevatyam itīti /
26.7.[42]	tatas sārasvate pāvakā na iti bhāradvājaṃ gāyet /
26.7.[43]	aindrāgne vācas sāmendrāgnī apād iti /
26.7.[44]	yā saurye /
26.7.[45]	yā ca devatā sāmnaiva stūyate sāpi tasya devatā bhavati /
26.7.[46]	tatas saumya ā soteti gāyet /
26.7.[47]	tataś ca paraṃ tatsadṛśe vāgdevatye /
26.7.[48]	evañ ced yathāliṅgam iti etāvataiva sarvaṃ sidhyati /
26.7.[49]	liṅgenaiva hi devatā jñāyate /
26.7.[50]	tasmād yathādevatam ity anarthakam /
26.7.[51]	nānarthakaṃ yathādevataṃ gānam itarasmān mukhyam iti jñāpanārthatvāt /
26.7.[52]	nanv asaty api yatne 'nukrāntāt prakārāl leśātītāl liṅgād yaddevatyaḥ paśus taddevatyānāṃ taddṛṣṭānāṃ vā sāmnāṃ gānaṃ mukhyaṃ bhavaty eva /
26.7.[53]	tataḥ punar eva yathādevatam ity anarthakam /
26.7.[54]	nānarthakaṃ pratyakṣan taddevatyāśravaṇāt saṃbhave yathā kathañ cid api devatām āśritya tāny eva yāni sāmāni bhavitum utsaheraṃs tāni gāyet tathāpy asaṃbhave yathāliṅgam ity etadarthatvāt /
26.7.[55]	tato 'gnīṣomīye paśāv imam ū ṣv ity āgneyyām ṛci somena dṛṣṭaṃ sāma saumīṣu cāyaṃ vicarṣaṇir hitaḥ pra soma devavītaye pavasva devavītaya ity etāsu yāny agninā dṛṣṭāni tāni gāyet /
26.7.[56]	na hy agnīṣomadevatyāny agnīṣomadṛṣṭāni vā lakṣyante //
26.7.[57]	dṛṣṭvāgnīṣomayoḥ ke cit pṛthak praṇayane stutim /
26.7.[58]	paśāv api tathecchanti na tad icchati no guruḥ //
26.7.[59]	yathā hy avasthitau yāge na hi praṇayane tathā /
26.7.[60]	nidhāyāgnin tatas somaḥ kevalaś ca praṇīyate //
26.7.[61]	tataś ca hotā tatrāgniṃ somañ ca stauti bhedataḥ /
26.7.[62]	sahayāge tatas sādhu sāmak.lptir iyaṃ kṛtā //
26.7.[63]	agnis sarasvatī somaḥ pūṣā cātha bṛhaspatiḥ /
26.7.[64]	viśvedevendramaruta indrāgnī savitā tataḥ //
26.7.[65]	varuṇaś caiṣu deveṣu prakṛtau paśudevatāḥ /
26.7.[66]	siddhāni tatra sāmāni vāg api syāt sarasvatī //
26.8.[1]	teṣāṃ sāmnāṃ yāni paśau vihitāni tāni vapānte vapākarmasamāptau gāyet /
26.8.[2]	mārjanād ūrdhvam ity arthaḥ /
26.8.[3]	iha paśāv ity ekavacanaṃ sāmaviṣayeṣu ca padeṣu yānītyādiṣu bahuvacanaṃ prayuñjāno jñāpayati /
26.8.[4]	pratipaśu sāmabahutvan dhruvam iti /
26.8.[5]	tasmād ihādiṣṭeṣv agnīṣomīyādiṣv api naikan dve vā gītvoparamet //
26.9.[1]	pradānasya kālaḥ pradānakālaḥ /
26.9.[2]	yāga ity arthaḥ /
26.9.[3]	yad dhi haviṣo devatāyai pradānaṃ sa yāgaḥ /
26.9.[4]	yāni sāmāny upasatsu ceṣṭiṣu ca śiṣṭāni tāni pradānakāle gāyet //
26.10.[1]	iyaṃ paribhāṣā sarvaparigāṇasādhāraṇā /
26.10.[2]	yad yat karma prati vihitāny etāni tat tat karmāpannas tan taṃ karmadeśaṃ prapannas san yajñopavītavān prāṅmukhas tiṣṭhan vopaviṣṭo vā madhyamayā vācā gāyed imāni parigāṇāni //
26.11.[1]	yāni tṛceṣv eva gīyante santaniyaṇvāpatyādīni tāny atrodāhartavyāni /
26.11.[2]	tāny api hi kadā cit prāpnuvanti paśuṣu //
26.12.[1]	tṛcam āptum icchatīti tṛcepsuḥ /
26.12.[2]	tasya bhāvas tṛcepsutā /
26.12.[3]	tṛcepsutārtham /
26.12.[4]	atha vā hetau pañcamyarthe caturthī /
26.12.[5]	ekarcānām api trirabhyāse tṛcasādṛśyaṃ bhavati /
26.12.[6]	kimartham idan tṛcepsutāyā iti /
26.12.[7]	ucyate /
26.12.[8]	pūrvan tāvad vākyaṃ santanyādibhir anekarcagītaiḥ kṛtārtham idañ ca tārkṣyasāmādibhir ekarcagītaiḥ /
26.12.[9]	atha yāny ekarceṣu gīyante tṛceṣu ca yathā vāmadevyaṃ rathantaraṃ bṛhad iti teṣu saṃśayas syāt tṛceṣv ekarceṣv iti /
26.12.[10]	tatrāyaṃ vākyaśeṣas tṛcagānasiddhaye nyastaḥ /
26.12.[11]	evam asya yogaḥ /
26.12.[12]	trir gīyanta ekarcās tṛcepsutāyai gauṇatṛcakalpanārtham /
26.12.[13]	asaty eva ca mukhye gauṇam āśrayitavyam /
26.12.[14]	śakyate ca bṛhadrathantaravāmadevyeṣu mukhyam eva tṛcam āśrayitum /
26.12.[15]	tasmāt tṛceṣv evaitāni geyānīti /
26.12.[16]	atha vā santanyādīnām anekarcagītānān tṛcagānasyārthaprāptasyāvidheyatvāt pūrvo vidhir ihāpy agnyādheyavad bṛhadādīnān tṛcagānārthaṃ kalpyaḥ /
26.12.[17]	tṛcepsutāvādas tv ayam anyatrāpy eṣān tṛca ekarca iti saṃśaye tṛcopādānārthan nyasta iti kalpanaṃ samyag bhavati /
26.12.[18]	tataś śāntyādau vāmadevyasya tṛcopādānaṃ sidhyati /
26.12.[19]	santy anṛcāni sāmāni yathā vāco vrate sattrasya rddhīti /
26.12.[20]	santi dvyṛcāni yathātīṣaṅgās tavaśśāvyam iti /
26.12.[21]	santi bahvṛcāni yathā kaśyapavratam ādityavratam ilāndañ ca /
26.12.[22]	pākṣikāni sarvāṇy ekarceṣv evāntarbhavanti /
26.12.[23]	itthaṃ hi kalpanīyam /
26.12.[24]	yasya sāmno gītis sakṛn niṣṭhitā na punar āvartate tad anṛcan dvyṛcaṃ bahvṛcaṃ vā sad apy ekarcasādṛśyād ekarcam eveti /
26.12.[25]	ayukteyaṃ kalpaneti cen nācāryeṇa jñāpitatvād atīṣaṅga ekasyām iti //
26.13.[1]	tatra teṣu parisāmasu ye stobhā agnervratādiṣu tān padāya padāyānusaṃharet /
26.13.[2]	anukrameṇa saṃharet /
26.13.[3]	yathaivan teṣu ca tathā pratipādaṃ brūyād ity ācāryāṇāṃ samayaḥ /
26.13.[4]	kim idam ācāryasamaya iti /
26.13.[5]	kva cid vacanād upalabdho 'rthas tatsadṛśe 'nyasminn api kasmiṃś cid vinaiva vacanād yukta iti yathā vācāryaiḥ kalpyate sa ācāryasamayaḥ //
26.14.[1]	yathādhītāny evādhītarūpāṇy eva yathāmnātam eva geyāny etānīti vadanty anubrāhmaṇinaḥ /
26.14.[2]	evam iti vā yo 'rthas tasminn ayam evaśabdo grāhyaḥ /
26.14.[3]	tathā sati yathaitāny adhītāny evaṃ geyānīti yojyam /
26.14.[4]	avacanāt pratipādaṃ stobhānām āvṛttau vacanābhāvāt /
26.14.[5]	anubrāhmaṇāni nāma brāhmaṇāny evānuvartamānā ke cid granthaviśeṣāḥ /
26.14.[6]	tadvido 'nubrāhmaṇinaḥ /
26.14.[7]	athānayor ācāryasamayānubrāhmaṇimatayoḥ katarat pratipattavyam ity ākāṅkṣita ucyate //
26.15.[1]	asya stobhasya mantraikadeśābhyāsaḥ kasmāt syāt /
26.15.[2]	naivāyaṃ bhavitum arhatīty arthaḥ /
26.15.[3]	na hi mantrasyānāvṛttau tadekadeśasyāvṛttir ṛte vacanād yujyate /
26.15.[4]	evañ ca saty udvāsanasāmno 'vabhṛthasāmnaś ca stobhāvṛttir vacanata evopalabdhācāryeṇeti mantavyam /
26.15.[5]	sā ca tayos sarvatrāpi pravṛttayor bhavati //
26.15.[6]	udvāsanāvabhṛthayor ye dve sāmanī vihite te sattraṃ rākṣoghnatvāt paśuñ cāgneyam āgneyatvād gacchataḥ /
26.15.[7]	tatra saṃśayaḥ /
26.15.[8]	sarve nidhanam upayantīty ayaṃ vidhis sāmadharma ity atrāpi pravartetāho svid udvāsanāvabhṛthadharma iti nivarteteti /
26.15.[9]	tatredam ucyate /
26.15.[10]	yad udvāsane vihitaṃ sāma tasminn udvāsanīya eva sati yac cāvabhṛthe tasmiṃś cāvabhṛthasāmny eva sati sarvais sārdhan nidhanam upeyāt /
26.15.[11]	anyatra tv anyasāmavat svayam evopeyād ity uktaṃ bhavati /
26.15.[12]	udvāsanāvabhṛthadharma evāyaṃ yad asya sāmadvayasya sarve nidhanam upayantīti abhiprāyaḥ /
26.15.[13]	tulyam etad iṣṭāhotrīyasyāpy udvāsanīyatvāviśeṣāt //
26.16.[1]	yathā vārṣāhare na sārdham anyair nidhanopāyanan tadvad ity arthaḥ /
26.16.[2]	ayaṃ pūrvasya vidher dṛṣṭānto nyastaḥ /
26.16.[3]	evam asya prayojanam /
26.16.[4]	vacanapramāṇako vidhir yatra vacanan tatraivāvatiṣṭhate /
26.16.[5]	yathaikasaṃpraiṣayor ekasthānayor vārṣāhareṣṭāhotrīyayor yasmin vacanam asti tasminn iṣṭāhotrīya eva sarvopeyanidhanatvadharmo 'vasthitaḥ /
26.16.[6]	na vārṣāhare prāpnoti /
26.16.[7]	evam etayo rākṣoghnayor iṣṭāhotrīyasya ca yatra vacanan tatraivodvāsanāvabhṛthayor evāvatiṣṭhate /
26.16.[8]	nānyatra prāpnotīti /
26.16.[9]	evañ cet stobhāvṛttir apy etayor anyatra na prāpnoti /
26.16.[10]	atra brūmaḥ /
26.16.[11]	sāmnor anayor vidhānānantaraṃ kiñ cid apy anyad anapekṣya vihitaṃ padāya padāya stobham āheti /
26.16.[12]	sarvanidhanopāyanan tu vidhāya tataḥ kālasaṃbandhaḥ kṛtaḥ /
26.16.[13]	devān vā etasmin kāle rakṣāṃṣy anvasacantety adhikāreṇa /
26.16.[14]	tasmāt tatkālayor eva bhavati /
26.16.[15]	atha [vā] vārṣāhara iti saptamīnirdeśaṃ sādhīyas saṃskurvann apara āha /
26.16.[16]	vārṣāhare 'vabhṛthasāmni saty api na sārdhan nidhanam upeyāt /
26.16.[17]	yady apy asyāvabhṛthasāmatvena vidhānan nāsty ata eva yatnāt keṣāñ cit kva cid astīty anumantavyam //
26.17.[1]	pariniṣṭhitaḥ parigāṇādhikāraḥ /
26.17.[2]	atha vaikṛtaḥ kaś cid agniṣṭomamantraikadeśābhyāsaḥ tatprasaṅgād ihaiva kathyate /
26.17.[3]	yac chabdajātam apy avadhānenāvartate tad ihāvartīty abhipreyate /
26.17.[4]	vrataśukriyeṣu yad āvarti tat karmāpannās stotram āpannāś catuṣkuryuś catur vadeyuḥ /
26.17.[5]	bhrājādayaś śabdās trir ucyante pāṭhe teṣāñ catuś catur vacanam idaṃ vihitaṃ stotraviṣaye //
26.18.[1]	caturthī ṣaṣṭhyarthe /
26.18.[2]	bhrājābhrājayos tūpadravanidhane trirukte eva syātān na caturukte /
26.18.[3]	na cedam upadravanidhanayos trirvacanaṃ vidhīyate /
26.18.[4]	tuśabdo vijñāpayati pūrvasya vidher ayam apavāda iti /
26.18.[5]	tasmād upadravanidhanāvayavabhūtā bhrājādayaś śabdā upadravanidhanaśabdenātra gṛhītā iti cintyam /
26.18.[6]	dṛśyate hy avayaviśabdo 'vayave /
26.18.[7]	yathā yajñavid ayaṃ bahvṛco madhuro 'yam āmra iti //
26.19-20.[1]	vrataśukriyāntarbhūtasyāvartijātasya caturvacanaṃ vidhāya bhrājābhrājopadravanidhanaviṣaya eva kasya hetoḥ pratiṣidhyata iti ced evam ete bhrājābhrāje ekaviṃśe ekaviṃśasaṃpadyukte bhavataḥ /
26.19-20.[2]	itarathā hy ekaviṃśasaṃpannas syād ity abhiprāyaḥ /
26.19-20.[3]	vinā tu hetuvacanād ācāryavacanaprāmāṇyād dhetuvacanam anarthakam /
26.19-20.[4]	nānarthakam anyasyāpi kasya cid ihāvartinas trirvacanam asty ekaviṃśasaṃpadam anatirekārtham iti jñāpanārthatvāt /
26.19-20.[5]	kasyeti cet parastād vakṣyāmaḥ /
26.19-20.[6]	kiṃ punas sarveṣu vrataśukriyeṣv ekaviṃśasaṃpad asti /
26.19-20.[7]	asti /
26.19-20.[8]	tad eva hīdam āvarticatuṣkaraṇaṃ vihitam /
26.19-20.[9]	ime ca vayam etām ekaviṃśasaṃpadaṃ bālāvagataye kalpayiṣyāmaḥ /
26.19-20.[10]	bhrāje tāvad aṣṭādaśa bhrājaśabdās traya ṛkpādāḥ /
26.19-20.[11]	evam ekaviṃśaḥ /
26.19-20.[12]	atha vā bhrājaśabdeṣu trīṇy ṛgakṣarāṇi yojayet /
26.19-20.[13]	avaśiṣṭāny ekaviṃśatir eva /
26.19-20.[14]	evam asmin dvāv ekaviṃśau /
26.19-20.[15]	yathā bhrāje tathābhrāje /
26.19-20.[16]	atha vikarṇe sapta stobhāś caturvacanād aṣṭāviṃśatiḥ /
26.19-20.[17]	ta evam eva pañcakṛtva ucyante tac catvāriṃśacchatam /
26.19-20.[18]	yas tūttamastobhas sa punar eva paranidhanadvayārtham āvartamānaḥ pūrvañ catur ucyate paścāt tu trir eva /
26.19-20.[19]	tasya jñāpakam uktam /
26.19-20.[20]	te saptapūrveṇa catvāriṃśena śatena saṃbhūya saptaikaviṃśā bhavanti /
26.19-20.[21]	auhovāhāuvāśabdas triś śrūyate /
26.19-20.[22]	trīṇi nidhanāni ṣaṭtriṃśad ṛgakṣarāṇīti dvāv ekaviṃśau /
26.19-20.[23]	atha bhāse daśa stobhāś caturvacanāc catvāriṃśat /
26.19-20.[24]	evaṃ pañcakṛtva ucyante sā dviśatiḥ /
26.19-20.[25]	ihauhośabdā nava nidhanāc ca yo 'dhastanastobhas te dviśatyāṃ prakṣiptā daśaikaviṃśān saṃpādayanti /
26.19-20.[26]	bhadram ityādayo nava vyāhṛtayo bhāśśabdadaśamā dvātriṃśad ṛgakṣarāṇi ca saṃbhūya dvāv ekaviṃśau /
26.19-20.[27]	atha mahādivākīrtye dvāv ādyau stobhau caturvacanād aṣṭau /
26.19-20.[28]	anantaran nidhanam /
26.19-20.[29]	tāni nava /
26.19-20.[30]	tataḥ prathamañ ca purīṣapadam anyaś ca stobho dvyabhyāsenānyasyāvartamānau pūrvair navabhis saha saptadaśa /
26.19-20.[31]	teṣu parasmin purīṣapadacatuṣṭaye prakṣipta ekaviṃśo niṣpadyate /
26.19-20.[32]	vayomanaḥprabhṛtayo vayobhūtāntās sapta vyāhṛtayo dviś śrūyante tāś caturdaśa /
26.19-20.[33]	dvitīye śravaṇe yas stobhas sa ekaviṃśaṃ pūrayati /
26.19-20.[34]	nidhanadvayaṃ kṣaṇam avatiṣṭhatāṃ pañcottarā stobhāś caturvacanād viṃśatiḥ /
26.19-20.[35]	yad ado nidhanam ī iti tad ekaviṃśaṃ pūrayati /
26.19-20.[36]	atha hośabdo auvāśabdaś caturuktaḥ pañca /
26.19-20.[37]	te caturuktā viṃśatiḥ /
26.19-20.[38]	yad ado nidhanam ū iti tad ekaviṃśaṃ pūrayati /
26.19-20.[39]	athaikas stobhaḥ pratipādan nidhāya ca catuś catur abhyasyamāno nidhanena sahaikaviṃśan niṣpādayati /
26.19-20.[40]	ṛkpādāś catvāraś catasraś ca tadādisthā vyāhṛtayo dyaur ityādayaś ca trayaś caturuktās stobhā viṃśatir bhavanti /
26.19-20.[41]	anantareṇa nidhanenaikaviṃśaṃ saṃpannam /
26.19-20.[42]	bhū[mi]r ityādayaś ca trayaś caturvacanād dvādaśa /
26.19-20.[43]	nidhanam eṣān trayodaśa /
26.19-20.[44]	atha dvau stobhāv āyur jyotir iti /
26.19-20.[45]	tayoḥ pūrvaś catur ucyata uttaras tūktāj jñāpakāt trir eva /
26.19-20.[46]	te sapta trayodaśabhis saṃbhūya viṃśatiḥ /
26.19-20.[47]	nidhanenaikaviṃśaḥ pūryate /
26.19-20.[48]	dvau bhrāja eko vābhrāje tadvan nava ca sapta ca /
26.19-20.[49]	brahmaṇas sāmni hotuś ca bhāse dvādaśa te khalu //
26.19-20.[50]	ekaviṃśās samāsena triṃśad dvātriṃśad eva vā /
26.19-20.[51]	śukriyeṣu vikāro 'yam etasyai saṃpade śrutaḥ //
26.21.[1]	mahāvrate 'hani sāmasu yad āvartiśabdajātan tat sarvaṃ pañcoktaṃ kuryuḥ pañcakṛtvo vadeyuḥ /
26.21.[2]	rājanarauhiṇakacatustriṃśatsaṃmitāny asya vidher viṣayaḥ /
26.21.[3]	nanv anyeṣv api sāmasu tasminn ahani santy āvartīni /
26.21.[4]	satyam etat /
26.21.[5]	na tu teṣāṃ mahāvratena viśeṣaṇam eṣu satsu saṃbhavati /
26.21.[6]	eṣāṃ hi mahāvrata eva pravṛttir dṛṣṭā nānyatra /
26.21.[7]	teṣām eva mahāvratena viśeṣaṇaṃ yuktaṃ na tu yeṣāṃ mahāvrate 'nyatra ca /
26.21.[8]	na hi kratur ubhayasāmā rathantarasāmety ucyata indrāgnigupto vendragupta iti /
26.21.[9]	yac cedam uktaṃ sāmatrayan tasya mahāvrate pravṛttir dṛṣṭā bhadrādīnān tv anyatrāpi /
26.21.[10]	tatas siddhaṃ rājanarauhiṇakacatustriṃśatsaṃmitāny asya vidher viṣaya iti /
26.21.[11]	kiṃ punar ayaṃ vidhiḥ pravartaka āho svin nivartako 'pi /
26.21.[12]	kaś cātra viśeṣaḥ /
26.21.[13]	yadi pravartaka eva kiṭkiṭākārāḥ pañcadaśakṛtva eva yathāmnāyam abhyasyeran /
26.21.[14]	atha nivartako 'pi pañcadaśakṛtva eva te 'py abhyasyeran /
26.21.[15]	tathā ca sati tasyāśītisaṃpad vihanyeta /
26.21.[16]	yady evam avighātārtham asyās saṃpadaḥ pravartaka evātra vidhir bhavatu /
26.21.[17]	mā kiṭkiṭākāreṣu pravartiṣṭa /
26.21.[18]	sarvam iti kimartham /
26.21.[19]	vrataśukriyeṣv āvartinas sarvañ catur ucyata ity evamartham /
26.21.[20]	nanu tatraiva hetuvacanāt siddham /
26.21.[21]	satyam etat /
26.21.[22]	siddhasyaiva tv idan dṛḍhīkaraṇam /
26.21.[23]	nanu punar ayaṃ mahāvrataśabdaḥ pṛṣṭhe mukhyas saṃstavanasaṃbandhād ahani pravartate /
26.21.[24]	tataḥ pṛṣṭhaviṣaya evāyaṃ vidhir bhavatu /
26.21.[25]	atra brūmaḥ /
26.21.[26]	yady ayaṃ vidhiḥ pṛṣṭhaviṣaya eva syāt prakṣāveṣu na prasajet tathā ca saty anyatra prakṣāvebhya ity anarthakaṃ syāt /
26.21.[27]	iha ke cit prājñaṃ manyamānāḥ pralapanti kila mahāvrate pṛṣṭhe pañcasāmātmake prāpiteyam āvartipañcoktatānyatra prakṣāvebhya iti rājanād anyebhyo 'pi nivartyata iti /
26.21.[28]	te 'sya prativacanan dadatu /
26.21.[29]	pañcoktaṃ rājana iti kṛtvā mā vā bhūd uttaraṃ vākyam iti /
26.21.[30]	atha vāsya vidheḥ pṛṣṭhaviṣayatve doṣo 'yam aparihāraḥ prādur bhavati rauhiṇake /
26.21.[31]	tad vā aśītibhis saṃpannam iti yad aśītisaṃpannatvam uktaṃ tad rauhiṇakāvartiṇāṃ pañcoktatvābhāve mṛṣā bhavati /
26.21.[32]	yac ca sāmendrasya mahāvratam iti tasmin liṅgadevatābhyāṃ paśuparigāṇārthaṃ prapanne sati tu viṣayatāpy asya vidher anenaiva pratyuktā /
26.21.[33]	tasmād ihāhar eva mahāvrataśabdenopalakṣyata iti samyak /
26.21.[34]	yathā mahāvratam atirātra iti /
26.21.[35]	tatrāpy uktaṃ sāmatrayam evāsya vidher viṣayaḥ /
26.21.[36]	nanu catustriṃśatsaṃmite pañcakṛtva evāvartijātaṃ paṭhyate triḥ prakṣāvāḥ /
26.21.[37]	teṣv ayaṃ vidhir neṣyate /
26.21.[38]	tasmād rājanarauhiṇakayor apīti vaktavyam /
26.21.[39]	tataś caivam artho bhavati mā ca bhūd uttaraṃ vākyam iti /
26.21.[40]	atra brūmaḥ /
26.21.[41]	bhavaduktavan nyaste 'py atrārthas sidhyati /
26.21.[42]	arthāntarasya tu jñāpanārthaṃ mahāvrataśabdenaivaitat sāmatrayam upalakṣyate /
26.21.[43]	kin tad arthāntaram iti cet tasmin mahāvratam upayantītyādinā vacanena yasyāhno mahāvrataṃ pṛṣṭhaṃ syāt tasmin rauhiṇakacatustriṃśatsaṃmitayor api prayogaḥ kārya iti /
26.21.[44]	evam idaṃ vrataśukriyeṣu rājanarauhiṇakayoś cāmnāyavirodhena śabdānām abhyāsādhikyaṃ vihitam /
26.21.[45]	tatra vrataśukriyeṣu yo vidhis sa brāhmaṇāntarād āgato 'vagantavyaḥ /
26.21.[46]	rājanarauhiṇakayos tu yo 'yaṃ vikāras so 'smadbrāhmaṇād evāgacchati /
26.21.[47]	[tathā] hi sāmanī prakṛtya śrūyate /
26.21.[48]	tad vā aśītibhis saṃpannam ekaikasyāṃ stotriyāyān dve dve aśītyau saṃpadyete iti ca tad vā aśītibhis sampannam āśayanty evainam eteneti ca /
26.21.[49]	tāsām aśītīnāṃ saṃpattyartham asmin sāmadvaye vikāraḥ kriyate /
26.21.[50]	katham iti ced rājane tāvat sapta stobhā ṛkpādena sahāṣṭau /
26.21.[51]	te pañcakṛtvo 'bhyasyante /
26.21.[52]	sārdhā dvāviṃśatiḥ /
26.21.[53]	sābhyāsās te catvāriṃśat saṃpannāḥ /
26.21.[54]	evam uttareṣv api pādeṣu /
26.21.[55]	te dve aśītyau /
26.21.[56]	nidhaneṣu pṛthak pañcaviṃśasaṃpat saṃpāditā /
26.21.[57]	ta u vai pañca pañcaviṃśās sāmanidhanānāṃ saṃstutānāṃ saṃpadyanta iti vāgādiṣu pañcasu nidhanāvayaveṣu nidhanaśabdaś śrūyate /
26.21.[58]	pañcaviṃśastome sati pañcaviṃśaṃ śataṃ bhavati /
26.21.[59]	atha rauhiṇake ṣaṭ stobhāḥ pañcakṛtvo 'bhyasyamānāḥ pañcadaśabhiḥ kiṭkiṭākārais saha pañcacatvāriṃśad bhavanti /
26.21.[60]	evam eva pañcakṛtvaḥ kṛte sapañcaviṃśatir dviśatī /
26.21.[61]	tataḥ paran nidhanāny anantarhitāni dvādaśa /
26.21.[62]	tataḥ para upadravaḥ /
26.21.[63]	tataḥ paran nidhanam /
26.21.[64]	tāni caturdaśa /
26.21.[65]	teṣāṃ yoga ekonam aśītitrayaṃ saṃvartate /
26.21.[66]	yadi tatra catvāra ṛkpādāḥ praviśeyus tat tryadhikaṃ syāt /
26.21.[67]	tathā ca saty aśītibhis sampannam iti vacanaṃ vihanyeta /
26.21.[68]	tasmād anapekṣya pādānāṃ pṛthag avasthānam ṛg ekadhaiva prakṣeptavyā /
26.21.[69]	evam etad aśītitrayam aśītibhis sampannam iti śrutyuktam anyūnam anadhikaṃ bhavati /
26.21.[70]	pañcaviṃśasaṃpad atrāpy asti /
26.21.[71]	yāsau dviśatī sapañcaviṃśā tato nava pañcaviṃśās saṃvartante /
26.21.[72]	ṛgakṣarāṇi ṣaṭtriṃśat /
26.21.[73]	teṣv amīṣāñ caturdaśānāṃ prakṣepe dvau pañcaviṃśau bhavataḥ /
26.21.[74]	catustriṃśatsaṃmite nāmarūpaiva saṃpat /
26.21.[75]	sā dvividhā /
26.21.[76]	samudāyagatāvayavagatā ca /
26.21.[77]	pūrvasyān tāvad anantarhitās trayas stobhāḥ pratipādaṃ pratiprakṣāvan nidhanāya cāvartamānāś caturviṃśatir ṛkpādair aṣṭāviṃśatiḥ /
26.21.[78]	navasu prakṣāveṣu traya evānantarhitā gaṇyante /
26.21.[79]	tair ekatriṃśadbhir nidhanāvayavaiś catustriṃśaḥ pūryate /
26.21.[80]	athāvayavagatā /
26.21.[81]	tasyān trayas stobhāḥ pañcakṛtvo 'bhyasyamānāḥ pañcadaśa rkpādena ṣoḍaśa /
26.21.[82]	punar api te stobhāḥ pūrvavad evāvṛttāḥ pañcadaśa prakṣāvair aṣṭādaśa /
26.21.[83]	pūrvaiṣ ṣoḍaśabhis saha yogād eṣāñ catustriṃśas saṃvartate /
26.21.[84]	evaṃ pratipādañ catustriṃśatsaṃpad bhavati /
26.21.[85]	antyasya tu prakṣāvatrayasya sthāne naidhanaṃ vacanatrayaṃ praviśati //
26.21.[86]	aṅgāni yeṣāṃ prakṣāvās sāṅgas tv ātmā mahāvratam /
26.21.[87]	saṃpādayantu te 'śītiṃ śrutāṃ rauhiṇake dhiyā //
26.22.[1]	prakṣāvā iti kṣauśabdānām eṣāṃ yājñikaprasiddhā saṃjñā /
26.22.[2]	teṣv api pūrvasya vidheḥ prasaṅga idam ucyate /
26.22.[3]	prakṣāvebhyo 'nyatra pūrvo vidhir bhavati /
26.22.[4]	prakṣāveṣu na bhavatīty arthaḥ /
26.22.[5]	evañ cen na prakṣāveṣv iti kartavyam /
26.22.[6]	naitad yuktam /
26.22.[7]	pratiṣedhāntan tarhi sūtram evaṃ syāt /
26.22.[8]	tad amaṅgalaṃ bhavet /
26.22.[9]	tatparihārāya vidhir evāyaṃ kṛtaḥ /
26.22.[10]	atha vedaṃ pūrvavākyāntarbhūtam eva bhavatu na vākyāntaram /
26.22.[11]	tathāpy ukto 'rthas sidhyati /
26.22.[12]	evam idaṃ yatnato maṅgalāntatvaṃ sūtrasya kṛtam //
