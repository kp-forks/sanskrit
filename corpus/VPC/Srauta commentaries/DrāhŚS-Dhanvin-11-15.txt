#Author:Dhanvin
#Text:Drāhyāyaṇaśrautasūtrabhāṣya
#Comments:Drāhyāyaṇaśrauta
#Edition:Vira, Raghu: Drāhyāyaṇa-Śrautasūtra with the commentary of Dhanvin
#Data entry:Oliver Hellwig



11.1.1.[1]	pūrvokto vāṇaścarmaṇā chāditaḥ syāt /
11.1.1.[2]	vāṇamukhasya bilaṃ carmaṇā chādayedityarthaḥ //
11.1.2.[1]	tasya vāṇasya paścādbhāge mukhāditarasmin prānte daśa chidrāṇi kṛtvā pratyekaṃ daśadaśa tantavo baddhāḥ syuḥ /
11.1.2.[2]	mauñjā vā darbhamayā veti //
11.1.3.[1]	trīṇyeva chidrāṇi kṛtvā madhyame catustriṃśattantūnitarayostrayastriṃśatāviti /
11.1.3.[2]	evaṃ śatatanturvāṇa iti //
11.1.4.[1]	ekaikaśa udūhedityanvayaḥ /
11.1.4.[2]	bandhanāt prāgeva tāstraidhaṃ samaṃ vibhajya madhyamaṃ bhāgamekādhikaṃ kṛtvā prativarge pṛthagvyāhṛtibhiḥ pratyekaṃ tantūnudūhet /
11.1.4.[3]	chidreṣu tantūnāsṛjyordhvamudūhya bile badhnīyādityarthaḥ /
11.1.4.[4]	uttarottarīti ko 'rthaḥ /
11.1.4.[5]	bāhyacchidre prathamaṃ kuryānmadhyame dvitīyaṃ tato 'bhyantare tṛtīyamapavargamiti /
11.1.4.[6]	tena prathamāṃ vyāhṛtimuktvā bāhye chidre trayastriṃśatantūn badhnīyāt /
11.1.4.[7]	pratitantumāvartayet /
11.1.4.[8]	ekaikaśa udūhediti vacanāt /
11.1.4.[9]	evaṃ madhyame chidre dvitīyayā vyāhṛtyā tṛtīye chidre tṛtīyayā vyāhṛtyeti /
11.1.4.[10]	yadā punardaśa chidreṣu daśadaśa tantavastadāpi traidhaṃ vibhajya vyāhṛtibhirudūhanamiti //
11.1.5.[1]	taṃ vāṇamevaṃ kṛtvā mantreṇābhimṛśediti //
11.1.6.[1]	yadi tantavaḥ śithilāḥ syuśchinnāḥ syustadā tān sarvān samaṃ saṃdhāya punarāyacchenmantreṇeti //
11.1.7.[1]	ā no bhadraḥ iti mantrapāṭhaḥ /
11.1.7.[2]	mānaḥ ityapapāṭhaḥ /
11.1.7.[3]	sapalāśayā vetasaśākhayā iṣīkayā ca vāṇaṃ vādayediti //
11.1.7.[4]	indraṇatayeti padasya svayamevārthamāha-
11.1.8.[1]	yā mūlapradeśe svayameva vakrā bhavati sendraṇatā /
11.1.8.[2]	indreṇa natā indraṇatā daivānnatetyarthaḥ //
11.1.9.[1]	chidrapradeśādārabhya yāvanmukhamūrdhvamullikhya vādayet /
11.1.9.[2]	tathā mukhapradeśādārabhya apānāya tvā ityavāñcamavalikhediti //
11.1.10.[1]	vyānāya tvā iti triḥ saṃllikhya imamullikhannāsva iti kaṃcidbrāhmaṇamuktvā tasya hastayorudañcaṃ vāṇaṃ prohediti //
11.2.1.[1]	āhata āghnata dundubhīniti praiṣa iti //
11.2.2.[1]	alābuvīṇā prasiddhā /
11.2.2.[2]	vakrā nāma vīṇāviśeṣaḥ /
11.2.2.[3]	tathā kapiśīrṣṇī ca /
11.2.2.[4]	tāstistro vīṇāḥ sadasaḥ pūrvasyāṃ dvāri bahiḥsadasaṃ vīṇāvādino vādayeyuriti //
11.2.3.[1]	āvadetyekavacanaṃ vāgdevatābhiprāyamiti //
11.2.4.[1]	aparasyāṃ sadaso dvāryantarbahirvedi vīṇādvayaṃ vādayeyuḥ //
11.2.4.[2]	tayośca pratimantraṇaṃ kāryamityāha-
11.2.5.[1]	spaṣṭamiti //
11.2.6.[1]	sattriṇāṃ yajamānānāmekaikā patnī paścimenopagātṝnāsitvā dvedve vīṇe vyatyāsaṃ vādayet /
11.2.6.[2]	prathamaṃ kāṇḍavīṇāṃ tataḥ picchorāṃ punarapyevameva sarvā iti //
11.2.7.[1]	upamukhaṃ sthāpayitvā mukhamārutena picchorāṃ vādayeyuḥ vādanadaṇḍena kāṇḍamayīmiti //
11.2.8.[1]	tāḥ patnībhirvādyamānā apaghāṭilā ityācakṣate /
11.2.8.[2]	anena taṃ patnyo 'paghāṭilābhirupagāyanti /
11.2.8.[3]	ārtvijyameva tat patnyaḥ kurvanti iti brāhmaṇaṃ vyākhyātamiti //
11.2.9.[1]	tā apaghāṭilāḥ pratimantrayeteti //
11.2.10.[1]	sarvamapaghāṭilāstato 'nyāṃśca vīṇādundubhīṃścānuvīkṣamāṇo japediti //
11.2.11.[1]	punarapi suparṇo 'si garutmān iti mantraṃ japediti //
11.3.1.[1]	yaḥ sattriṇo yajamānān praśaṃsati so 'bhigara ityucyate /
11.3.1.[2]	sa brāhmaṇaḥ pūrvasyāṃ dvāri pratyaṅmukha upaviśet /
11.3.1.[3]	aparasyāṃ dvāri vṛṣalo upagaraḥ prāṅmukha upaviśennindārtham /
11.3.1.[4]	yo nindati so 'pagara ityucyate //
11.3.2.[1]	sa vṛṣalo nindan brūyāt - nārātsurime sattriṇaḥ iti /
11.3.2.[2]	asiddhā ityarthaḥ //
11.3.3.[1]	abhigaro brāhmaṇaḥ arātsuḥ iti brūyāt /
11.3.3.[2]	saṃsiddhā ityarthaḥ //
11.3.4.[1]	arthaḥ svāmivaiśyayoḥ iti pāṇinismṛteraryo vaiśya iti //
11.3.5.[1]	spaṣṭamiti //
11.3.6.[1]	aryābhāve yaḥ kaścāryastraivarṇakaḥ syāditi //
11.3.7.[1]	tāvaryaśca śūdraścānyo'nyaṃ śvetaṃ carma vyāyacchetām /
11.3.7.[2]	śūdraḥ prathamaṃ vyāyacchediti //
11.3.8.[1]	spaṣṭamiti //
11.3.9.[1]	sā puṃścalī veśyā brahmacāriṇaṃ prati brūyāt - he duścaritin he avakīrṇin iti /
11.3.9.[2]	duścaritaṃ brahmacaryaskhalanamiti //
11.3.10.[1]	brahmacārī puṃścalī prati brūyāt - dhik tvā jālima iti //
11.3.11.[1]	evameva punaḥ puṃścalī brūyāt punarbrahmacārī punarapyevaṃ kuryātām /
11.3.11.[2]	ā tṛtīyamiti yāvat tṛtīyaṃ paryāyaṃ trirityarthaḥ //
11.3.12.[1]	sarveṣāmabhigaraprabhṛtīnāṃ karmaṇi yathokte kṛte punarapyabhigarastrirbrūyāt - arātsurime sattriṇaḥ iti //
11.3.13.[1]	atha śūdraḥ parimaṇḍalaṃ carma visṛjya dhāvediti //
11.3.14.[1]	taṃ śudraṃ tenaiva parimaṇḍalena carmaṇāryo varṇo 'vakṣiṇuyād vidhyet tāḍayediti //
11.3.15.[1]	atha brahmacārī puṃścalīṃ yathābhipretamākrośet /
11.3.15.[2]	na pūrvottamātreṇa kiṃ tvadhikamapi yathābhipreṣaṇaṃ kathayediti //
11.3.16.[1]	yau varṇau labheraniti sattriṇastau mithunau saṃbhavataḥ /
11.3.16.[2]	yadi kaścid brāhmaṇaḥ brāhmaṇī ca kārmavṛttau labhyete tadā tau saṃbhavataḥ /
11.3.16.[3]	atha yadi kṣatriyau yadi vaiśyau yadi vā śūdrau nātra varṇaniyama iti //
11.3.17.[1]	gṛhapaterdāsyastasyābhīṣṭā vā yāḥ kāścit kumāryo navānudakumbhānadbhiḥ pūrayitvā mārjālīyaṃ parigaccheyuḥ /
11.3.17.[2]	parinṛtyanti iti kalpāntaramiti //
11.3.18.[1]	spaṣṭamiti //
11.3.19.[1]	tāsāṃ dāsīnāmarthe 'pi vīṇā vādayeyuḥ /
11.3.19.[2]	tadīyanṛtyāṅgatvenetyarthaḥ //
11.3.20.[1]	mahāvedeḥ sarvāsu sraktiṣvityarthaḥ //
11.3.21.[1]	asmin stotre pūrvoktāḥ sarvā vāca uttarottaramātrāyuktā brūyuḥ /
11.3.21.[2]	yāvatyoccairmātrayā yuktā vaktuṃ kṣamāstāvatyā mātrayā yuktā brūyuḥ /
11.3.21.[3]	yathā haimahā idaṃ madhvidaṃ madhu ityuttarottaramuccairgānam /
11.3.21.[4]	taithā utkrodaṃ yajamānāḥ kurvate iti śākhāntaramutkrodādikamuccairuccairiti //
11.3.22.[1]	dundubhighoṣān vīṇāghoṣāṃśca sarvānapi yāvato 'dhigaccheyustāvato 'tyuccaistarān kuryuriti //
11.3.22.[2]	evaṃ śilpānyuktvā tadanuṣṭhānakālamāha -
11.3.23.[1]	stotropakrame hiṃkāravelāyāmabhigaraprabhṛtayaḥ svaṃsvaṃ karma kṛtvā yathārthaṃ gaccheyuḥ /
11.3.23.[2]	brāhmaṇo 'bhigaraḥ pūrvasyāṃ ityārabhya maithunāntaṃ karma yaduktaṃ tat svaṃsvaṃ karma /
11.3.23.[3]	tathā saṃnaddho rājāpi hiṃkāravelāyāmapi pradakṣiṇaṃ devayajanaṃ parīyāḥ iti praiṣārthaṃ kṛtvā yathārthaṃ gacchediti //
11.3.24.[1]	kumbhinyo dāsyo vīṇādundubhighoṣāśca hiṃkāraprabhṛti yāvatstotrasamāptyanuvartate teṣāmupagānarūpatvāt /
11.3.24.[2]	kecit tu hiṃkārāt pūrvameva ghoṣāḥ āhata dundubhīn pravadantu vīṇāḥ iti yathāpraiṣamupakramya pravartanta ityāhuriti //
11.4.0.[1]	athedānīṃ suparṇo 'si garutmān iti japānantaraṃ rājanena pañcaviṃśena stotavyam /
11.4.0.[2]	anāmnātaparyāyaśca pañcaviṃśastomaḥ /
11.4.0.[3]	tasya paryāyaklṛptau jātisaṃhāro yugmāyuksaṃhāra āvāpaśceti trīn pakṣān vardhamānapaṭale vakṣyati /
11.4.0.[4]	daśarātrikebhya ekayā jyāyaḥsu ityādinā tatrāvāpapakṣe kutrāvāpa ityapekṣāyāmāha -
11.4.1.[1]	uttame paryāye paricarāyāṃ madhyamāyāmṛcyāvapet /
11.4.1.[2]	madhyamāṃ dvirgāyedityarthaḥ //
11.4.2.[1]	uttame paryāye prathamāyāmāvāpasthāna evāvapediti //
11.4.3.[1]	prathamasya paryāyasyāvāpasthāna ityarthaḥ //
11.4.4.[1]	athavā caturviṃśena stomenāvikṛtenaiva tṛcaṃ samāpya punarmadhyamāmṛcaṃ hiṃkārarahitāṃ prastuyāt /
11.4.4.[2]	prastutya sakṛdgāyedityarthaḥ //
11.4.5.[1]	tasya bahiḥparyāyagānasyāskanda iti saṃjñā /
11.4.5.[2]	bahiḥ paryāyamāskandanāditi /
11.4.5.[3]	plavanāt saṃjñākaraṇaṃ ca vyavahārārtham /
11.4.5.[4]	āskandaṃ tu gautamaścatvāriṃśa iti //
11.4.6.[1]	na sārvatriko 'yaṃ niṣedhaḥ /
11.4.6.[2]	āskandasya śrutyuktvāt /
11.4.6.[3]	tena mahāvrate tamāskandaṃ na kuryādityarthaḥ //
11.4.7.[1]	rājanasya sāmna uttamāyāṃ prastutāyāmātmanaḥ pādāvupāvaharediti //
11.4.8.[1]	nidhanoccāraṇavelāyāṃ pādau bhūmau pratiṣṭhāpayet /
11.4.8.[2]	tataḥ pūrvamākāśa eva sthāpayediti //
11.4.9.[1]	adhvaryubhirāhriyamāṇe nārāśaṃsādibhakṣaṇe pratilomairārohaṇamantrairavarohet /
11.4.9.[2]	avarohantu avarohāmi iti ca mantrasaṃnāmaḥ kāryaḥ /
11.4.9.[3]	avaruhyeti vidhānādanyathā mantraliṅgavirodhācca /
11.4.9.[4]	tadyathā - viśve tvā devā ānuṣṭubhena chandasāvarohantu tānanvavarohāmi ityupakramya vasavastvā ityevamantaiḥ /
11.4.9.[5]	avarohaṇamantrātigrāhyabhakṣaṇamapyudgātṛbhiḥ kāryaṃ stutvā pṛṣṭhena viṣuvatayośca iti pūrvamuktvāditi //
11.4.10.[1]	ahnaḥ śeṣeṇa vāmadevyaprabhṛtinā stotreṇādha evāsīnāḥ stuvīran /
11.4.10.[2]	āsandīkūrcān varjayeyuriti /
11.4.10.[3]	evaṃ mahāvratakathā samāptā //
11.4.11.[1]	siddhamevaitaduttaravivakṣārthaṃ vacanamiti //
11.4.12.[1]	apsu śirasa upamajjanamakurvantaḥ pāṇibhiḥ śarīramanyo'nyaṃ śodhayeyuriti //
11.4.13.[1]	yasyātra yajamānasya patnī vidyate sa tayā patnyā svadehe pṛṣṭhavaṃśaṃ śodhayet /
11.4.13.[2]	karmavyatihāre viśabdaḥ /
11.4.13.[3]	patnyāśca dehaṃ yajamānaḥ śodhayediti //
11.4.14.[1]	tān sattriṇa unnetāvabhṛthādudānayet /
11.4.14.[2]	tīrapradeśe nayediti //
11.4.15-16.[1]	spaṣṭe iti //
11.4.17.[1]	avabhṛtheṣṭau saṃsthitāyām avabhṛtha nicumpuṇa ityabhyukṣaṇaprabhṛti karmaśeṣaṃ tasminnahani samāpayeyuriti //
11.4.18.[1]	ito devayajanād yena pathāvabhṛthaṃ gaccheyustato 'nyena mārgeṇāvabhṛthāt pratyāvrajeyuḥ /
11.4.18.[2]	tyaktena pāpenāsaṃbandhārtham /
11.4.18.[3]	pūrvasmin hi mārge pāpmā tiṣṭhatīti manyata iti //
11.4.19.[1]	spaṣṭamiti //
11.4.20.[1]	tasminnudayanīye saṃsthite devayajanāt prāñca udañco vā pṛthakpṛthagiṣṭibhiryajeranniti //
11.4.21.[1]	ye punaranāhitāgnayaḥ sattriṇasteṣāmagnyabhāvād gṛhapatimudayanīyena mānamupāsīran /
11.4.21.[2]	ata eva vacanādanāhitāgnerapi sattramastīti gamyate /
11.4.21.[3]	āśva lāyano 'pyāha – dīkṣaṇādyanagnīnām iti //
11.4.22.[1]	śrautāgnyabhāve 'pyaupāsanānau sthālīpākairudayanīyeṣṭidevatyairanāhitāgnayo yajeranniti //
11.4.23.[1]	samāpte hi sattre sattriṇaḥ saṃvatsaraṃ sahaikatra vaseyuriti //
11.4.24.[1]	spaṣṭamiti //
11.4.25.[1]	yāvantaṃ kālaṃ sattre sunuyustāvantaṃ kālam /
11.4.25.[2]	trayodaśarātre samāpte trayodaśarātraṃ saṃvaseyuḥ /
11.4.25.[3]	tathā caturdaśarātrādāvapi tāvantaṃ kālaṃ saha vaseyuriti //
12.1.0.[1]	atha sarvayajñeṣu brahmatvaṃ vidhātumupakramate-
12.1.1.[1]	sarveṣvapi śrautasmārteṣu karmasu brahmā dakṣiṇato bhavet /
12.1.1.[2]	na punarugātrādivat /
12.1.1.[3]	śrauteṣveva brahmaṇaḥ pravṛttirityarthaḥ /
12.1.1.[4]	tathā teṣu karmasu kriyamāṇeṣu nityaṃ dakṣiṇato bhavediti /
12.1.1.[5]	dvayamapyatra vivakṣitamiti //
12.1.2.[1]	upaveśanaprabhṛti brahmaṇo yat kṛtyaṃ tat sarve homavyatiriktamudaṅmukha eva kuryāt /
12.1.2.[2]	homāṃstu prāṅmukha eva kuryāt /
12.1.2.[3]	prāṅmukhakaraṇaṃ cānādeśa iti sāmānyavidhānāditi //
12.1.2.[4]	prathamaṃ pākayajñeṣu brahmatvaṃ vidhāsyan pākayajñapadaṃ vyācaṣṭe -
12.1.3.[1]	ekāgniraupāsanaḥ /
12.1.3.[2]	tatra kriyamāṇān yajñān pākayajñā ityāhuriti //
12.1.4.[1]	teṣāmarthe brahmaṇaitat kṛtyam /
12.1.4.[2]	kiṃ tat /
12.1.4.[3]	hoṣyatsu kartṛṣu tūṣṇīmupaviśediti /
12.1.4.[4]	śrauteṣu karmasu prāyeṇa mantrata upaveśanāt tannivṛttyarthamiha tūṣṇīmiti vacanam /
12.1.4.[5]	yadvā tūṣṇīmiti vāgyamanavidhiriti //
12.1.5.[1]	home kṛte yathārthaṃ syāt /
12.1.5.[2]	āsīta vā gacchedvetyarthaḥ //
12.1.6.[1]	śūlagavaṃ nāma gavāṃ poṣaṇārthamadhvaryubahvṛcairuktaṃ karmeti //
12.1.7.[1]	nidhīyamānānāṃ balīnāṃ dakṣiṇataṃ ityarthaḥ /
12.1.7.[2]	anavekṣamiti avekṣaṇamakṛtvetyarthaḥ //
12.1.8.[1]	spaṣṭamiti //
12.1.9.[1]	paśuhaviṣaḥ pākayajñasyāṣṭakādeḥ paśureva dakṣiṇeti //
12.1.10-11.[1]	spaṣṭe iti //
12.1.12.[1]	na vitānaṃ śrautāgnivihāradeśaṃ pṛṣṭhataḥ kuryāditi //
12.1.13.[1]	adhvaryvādibhiḥ saha karmakaraṇe sati tadānīṃ yena yajñāṅgena brahmā saṃyujyate saṃyukto bhavati tadyajñāṅgamabhyāvarteta /
12.1.13.[2]	agnīn pṛṣṭhataḥ kṛtvāpi tadabhimukhaḥ syādityarthaḥ //
12.1.14.[1]	karmaṇāmupakrameṣvadhvaryuṇā prārthanaṃ kārayet /
12.1.14.[2]	atra bhavatā brahmatvaṃ kāryamityadhvaryuprārthita eva brahmatvaṃ kuryāt /
12.1.14.[3]	nānyathetyarthaḥ //
12.1.15.[1]	spaṣṭamiti //
12.1.16.[1]	agnyādheya ityadhikāraḥ /
12.1.16.[2]	cātuṣprāśyaṃ brahmaudanam /
12.1.16.[3]	catvāro hi tad brāhmaṇāḥ prāśnantīti /
12.1.16.[4]	tanniśāyāṃ nirvapanti /
12.1.16.[5]	tadānīṃ vāgyata upaviśediti //
12.1.17.[1]	spaṣṭamiti //
12.1.18.[1]	taccātuṣprāśyaṃ brahmaudanaṃ pātreṣūddhariṣyatsvadhvaryuṣvevameva tūṣṇīmupaviśediti //
12.1.19.[1]	yadi cātuṣprāśyamṛtvigvyatiriktaiḥ kaiścit prāśayeyuradhvaryavastadā tasmādodanādṛtvijastaṇḍulānādāya bahirnirasyeyuḥ niṣṭa āviddham iti mantreṇa /
12.1.19.[2]	tasya cāyamarthaḥ - he yajña tavāviddhaṃ śalyaṃ niṣkṛntānīti /
12.1.19.[3]	tasyāviddhaṃ nirakṛntan yavena saṃmitam iti taittirīyakaiḥ prāśitramadhikṛtyoktam /
12.1.19.[4]	tadvadetaditi //
12.1.20.[1]	yataḥ pradeśāt taṇḍulādānaṃ tatra taṇḍulānanyān nidadhīraniti //
12.1.21.[1]	yadi tasyāmeva niśāyāmādhāsyate yajamānastadā tasya haste 'dhvaryuṇāraṇyoḥ prattayoryathārthaṃ syāt /
12.1.21.[2]	atha yadi tata ūrdhvaṃ saṃvatsarādi kāleṣvagnyādhānaṃ tadā prāśanānantarameva yathārthamiti //
12.1.22.[1]	yasmin divase 'gnyādhānaṃ tasya divasasya pūrvāhna eva gārhapatyasyai saṃbhārāharaṇakāle gārhapatyamanthanadeśasya dakṣiṇato mantreṇa nirasanopaveśane kuryāt /
12.1.22.[2]	saṃbhārāharaṇānusaṃdhānārthamiti //
12.1.23.[1]	upaviśya japediti śeṣaḥ /
12.1.23.[2]	japaścopaveśanāṅgamiti //
12.1.24.[1]	yatrayatra yajuṣopaviśediti vidhiḥ syāt tatra sarvatraitenopaviśet nirastaḥ parāvasuḥ ityādinā mānuṣaḥ ityanteneti //
12.1.25.[1]	gārhapatyamagniṃ mathitvā hriyamāṇamanugacchediti //
12.1.26.[1]	nihite āhite gārhapatye yajuṣopaviśediti //
12.1.27.[1]	atraiva yajuṣā prathamamupaveśanaṃ na pūrvāhne saṃbhārāharaṇakāle manthanadeśa iti //
12.1.28.[1]	pūrvāhne yajuṣā prathamamupaveśanam /
12.1.28.[2]	āhite gārhapatye dvitīyaṃ yajuṣopaveśanaṃ kāryamiti //
12.1.29-31.[1]	trīṇyapi sāmāni gārhapatyādhāna eveti //
12.1.32.[1]	sarvāṇyapi sāmānyagnyādheyaviṣayāṇi manasaiva gāyet /
12.1.32.[2]	araṇyegeyānāṃ tāvad grāme vācikagānamayuktamiti mānasamevaṃ śāstrārthaḥ /
12.1.32.[3]	tathaiva grāmegeyānāmapi gānam /
12.1.32.[4]	śāstrārthasyaikarūpyārthamiti //
12.1.33.[1]	athavobhayānyapi vācaiva gāyet /
12.1.33.[2]	kutaḥ /
12.1.33.[3]	gāyediti hyukte vācā vinā kimanyat pratīyate /
12.1.33.[4]	vāceti vinārthe tṛtīyā /
12.1.33.[5]	tena vācaiva gānamiti //
12.1.34.[1]	adhvaryubrāhmaṇe 'pi gānameva vidhīyate na manaseti //
12.1.34.[2]	pakṣāntaramāha-
12.1.35.[1]	athavāraṇyegeyānyeva manasā gāyet /
12.1.35.[2]	teṣāṃ grāme vācikagānasyāyuktatvāt /
12.1.35.[3]	grāmegeyaṃ tu vācaiva gāyeddoṣābhāvāditi //
12.1.36.[1]	prathamottamayo rathaṃtarabṛhatoḥ sthāna ityarthaḥ //
12.1.37.[1]	pūrvasminneva pakṣe sthitvā punarapyadhikāni sāmāni śāṇḍilyo brūta iti //
12.1.37.[2]	tānyeva darśayati-
12.2.1-5.[1]	pañcasvapi sūtreṣu gāyedityanuṣaṅga iti /
12.2.1-5.[2]	prajvalita iti jananānantaramadhvaryubhiḥ prajvalita ityarthaḥ //
12.2.6.[1]	tāni gānānyudgātureva karma na brahmaṇa ityeka iti //
12.2.6.[2]	kuta ityata āha-
12.2.7.[1]	vedaśabdo mantrabrāhmaṇavacanam /
12.2.7.[2]	sāmamantrairyat kāryaṃ tat kartṛviśeṣānādeśa udgātaiveti vacanārthaḥ /
12.2.7.[3]	tenāgnyādheye sāmagānavidhau brahmaṇaḥ prakṛtatve 'pyugātureva gānamiti //
12.2.7.[4]	atra dṛṣṭāntamāha -
12.2.8.[1]	yathā prakṛte 'pyaudgātre karmaṇi vihavyaṃ śasyaṃ sajanīyaṃ śasyamagastyasya kayāśubhīyaṃ śasyamiti /
12.2.8.[2]	vihavyādīni sūktāni hotureva śasyāni /
12.2.8.[3]	ṛgvede hotuḥ iti śruteḥ /
12.2.8.[4]	tadvadatrāpīti //
12.2.9.[1]	cakāro yathetyanukarṣaṇārthaḥ /
12.2.9.[2]	vairāje sāmni brāhmaṇaṃ prastāvaṃ prastutya viṣṭambhān viṣṭabhnoti iti /
12.2.9.[3]	tathā mahānāmnīṣu kṣipraṃ prastutya kṣipraṃ geyam iti /
12.2.9.[4]	ubhayatrāpi prastutyetyudgātrā samānakartṛkaśravaṇe 'pi tadanādṛtya prastotureva prastāvāḥ /
12.2.9.[5]	sarvatra prastotā prastuyāditi sāmānyavidherabhaṅgārtham /
12.2.9.[6]	tadvadatrāpīti //
12.2.10.[1]	na ca brahmatvavidhāyibhiḥ sūtrakāraiḥ sarvairapi brahmaṇo gānaṃ vihitam /
12.2.10.[2]	kiṃ tu katipayaireva /
12.2.10.[3]	tatra brahmaṇo gānapakṣe sarvairapi vaktavyaṃ syāditi //
12.2.11.[1]	mahartvijaḥ prāśnantīti vacanādudgāturapi brahmaudanaprāśanam /
12.2.11.[2]	tena tasyādhāne 'pyārtvijyena yogo 'sti na ca gānaṃ vinā tasyārtvijyamastīti /
12.2.11.[3]	tathā ca jaiminirudgātureva gānamāheti //
12.2.11.[4]	atha svamatamāha -
12.2.12.[1]	tuśabdo matāntaranivṛttyarthaḥ /
12.2.12.[2]	gānavidhau brahmaṇaḥ prakṛtatvāt tasyaiva gānamiti //
12.2.13.[1]	yadyudgātureva gānaṃ syāt tadānīmaudgātraprakaraṇe vidhātavyam /
12.2.13.[2]	na ca tadastīti //
12.2.14.[1]	vājapeye brahmaṇaśca gānaṃ dṛṣṭamiti /
12.2.14.[2]	na brahmaṇo gānavirodha iti //
12.2.15.[1]	yaḥ punaḥ udgātā sāmavedena iti vādaḥ sa bhūyastvānusāreṇa draṣṭavyaḥ /
12.2.15.[2]	tasya gānabhūyastvāt /
12.2.15.[3]	yathābhūyasamiti bhūyastvānusāreṇetyarthaḥ //
12.2.16.[1]	yat punaruktaṃ yathā vihavyādīni hotuḥ iti tadyuktameva /
12.2.16.[2]	hautramadhikṛtya bahuvṛcabrāhmaṇe teṣāṃ vidhānāt /
12.2.16.[3]	sāmavede 'pi tadvidhestenaikavākyatvāditi //
12.2.17.[1]	atha yaduktaṃ yathā ca prastotuḥ prastāvā iti tatra brūmaḥ /
12.2.17.[2]	na hi sāmānyavidhestatra prastoturanvayaḥ /
12.2.17.[3]	samānakartṛkatvavirodhādeva /
12.2.17.[4]	kiṃ tu virāṭsu stuvanti //
12.2.17.[5]	purīṣeṇa stuvate iti ca bahuvacanāt prastotustatrānvayaḥ /
12.2.17.[6]	samānakartṛkatvaṃ vivakṣitam /
12.2.17.[7]	stotravaditi ko 'rthaḥ /
12.2.17.[8]	yathā gaurīvite ṣoḍaśinā stuvīta śākalena tuṣṭuvānaḥ mānavena tuṣṭuvānaḥ ityādāvekavacanādudgātureva stotre prāpte 'pi hiraṇyaṃ saṃpradāyaṃ ṣoḍaśinā stuvate ityādi bahuvacanāt tatre prastoturanvayaḥ /
12.2.17.[9]	tadvadatrāpīti //
12.2.18.[1]	yat punaruktaṃ sarvairbrahmaṇo gānaṃ vihitaṃ iti tadyuktam /
12.2.18.[2]	vidherdvaividhyāt vikalpāt /
12.2.18.[3]	kvacicchākhāyāṃ brahmaṇo gānaṃ vihitaṃ kvacinniṣiddham /
12.2.18.[4]	tatra niṣedhaśrutimāśritya gānaṃ na vihitamiti //
12.2.19.[1]	yata eva nyāyato brahmaṇa eva gānaṃ tena yāvadvacanaṃ brahmaudanaprāśanamevodgāturārtvijyaṃ na gānamiti //
12.2.20.[1]	gatamiti //
12.2.21.[1]	yadyadhvaryavo 'kṣābhihomaṃ kuryustadopaviśediti //
12.2.22.[1]	akṣadyūte kṛta ityarthaḥ //
12.2.23.[1]	agnyādheyeṣṭīnāmādiṣvārambheṣu sarveṣu yajamānasya purastādāhavanīyābhimukho yajuṣopaviśet /
12.2.23.[2]	kaḥ punariṣṭīnāmārambhaḥ /
12.2.23.[3]	yadīdamadhvaryoḥ karmaṇe vāṃ devebhyaḥ śakeyam iti hastaprakṣālanaṃ kuta etat /
12.2.23.[4]	āpastambena udita āditye paurṇamāsyāstantraṃ prakramayati ityuktatvādanantaraṃ prakṣālanavidhānāt tathā yajamānasyāpi tadānīmārambhābhidhānāt /
12.2.23.[5]	tadyathā idaṃ śakeyaṃ yadidaṃ karomyātmā karotvātmane iti /
12.2.23.[6]	tathā tadānīmeva brahmaṇo varaṇaṃ tadāsanakalpanaṃ mantrata upaveśanaṃ cāpastambena vihitamiti //
12.2.24.[1]	pratītyanuvartate /
12.2.24.[2]	dakṣiṇapaścimayoḥ paridhyorvā saṃdhimabhimukha upaviśediti //
12.2.25-26.[1]	pratītyanuvartata eva //
12.2.27.[1]	taṃ brahmāṇamiti //
12.2.28.[1]	brahmanapaḥ praṇeṣyāmi iti brahman prokṣiṣyāmi ityāderupalakṣaṇaṃ brahmannidaṃ kariṣyāmi iti /
12.2.28.[2]	oṃ praṇaya //
12.2.28.[3]	prokṣa ityāderupalakṣaṇaṃ adaḥ kuru iti //
12.2.29.[1]	sarvānumantraṇamiti saṃjñākaraṇaṃ vyavahārārthamiti //
12.2.30.[1]	tasminnanumantraṇamantre adaḥ kurvom ityaṃśamuccairbrūyāditaradupāṃśviti //
12.2.31.[1]	spaṣṭamiti //
12.2.31.[2]	pakṣāntaramāha -
12.2.32.[1]	praṇītāpraṇīyamānaprabhṛti haviṣkṛdehi iti saṃpraiṣāt pūrvaṃ vāgyamanam /
12.2.32.[2]	tathā stambayajurārabhya prāk samidādhānāt /
12.2.32.[3]	prasthānamanuyājapracāraḥ /
12.2.32.[4]	tadarthā samit prasthānīyeti //
12.2.32.[5]	pakṣāntaramāha -
12.2.33.[1]	adhvaryubahvṛcayośceṣṭāyāmavaśyaṃ vāgyamanamiti //
12.2.33.[2]	kimanyatra kāmacāro netyāha-
12.2.34.[1]	tayośceṣṭābhāve 'pi prāyeṇa vāgyata eva syāditi //
12.3.1.[1]	mantrasya karmaṇo vā bhreṣe sati tatsamādhānaṃ prāyaścittam /
12.3.1.[2]	tatrāviśeṣeṇa triṣvagniṣu homaḥ /
12.3.1.[3]	sutyā cedvartate bhuvaḥ svāhā iti homa iti //
12.3.2.[1]	ceṣṭata pravartadhvaṃ yūyam akārṣma vayaṃ vyāhṛtihomena prāyaścittamityarthaḥ //
12.3.3.[1]	ayajñīyaṃ dvividhaṃ daivakṛtamātmakṛtaṃ ca /
12.3.3.[2]	vihāradeśe kṛṣṇaśakuniśvāpadādisaṃcāro daivam /
12.3.3.[3]	amedhyadarśanaṃ patitādisaṃbhāṣaṇādikaṃ cātmakṛtam /
12.3.3.[4]	anuprekṣaṇaṃ manasānudravaṇam /
12.3.3.[5]	tathaiva ṣaḍviṃśaśruteriti //
12.3.4.[1]	spaṣṭamiti //
12.3.5.[1]	amāvāsyāyāṃ darśayoge 'yajñīyopanipāte 'bhyuccayavidhirayam /
12.3.5.[2]	dohanapavitraṃ dohanārthaṃ śākhāpavitram /
12.3.5.[3]	akāle vāgvisarjane 'yajñīyāpattau ca dohanapavitraṃ haste gṛhītvāpohiṣṭhīyābhistisṛbhirmārjanamadhikaṃ kuryuriti //
12.3.6.[1]	evamuttaratrāpi bahuvacanaprayoge vedyamiti //
12.3.7.[1]	yadā śākhāpavitraṃ nāstyagnau praharaṇāt tadānīṃ darbhamayaṃ pavitraṃ kṛtvā tenaiva mārjanaṃ kāryamiti //
12.3.8.[1]	na kevalamamāvāsyāyām /
12.3.8.[2]	sarveṣṭiṣvapi darbhamaye pavitre mārjanamadhikaṃ kāryamiti /
12.3.8.[3]	nanvagnyādheyeṣṭayaḥ prākṛtaḥ /
12.3.8.[4]	kathamamāvāsyāyāmiṣṭayantareṣu vai viśeṣavidhirucyate /
12.3.8.[5]	etat sarveṣṭīnāṃ brahmatvam ityatideśaṃ vakṣyati /
12.3.8.[6]	taddhṛdi kṛtvā viśeṣavidhiriti //
12.3.9.[1]	adhvaryuṇā prāśitramāhriyamāṇamiti //
12.3.10.[1]	spaṣṭamiti //
12.3.11.[1]	antarvedi darbhatṛṇāni vyūhyetyarthaḥ //
12.3.12.[1]	spaṣṭamiti //
12.3.13.[1]	dantaiḥ khādanamakurvannityarthaḥ //
12.3.14.[1]	spaṣṭamiti //
12.3.15.[1]	tatreti pūrvoktasthāna iti //
12.3.16.[1]	spaṣṭamiti //
12.3.17-18.[1]	spaṣṭe iti //
12.3.19.[1]	anvāhāryamiṣṭerdakṣiṇā /
12.3.19.[2]	prabhūtamodanaṃ paktvānnaṃ brahmayajamānāvantareṇādhvaryurharet //
12.3.20.[1]	haredityanuṣaṅgaḥ /
12.3.20.[2]	yadi yajamānaḥ svayamevāpatkalpena brahmā syāt tadānīmenaṃ pūrveṇānvāhāryamāharediti //
12.3.21.[1]	tathā hṛtvādhvaryuṇā vedyāṃ sāditaṃ brahmā spṛśediti //
12.3.22.[1]	etavanmantra iti //
12.3.23.[1]	athāparaṃ matam - anena mantreṇābhimṛśediti //
12.3.24.[1]	tatraivānvāhārye yajamānaṃ mathitvā vācayediti //
12.4.1.[1]	prasthānamanuyājapracāraḥ /
12.4.1.[2]	tadarthaṃ samidhamanumantrayeta mānuṣa ityantena mantreṇa /
12.4.1.[3]	tatra ca om iti ca pratiṣṭhā iti coccairbrūyāditaradupāṃśviti //
12.4.2.[1]	sarvānumantraṇamantraḥ pūrvamuktaḥ /
12.4.2.[2]	tena vānumantrayeta //
12.4.3.[1]	praṇītāvimocane kṛte brahmā samidha ādhyāt /
12.4.3.[2]	yathāvabhṛthādudetya edho 'syedhiṣīmahi ityādibhirmantraiḥ samidādhānaṃ tadvaditi //
12.4.4.[1]	etadupaveśanaprabhṛti samidādhānāntaṃ na kevalamādhāneṣṭīnāṃ kiṃ tu sarveṣṭīnāmityarthaḥ //
12.4.5.[1]	saṃskārāṇāmiṣṭisamāptāvapravṛttatvādiṣṭibhede punarapi yajuṣopaveśanamaharāsanaikye 'pi kāryameveti svapakṣaḥ /
12.4.5.[2]	śāṇḍilyasya tannābhimatamiti //
12.4.6.[1]	iṣṭibhede yadyapi prayājādivat pṛthagupaveśanaṃ prāptaṃ tathāpyadhāneṣṭīnāmagnyarthatvādekeṣṭitulyatvāt sakṛdevādau mantrata upaveśanamante samidādhānaṃ ceti gautama iti //
12.4.7.[1]	spaṣṭamiti //
12.4.8.[1]	cakāro dhānaṃjayyānukarṣaṇārthaḥ /
12.4.8.[2]	ṛtvikṣu catuṣprāśyaṃ prāśnatsu yajuṣopaviśed brahmeti //
12.4.8.[3]	agnyādheyasya dakṣiṇāmāha -
12.4.9.[1]	spaṣṭamiti //
12.4.10.[1]	agnerāhavanīyasyādhāne yadapekṣitamaśvādipadaṃ tadagnipadam /
12.4.10.[2]	tatsiddhayartho yo 'śvādirānīyate sa āgnipado 'śvādiriti //
14.1.0.[1]	atha somayāgeṣu brahmatvaṃ vidhātumārabhate-
14.1.1.[1]	sutyāyāmityadhikāraḥ /
14.1.1.[2]	krīte rājani subrahmaṇyā pravṛtteryat pūrvamudgātuḥ karma tad brahmaṇo'pi samānam /
14.1.1.[3]	kiṃ punastat /
14.1.1.[4]	mahanme 'vocaḥ iti pratimantraṇaṃ somapravākasya pariveṣaṇamiti //
14.1.2.[1]	samānamityanuvartate /
14.1.2.[2]	pūrvamudgātuḥ uttaraṃ vedyantamākramya dakṣiṇamīkṣamāṇaḥ pitaro bhūḥ iti tadapi brahmaṇaḥ samānamityarthaḥ /
14.1.2.[3]	subrahmaṇyā pravṛtterudgāturvederākramaṇamiti sūtrārambhaḥ /
14.1.2.[4]	devo devametu iti mantreṇa gamanam apyākramaṇānatvād brahmaṇaḥ samānameveti //
14.1.3.[1]	samānamityevam /
14.1.3.[2]	antareṇa cātvālotkarau saṃcaraḥ iti yaduktaṃ yacca dhiṣṇyopasthānaṃ yacca dakṣiṇāpratigraho yacca somabhakṣaḥ tat sarvaṃ samānamiti //
14.1.4.[1]	tṛtīyasavane stomavimocanādūrdhvam /
14.1.4.[2]	tadapi samānam /
14.1.4.[3]	avabhṛthavarjamiti //
14.1.4.[4]	tatraudgātravadaupavasathye 'hani gamane prāpta āha-
14.1.5.[1]	dīkṣaṇīyāyāmiṣṭimanu brahmā syāt /
14.1.5.[2]	tatkāla eva mantreṇa devayajanaṃ gatvā vederākramaṇamīkṣaṇaṃ ca kāryaṃ dīkṣaṇīyāyāṃ brahmatvakaraṇārthamiti bhāvaḥ /
14.1.5.[3]	tadānīṃ brahmaṇo 'pi madhuparkāharaṇaṃ tu kāryam /
14.1.5.[4]	madhuparkabhakṣaṇaṃ tu śāstrāntaroktaprakāreṇa brahmaṇaḥ kāryam /
14.1.5.[5]	nanu punarudgātuḥ prakāreṇātideśābhāvāditi //
14.1.6.[1]	iṣṭayanantaramā dīkṣāsamāpterubhāvapi na kutracid gacchetām /
14.1.6.[2]	adīkṣiṣṭāyaṃ brāhmaṇaḥ ityāvedanāt pūrvamiti yāvaditi //
14.1.7.[1]	taṃ yajamānamityarthaḥ /
14.1.7.[2]	dīkṣita vācaṃ yaccha ityadhvaryupraiṣānantaraṃ yathārthaṃ syāditi //
14.1.8.[1]	dīkṣitāsu mahāvīrān saṃbhariṣyati iti kātyāyanasūtram /
14.1.8.[2]	mahāvīrāḥ pravargyapātrāṇi /
14.1.8.[3]	teṣāṃ saṃbharaṇakāle vāgyata upaviśediti //
14.1.9.[1]	spaṣṭamiti //
14.1.10.[1]	somakrayaṇyaḥ padābhihomaṃ yāvat tiṣṭhediti //
14.1.11.[1]	padābhihome kṛte somavahanaṃ śakaṭamuttareṇa gatvā yatra somaṃ kreṣyantaḥ syustatra gatvopaviśet /
14.1.11.[2]	athavā padābhihomāt pūrvameva somavahanaṃ dakṣiṇena gatvā krayadeśa upaviśediti //
14.1.12.[1]	yadi pūrvaṃ somavahanaṃ dakṣiṇena brahmā gataḥ syāt tadā krayānantaraṃ prāk prasarpet /
14.1.12.[2]	taṃ paścimena rājānaṃ hṛtvā śakaṭa ādadhyuradhvaryavaḥ /
14.1.12.[3]	atha brahmā tamāhitaṃ somaṃ pūrveṇa prasavyaṃ parītya śakaṭenohyamānamanugacchediti //
14.1.13.[1]	yadi somavahanamuttareṇa brahmā gataḥ syāt tadā krayānantaraṃ pratyak prasarpet /
14.1.13.[2]	gatamanyaditi //
14.1.14.[1]	prāṅmukhe śakaṭe vartamāne yasyāḥ pārśvena gatastatpārśvenaiva pratyaṅmukhe śakaṭe 'pi gacchedityarthaḥ //
14.1.14.[2]	kā punarasau tāmāha-
14.1.15.[1]	prāgvartamānasya śakaṭasya dakṣiṇeṣā saivāsāviti /
14.1.15.[2]	dakṣiṇeṣā pārśvenaivaṃ prāggamanaṃ pratyaggamanamapītyarthaḥ //
14.1.16.[1]	anaḍuhi vimukta ityarthaḥ //
14.1.17.[1]	agnināhavanīyena saha somasya vyavāyamakurvan prāgvaṃśaṃ praveśyamānaṃ rājānamanupraviśediti //
14.1.18.[1]	spaṣṭamiti //
14.1.19.[1]	spaṣṭamiti //
14.2.1.[1]	adhvaryava iti śeṣaḥ //
14.2.2.[1]	yadi rājño 'paharaṇāt pūrvameva nirvaperan tadā rājarakṣārthaṃ kaṃcid brāhmaṇamādiśyāntaḥ praviśediti //
14.2.3.[1]	ṛtvijāmanyonyadrohaparihārāya yad ghṛtaṃ spṛśyate tat tānūnapatram /
14.2.3.[2]	tat sarve 'pyudgātāro brahmā cāvamṛśya japeyuriti //
14.2.4-5.[1]	spaṣṭe iti //
14.2.6.[1]	nihnavo namaskāraḥ /
14.2.6.[2]	kṛte hi namaskāre puruṣasya doṣaśchādito bhavatīti /
14.2.6.[3]	tadupāyatvānnihnava ityucyate /
14.2.6.[4]	tathā ca brāhmaṇam – na vai devā namaskāramati /
14.2.6.[5]	yajño vai namaskāraḥ iti /
14.2.6.[6]	ātithyāsaṃbandhini kāśamaye prastare dakṣiṇān pāṇīnuttānān nidhāya tata upari savyān nīcaḥ kuryuḥ /
14.2.6.[7]	so 'yaṃ namaskārāñjaliriti //
14.2.7-8.[1]	spaṣṭe iti //
14.2.9.[1]	tasyāmupasadi saṃsthitāyāṃ tathaiva hiraṇyamantardhāya somābhimarśananihavane kuryuriti //
14.2.10.[1]	āparāhnikyāmupasadi savyāḥ pāṇaya uttānāḥ syurdakṣiṇāḥ pāṇayo nyañcaḥ syuriti //
14.2.10.[2]	kaḥ punarupasadanto yatra nihnavaḥ /
14.2.10.[3]	tamāha -
14.2.11.[1]	tveṣaṃ vaco apāvadhīm ityadhvaryuṇā hute saṃsthiteti vidyāditi //
14.3.1.[1]	pravargyavati kratau tasyā upasadiṣṭeḥ pūrvaḥ pravargyo bhavati /
14.3.1.[2]	tamabhīndhiṣyatsvadhvaryuṣu gārhapatyaṃ gatvā tasya dakṣiṇata upeviśediti //
14.3.2.[1]	yadi gārhapatyāyatanād bahiḥ pravargyaḥ syāt tadānīṃ dakṣiṇāgnimuttareṇopaviśediti //
14.3.3.[1]	rucito gharmaḥ ityadhvaryuṇokte apaśyaṃ gopām iti yamanuvākamadhvaryubrūyāt tenānuvākena mahāvīramavekṣerannudgātāro brahmā veti //
14.3.4.[1]	taṃ gharmaṃ hriyamāṇaṃ yathetamanuvrajañjapediti //
14.3.5-7.[1]	spaṣṭānīti //
14.3.8.[1]	sattravyatirikteṣu hotarupahvaya svādhvarya upahvayasva iti karmanāmadheyenopahvānaṃ kāryaṃ cājināśvinagharmāṇāmṛtvikṣūpahavamiṣṭvā iti vacanāditi //
14.3.9-12.[1]	spaṣṭānīti //
14.3.13.[1]	agnicityāyāmityadhikāraḥ /
14.3.13.[2]	yadi kratāvagnicityā syāt tadetyarthaḥ anuṣyāttu dīkṣaṇīyāyām iti vacanāt /
14.3.13.[3]	sāgnicitye 'pi somayāge dīkṣaṇīyāprabhṛtyeva brahmatvamiti śaṅkā syāt tannivṛttyarthaṃ prāgapi dakṣiṇīyāyāḥ sāvitreṣūpaviśet /
14.3.13.[4]	sāvitrahomastveka evetyāpastambaḥ [cp. 15.9.31 homāniti bahuvacanaṃ kasyāṃcicchākhāyāṃ homabahutvāditi //
14.3.14-15.[1]	spaṣṭe iti //
14.4.1.[1]	āhavanīyaḥ śālāmukhīyaḥ /
14.4.1.[2]	tasyāyatanamiṣṭakābhiśceṣyatsvityartha iti //
14.4.2.[1]	tasmin śālāmukhīye 'dhvaryuṇā cite satyukhyāgniryatrāsandhāḥ pūrvaṃ nihitastāmukhyāṃ nirdhānabhūtāmāsandīṃ nairṛtaśceṣṭako 'raṇyaṃ prati hriyamāṇā anugacchediti //
14.4.3.[1]	spaṣṭamiti //
14.4.4.[1]	mahāvedyāmagnikṣetrasya karṣaṇaṃ tatra bījāvapanaṃ ca kariṣyatsvityarthaḥ //
14.4.5.[1]	citīścayanārtha iṣṭakāḥ praṇīyamānā ityarthaḥ //
14.4.6.[1]	upadhīyamānānāmiṣṭakānāṃ tasyāstasya dakṣiṇataḥ sthitvā sarvāsu samāptāsu dakṣiṇasya pakṣasya dakṣiṇataḥ saṃnikṛṣṭa upaviśediti //
14.4.7-8.[1]	spaṣṭe iti //
14.4.9.[1]	evaṃ pañcasvapi citiṣu kuryāditi //
14.4.10.[1]	vasavastvā rudraiḥ purastāt pāntu ityājyaprokṣaṇaprabhṛti maṇḍūkavikarṣaṇāntāni saṃcitakarmāṇi /
14.4.10.[2]	teṣvāvrajyāsīteti //
14.4.10.[3]	etadantamagnicityānimittaṃ brahmatvamiti //
14.4.11.[1]	pravargyādvāsanakāle iti śeṣaḥ //
14.4.12.[1]	gharme pariṣicyamāne 'pa upaspṛśya taiḥ sārdhaṃ pratyāvrajya saumikamagniṃ praṇīyamānam āśuḥ śiśānaḥ iti sūktamapratirathasaṃjñakamadhvaryuprasiddhaṃ japannanugacchediti //
14.4.13.[1]	agnicityābhāve tūṣṇīmanugamanaṃ na sūktajapa iti //
14.4.14.[1]	agninidhānānantaramagnivatyuttaraṃ parigrāhaṃ parigṛhṇātītyadhvaryubhiruttaraparigrāho vihitaḥ /
14.4.14.[2]	tatkāle na kenacidapyantarvedi sthātavyamityabhiprāyeṇa bahivedyupaviśedityuktamiti //
14.4.15.[1]	spaṣṭamiti //
14.4.16-18.[1]	athavāgnipraṇayanānantaraṃ yad vedikarmottaraṃ parigrāhastatprabhṛtyagnīṣomapraṇayanāt pūrvaṃ yathārthaṃ brahmā syāt /
14.4.16-18.[2]	tathoktaṃ brahmatvaṃ kuryād vā na vetyarthaḥ //
15.1.1.[1]	kaḥ punarmantraḥ kathaṃ vākramaṇamata āha-
15.1.2.[1]	mṛdā śithirā devānāṃ tīrtham ityudgātṝṇāṃ yadākramaṇayajuruktaṃ tajjapediti //
15.1.3.[1]	spaṣṭamiti //
15.1.4.[1]	savanamukheṣu ca yajuṣāharahariti gautamaḥ yāvaddhākrāmeyurityeke iti sūtradvayena sarveṣu vedyākramaṇeṣūdgātṝṇāṃ punaḥpunarmantro vihitaḥ /
15.1.4.[2]	brahmaṇastu tannivṛttaye tūṣṇīmiti vacanamiti //
15.1.5.[1]	yena mārgeṇa somaṃ krītamatiharanti tena gatvāntaḥ praviśyādhvaryuprabhṛtīnāṃ dakṣiṇenottareṇa vā gatvāpareṇāhavanīyaṃ dakṣiṇātikramyopaviśediti //
15.1.6.[1]	yadi rājānaṃ hara ityadhvaryurenaṃ brūyāt tadā praṇīyamānamagniṃ pūrveṇa somaṃ kasyaciddhaste pradāya tānadhvaryuprabhṛtīn prasavyaṃ parītya somamādāya tān gacchato anugacched yadi dakṣiṇena tān praviṣṭaḥ syāditi //
15.1.7.[1]	yadyadhvaryuprabhṛtīnuttareṇa gataḥ syāt tadā yathāgataṃ pradakṣiṇaṃ parītyānunacchediti //
15.1.8-9.[1]	pūrvamuktaṃ yadi tena pathā brahmā gataḥ syāt tato 'nyena mārgeṇa somastadāpi rājānaṃ hara iti coditaḥ pratyāvrajya rājño mārgeṇaiva rājānamādadītāpareṇāhavanīyaṃ dakṣiṇātikramyetyarthaḥ //
15.1.10-11.[1]	rājño haraṇamakurvato 'pi brahmaṇa etāveva gatikalpau bhavataḥ /
15.1.10-11.[2]	tān prasavyaṃ parītya ityekaḥ kalpaḥ /
15.1.10-11.[3]	yathetaṃ parītya ityapara iti //
15.1.12.[1]	āgnīdhrīyāhavanīyayordve vaisarjanāhutī staḥ /
15.1.12.[2]	tayorhūyamānayorāgnīdhrīya evāsīta tiṣṭhed veti //
15.1.13.[1]	tayorhutayoḥ punarapi rājānamagnīṣomīyapaśvarthāni cājyānyanugacchediti //
15.1.14-15.[1]	spaṣṭe iti //
15.1.16.[1]	mārjanaṃ siddhameva /
15.1.16.[2]	yathetamityetagvadvidheyamiti //
15.1.17.[1]	apararātre savanīyapaśorājyeṣu praviṣṭeṣvevamevopaveśanaṃ kāryam /
15.1.17.[2]	havirdhānaṃ paścimena pūrveṇa vā gatvetyarthaḥ //
15.2.1.[1]	evamevetyanuvartata iti //
15.2.2.[1]	agnīṣomīyasya paśupuroḍāśenetyarthaḥ //
15.2.3.[1]	spaṣṭamiti //
15.2.4.[1]	adīkṣito bahirvedi dakṣiṇotkramya tiṣṭhediti //
15.2.5.[1]	vasatīvarīharaṇottaramāgnīdhrīyaṃ prati somaṃ hriyamāṇamanugacchediti /
15.2.5.[2]	nanu cāpastambādibhiḥ somasya haraṇaṃ noktam /
15.2.5.[3]	satyam /
15.2.5.[4]	ata eva vidhānādanyaiḥ kaiściduktamiti /
15.2.5.[5]	kalpasāmarthyasiddhaṃ caitat /
15.2.5.[6]	katham /
15.2.5.[7]	ṛtvijo yajamānaścāgnīdhrīye hi vasanti yajamāno rājānaṃ gopayatīti vihitam /
15.2.5.[8]	tataśca sāmarthyasiddhaṃ haraṇamiti //
15.2.6.[1]	spaṣṭamiti //
15.2.7.[1]	savanīyapaśvarthānyājyāni grahīṣyato 'dhvaryorāgnīdhrīyamagniṃ pūrveṇa paścimena vā gatvopaviśediti //
15.2.8.[1]	ātteṣvājyeṣu prāṅutkramya tānadhvaryūn prasavyaṃ parītyānugacchediti //
15.2.9.[1]	yadyājyagrahaṇakāle paścimenopaviṣṭastadā pradakṣiṇaṃ parigamanamiti //
15.2.10.[1]	havirdhānamājyeṣu praveśiteṣvityarthaḥ //
15.2.11.[1]	ājyagrahaṇavelāyāmevāgnīdhrīyānniṣkramya havirdhānasya paścimena pūrveṇa vopaviśediti //
15.2.12.[1]	prātaranuvākasya prathamāyāstṛtīyaṃ yad vacanam ā tasmād vāgyataḥ syāditi /
15.2.12.[2]	athavā tṛtīyamityā tṛtīyāyā ṛca ityarthaḥ //
15.2.13.[1]	athavā prātaranuvākasya paridhānīyāntaṃ vāgyataḥ syāditi //
15.2.14.[1]	spaṣṭamiti //
15.2.15.[1]	prātaranuvākaprabhṛti bahiṣpavamānaparyantaṃ iti //
15.2.16.[1]	yadi havirdhānaṃ paścimenopaviṣṭastadopāṃśvantaryāmayorhomakāle sthānaṃ na kāryamiti //
15.2.17.[1]	dīkṣitasya brahmaṇo homasamāptiṃ yāvat sthānaṃ na kāryamiti //
15.2.18.[1]	bahiṣpavamānārthaṃ havirdhānānniḥsarpatsvadhvaryvādiṣu pratihartāramanvārabheta brahmā /
15.2.18.[2]	tat pūrvameva sūtrakṛtoktamiti //
15.2.19.[1]	pravṛtahomādikarma tasya prastotrā samānamupaveśanavarjamiti //
15.2.20.[1]	bahiṣpavamānastutideśaṃ prāpyodgātṛbhyaḥ kiṃcid viprakṛṣṭaḥ prastotāramabhimukho yajuṣopaviśediti //
15.3.1.[1]	tasmā etān stomabhāgānabravīt iti brāhmaṇe stomabhāgapadena raśmirasi ityādayaḥ samākhyāyanta ityarthaḥ //
15.3.1.[2]	samākhyāprayojanaṃ ca vakṣyāma iti //
15.3.2.[1]	bahiṣpavamānādīni stotrāṇyatiriktastotraparyantāni trayastriṃśat tāni /
15.3.2.[2]	taiḥ stomabhāgaistāvatsaṃkhyaiḥ krameṇa pṛthaganumantrayeta //
15.3.2.[3]	tatra viśeṣaṃ vakṣyāma iti //
15.3.3.[1]	prathamād rātriparyāyādūrdhvaṃ stomabhāgeṣu yatrayatra amuṣmai tvā iti padadvayamasti /
15.3.3.[2]	amuṣmā iti caturthyantānāṃ padānāmupalakṣaṇam /
15.3.3.[3]	tatra padadvayānantaramadhyayanābhāve 'pi taṃ jinva iti brūyāt /
15.3.3.[4]	tamiti dvitīyāntatayā prayojyānāṃ trivṛdādipadānāmupalakṣaṇam /
15.3.3.[5]	tenaivaṃ prayogaḥ – trivṛdasi trivṛte tvā trivṛtaṃ jinva /
15.3.3.[6]	pravṛdasi pravṛte tvā pravṛtaṃ jinva iti //
15.3.4.[1]	teṣu savitṛprasūtā bṛhaspataye stuta iti pratyekamanuṣañjanīyamiti //
15.3.5.[1]	pūrveṣāṃ raśmirasi ityādīnāṃ viṃśatimantrāṇāmapi savitṛprasūta ityevāntaiḥ /
15.3.5.[2]	nanvadhyayanasiddhamevaitanna vaktavyam /
15.3.5.[3]	satyam /
15.3.5.[4]	vakṣyamāṇavikalpadarśanārthamanuvādo mantraparimāṇajñānārthaṃ ceti //
15.3.6.[1]	savitṛprasūtā bṛhaspataye stuta ityasyānantaramadhikaṃ niveśayed vikalpeneti //
15.3.7.[1]	vasuko 'si ityādisaṃdhistotrānumantraṇamavikṛtameveti //
15.3.7.[2]	matāntaramāha-
15.3.8.[1]	vasuko 'si vasukāya tvā vasukaṃ jinva ityevamarthaḥ saṃbandhaḥ /
15.3.8.[2]	so 'yameko vibhāga evamuttarāvapīti //
15.3.9.[1]	avivākye daśame 'hani mānasaṃ stotraṃ vājapeye ca bṛhaduttamaṃ stotraṃ stuta devena ityevānumantrayeteti //
15.3.10.[1]	itarāṇi mānasavājapeyāntyavyatiriktāni sarvasaṃsthāsu saṃhṛtya trayastriśadeva stotrāṇi tāni trayastriṃśatā stomabhāgaiḥ krameṇānumantrayeta /
15.3.10.[2]	nanu ca /
15.3.10.[3]	atyagniṣṭomamekamadhikamasti /
15.3.10.[4]	tat kathaṃ trayastriṃśat stotrāṇi /
15.3.10.[5]	ucyate /
15.3.10.[6]	ukthyānantaramutpannasya ṣoḍaśinaḥ stotrasya tatrāpakṛṣya prayogamātraṃ na punarapūrvaṃ stotrāntaramastīti //
15.3.10.[7]	atha naimittikeṣu stotreṣu kathamanumantraṇamata āha-
15.3.11.[1]	īdhraśabdo nimittavacanaḥ /
15.3.11.[2]	nimittaṃ ca somātirekaḥ /
15.3.11.[3]	yadi prātaḥsavanāt sāmā 'tiricyeta iti brāhmaṇena nimittānyanyāni vihitāni /
15.3.11.[4]	pūrveṇa pūrvastotrasya stomabhāgenānumantrayeta nityastotrasya vṛddhimātratvāt tasyeti //
15.3.12.[1]	paścādbhāvinā vā stomabhāgenānumantraṇam /
15.3.12.[2]	kutaḥ /
15.3.12.[3]	mādhyandinaṃ vā eṣa savanaṃ nikāmayamāno 'bhyatiricyate itītarasyai mādhyandinādernikāmanacavaṇāt /
15.3.12.[4]	nikāmanamicchati //
15.3.13.[1]	athavā mānasastotravadanumantraṇamatiriktatvasāmānyāt /
15.3.13.[2]	agniṣṭomādatiriktaṃ hi mānasam /
15.3.13.[3]	naimittikamapi nityādatiriktamiti //
15.3.14.[1]	athavā pūrvamiṣṭiprakaraṇe sarvānumantraṇasaṃjñako mantra uktastena vānumantraṇamanyasyānuktatvāditi //
15.3.15.[1]	yadi paryāyānabhivyucchet sarvebhya ekaṃ saṃbhareyuḥ ityāśvalāyanokte saṃbhārapakṣe yāni stotrāṇi luptāni yaśca ṣoḍaśī vaikalpikatvāllupyate tāni svakīyaiḥ stomabhāgaiḥ sadaiva lupyante /
15.3.15.[2]	na taiḥ śiṣṭānumantraṇaṃ kāryaṃ kramasaṃkhyābhyāṃ niyatatvāt stomabhāgānām /
15.3.15.[3]	stotrasyāsādhāraṇo bhāgaḥ stomabhāga iti hi samākhyā /
15.3.15.[4]	etadeva hi samākhyāprayojanam /
15.3.15.[5]	nanu ca /
15.3.15.[6]	pradhānalope guṇalopo nyāyya eveti /
15.3.15.[7]	na vaktavyamityetat /
15.3.15.[8]	satyam /
15.3.15.[9]	āpastambastu saptadaśa bājapeye iti vadan taṃ niyamaṃ manyate tadaniṣṭamiti darśayitumetaduktamiti //
15.3.16.[1]	dakṣiṇārdhe tu sadasaḥ pūrvamupaveśanam ityādi ṣaṭpaṭalyāmuktamanusaṃdheyamiti //
15.3.17.[1]	spaṣṭamiti //
15.3.18.[1]	sarveṣu puronuvākyāmanotānuvacaneṣu vāgyamanamiti //
15.3.19.[1]	spaṣṭamiti //
15.3.20.[1]	yajñaśeṣamanvāsītetyarthaḥ //
15.3.21.[1]	praśāstā maitrāvaruṇaḥ sa enamanupraiṣeṇāśvalāyanoktena hāriyojanapracārānantaraṃ vācaṃ yamayati - brahman vācaṃ yaccha iti //
15.3.22.[1]	sattreṣu yajamānāḥ paryāyeṇa tadubhayaṃ kuryuḥ /
15.3.22.[2]	prathame divase kaścid dvitīye upara ityevam /
15.3.22.[3]	ahīne tu brahmaiva pratidivasamubhayaṃ kuryāditi //
15.4.1-2.[1]	adhvaryurṇeti śeṣaḥ //
15.4.3-4.[1]	spaṣṭe iti //
15.4.5.[1]	udumbarābhāve yadeva kiṃcid rathacakraṃ saptadaśāraṃ sthūṇāyāṃ pratimuktaṃ syāditi //
15.4.6.[1]	tasmin rathacakre bāhū ādadhyānmantreṇeti //
15.4.7.[1]	lakṣaṇamuddiśya ratheṣu dhāvatsu sāma gāyet /
15.4.7.[2]	ā vājaṃ vājino agman ityudgīthādāvākāramupasargaṃ lopayitvā tasya sthāne agmanniti dvyakṣaraṃ pratyāhṛtya gāyet agmanvājaṃ vājinaḥ iti /
15.4.7.[3]	kimarthaḥ punarālopaḥ /
15.4.7.[4]	gamanakāle mantreṇa gamanameva pratipādanīyaṃ na punarāgamanamiti lopa ukta iti //
15.4.8.[1]	athavā ratheṣu lakṣyaṃ pratigateṣveva gāyenna dhāvatsu agman iti bhūtanirdeśavirodhāditi //
15.4.9.[1]	pratyāgacchatsu ratheṣu yathādhītamākāramaluptvaiva gāyet tasyāgamanābhirūpatvāditi //
15.4.10.[1]	āgateṣveva gāyed bhūtanirdeśādeveti //
15.4.11.[1]	gamane cāgamane cetyarthaḥ /
15.4.11.[2]	sarvathāpi dvireva gānamiti parivartayan gāyediti //
15.4.12-13.[1]	athavā parivartanāt pūrvakālamuttarakālaṃ vā gānaṃ na sakālamiti //
15.4.14.[1]	brahmaṇi gāyati sati rathacakramanyaḥ parivartayediti //
15.4.15.[1]	udaṅmukho bhūtvā rathacakrāvarūḍhamātmānaṃ manyeta /
15.4.15.[2]	ata eva gamyate na pratyakṣeṇārohaṇamavarohaṇaṃ veti //
15.4.16.[1]	spaṣṭamiti //
15.4.17.[1]	hiraṇyasthālaṃ madhunā pūrṇaṃ brahmaṇe dadyāditi vājapeye vakṣyati /
15.4.17.[2]	tatra sthālasya prādhānyāt tasyaiva mantreṇa pratigraho na madhuna iti śaṅkānivṛttyarthaṃ nāneti vacanamiti //
15.4.18.[1]	ṛtapeye kratau somacamaso dakṣiṇā iti brāhmaṇam /
15.4.18.[2]	tatrāpi somarasaṃ tatpātraṃ ca dakṣiṇābhūtaṃ pṛthageva pratigṛhṇīyāditi //
15.4.19.[1]	ātmārthameva hiraṇyasthālaṃ nidadhīteti //
15.4.20.[1]	somacamasasya dakṣiṇārthatvādaprāptameva mantreṇa bhakṣaṇaṃ vidhīyata iti //
15.4.21.[1]	taṃ somarasameva pratigṛhṇīyānna punaḥ pātrasya pṛthag grahaṇabhakṣaiḥ /
15.4.21.[2]	kutaḥ /
15.4.21.[3]	huto deyaḥ iti vacanāt somarasasyaiva dakṣiṇātvapratīteriti gautama iti //
15.4.21.[4]	gautamamatenaiva camasabhakṣaṇe mantrāntaramāha //
15.4.22-24.[1]	gautamasya matena mantradvayamiti //
