#Author:Agnisvāmin
#Text:Lāṭyāyanaśrautasūtrabhāṣya
#Comments:Lāṭyāyanaśrauta
#Edition:Vedāntavāgīśa 1872
#Data entry:Oliver Hellwig
#Notes:Completed: 1-3, 8-10



1.1.2.[1]	tatra mantraśabdaḥ pratītaśabdārthaḥ kartṛpadārthako mahanmevocādiṣu yajaḥṣu varttate /
1.1.2.[2]	vidhīyate vidhānaṃ veti vidhiḥ /
1.1.2.[3]	ādigrahaṇena ādīyate'rtho'neneti ādiḥ /
1.1.2.[4]	ayaṃ sūtrārthaḥ ādigṛhīto mantraḥ kṛtsnaḥ prayoktavya iti /
1.1.2.[5]	atrocyate, yadyevamarthaḥ, satrārambho na karttavyastarhi, ṛtepi etasmādavagamyeta etat, ādigrahīto mantraḥ kṛtsnaḥ prayoktavya iti, paripaṭhitānāmādigṛhīto mantraḥ prayoktavya iti /
1.1.2.[6]	nanu siddhaṃ gṛhyaprāmāṇyādevaitadāmnāyārthatvāt, padārthābhisambandhāccheṣaviśeṣavidhiḥ tadviṣaya iti cet, sthālīpulākavat /
1.1.2.[7]	anyatra yāvadyajurgrahaṇāduttarasūtrārambhācca, gṛhyaprāmāṇyāttāvanmantrāntamavyaktaṃ parasyādigrahaṇena vidyāditi, āmnāyārthatvāditi, yadi hyādigrahītomantraḥ kṛtsno na prayuñjyetāmnāyo narthakaḥ syāt /
1.1.2.[8]	sārthakena cāmnāyena bhavitavyaṃ /
1.1.2.[9]	ataśca gamyate kṛtsnamantraprasaṅga iti /
1.1.2.[10]	padārthābhisambandhādavagamyate kṛtsnamantraprayoga iti /
1.1.2.[11]	iha padānāṃ pāramparyeṇarthopyabhisambandha, tanmāvatvādivat /
1.1.2.[12]	śeṣaviśeṣavidheḥ śeṣe yasmādviśeṣavidhirāgacchati /
1.1.2.[13]	satra eva grahasya bhakṣaye suraindraṁ saha ityudasya harivadaharikāsu cetsuvīranniti, sati kṛtsnamantra prayoge ekadeśoddhāraḥ sambhavati /
1.1.2.[14]	śeṣaviśeṣavidhistadviṣaya eveti, sthālīpulākavat, yathaikenoḍhanasikthena kṛtsnā sthālī parīkṣyā svinnā nasvinneti /
1.1.2.[15]	ekadeśena pulākasthānīyena sthālī sthānīyogranthaḥ kṛtsnaḥ parikṣiṣyata iti /
1.1.2.[16]	anyatra yāvadyajurgrahaṇadyāvadyajuranādiṣṭāntān mantrāniti /
1.1.2.[17]	yāvadyajati samarthantāvat prayoktavyamiti /
1.1.2.[18]	arthavādoddhāraṃ vidadhachāstraṃ kṛtsnamantraprakaraṇaprasaṅgaṃ jñāpayati /
1.1.2.[19]	uttarasūtrārambhācca manyāmahe kṛtsnamantraprakaraṇa prasaṅga iti /
1.1.2.[20]	uttarādiḥ pūrvāntalakṣaṇamiti, uttarasya mantrasyādinā pūrvasya mantrasyāntolakṣyate, sati ca kṛtsnamantraprayoge tallakṣaṇaṃ sambhavati /
1.1.2.[21]	tadevaṃ siddhe kṛtsnamantraprayoge yaducyate mantravidhiścādigrahaṇenetyetadanarthakaṃ, kasmātsūtrārambha, athārabhyate prayojanaṃ vaktavyaṃ, yaducyate sūtrannārabdhavyamārabdhavyamevetyatra brūmaḥ, kasmāt sūtrārambhaḥ asya vidheraprasiddheḥ /
1.1.2.[22]	yattāvaducyate gṛhyaprāmāṇyānnārabdhavyabhityatra brūmaḥ /
1.1.2.[23]	tatrāpyeṣa eva vidhiḥ kṛtsnamantraprayogasya /
1.1.2.[24]	yaduktaṃ āmnāyārthavattvāditi parkādivadetaddraṣṭavyaṃ /
1.1.2.[25]	yathā parkādeḥ simāntasya sāmasamāmnāyasya gavādiṣu sahasrasamvatsarānteṣu na sarvasya prayogodṛṣṭaḥ /
1.1.2.[26]	na ca tāvatā tasyāmnānamanarthakaṃ bhavati padārthābhisambandhāditi yaduktamiti tatra brūmaḥ /
1.1.2.[27]	na hyekasmāt padārthābhisambandhānmantraprayogo bhavati, rūpasampannā api hi śrutyā vidhīyante, taṃ prohedvānaspatyosītivat, durvijñānatyāc ca mantrāṇāṃ na hyeṣu pratyakṣamastyanṛṣṭeratapasā veti /
1.1.2.[28]	śeṣaviśeṣavidhiriti yaducyate, tatra brūmaḥ /
1.1.2.[29]	śeṣaviśeṣavidhistadviṣayopi gamyate /
1.1.2.[30]	sthālī pulākavat tadviṣaya iti yaduktaṃ, anaikāntikoyaṃ dṛṣṭāntaḥ, vyabhicārakatvāditi, ekenaudanasikthena sthālīna kṛtsnā parīkṣyate, pākavaiṣamyādeva vyabhicāritvādadṛṣṭāntaḥ /
1.1.2.[31]	anyatra yāvadyajurgrahaṇāditi yaduktaṃ, anena vacanena prasakte kṛtsnamantraprayoge ayajati samarthasyoddhārovidhīyate, yadapyuktamuttarasūtrārambhādityetadapi anenaiva pratyuktaṃ /
1.1.2.[32]	evametāni sūtrānārambhakāraṇāni pratyuktāni /
1.1.2.[33]	tatra yaduktamārabdhavyaṃ sūtramiti tadyuktaṃ /
1.1.2.[34]	mantravidhiścādigrahaṇena /
1.1.2.[35]	ayamarthaḥ, ādipradiṣṭomantraḥ kṛtsnaḥ prayoktavya iti /
1.1.2.[36]	atha vidhigrahaṇaṃ kimarthamiti cet, adhikṛta eva vidhirvidhyavyapadeśa iti /
1.1.2.[37]	atrocyate, vidhigrahaṇena tadā etatsubrahmaṇyāmāhūya yajamānaṃ vācayatīti evaṃ trirāhvayeti vidhyādi gṛhyate /
1.1.2.[38]	atha caśabdaḥ kimarthamiti arthādi ca vidhirbhavati idamannamayaṃ rasa imā gāvaḥ sahaśriyeti /
1.1.2.[39]	apara āha, mantravidhiścādigrahaṇeneti yathā yajuḥsamāmnāye mantraḥ paṭhitaḥ tathā prayajyate /
1.1.2.[40]	sammārjane saṃsṛjantvityasya punanvityanena pratyāmnāyomā bhūdairavaditi, mahāntejase brahmavarcasāyeti ca mamāyuṣa ityasya ca pratyāmnāyo mābhūdityata ādigrahaṇenetyāha /
1.1.2.[41]	atha vā caśabdaḥ samuccayārthaḥ /
1.1.2.[42]	ādigrahaṇenāvyapadeśa iti varttate avasṛṣṭatakṣādivat /
1.1.2.[43]	evamuktvārthaṃ sūtraṃ / 2 /
1.1.2.[44]	evaṃ mantravidhiścādigrahaṇeneti siddhe kṛtsnamantraprayoge atha mantrāntaḥ kathaṃ vijñātavya ityatrocyate /
1.1.3.[1]	uttarasya mantrasyādinā pūrvasya mantrasyāntolakṣyate, tallakṣaṇaṃ uttarādiḥ pūrvānta iti /
1.1.3.[2]	siddhe lakṣaṇagrahaṇaṃ kimarthamiti cet, atrocyate/ yadi hyayaṃ lakṣaṇagrahaṇaṃ na kuryāduttarasya mantrasyādiḥ pūrvasya mantrasyāntaḥ syāt, evaṃ pūrvasya mantrasyāntasya uttarasya mantrasya cādeḥ saṃsargaḥ kriyeta, evaṃ mā bhūdityata āha lakṣaṇamiti / 3 /
1.1.3.[3]	iha vṛtapratimantraṇādīni karmāṇyupadekṣyante ekaṃ karttāram adhikṛtya, aviśeṣacoditāśca traya udgātāraḥ /
1.1.3.[4]	yatvityāhurvācānyānṛtvijo vṛṇate kasmādudgātārovṛtā ārtvijyaṃ kurvantīti /
1.1.3.[5]	tatredaṃ saṃśete aviśeṣacoditānāṃ sarveṣāṃ prāptau kasyemāni bhavanti, ata āha ācāryaḥ /
1.1.4.[1]	ekavacanaśrutyā ye vidhīyante, ta ekaśrutividhānāḥ mahanmevoca iti kariṣyan pratimantrayetetyevamādyā mantrāḥ /
1.1.4.[2]	karmāṇi ca pṛthaksāvitrīpādairmadhuparkasya pibedityevamādīni udgātaiva kuryādanādeśa iti, ādeśādanyatrānādeśe /
1.1.4.[3]	ādeśaḥ, prastotā havirdhānaṃ gacchet madhyandine huta ādityagrahe pratiharttā bhavati /
1.1.4.[4]	atha vā ekaśrutividhānāddhetoḥ udgātraivoktaḥ ekasya śrutau vidhānaṃ udgātā sāmavedeneti /
1.1.4.[5]	athaivaśabdaḥ kimarthamiti cet, avadhāraṇārthaḥ /
1.1.4.[6]	sāmānyatvādudgātṛśabdasya yasyaivānanyaśabdasaṃyogaḥ sa eva mukhyaḥ /
1.1.4.[7]	anādeśagrahaṇasya prayojanamuktaṃ prathamasūtra eva / 4 /
1.1.4.[8]	utamuttarādiḥ pūrvantalakṣaṇamiti, etallakṣaṇaṃ mahadādīnāṃ yajuṣāṃ utkrāntirasīti paryantānāṃ yeṣu punar idaṃ lakṣaṇaṃ na sambhavati, tām ucchrayatīty evamādivat, teṣāṃ kaḥ prayogaḥ ityatrāha /
1.1.5.[1]	yeṣāṃ mantrāṇām anto nādiśyate tān eva yajuḥ pratīyāt teṣu yāvadeva yajati samarthantāvad eva prayoktavyamiti /
1.1.5.[2]	ye 'rthavādā madhye paṭhitās teṣām uddhāra iti / 5 /
1.1.5.[3]	uktaṃ mantravidhiś cādigrahaṇeneti, tatroktaṃ mahadādiṣu yajuḥṣu mantraśabdosya varttata iti /
1.1.5.[4]	atha ṛksāmnāṃ ko vidhirityatrāha /
1.1.6.[1]	samāmnāye yā ṛk tasyā ṛcaḥ ādigrahaṇena vidhirbhavati /
1.1.6.[2]	avadhūya pavitramudagdaśamavāṅnābhi vitanuyuḥ pavitraṃ ta iti /
1.1.6.[3]	sāmnaśceti ca śabdaḥ, sāmnaścādigrahaṇena vidhirbhavati, adhvaryupreṣitastyagnāyiriti gāyedityādivat /
1.1.6.[4]	ādineti siddhe grahaṇaṃ kimarthamiti cet, ucyate /
1.1.6.[5]	ādinā ca grahaṇena cetyevamarthaṃ grahaṇaṃ agniṣṭayatītyavabhṛthasāma itivat / 6 /
1.1.6.[6]	iti paribhāṣā /
1.1.6.[7]	uktaṃ karmaṇyudgātaiva kuryādanādeśe, tatrodgātetyukte kiṃ lakṣaṇaṃ punarudgātāraṃ kuryādityucyate /
1.1.6.[8]	tadudgātṛlakṣaṇaṃ vivakṣurācāryaḥ sādhāraṇatvādṛtvigguṇanāṃ sarvartvijo'dhikṛtya lakṣaṇamārabhate /
1.1.7.[1]	ṛtvig iti jātiśabdena /
1.1.7.[2]	ṛtvik, ārṣeyaḥ, anūcānaḥ, sādhucaraṇaḥ, vāgmī, anyūnāṅgaḥ, anatiriktāṅgaḥ, dvayasataśca, anatikṛṣṇaḥ, anatiśvetaḥ, daśapadaṃ sūtraṃ /
1.1.7.[3]	athedānīmarthovakṣyate /
1.1.7.[4]	ṛtvik, ṛtau yajatīti ṛtvik, prajāpatirakāmayata bahu syāṃ prajāyeyeti sa ātman vṛttyamapaśyattata ṛtvijo'sṛjata yadṛcyāsṛjata tadṛtvijāmṛtviktvaṃ /
1.1.7.[5]	ṛtvik kasmādīriṇaḥ, ṛgyaṣṭā bhavatīti śākapūrṇiḥ, ṛtuyājī bhavatīti nairuktāḥ /
1.1.7.[6]	ārṣeyaḥ, ṛṣerapatyamārṣeyaḥ, ṛṣidarśanāt stomāndadarśetyaupamanyavaḥ, tadyademāṃstapasyamānān brahma svayaṃ tvabhyānarṣa tadṛṣīṇāmṛṣitvamiti vijñāyate, ādaśamāt puruṣādavyavacchinnaṃ yasya sa yaḥ /
1.1.7.[7]	anūcānaḥ, anūktavānanūcānaḥ śiṣyebhyovidyāsampradānaṃ yaḥ kṛtavān so'nūcānaḥ /
1.1.7.[8]	sādhucaraṇaḥ, sādhviti praśaṃsā, praśastakarmetyarthaḥ, bahu brāhmaṇakarmasvavasthitaḥ /
1.1.7.[9]	vāgmī, vaktuṃ samarthaḥ, atha vā saṃskṛtavāk vāgmī, yohi saṃskṛtāṃ vācamuccārayati sa vāgmī, kaḥ punarvvācaḥ saṃskāraḥ, śabdārthanyāyebhyo'vagamaḥ, yastvevaṃlakṣaṇāṃ vācamuccārayati sa vāgmī, na yo bahutaraṃ vacanamanarthakaṃ bhāṣate taddhi vākchalāyālamityucyate, yohi bahubhāṣaṇaḥ sa na vāgmī vācālo vācāṭa ityucyate, vācogminyālajāracau bahubhāṣiṇīti, sarvathā yaḥ prativacanasamarthaḥ sa vāgmī, yohi pṛṣṭaḥ san nyāyena prativacanaṃ pradadāti, sa vāgmī, matidvaidhe utpanne saṃśayacchettā, udāharaṇaṃ cātra kauṣītakinaḥ, kasmātkauṣītakīnāṃ na kañcanātīva jihīte yajñāvakīrṇāhītyaprativacanadānāt /
1.1.7.[10]	anyūnāṅgaḥ, ūnameva nyūnaṃ na nyūnāṅgaḥ, sa anyūnāṅgaḥ /
1.1.7.[11]	anatiriktāṅgaḥ, aṅgānāṃ cātiriktatā puruṣalakṣaṇe siddhā, tatra coktaṃ, jyotiṣaṃ pūrvaprakṛtamiti, tasya cāṅgaṃ puruṣalakṣaṇaṃ, catuḥṣaṣṭyaṅgatvāt /
1.1.7.[12]	dvayamataśca, pramāṇataśca anyūnaḥ, anatiriktaḥ, pramāṇe pramāṇe dvayaṃ dvayaṃ samaṃ yasya sa dvayamataḥ /
1.1.7.[13]	anyeṣāṃ dve sataśceti pāṭhaḥ /
1.1.7.[14]	teṣāṃ kārikayārtho varṇyate, adhaścorddhvañca nābhestu samoyasmāt pramāṇataḥ /
1.1.7.[15]	pādāṅguṣṭhāṅgaviṣṭabdhaḥ sa vai dvesata ucyate iti /
1.1.7.[16]	anatikṛṣṇaḥ, na atikṛṣṇaḥ anatikṛṣṇaḥ /
1.1.7.[17]	anatiśvetaḥ, na atiśvetaḥ anatiśvetaḥ /
1.1.7.[18]	apare vayasi nipātayanti, kṛṣṇaśvetaśabdo nātibālo nātivṛddha iti evamuktārthaṃ sūtraṃ / 7 /
1.1.7.[19]	ṛtvijāṃ lakṣaṇamuktaṃ, atha yājyaḥ kiṃlakṣaṇaḥ syāditi ata āha /
1.1.8.[1]	ārṣeyaḥ anūcānaḥ sādhucaraṇa iti /
1.1.8.[2]	atha vā yājyaśca evaṃ lakṣaṇaḥ yādṛglakṣaṇā ṛtvijaḥ /
1.1.8.[3]	prathamairvā tribhirguṇairvyākhyātaḥ /
1.1.8.[4]	luptavibhāṣaṃ sūtraṃ /
1.1.8.[5]	guṇagrahaṇaṃ kṣatriyavaiśyayoryathāsambhavaṃ guṇā grāhyāḥ
1.1.9.[1]	sāmprataṃ vidhirvivakṣitaḥ, somaṃ prabrūte, somapravākaḥ, tamakariṣyan karma namaḥ somāya rājña ityetadyajurūktvā pratyākhyānaṃ kuryāt kiñcideva vyākṣepaṃ kṛtvā aparuṣaṃ pratyācakṣīta /
1.1.9.[2]	atha kariṣyata eva, tāvadvidhau vaktavye kasmādakariṣyataḥ pūrvamucyate pratyākhyānamātrasya vaktavyatvādakariṣyataḥ pūrvamuktaṃ, kariṣyato hi vṛtapratimantraṇādiḥ samidādhānāhavanīyopasthānānto vidhirvaktavyaḥ sa ucyate / 8 /
1.1.9.[3]	akariṣyato vidhiruktaḥ atha kariṣyatovidhiṃ vivakṣurāha /
1.1.10.[1]	mahanme voca ityanena yajuṣā kariṣyan pratimantraṇaṃ kuryāt
1.1.11.[1]	tat vṛtapratimantraṇaṃ yajuḥ na jahyāt notsṛjet aprokte 'pi somapravākeṇeti kariṣyāmīti vijñāya /
1.1.11.[2]	kosya viṣayaḥ sādyaktāḥ / 11 /
1.1.11.[3]	atha vṛtapratimantraṇaṃ kṛtvā anantaraṃ somapravāke kiṃ pratipattavyam ityatrāha /
1.1.12.[1]	āvasanti tamityāvasathaḥ somaṃ prabrūte somapravākaḥ, tasmai somapravākāya tādarthye caturtho /
1.1.12.[2]	lavaṇamannaṃ lavaṇena sampṛktamannaṃ lavaṇamannantat dadhnā saha hārayet bhojayet, evaṃ sūtrārthaḥ /
1.1.12.[3]	āvasathaśca somapravākāya karttavyaḥ /
1.1.12.[4]	tatraiva cāsya bhojananneyamiti
1.1.13.[1]	somapravākāyānnaṃ hārayitvāthānantaraṃ prahiṇuyāt prastotṛsubrahmaṇyau purastāt karmabhyaḥ, prahiṇuyāt preṣayedityarthaḥ /
1.1.13.[2]	prastotā ca subrahmaṇyaśca prastotā subrahmaṇyo pūrvaṃ karmaṇa ārambhāt atha vā tādarthye caturthī yāni purastāt karmāṇi tārkṣyasāmādīni tadarthaṃ / 13 /
1.1.13.[3]	uktaṃ prahiṇuyāt prastotṛsubrahmaṇyāviti /
1.1.13.[4]	tayoḥ kamarthaṃ prāgāmanaṃ /
1.1.13.[5]	karmāṇi ca devayajane kriyate /
1.1.13.[6]	ata ācāryo devayajanalakṣaṇaṃ vivakṣurāha /
1.1.14.[1]	prāgudakpravaṇaṃ devajayanaṃ /
1.1.14.[2]	āpaḥ prācya udocyo vā yatra gacchanti /
1.1.14.[3]	athavā prāgudīcīdiśaṃ yatrāpaḥ pravarttante tat prāgudakpravaṇaṃ cātvālasāriṇyo yatrāpaḥ syurityarthaḥ /
1.1.14.[4]	devayajanaṃ devā asminnijyanta iti devayajanaṃ /
1.1.14.[5]	lomaśaṃ, pratilomaśaṃ tṛṇauṣadhibahulamityarthaḥ /
1.1.14.[6]	avṛkṣannāsmin vṛkṣāḥ santyavṛkṣaṃ /
1.1.14.[7]	samaṃ, yatra naviṣamābhūmistatsamaṃ /
1.1.14.[8]	evaṃ lakṣaṇaṃ devayajanaṃ syāt / 14 /
1.1.14.[9]	kiñca /
1.11.15.[1]	purastād iti diṅniyamaḥ kriyate /
1.11.15.[2]	pūrvyapradeśe devayajanasya āpaḥ syuriti ca śabdaḥ kriyate /
1.11.15.[3]	purastān niyamaḥ anyāsu ca dikṣu vipratiṣedha iti /
1.11.15.[4]	asyeti samīpalakṣaṇā ṣaṣṭhī, syuriti svabhāvataḥ syurna kṛtrimā iti / 15 /
1.11.15.[5]	uktaṃ ca svabhāvataḥ syuriti /
1.11.15.[6]	atha punarupapattirna syāt tataḥ kiṃ syāt /
1.11.15.[7]	atrocyate /
1.1.16.[1]	taditi pūrvanirdeśaḥ, tāsāmabhāvaḥ, bhavanaṃ bhāvaḥ, na bhāvaḥ abhāvaḥ, apāmabhāve mahāvṛkṣādayaḥ syuḥ /
1.1.16.[2]	mahāṃścāsau vṛkṣaśca mahāvṛkṣaḥ ānmahataḥ samānādhikaraṇajātīyayorityākāraḥ /
1.1.16.[3]	apare varṇayanti udumbara iti /
1.1.16.[4]	prājāpatya udumbaraḥ prajāpatirvāva mahāniti pūrva eva tu sādhīyān /
1.1.16.[5]	mahataḥ samānādhikaraṇa iti /
1.1.16.[6]	udapānaḥ kūpaḥ /
1.1.16.[7]	deśāntaragāmī panthā mahāpathaḥ
1.1.17.[1]	evaṃ lakṣaṇaṃ caiva syāt, na cāsya devayajanasya sthalataraṃ samīpe syāt prātiśāyanikastaraḥ pratyayo devayajanamapi na sthale bhavatītyetaddarśayati /
1.1.17.[2]	sthalataraḥ parvataḥ asyeti sarveṣu kalpeṣu syāt anantarasya vidhirmābhūditi
1.1.18.[1]	na cāsya sthalataramadūre syādityuktaṃ /
1.1.18.[2]	kiñca devayajanapramāṇaṃ cāsya pūrve pradeśe sthitaṃ na syāt
1.1.19.[1]	uktamaviśeṣeṇa devayajanalakṣaṇaṃ /
1.1.19.[2]	athābhicaraṇīyeṣu viśeṣavivakṣurāha /
1.1.19.[3]	viparyasyābhicaraṇīyeṣviti /
1.1.19.[4]	yadidaṃ devayajanalakṣaṇamuktaṃ etadabhicaraṇīyeṣu viparyastaṃ bhavati /
1.1.19.[5]	viparyāsaḥ prātilomyaṃ /
1.1.19.[6]	kiṃ sarvameva viparyastaṃ netyucyate /
1.1.19.[7]	kintarhi, sthalādanyaddevayajanamātrācca/ viparyāse'pi sati naiva sthalataramadūre syāddevayajanamātrañca purastānnaiva syāt
1.1.20.[1]	uta prahiṇuyātprastotṛsubrahmaṇyo purastāt karmabhya iti /
1.1.20.[2]	atha tasya gamanakālaḥ ka iti /
1.1.20.[3]	atrocyate /
1.1.20.[4]	ātmanā gacchet kraye upavasathye punaḥ svayaṃ vrajedanāhūtopi
1.1.21.[1]	atha tasya gamanakriyā ucyate /
1.1.21.[2]	udaṅṅeva tu gṛhebhyaḥ prathamaṃ niṣkrāmet /
1.1.21.[3]	devo devametvityanena yajuṣā /
1.1.21.[4]	athaiva śabdaḥ kimarthaṃ ucyate /
1.1.21.[5]	anyatopi gantavye udaṅṅeva tāvat prathamaṃ prasthānaṃ kuryāt /
1.1.21.[6]	atha tuśabdaḥ kimarthaṃ ucyate /
1.1.21.[7]	anyato dvārepyevaṃ
1.1.22.[1]	dūramadhvanogatvālpevaśiṣṭe vihāya dauskṛtyamityetat yajurjapet /
1.1.22.[2]	vihāya dauṣkṛtyaṃ vrajāmītyasyādhyāhāramapare varṇayanti /
1.1.22.[3]	apare yāvadgrahaṇaṃ kasmādavacanāt
1.1.23.[1]	devayajanagāmī yaḥ panthā tamāpadya ananyagāminaṃ badānāmāsītyetat yajurjapet
1.1.24.[1]	yasyopavasathye'hni āgamanaṃ bhavati sa devayajanamahāvederuttaramantamākramya dakṣiṇamantamīkṣamāṇaḥ pitaro bhūrityetadyajurjapet /
1.1.24.[2]	yasya punaḥ kraye'hni āgamanaṃ bhavati sa patnīsaṃśālāyāṃ vedimākramate mahāvederabhāvāt
1.1.25.[1]	yajuṣāmantaraye 'nvāhārandhānajapyomanyate /
1.1.25.[2]	antarayatyāgaḥ, utsargaḥ /
1.1.25.[3]	anvāharaṇamanvāhāraḥ anutsarga ityarthaḥ /
1.1.25.[4]	kaḥ punar viṣayaḥ /
1.1.25.[5]	sānnipātiko vidhiḥ /
1.1.25.[6]	tatrānujapaḥ alopārthaḥ
1.1.26.[1]	upekṣaṇaṃ varjanam akaraṇam ity arthaḥ /
1.1.26.[2]	evaṃ śāṇḍilyo manyate /
1.1.26.[3]	kasmāt nimittāpāyāt /
1.1.26.[4]	apara āha /
1.1.26.[5]	pitaro bhūr iti kṛtsnaṃ yajuḥ antaritaṃ samāmnāye /
1.1.26.[6]	trayo ha nu vai pitaraḥ avamā ṛrvā kāvyā iti /
1.1.26.[7]	tasyānvāhārandhānaṃjapyo manyate /
1.1.26.[8]	kasmādalopāt /
1.1.26.[9]	upekṣaṇaṃ varjanaṃ śāṇḍilyaḥ kasmādapāṭhāt
1.2.0.[1]	uktaṃ svayaṃ vrajet kraya upavasathyeveti /
1.2.0.[2]	tatra udaṅṅeva tu gṛhebhyaḥ prathamamityudgātṛkarma prakṛtametadādi /
1.2.0.[3]	tatroktamuttaraṃ vedyantamākramya dakṣiṇamīkṣamāṇaḥ pitaro bhūrityetadyajurjapediti /
1.2.0.[4]	asyānantaraṃ madhurpakavidhirvivakṣitaḥ /
1.2.0.[5]	taṃ vivakṣurāha /
1.2.1.[1]	pṛthak nānetyarthaḥ /
1.2.1.[2]	sāvitrīpādaiḥ savitā devatā yasyāḥ seyaṃ sāvitrī tasyāḥ pādaiḥ pibet /
1.2.1.[3]	madhunā pṛktandadhipayaḥkṛtānnaṃ vā madhuparkaḥ /
1.2.1.[4]	dadhani payasi vātha cākṛtānne madhu dadhyānmadhuparkametadāhuḥ /
1.2.1.[5]	dadhimadhuśalileṣu saktavaḥ pṛthageveti vihitāstrayastu manthāḥ /
1.2.1.[6]	tasya madhuparkasya pibet asyeti avayavalakṣaṇā ṣaṣṭhī /
1.2.1.[7]	kathaṃ pibedyathā śeṣaḥ syāditi /
1.2.1.[8]	nanu sāvitrīpādairiti siddhe kiṃ pṛthak grahaṇamiti /
1.2.1.[9]	ucyate /
1.2.1.[10]	uktaṃ, savitṛdevatā sāvitrīti /
1.2.1.[11]	evaṃ sarvāsāṃ savitṛdevatānāṃ prasaṅgaḥ prāptaḥ /
1.2.1.[12]	ata ācāryaḥ pṛthakgrahaṇaṃ karoti /
1.2.1.[13]	yasya ṛksamāmnāye pṛthagāmnānantayeti /
1.2.1.[14]	nanu yadyevamarthaṃ na tasmān mukhyāṃ adya no vedetyetāṃ sāvitrīmutsṛjya gauṇīṃ gṛhṇīyāt /
1.2.1.[15]	tanna, dvayameva mukhyā /
1.2.1.[16]	kathaṃ mukhyeti cet /
1.2.1.[17]	ucyate /
1.2.1.[18]	athopasīdatyabhidhīhi bhoḥ sāvitroṃ me bhavānanubravītviti /
1.2.1.[19]	asminnetasyā evānuvacanaṃ /
1.2.1.[20]	tasyā uttarā ṛksamāmnāyābhivyakteśca sāvitrī caturthī bhavatītyetasyā eva śrutau vidhānaṃ /
1.2.1.[21]	tathā śākhāntarīyāyāmathāvaśiṣṭāyāṃ śrutau etāmeva pratijānate /
1.2.1.[22]	tasmāt pṛthakgrahaṇaṃ nānārthatvādevamuktaṃ
1.2.2.[1]	tatra tasmin madhuparkavidhau etadānayanti /
1.2.2.[2]	viṣṭarādyāharaṇakarma kartavvaniyamārthaṃ bahuvacanaṃ /
1.2.2.[3]	darbhāsanaṃ viṣṭaraḥ /
1.2.2.[4]	pādaprakṣālanārthaṃ udakaṃ pādaprakṣālanaṃ /
1.2.2.[5]	arghārtham udakamarghyaṃ /
1.2.2.[6]	ācamanārtham udakam ācamanīyaṃ /
1.2.2.[7]	madhuparka uktalakṣaṇaḥ /
1.2.2.[8]	atha tatra grahaṇaṃ kimarthamiti cet /
1.2.2.[9]	ucyate, madhumanthodamanthayor madhuparkakalpārthaṃ /
1.2.2.[10]	te ca vakṣyante /
1.2.2.[11]	tatra tatraitadāharanti viṣṭarādi
1.2.3.[1]	tasya madhuparkasya pibet /
1.2.3.[2]	kathaṃ
1.2.4.[1]	sāvitrīpādasyeti śeṣaḥ /
1.2.4.[2]	tuśabdo viśeṣaṇārthaḥ
1.2.5.[1]	sāvitrīpādasyopariṣṭāditi varttate /
1.2.5.[2]	prathamadvitīyatṛtīyagrahaṇaṃ caturthaniṣedhārthaṃ /
1.2.5.[3]	tūṣṇīṃ caturthamiti prāpte
1.2.6.[1]	sarve bhakṣamantrāḥ svāhākārāntāḥ /
1.2.6.[2]	svāhākārāntā iti bahuvacanāt siddheḥ kimarthaṃ sarvagrahaṇamiti cet ucyate /
1.2.6.[3]	madhumanthādīnāmapi bhakṣamantrāḥ svāhākārāntāḥ syurityevamarthaṃ sarvagrahaṇaṃ
1.2.7.[1]	rasosi vānaspatya iti /
1.2.7.[2]	anena mantreṇa madhumanthasya pibediti gautama ācārya āha /
1.2.7.[3]	yaccoktaṃ viṣṭarādīni dravyāṇyekaikaśastristrirvedayeranniti, tatra madhumanthasyāvedane prāpte /
1.2.7.[4]	vānaspatya iti pravacanamiti /
1.2.7.[5]	vānaspatyo vānaspatya ityāvedanantriḥ
1.2.8.[1]	yathā madhumanthasya tathā dadhimanthodamanthayoḥ pibet /
1.2.8.[2]	tena prakāreṇetyarthaḥ /
1.2.8.[3]	ayaṃ tu viśeṣaḥ /
1.2.8.[4]	payasyopayasya iti tu rasādeśaḥ /
1.2.8.[5]	vānaspatya ityetasya sthāne syātāmityarthaḥ /
1.2.8.[6]	raso'si payasya rasosyopayasyaḥ, yathāsaṅkhyaṃ
1.2.9.[1]	ete eva pūrvokapravacane dadyāt /
1.2.9.[2]	payasyopayasya iti /
1.2.9.[3]	kālindaḥ sārasvata iti vā, yāthāsaṅkhyena
1.2.10.[1]	uktaṃ madhuparkasyetyavayavalakṣaṇā ṣaṣṭhī kriyate /
1.2.10.[2]	tatra pānamuktaṃ /
1.2.10.[3]	atha śeṣe kā pratipattiriti /
1.2.10.[4]	ucyate /
1.2.10.[5]	śeṣaṃ brāhmaṇaya dadyāt putrādeḥ
1.2.11.[1]	śūdravarjaṃ /
1.2.11.[2]	ucchiṣṭayogye putraśivyābhāve'dbhiḥ saṃprokṣya kṣatriyavaiśyayoḥ
1.2.12.[1]	uktaṃ ācāntodakāya gauriti nāpitastrirbrūyāt /
1.2.12.[2]	evaṃ gavi proktāyāṃ kuruteti brūyāt
1.2.13.[1]	kuruteti brūyādevaṃ vā
1.2.14.[1]	udgātṛkarmoktaṃ /
1.2.14.[2]	atha sarveṣāṃ sādhāraṇamucyate /
1.2.14.[3]	sarveṣāmudgātṛṇāṃ yajñopavītañca udakācamanañca ete ca nitye karma kurvatāṃ evaṃ yajñopavītī bhavatyevamācāntodako bhavatīti /
1.2.14.[4]	yajñopavītañca udakapūrṇañca kamaṇḍalu /
1.2.14.[5]	ācamanti tasmādityācamanaṃ /
1.2.14.[6]	yajñopavītanityatve brahmacaryaṃ jñāpayati /
1.2.14.[7]	atha sarvagrahaṇaṃ kimarthaṃ /
1.2.14.[8]	ucyate /
1.2.14.[9]	subrahmaṇyaṃ caturthānāṃ brahmapañcamānāṃ yajamānaṣaṣṭhānāṃ sambandhastadarthaṃ grahaṇaṃ
1.2.15.[1]	na vyavāyaḥ avyavāyaḥ, na vyāvṛttiḥ avyāvṛttiḥ, antarāgamanaṃ vyavāyaḥ, anabhimukhatā vyāvṛttiḥ /
1.2.15.[2]	kenāvyavāyo'vyāvṛttiśca yajñāṅgaiḥ karmopayatāmiti varttate
1.2.16.[1]	prāṅmukhakaraṇamādeśādanyatra syāt, ādeśaḥ pratyaṅmukhastiṣṭhaṃśchirasi gāyatraṅgāyediti /
1.2.16.[2]	caśabdaḥ samuccayārthaḥ, avyavāyo'vyāvṛttiśca yajñāṅgairanādeśa iti
1.2.17.[1]	uktaṃ prahiṇuyāt prastotṛsubrahmaṇyai purastātkarmabhya iti /
1.2.17.[2]	tatra subrahmaṇyaṃ karma vivakṣuridaṃ sūtramārabhate, krīte rājani subrahmaṇya iti /
1.2.17.[3]	atha kasmāt karmabhedaḥ kriyate, prastotrīyaṃ tāvadvaktavyaṃ pūrvvaṃ tārkṣyasāmādīnāmityatrāha kṛtākṛtatvāt tārkṣyasāmādīnāṃ kramabheda iti /
1.2.17.[4]	krīte rājani krīte some, subrahmaṇya iti kartṛnirdeśaḥ uttareṇa somavahanaṃ gatvā uttareṇeti diṅniyamaḥ, gatveti kriyopadeśaḥ /
1.2.17.[5]	antareṇeṣe somavahaneṣayorantarāle śamīśākhāṃ palāśaśākhāṃ vā sapalāśāṃ dakṣiṇena pāṇinā gṛhītvāvatiṣṭheta
1.2.18.[1]	saṃpreṣaṇaṃ saṃpreṣaḥ tam ākāṅkṣet tāvatpratīkṣeta yāvat saṃpreṣaṇamiti sarvatra grahaṇaṃ sarvāsu subrahmaṇyāsu na kevalaṃ śākaśvyāmiti
1.2.19.[1]	raśmī abhīśū pragrahāvityarthaḥ dhārayan savyena pāṇinā śākhayā dakṣiṇena pāṇinā gṛhītayā prasthāpayet gāvau somavahanayuktau dakṣiṇaṃ pūrvam, dakṣiṇasyāṃ dhuri yo yuktasta pūrvaṃ paścāduttaramityarthaḥ
1.2.20.[1]	prāṅmukhe varttamāne subrahmaṇyomiti praṇavaṃ trirbrūyāt, varttatirgatyarthaḥ
1.2.21.[1]	pratyaṅmukhe varttamāne ṣaṭkṛtvaḥ praṇavaṃ brūyāditi varttate
1.2.22.[1]	patnīśālāyāḥ pūrvapradeśe vimukte arddhavimukte sati chadiṣi cchādanakaṭe śākhām avaguhya avalambya tāmevaiṣāmanūtkramya avatīryya tato yathārthaṃ syāditi karmaṇaḥ samāptiṃ darśayati
1.2.23.[1]	dakṣiṇasyāṃ dhuri yo yukto'navān taṃ subrahmaṇyāya dadyāt yajamānaḥ sāmarthyāt
1.2.24.[1]	ubhāvaṣyanaḍvāhau deyāviti śāṭyāyanake śrutiḥ karmasaṃyogāt ubhābhyāṃ hi karma kṛtaṃ hetūpādānaṃ kriyate karmayogāditi yasya yena karmasaṃyogaḥ sa taddravyaṃ labhatityarthaḥ /
1.2.24.[2]	yasmin karmaṇi yaddravyaṃ yasya sannihitaṃ bhavet /
1.2.24.[3]	tattasyaiva pradātavyaṃ hoturgotrapaṭo yathā
1.3.1.[1]	uktā śākaṭī subrahmaṇyā subrahmaṇyomiti trirāhvayet prāci vartamāne ṣaṭkṛtvaḥ pratīcīti praṇavamātrakriyoktā idānīṃ tasyāḥ kāladeśakriyāvidhayo vivakṣitāḥ, tān vivakṣurācārya idaṃ sūtramārabhate, ātithyāyāṃ saṃsthitāyāmiti /
1.3.1.[2]	ātithyā iṣṭiḥ tasyāṃ saṃsthitāyāṃ samāptāyāmityarthaḥ dakṣiṇasya dvārabāhoḥ patnīśālāyāḥ pūrve pradeśe tiṣṭhan /
1.3.1.[3]	kathaṃ gamyate patnīśālāyā dvārasyeti ucyate, sambandhādātithyāyāṃ saṃsthitāyāmiti pūrveṇa patnīśālāyāṃ tiṣṭhannityūrddhvatā vidhīyate /
1.3.1.[4]	antarvedideśe prakṛtaṃ vedikaraṇaṃ bhavatyato deśa ityāha /
1.3.1.[5]	anvārabdhe yajamāne patnyāñca, anvārambhaṅaṃ sparśanam, saptamī kriyate yasya ca bhāvena bhāvalakṣaṇamiti samāsaḥ kramārthaḥ /
1.3.1.[6]	subrahmaṇyomiti triḥ praṇavamuktvā nigadaṃ brūyāt /
1.3.1.[7]	indrāgacchetyetadādinigadagrahaṇaṃ saṃvyavahārārtham vakṣyatyagniṣṭutvāgneyo nigada iti /
1.3.1.[8]	etāvadahe sutyāmiti yāvadahe syāditi etāvadityatra sutyā nirdeśyā yāvadbhirahobhiḥ sutyā, tāvadbhiḥ parigaṇanāṃ kṛtvā nirdeśaḥ kāryyaḥ
1.3.2.[1]	yasminnahani sutyā bhavati tasminnahany adyeti brūyāt, samānāhanīti kimarthamadyeti sutyāmiti siddheḥ, ucyate, kadāpyekasminnahani kṛtsnaṃ karma kriyate, tasminnapi adya sutyetyevaṃ brūyāt, ko'sya viṣayaḥ /
1.3.2.[2]	sādyaktāḥ
1.3.3.[1]	sutyādeśānantarametadbrūyāt ityevaṃ gautama ācāryya āha
1.3.4.[1]	evaṃ dhānañjaya ācāryo manyate
1.3.5.[1]	eke ācāryyaḥ pūrvaṃ devāhvānānmanyante
1.3.6.[1]	avasyādityarthaḥ, virāmo'vasānam
1.3.7.[1]	etayośca padayorviramet
1.3.8.[1]	āgneyyāṃ subrahmaṇyāyāṃ etau ca virāmau ṣaṇṇe jāre ceti
1.3.9.[1]	viramediti vartate pṛthaṅnānetyarthaḥ, yajate śabdeṣu ceti ukte kiṃ pṛthaggrahaṇamiti cet ucyate, pitṛpitāmahaprapitāmahaśabdānāṃ ca samāmo mābhūditi
1.3.10.[1]	anena prakāreṇa triḥ kriyā subrahmaṇyāyāḥ
1.3.11.[1]	āhūyeti vidhigṛhyate, evaṃ trirāhūya yajamānaṃ vācayati
1.3.12.[1]	patnī ca yajamānaśca patnīyajamānau tāvupavahavaṃ kāmamāṇau subrahmaṇyophvayasvetyevaṃ brūyātāṃ upahvānamupahavaḥ
1.3.13.[1]	subrahmaṇyo yācita upahavaṃ dadyāt, kaḥ punarupahavaḥ upahūta ityupahavaḥ ayamupahavaprakāraḥ
1.3.14.[1]	ṛjyarthaḥ
1.3.15.[1]	bahuvacanasāmarthyāt tatsiddheḥ sarvagrahaṇaṃ nirarthakamiti cet tat kathaṃ pratīṣṭiṣu syāditi upasadgrahaṇādiṣṭidvaye upasatpratyayo mābhūditi
1.3.16.[1]	yāścorddhvamupasadadbhyaścādekṣyanta subrahmaṇyāstāsāmapyeṣa eva vidhiḥ ayantu viśeṣaḥ, utkare tu tatra tiṣṭhanniti, tiṣṭhanniti vaktavye tatra grahaṇaṃ kimarthamiti cet ucyate, mābhūt samīpasaptamī pratyaya iti ārūḍhe notkare vaktavyā /
1.3.16.[2]	apara āha utkare cāha tatra tiṣṭhanniti hi brāhmaṇaṃ tasmādutkare tiṣṭhan subrahmaṇyaḥ subrahmaṇyāmāhvayatīti
1.3.17.[1]	evaṃ caitā utkare bhavanti kiñca prāk sutyādeśānnāmagrāho bhavati etāvadahe sutyāmiti prāgasmādvacanāt
1.3.18.[1]	agnīṣomīyasya paśorvapāyāṃ hutāyāṃ vasatīvarī pariharaṇe kṛte prātaranuvākasya ārambhaṇavelāyāṃ yajamānanāmadheyāni gṛhṇīyāt pratyekam ekamekaṃ prati pratyekam asāviti sarvvanāmnā yajamānasya nāmadheyāni yajamānanāmadheyānīti bahuvacanaṃ kriyate tatsambandhena sarvāṇyetāni pitṛprabhṛtīni yajamānanāmadheyāni /
1.3.18.[2]	apara āha nakṣatrāśca yaṃ nityaṃ tṛtīyaṃ yattadguhyameva bhavati /
1.3.18.[3]	sarvanāmnaḥ sthāne pitṛpitāmahaprapitāmahānāṃ nāmadheyāni gṛhṇīyāt amuṣya putraḥ pautro napteti yathāsaṃkhyam /
1.3.18.[4]	yathāmuṣya putraḥ pautro naptetyeteṣāṃ pūrvatve siddhe pūrveṣāmiti kimarthamārabhyate, ucyate, ekaśeṣavidhiprajñāpanārthaṃ, kathamekaśedho gṛhyata iti pūrveṣāṃ ca pūrvāsāṃ ca
1.3.19.[1]	athānantaramavareṣāṃ nāmāni gṛhṇīyāt avare putrapautraprapautrāḥ kathametadgamyate teṣāmapi trayāṇāmeveti athaśabdasāmarthyāt yathājyeṣṭham yo jyeṣṭhaḥ yathājyeṣṭham utpattikramataḥ kimaviśeṣeṇa na jīveyuḥ
1.3.20.[1]	janiṣyamāṇānāmiti siddhe uteti kimarthamārabhyate, ucyate, pṛthagyajate śabdeṣu ca viramedityuktam tadihāpi prāptaṃ tannivṛttyartham ucyate samāsena pitṛpitāmahaprapitāmahaśabdaṃ kṛtvā yajata iti brūyāt
1.3.21.[1]	yāgnīṣomīyavapā homānantarakālā subrahmaṇyā sā sādyaḥkteṣu luptā lopaḥ kriyate, atha sāmarthyādeva lope prāpte nimittāpāye naimittikasyāpyapāya iti sūtraṃ kimarthamārabhyate, atrocyate, tisraḥ sanniyogaśiṣṭāḥ sanāmagrāhāḥ tāsāṃ sanniyogaśiṣṭānāṃ satīnāṃ pūrvasyāḥ lope uttarayorapi lopo gamyate /
1.3.21.[2]	sanniyogaśiṣṭānāmanyatamāpāye'pāya iti, apara āha pratinidhau mābhūditi, sādyaḥkteṣvagnīṣomīyasya paśoḥ sthāne agnīṣomīyaṃ puroḍāśaṃ nirvapatīti, athoddeśanirdeśau kimarthamiti cet, atrocyate, sūtrakārasyāyamabhiprāyaḥ saiva luptā /
1.3.21.[3]	anyatra nimittāpāye'pi naimittikāni bhavantīti /
1.3.21.[4]	yathā santatiṣvaprastāvāsvapi kuśāvidhānamiti
1.4.1.[1]	subrahmaṇyāyāḥ sārvakratuko vidhiruktaḥ, sāmprataṃ viśeṣo vivakṣitastaṃ vivakṣurācārya āha, agniṣṭutsvāgneyo nigada iti /
1.4.1.[2]	agniṣṭutsu yajñeṣu āgneyo nigado bhavati agnirdevatā asyetyāgneyaḥ, nigadaśca uktalakṣaṇaḥ agniṣṭutsvāgneyeti vaktavye nigada iti kathaṃ nigadasyaiva pratyāmnānaṃ syānnetarasyeti
1.4.2.[1]	tatra tasminnityarthaḥ /
1.4.2.[2]	gautamasyedaṃ gautamīyam /
1.4.2.[3]	agna āgacchetyetadādirnigadaḥ /
1.4.2.[4]	prāk sutyādeśāt etāvadahe sutyāmiti prāgasmāt
1.4.3.[1]	devānāṃ sthāne agnaya iti brūyāt
1.4.4.[1]	athaśabda ānantarye gautamīyo vidhiruktaḥ, āgneyī ca subrahmaṇyoktā /
1.4.4.[2]	tatrāyaṃ dhānañjapyokto viśeṣaḥ agna āgaccha rohitava ityetadādiḥ prāk sutyādeśāditi vartate, kiñca
1.4.5.[1]	āgneyī subrahmaṇyoktā /
1.4.5.[2]	sāmprataṃ anirukta ucyate, śakrāgaccheti viśve brahmāṇa ityevaṃ brūyāt, anirukteṣu upahavyādiṣu /
1.4.5.[3]	āniruktyaṃ devatānāmadheyaṃ pārokṣyam
1.4.6.[1]	evam eva subrahmaṇyā syāt, aniruktaṃ prātaḥsavanaṃ yasya so'niruktaprātaḥsavanaḥ aniruktaprātaḥsavanaścāniruktaprātaḥsavanacāniruktaprātaḥsavanau tayoraniruktaprātaḥsavanayoḥ kathaṃ punargamyate, yathāyaṃ bahuvrīhiḥ samāsaḥ /
1.4.6.[2]	atha punarayaṃ tatpuruṣaḥ kalpeteti /
1.4.6.[3]	yadi hyayaṃ bahuvrīhirabhaviṣyat muktasaṃśayameva sūtramabhaviṣyat /
1.4.6.[4]	aniruktāpūrvavājapeyeṣviti /
1.4.6.[5]	evaṃ kriyamāṇe evaṃ sūtram abhaviṣyat /
1.4.6.[6]	samāse ca saṃśayo nābhaviṣyat /
1.4.6.[7]	yena punarayaṃ pṛthaksūtramārabhyate, aniruktaprātaḥsavanayośceti jñāpayati tatpuruṣaḥ samāsa iti aniruktañca tat prātaḥsavanaṃ cāniruktaprātaḥsavanamiti /
1.4.6.[8]	tenāpūrvavājapeyayoḥ prātaranuvākopakramaṇakālaiva subrahmaṇyā niruktā syāditi ucyate, na ṛtusambandha evāyaṃ gṛhyatāṃ taducyate muktasaṃśayaṃ sūtramabhaviṣyat evaṃ cet aniruktāpūrvavājapeyeṣviti evaṃ kriyamāṇe sūtra ityatra brūmaḥ, yadyevaṃ sūtramabhaviṣyat, vājapeyavicārāṇāṃ sarveṣāṃ prasaṅgo'bhaviṣyadevaṃ mābhūdityata āha, aniruktaprātaḥsavanayośceti
1.4.7.[1]	abhiṣecanīyaśca daśapeyaśca abhiṣecanīyadaśapeyau tāvantareṇa yāḥ subrahmaṇyāḥ tāḥ sarvāḥ sanāmagrāhāḥ antarāntareṇa yukta iti dvitīyā bhavati /
1.4.7.[2]	sadāgrahaṇaṃ matrādyapekṣyam, apare bruvate nāmagrahaṇamātramevāstviti na nigadaḥ
1.4.8.[1]	dvirātraprabhṛtiṣvahargaṇeṣu ahnaḥ ādau cānte cāhvayet /
1.4.8.[2]	atha kimarthamidamārabhyate, vidyamāne āhvānanimitte pratyahaṃ vastīvarīpariharaṇe prātaranuvāke ca /
1.4.8.[3]	ucyate, vakṣyatyayam ekāṣṭakādīkṣiṇa upasarginaste tūṣṇīmekatriṃśamaharāsīran savanavidhena vā paśunā yajeranniti, yatrāpi kathaṃ syāditi
1.4.9.[1]	yā ahnaḥ ante subrahmaṇyā sottarārthā, uttarārthamahargaṇeṣvaharādyantayorāhvayediti /
1.4.9.[2]	atrātirātrānte prāptā tatpratisedhārthamārabhyate, uttarārthā harantikīti
1.4.10.[1]	agnīṣomīyādi yatkarma ahīneṣu tasmin yāḥ subrahmaṇyāḥ tāḥ sarvāḥ sanāmagrāhāḥ syuḥ /
1.4.10.[2]	nanu agnīṣomīyaprabhṛtayaḥ sanāmagrāhā eva bhavanti, tat kimidam agnīṣomīyaprabhṛtītyārabhyate, ucyate, vakṣyatyayaṃ sarvāḥ sanāmagrāhā iti /
1.4.10.[3]	yadyayamagnīṣomīyaprabhṛtīti na brūyāt, tadā śākaṭyā ārabhya sarvāḥ sanāmagrāhāḥ syuḥ, sarvā iti vacanāt, na hi tadasti yadvacanānna bhavati /
1.4.10.[4]	vacanasyātibhāro nāsti vacanamupalabdhuṃ śakyate /
1.4.10.[5]	athāhīnagrahaṇaṃ kimarthamiti cet, aikāhiko vidhiruktaḥ /
1.4.10.[6]	sātriko vacyate, dīkṣānupūrveṇa dīkṣitānāṃ satreṣu nāmagrāha ityata ārabhya tadevamubhayatrokte viśeṣa ucyamānaḥ pratyākhyāyāhīnādanyatra na syāt /
1.4.10.[7]	tathā ca sūtre uktam, ekāhāhīnasatrāṇīti caturthī somajātirnāsti /
1.4.10.[8]	ata eva siddhe'hīnagrahaṇaṃ na kartavyam, kriyamāṇe kāraṇaṃ vaktavyam /
1.4.10.[9]	ucyate, kartavyamahīnagrahaṇam, akriyamāṇe mukhyāhīnaśabdo gṛhyate ye'hīnakāṇḍe paṭhitāsta eva gṛhyeran mukhyatvāt gauṇamukhyayormukhye sampratyaya iti kṛtvā so'yamācāryo'hīnagrahaṇaṃ karoti /
1.4.10.[10]	ye'pyahīnakāṇḍe na paripaṭhitāḥ /
1.4.10.[11]	yathā varuṇapraghāsadvidivasākamedhatryahavyuṣṭirdvirātra iti /
1.4.10.[12]	dvādaśāhīnaścāhīnabhūtaḥ katham eteṣu sarveṣu eṣa vidhiḥ syādityato'rthamahīnagrahaṇam
1.8.13.[1]	yadi viśvarūpā gāyet tataḥ jyotīṃṣyapi gāyet, nanu kimarthaṃ punarayaṃ yadyarthaḥ kriyate cediti yadā viśvarūpāṇāṃ gānaṃ yatnena pratiṣṭhāpitamiti ucyate, ayaṃ hyācāryo vacyati etaṃ parikramaṃ sarvakratuṣu vidyāditi, tad viśvarūpāṇaṃ gānaṃ sarvakratuṣu prāpnoti so 'yamācāryyaḥ jyotiṣṭomādanyatra viśvarūpāṇaṃ gānaṃ jñāpayati kathaṃ etat viśvarūpāṇaṃ gānaṃ jyotiṣṭoma eva pravarttate nānyatreti nanu vakṣyatyācāryo na cānyatra viśvarūpāt jyotiṣṭomāditi satyametat asya tu punarvacanasya tatraiva prayojanaṃ vakṣyāmaḥ kaḥ punarjyotirganasya kālo gānavidhiśceti
1.8.14.[1]	parihite samāpte prātaranuvāke paridhānīyāyāṃ śastāyāmityarthaḥ aponaptrīyaṃ nāma śastaṃ tasmātpūrvaṃ purā viramyatāṃ tāvadityuktvā āgrayaṇasya vānuhiṅkāraṃ āgrayaṇo grahaḥ tasya gṛhītasya hiṃkārasya paścāt āgrayaṇaṃ gṛhannadhvaryurhiṃkaroti pavitraṃ dhārayan pavitraṃ vigṛhṇanti hastakāryyameva tad yajñasya kriyata iti āstāvaṃ vā prāpya purā bahiṣpavamānasya stomayogāt etatkālatrayamupadiṣṭaṃ jyotirgānasya vikalpena agnirjyotirjyotiragnirityeteṣu yathāsūtriteṣu padeṣu ekaikasmin pade tristrirgāyatraṃ gāyet abhyasyābhyasya abhyāsam
1.11.1.[1]	grahagrahaṇādhikāro varttate, gṛhīteṣu sarveṣu graheṣu dhruvo gṛhyate tatrodgātṛsambandhaṃ kañcidvivakṣurāha, uttarāddhavirddhānāditi havirddhānasaṃjñake dve anasī dakṣiṇaṃ uttarañca tatrottarāddhavirddhānāditi apādānalakṣaṇā pañcamī havirasminnidhīyata iti havirddhānam dhruvo nāma grahaḥ sthālyāṃ gṛhyate tāṃ dhruvasthālīṃ harantaḥ udgātṛṇāṃ paścimena pradeśena hṛtvā gṛhīte some tenaiva punarnayeyuḥ avyavāyārthaṃ nityaṃ parakartṛkeṣu bahuvacanaṃ nainānapareṇa hareyurapi hyakuśalā adhvaryavo bhavantīti
1.11.2.[1]	havirdhānāt niṣkrāmantam adhvaryuṃ prastotā santanuyāt uttarīyaikadeśe gṛhṇīyāt avichedārtham
1.11.3.[1]	taṃ prastotāraṃ udgātā santanuyāt
1.11.4.[1]	santanuyāditi varttate
1.11.5.[1]	taṃ pratiharttāraṃ brahmā santanuyāt
1.11.6.[1]	santanuyāditi varttate vicchede hi prāyaścittaśravaṇātsarve santatā bhavanti
1.11.7.[1]	sāmpratameteṣāmājyahomo vakṣyate taiśca somaḥ pūyamānaḥ spṛṣṭaḥ ata āha na rājānamālabhyānupaspṛśyāpa ājyamālabheranniti
1.11.8.[1]	tathājyam ālabhyānupaspṛśyāpaḥ somaṃ nālabheran sarvaśabdaḥ ṛte 'pyājyālambhāt anupaspṛśyāpo naiva somamālabheran
1.11.9.[1]	adhvaryuṇā hute pravṛttahomau juhuyuḥ pravṛttahomāviti saṃjñā gatyānupūrvyeṇāpi prastotā prathamo 'tisarpet tata udgātā tataḥ pratihartteti gatyānupūrvye bekurānāmāsīti prathamāṃ sūryometi dvitīyāṃ atha gatyānupūrvyeti kimidaṃ yāvatā ihāpyānupūryamuktam evaṃ adhvaryuṃ nikrāmantaṃ prastotā santanuyāttamudgātodgātāraṃ pratihartteti home 'pyetadevānupūryaṃ grahīṣyate vyatikramahetvasambhavāt atrocyate, gatyārambheṇa anyo'pi yo homaḥ tatrāpi gatyānupūrvyameva syāt yathā āgnidhrīye dve āhutī juhuyuriti
1.11.10.[1]	yadi somau saṃsutau syātāmityevamadhikṛtyāha, susamiddhe hotavyamagnirvai sarvā devatāḥ sarvā eva devatāḥ paśyan juhoti saṃveśāyopaveśāyeti chandodevatyāstisra āhutayaśca ucyante tāsāṃ kālo vivakṣitaḥ hotā ca ata āha, saṃsutasome tu pravṛttahomau hutvā adhikāmāhutimudgātā juhuyāt saṃveśāyopaveśāyeti yathāsavanaṃ chandāṃsyādiśan yatra yasmin savane yathāsavanam tuśabdaḥ chandoviśeṣaṇārthaḥ adhikagrahaṇaṃ pravṛttahomayoḥ pratyāmnāyo mābhūditi
1.11.11.[1]	ṛcaṃ sometyetayarcā svāhākārāntayā tṛtīyāmāhutiṃ juhuyāt udgātā sarvatra saṃsutasome ca sa evodgātā juhuyāt netarau tṛtīyāmāhu̍tim
1.11.12.[1]	mahāgiriḥ mahān parvataḥ mahānadī mahatī nadī rathāhaḥ rathasyāhnāgamaḥ vāyurdevatāviśeṣaḥ etairvyavāye asaṃsavaḥ saṃsavo na bhavati pūrvapaścimavātairvāyuvyavāyo gṛhyate anyathā sarvadā sambhavāt vyavāyaśabdaḥ pratyekamabhisambadhyate
1.11.13.[1]	pṛthagjanapade tu punaḥ punaravyavāye'pi mahāgiryādibhiḥ saṃsavo na bhavati pṛthagjanapadaḥ pañcālāḥ kuravaḥ matsyā iti
1.11.14.[1]	avidviṣāṇamātrādevāsaṃsava ityeke ācāryā manyante
1.11.15.[1]	yadā sarvairhutaṃ bhavati atha brahmāhaṃ gāyatrīṃ vācamityetadyajurjapeyuḥ
1.11.16.[1]	yathādhvaryurāvartteta tathaiva āvartteran avyavāyo'vyāvṛttī nādriyeransarpanta ityārabhyate, uttarayorapi savanayorevameva syāditi
1.11.17.[1]	kiñcidgatvā savyairvāmaiḥ pāṇibhistaiḥ pṛthaṅnānā dakṣiṇasyāṃ diśi tṛṇāni nirasyeyuḥ nirāśaḥ prakṣepaḥ yo'dya saumya ityanena yajuṣā
1.11.18.[1]	cātvālasannikṛṣṭo deśaḥ taṃ prāpyādhvaryāvupaviṣṭe tasmādadhvaryoḥ paścime deśe upaviśeyuryoma ātmetyetadādinā yajuṣā
1.11.19.[1]	prastotā pratyaṅmukha upaviśet
1.11.20.[1]	prastotaryupaviṣṭe anantaramudgātā udaṅmukha upaviśet
1.11.21.[1]	udgātāramupaviṣṭaṃ paścimena gatvā pratihartā dakṣiṇapūrvamaṣṭamadigbhāgamīkṣamāṇaḥ upaviśet
1.11.22.[1]	savyān vāmānupasthān ūrūn adharān kṛtvā dyauśca pṛthivī ca dyāvāpṛthivyau tayoḥ dyāvāpṛthivyoḥ sandhimīkṣamāṇaḥ samāni mukhāni dhārayantaḥ manaḥsamādhyartham
1.11.23.[1]	yo'yaṃ vidhiruktaḥ pratyaṅmukhaḥ prastotetyata ārabhya samāni mukhāni dhārayanta iti yāvat naiṣa bahiṣpavamānamadhikṛtyoktaḥ ataḥ sarvastrotreṣu bhavati kuta etat yasmādvakṣyatyetatsarvaṃ kuryāduttarayoḥ pavamānayoriti ata āhevaṃ sarvastotreṣvāsīranniti, nanu yadyevaṃ sarvagrahaṇaṃ na kāryaṁ evaṃ stotreṣvāsīranniti siddheḥ uccate, vakṣyati hi evaṃ parikramaṃ sarvakratuṣu vidyāditi pāṭhāntare caiṣa jyotiḥ sarve kāmā iti evaṃ jyotiṣaṃ darśayati evaṃ parikramaṃ sarvakratuṣu vidyāditi jyotiṣaṃ sarvakratuṣu vidhyantaraṃ darśayati vakṣyati ca tadanantaraṃ ṣoḍaśī sāmnā stoṣyamāṇa iti trisaṃsthe'pi jyotiṣṭome prakṛtibhūte ṣoḍaśī nāsti atra ṣoḍaśinyeṣa vidhirna prāpnoti aprākṛtatvāt vikṛtaḥ ṣoḍaśī tathā mānasādiṣu naimittikeṣu ca na prāpnoti ata āha sarvastotreṣvāsīranniti
1.11.24.[1]	udgātṝṇāṃ paścime pradeśe avarārddhyā upagāḥ syuḥ avarārddhyaśabdaḥ nikṛṣṭavacanaḥ trayāṇāmapyadho na bhavantītyarthaḥ
1.11.25.[1]	eke caturavarārdyānmanyante na tasyopadeśaḥ digbhirevodgāyantīti atha parārddhyāḥ kiyanta upagātāra iti ṣaṭ parārddhyā iti
1.11.26.[1]	yadi tryavarārddhyā yadi caturavarārddhyā yadi ṣaṭparārddhyāḥ ta etenākṣareṇopagāyeyurho iti mandrasvareṇa santatam avichinnaṃ yānyudgātṝṇāṃ sahavācyāni teṣu virameyurupagātāraḥ sahavācyāni nidhanāni atha upagāyeyurho iti siddheḥ etenākṣareṇeti kimarthamārabhyate ucyate, sūtrāntaramārabhate api copagātṝṇaṃ bhaktimudgātāra eva kuryuriti etasmin kalpe'pyetenaivākṣareṇeti
1.11.27.[1]	tasmāt mandrāt vyantareṇotkṛṣṭenodgātāraḥ stuyuḥ svare svare saptayavāntarāṇītyantaraparimāṇaṃ tasmāt tryantareṇa stuyuḥ
1.11.28.[1]	upagātṛsvaratulyena vā prātaḥsavane stuyuḥ mandreṇetyarthaḥ
1.11.29.[1]	mandrād ekāntareṇa vā stuyuḥ
1.12.1.[1]	uktamevaṃ sarvastotreṣvāsīranniti anantaramadhvaryuḥ prastaraṃ prastotre prayacchati somaḥ pavata ityanena yajuṣā tataḥ paraṃ adhvaryoḥ sakāśāt pratigṛhya prastotā brahman stoṣyāmaḥ praśāstarityanena yajuṣā udgātre prayachet prastaramiti karmaṇi dvitīyā pratigṛhyeti dīyamānaṃ gṛhītvā prastoteti kartṛnirdeśaḥ prayachediti kriyopadeśaḥ prastaro darbhamuṣṭiḥ uktam adhvaryuḥ prastaraṃ haratīti tasmādadhvaryuṇā prastara īṣadiva vidhūyo vidhūtamiva hi tṛṇampaśava upāvarttanta iti
1.12.2.[1]	etena prastareṇa udgātā dakṣiṇāṃ jaṅghāṃ spṛṣṭvā yuñjyāt stomamagnestejaseti etadādinā yajuṣā prastaramāsādyogāyeddhaviṣo'skandāya yajamānaṃ tu svargalokādavagṛhṇātītyuktvāha aṣṭhīvato'paspṛśatodgeyantenāsya haviraskannaṃ bhavati na yajamānaṃ svargalokādavagṛhṇātītyataḥ sūtrakāraḥ tena dakṣiṇāṃ jaṅghāmupahatyetyāha
1.12.3.[1]	yuktvā stomamanantaram annaṃ kariṣyāmītyetadādi yajurjapet
1.12.4.[1]	tūṣṇīṃ amantrakamityarthaḥ sarve udgātāraḥ tūṣṇīñcātvālamudapātraṃ cāvekṣeran// 4 //
1.12.5.[1]	sāmāsi pratimābhāhītyanena yajuṣā ādityamavekṣeranniti varttate
1.12.6.[1]	yajuṣā vā ādityamavekṣeran tūṣṇīṃ veti vikalpayati
1.12.7.[1]	atrocyate, sakṛditi kimarthamārabhyate, yadā tāvaduktaṃ navabhiḥ stuvanti hiṅkāro daśamo daśākṣarā virāḍiti ucyate ayaṃ hi trivṛtstomakaṃ bahiṣpavamānamadhikṛtya vidhirārabhyate virāṭ sampadarthaṃ yatra punaḥ stomavṛddhiḥ syāt anekasāmānekadaivataṃ vā bahiṣpavamānaṃ syāt tatra hiṅkāraṃ prati saṃśayaḥ syāt kiñca pratisāma pratidaivataṃ vā syāditi, ato'yamācāryo yatnamārabhate sakṛddhiṃkṛtya bahiṣpavamānena stuvīranniti /
1.12.7.[2]	atha bahiṣpavamānagrahaṇaṃ kimarthamiti cet atrocyate, vakṣyatyayaṃ etatsarvaṃ kuryāduttarayoḥ pavamānayoriti tatrāpi sakṛdeva hiṅkāraḥ prāpnoti naitat tatra hyayaṃ vakṣyati sāmne sāmne hiṃkuryuriti atrocyate, na hyekavidhau pratyāmnāyo gamyate vikalpaḥ pratīyate ato'yamācāryo yatnamārabhate bahiṣpavamāneneti
1.12.8.[1]	ahiṃkṛtā prathamā stotrīyā sthādbahiṣpavamāne tasyāḥ saṃvyavahārikīyaṃ saṃjñā retasyeti vakṣyati hi retasyaikatrikasya bahiṣpavamānamiti
1.12.9.[1]	retasyā yāḥ parāḥ stotrīyāḥ tāsu hiṅkāraḥ syāditi
1.12.10.[1]	rathantaravarṇo yasyā seyaṃ rathantaravarṇā sā cottamā bahiṣpavamānasya syāt avisṛṣṭahiṅkārā ca syāt hiṅkāro na visṛjyate ākāro visargaḥ
1.12.11.[1]	tasyā rathantaravarṇāyā ūrddhvaṃ prastāvāccatvāryakṣarāṇi rathantaravadabhiṣṭobhet
1.12.12.[1]	annamakaramityetadādi yajurjapedudgātā ekaśrutividhānāt
1.12.13.[1]	śyeno'sītyetadādi yajuḥ prastare'dhikaraṇe yajamānaṃ vācayet ālabdhaprastaraṃ anutvārabhe iti liṅgāt
1.12.14.[1]	taṃ yajamānaṃ sarvastotreṣu stutvopahvayeran sarvagrahaṇaṃ na kevalaṃ bahiṣpavamāne upahava uktalakṣaṇaḥ
1.12.15.[1]	saṃ varcasetyetadādi yajuḥ ye tatrekṣakāḥ ye cāsya sahakāriṇaḥ tān prekṣamāṇo japet
1.12.16.[1]	namo gandharvāyetyetadādi yajurādityamīkṣamāṇo japet
1.12.17.[1]	antarhitaścedādityaḥ syāt deśenaivāvekṣet ko'sya viṣayaḥ sadasi bahiṣpavamānena stuvanti tatprakaraṇe kimarthamiti cet ucyate, anyatrāpi deśenaiva subhūrasītyādityamupatiṣṭheran udvayantamasasyarīti ca etadarthaṃ darśayati
1.12.18.[1]	vakṣyatyayaṃ yathāsavanamupaviśya prastotā havirddhānaṃ gacchenmadhyandine hutaṃ ādityagrahe pratiharttā bhava iti yo'yaṃ havirddhānaṃ gacchet sa eva kuryāduttarayoḥ pavamānayoḥ viṣṇoḥ śira ityata ārabhya sarvagrahaṇaṃ niravaśeṣavāci evamatiprasakte bravīti
1.12.19.[1]	agniḥ prastotāhaṃ mānuṣa ityetadādayaḥ pravarā nivarttante tūṣṇīṃ cātvālamudapātraṃ cāvekṣeranniti etadādi yatkarma tat sarvaṃ prāgghiṅkārānnivarttate
1.12.20.[1]	praveśanañca sammārjanañca praveśanasammārjane iṣa urja iti praveśanaṃ vasavastveti sammārjanantayoḥ praveśanasammārjanayoḥ antarāle yatkarma tṛtīyasavane tacca sarvannivarttate caśabdāt pūrvasūtroktañca
1.12.21.[1]	tatra tṛtīyasavane kumbhasya sammārjanaṃ kuryāt na droṇakalaśasya tuśabdo viśeṣaṇārthaḥ uttare havirddhānasaṃjñake'nasi yaḥ pūrvasthāpitaḥ taṃ sammṛjyāt na paścimaṃ droṇakalaśāvṛtā yo droṇakalaśamamārjanavidhiḥ tena sammārjanavidhinā āvṛtparikramo vidhiriti samānārthaḥ
1.12.22.[1]	taṃ kumbhaṃ yo'sau pūrvaḥ taṃ pūtabhṛdityevamācakṣate ete pūtabhṛdāhavanīyayorapyadhikāraṃ manyanta iti
2.2.1.[1]	uktaṃ etatsarvaṃ kuryāduttarayoḥ pavamānayoriti sarvasminvidhyante prāpte pravarāstu nivarttantiti etadādi yannivarttate taduktaṃ sāmprataṃ stomayogaviśeṣa ucyate stomayogamantre agniryunaktvityetasya padasya sthāne vāyuryunaktu sūryo yunaktviti nānāsavanayorete pade syātāṃ nānā pṛthagityarthaḥ vāyuryunaktu manaseti mādhyandine sūryoyunaktu vāceti tṛtīyasavane
2.1.2.[1]	asminneva stomayojane mantre yāḥ samastāstisro devatā āmnātāstāsāmanusavanaṃ vikṛtāṃ kriyāṃ dhānañjapyo manyate taducyate, agnestejasā bṛhaspatistvā yunaktviti prātaḥsavane indrasyendriyeṇa bṛhaspatistvā yunaktviti mādhyandine sūryasya varcasā bṛhaspatistvā yunaktviti tṛtīyasavane
2.1.3.[1]	sarvairebhirekaikaṃ stomayojanaṃ yathāmnāyaṃ śāṇḍilyo manyate, yathāmnāyagrahaṇaṃ kimarthamiti cet ucyate, vihāraḥ prakṛtaḥ tanmābhūditi
2.1.4.[1]	sāmārthaṃ sāmārthaṃ hiṃkuryuḥ uktaṃ sakṛddhiṃkṛtya bahiṣpavamānena stuvīranniti tatra sakṛddhiṅkāraḥ iha punaḥ pratisāma hiṅkāraḥ syāt
2.1.5.[1]	vṛṣako'si svaro'sītyetadādiyajuṣī yajamānavācane syātāṃ nānāsavanayoḥ krameṇa śyeno'sītyetasya sthāne
2.1.6.[1]	uttarayoḥ pavamānayorātideśiko vidhiruktaḥ sāmprataṃ yadanantaraṃ prakṛtaṃ karma taducyate, stutvā bahiṣpavamānena anantaraṃ prastarāttṛṇaṃ gṛhītvā tadubhayataḥ parichidya tṛṇaṃ catuṅgulaṃ kāryaṃ taccātvāle pravidhyet prakṣipet prakṣepaḥ pravyādhaḥ yadi stutamityetadādinā mantreṇa ekaśrutividhānādudgātā aṅgulichedanasaṃśaye yena karma kṛtaṃ tasya parimāṇam
2.1.7.[1]	tasminneva cātvāle udapātranninayeyuḥ yattat udapātraṃ tasmin karmaṇyaṅgabhūtaṃ tadeva cātvāle ninayeyuḥ samudraṃ vaḥ prahiṇomītyetadādinā yajuṣā
2.1.8.[1]	tadudapātraṃ ninīya anantaraṃ bahirvedyudaṅmukhā ayuñji padāni utkrāmeyuḥ gaccheyuḥ prāgdaśabhyaḥ tri pañca sapta nava vā
2.1.9.[1]	āvrajya āgnīdhrīyantasmin bahiṣpavamānaḥ adhīyīran nanu kimidaṃ bahiṣpavamānarco'dhīyīranniti āvrajyāgnīdhrīyamupariṣṭājjapa iti vācye ucyate, stotradharmaḥ pravṛttaḥ pratyaṅmukhaḥ prastotodaṅmukha udgātā dakṣiṇapūrvamaṣṭamadeśamīkṣamāṇaḥ pratihartteti so'yamācāryaḥ punarārabhate bahiṣpavamānarca iti kathaṃ ya eva purastājjapasya dharmaḥ sa eva dharmaḥ syāditi prāṅmukhaiḥ kriyeti
2.1.10.[1]	pratipakṣatayā anuvyāhāriṣīt kṣapaṇavādaṃ kṛtavān ayaṃ pūrvamiti udgāyatāmiti śaṃketa punarapyabhivyāharediti tasmai tadarthaṃ āgnīdhrīye āhutivajraṃ praharet yajñaśañcatityetadādinā yajuṣā āhutivajraḥ abhicārārthī āhutiḥ anuvyāhārapraśamanārthaṃ anuvyāhāro nāma abhidrohābhisaṃhitaḥ praśnaḥ
2.1.11.[1]	yaduktaṃ tasmā āgnīdhrīya nāhutivajraṃ praharediti tanna kuryāt kasmāt yataḥ ya enamanuvyāharati sa ārttimārchatīti śruteḥ akriyamāṇe'pyetasmin ya enamanuvyāharati sa ārttimārchatyeva tasmānna vyabhicareteti iti dhānañjapyasya matam
2.2.1.[1]	bahiṣpavamānasya kṛtsno vidhiruktaḥ sāmpratamahīnasatreṣu deśaviśeṣo vivakṣitaḥ sa ucyate, ahīnabahiṣpavamānairiti ahīnasya bahiṣpavamānāni ahīnabahiṣpavamānāni tairahīnabahiṣpavamānaiḥ sadasī stuvīran deśena deśaḥ pratyāmnāyate prathamāhno'nyatra prathame 'hani cātvāladeśe stutvā śeṣeṣu sadasi stuvīran nanu bahiṣpavamānairiti bahuvacanasāmarthyādahīnavidhau siddhe kasmādahīnagrahaṇaṃ kriyate yāvatā ekāheṣu bahutvāsambhavāt satreṣu ca viśeṣavacanādādyantayośca satreṣviti ataḥ pratyākhyāyāhīnāt na cānyā caturthī yajñajātirasti yasyāmidaṃ vidhānaṃ kalpeta tasmādahīnagrahaṇaṃ na karttavyaṃ kriyamāṇe ca prayojanaṃ vaktavyam ucyate yaducyate'hīnagrahaṇaṃ na karttavyamiti karttavyamiti brūmaḥ kasmāt śeṣavidhiprasiddhaye dvādaśāhe'hīnabhūte ekāhamiśreṣu cāhīneṣu varuṇapraghāsadvidivasākamedhatrirātravyuṣṭidvirātreṣu akriyamāne'hīnagrahaṇe saṃśayaḥ syāt so'yamācāryyo muktasaṃśayaṃ sūtramārabhate, ahīnabahiṣpavamānairiti atha prathamādahno'nyatreti ahargrahaṇaṃ na karttavyaṃ kasmāt prathamādanyatreti siddhe na caikasminnahanyanekabahiṣpavamānaṃ nāsti ucyate, karttavyamahargrahaṇaṃ kasmāt akriyamāṇe prathame'hani naimittikabahiṣpavamānāvṛttau sadasi stavanaṃ syāt bahiṣpavamānānantare somāpahāre somadāhe vā ābhyāsikasaṃskāre sati haviṣaḥ stutyarthatvāt pavamānānāṃ saṃskārāvṛttau pavamānābhyāsavṛttiḥ prāpnoti pavamānābhyāsavṛttiśceti vacanāt havisrutiḥ pavamāne iti ca tasmādahargrahaṇe kriyamāṇe nāsti doṣaḥ
2.2.2.[1]	ādyantayośca ye ahanī satreṣu tābhyāmanyatra sadasi stavanaṃ satreṣu samādhyartham
2.2.3.[1]	sadasi bahiṣpavamānakriyāyāmayaṃ viśeṣaḥ prāgdhiṣṇyeṣvagnīnāṃ viharaṇāt tṛṇaprakṣepaṇādi karma niṣkramya samāpnuyuḥ caturaṅgulaṃ parichidya tṛṇaṃ cātvāle pravidhyedityata ārabhya ā upariṣṭājjapāt
2.2.4.[1]	vaidatrirātre satraṃ nyāyaṃ gautama ācāryo manyate ubhayato'tirātratvāt
2.2.5.[1]	ahīneṣu yo nyāyastaṃ dhānañjapyo manyate ahīnatvāt
2.2.6.[1]	mandraḥ svarastaṃ śritvā prātaḥsavane stuvīran uttaramuttaraṃ śritvā uttarayoḥ pavamānayoḥ stuvīran mandre saptayavāntarāṇi bhavanti ataḥ śritvetyuktam anyathā hi mandreṇa prātaḥsavanaṃ stuvīranniti syāt
2.2.7.[1]	madhyena svareṇa vā ubhayoruttarayoḥ savanayoḥ stuvīran
2.2.8.[1]	etasmin kāle ityarthaḥ stutvā bahiṣpavamānena ṛtvijāmbhojanakāla upadiśyate etasmin kāle bhuñjīrannāntarābhojanaṃ syāt ādadhibhakṣaṇāt
2.2.9.[1]	anusavanantu satreṣu bhojanaṃ savanaśabdo viśeṣaṇārthaḥ kaṃ viśinaṣṭi kālaṃ savanamukhīyān bhakṣayitveti savanamukhīyānāṃ bhakṣaṇamuktaṃ bhavati nahyabhakṣayitvā sanneṣu nārāśaṃseṣu tato bhuñjīran nanu sanneṣu nārāśaṃseṣu ityukte savanamukhīyānāṃ bhakṣaṇamuktambhavati nahyabhakṣiteṣu savanamukhīyeṣu nārāśaṃsānāṃ sādanamasti tasmātsavanamukhīyān bhakṣayitvetyatiricyate naitat kutaḥ vakṣyatyayaṃ dvitīyāḥ savaneṣu nārāśaṃsāḥ pūrvayośca tṛtīyāviti tatra saṃśayaḥ syāt kiṃ pūrveṣu nārāśaṃseṣu sanneṣu uttarottareṣviti tadvivecanārthamārabhyate ye savanamukhīyānantaraṃ nārāśaṃsāsteṣu mantreṣviti
2.2.10.[1]	savanīyasya paśorvapāyāṃ hutāyāmanantaraṃ dhiṣṇyānupatiṣṭheran taddhiṣṇyopasthānaṃ vakṣyate
2.2.11.[1]	cātvāle tu mārjanaṃ pūrvasatreṣu dhiṣṇyopasthānādbhavati mārjanaṃ mantrapūtābhiradbhirabhyukṣaṇaṃ idamāpa ityetadādinā mantreṇa prakṛtamadhunocyate
2.2.12.[1]	samrāḍasītyanena mantreṇa āhavanīyamupasthāya udaṅmukhā gatvā āstāvacātvālaśāmitrān āstāvaśca cātvālañca śāmitraśca āstāvacātvālaśāmitrāḥ tānupatiṣṭheran udaṅmukhāḥ udaṅmukhā iti prāṅmukhakaraṇaṃ pratyāmnāyate stuto nabhosaṃmṛṣṭa iti etadādibhirmantraiḥ yathāsaṃkhyena
2.2.13.[1]	vibhurasītyanena mantreṇa āgnīdhrīyasyopasthānaṃ kuryuḥ nanu āhavanīyamupasthāyeti prakṛtamupasthānaṃ kasmāducyate upatiṣṭheranniti ucyate udaṅmukhā iti prakṛtaṃ tanmābhūt ataḥ upatiṣṭherannityucyate kathaṃ āgnīdhrīyaṃ gatvā prāmukhā upatiṣṭheranniti
2.2.14.[1]	tamāgnīdhrīyamuttareṇa sañcaraḥ sarvatra enapāyoge dvitīyā sarvatreti na kevalaṃ dhiṣṇyopasthāne tamiti nirddeśaḥ kriyate keṣāñcit pariśrite bhavati keṣāñcidbahirbhavati yadi pariśrite yadi bahistasyaivottareṇa sañcaraḥ
2.2.15.[1]	dakṣiṇenāgnīdhrīyasya sañcaraḥ uttarayoḥ savanayoryasmin kāle havirddhānagamanaṃ bhavati āhavanīyagrahaṇādanyo'pi pṛṣṭhāśrito homaḥ āhavanīya eva syāt yathā vairājamiti
2.2.16.[1]	pūrvasya dvāri kasya sadasaḥ tiṣṭhanto bahirityetadādinā yajuṣāhoturdhiṣṇyamupatiṣṭheran
2.2.17.[1]	dhiṣṇyamupatiṣṭheran
2.2.18.[1]	tutha ityetadādibhiryajurbhiḥ brāhmaṇāchaṃsipotṛneṣṭrachāvākānāṃ udañco dhiṣyāḥ tānupatiṣṭheran
2.2.19.[1]	tasminneva pradeśe tiṣṭhantaḥ śundhyurityetadādinā yajuṣā mārjālīyamupatiṣṭheran
2.2.20.[1]	ṛtadhāmetyanenaudumbarīmupatiṣṭheran
2.2.21.[1]	samudra ityanena yajuṣā brahmaṇaḥ sadanamupatiṣṭheran tatraiva tiṣṭhanta ityetadanuvarttata eva
2.2.22.[1]	uttareṇa sadasaḥ gatvā vederantaḥ antarvedi antarityavyayaṃ na bahirvedītyetaduktaṃ bhavati pratyaṅmukhāstiṣṭhantaḥ ahiriti prajahitamupatiṣṭheran pātnīśālo'gniḥ keṣāñcidgārhapatyādatipraṇayano bhavati keṣāñcidāhavanīyāt yasmādatipraṇayano bhavati sa gārhapatyaḥ yo'nyaḥ sa prajahitaḥ
2.2.23.[1]	aja ityanena mantreṇa gārhapatyamupatiṣṭheran
2.2.24.[1]	sagarā ityetadādinā yajuṣā dakṣiṇāgnerāyatanamupatiṣṭheran
2.2.25.[1]	kavya ityetadādinā yajuṣā mahāvederdakṣiṇamantamupatiṣṭharan
2.2.26.[1]	etasminneva deśe tiṣṭhantaḥ sarvānāhavanīyādīn dhiṣṇyān samanvīkṣamāṇaḥ pātamityetad yajurjapeyuḥ
2.2.27.[1]	āhavanīyādārabhya ekaikaṃ dhiṣṇyamupasthāyaitad yajurjapeyuriti śāṇḍilya ācāryyo manyate tasmin yajuṣi yān bahuśabdāntānekavatsanayantaḥ prayogastu pāhi māgneraudreṇānīkena pipṛhi mā namaste'stu mā mā hiṃsīrityevamādi
2.3.1.[1]	raurukīye pravacane yāni dhiṣṇyopasthānayajūṃṣyāmnātāni yaditāni kuryuḥ tataḥ prāgāhavanīyopasthānādādityantāvadupatiṣṭheran adhvanāmadhvapata ityanena mantreṇa
2.3.2.[1]	āhavanīyaṃ pūrvoktena vidhinā upasthāya tamevopatiṣṭheran apijo'si jāyamāna iti apijo'si navajāta iti vā etayoranyatareṇa yamagninnirmathya āhavanīye praharanti tamagnimābhimukhyena pretya samīpe gatvā upatiṣṭheran
2.3.3.[1]	yadā yasmin kāle cātvālamupatiṣṭheran athānantaramutkaramupatiṣṭheran tumulo'syākranda kṛtvetyanena mantreṇa
2.3.4.[1]	yasmin kāle śāmitramupatiṣṭheran athānantaraṃ yasmin deśe paśoḥ ūvadhyannikhananti taṃ deśamupatiṣṭheran ūvadhyagoho'si pārthiva ityanena yajuṣā
2.3.5.[1]	yasmin kāle āgnīdhrīyamupatiṣṭheran athānantaraṃ yatra yasmin deśe acchāvāka āsīnaḥ hotari upahavamicchati taṃ deśamupatiṣṭheran upahavyo'si namasya iti upahavyo'si tanūpā iti vā etayoranyatareṇa vā
2.3.6.[1]	yasmin kāle brahmaṇaḥ sadanamupatiṣṭheran anantaraṃ sadasyasya sadamamupatiṣṭheran sadasyo'si malimluca ityanena mantreṇa sīdantyasminniti sadanam
2.3.7.[1]	yasmin kāle dakṣiṇaṃ vedyantamupatiṣṭheran tato'nantaraṃ patnīśālādīnyāgnīdhrīyāntāni āgārāṇyupatiṣṭheran yathādiṣṭairmantraiḥ, nanu āgnīdhrīyasya pūrvamevopasthānaṃ kṛtaṃ tat kimidaṃ punarādiśyata iti atrocyate, tadāgnīdhrīyasya kṛtam imāni tu patnīśālādīnāṃ pariśritānāmupasthānāni prakṛtāni tasmādāgnīdhrīyaparicitasyedamupasthānamiti
2.3.8.[1]	atha asmāt karmaṇo'nantaraṃ yathāpūrvaṃ samastopasthānaṃ kṛtaṃ tathaiva tena prakāreṇa sarvānsamanvīkṣamāṇaḥ sarve stha somyāsa ityetadyajurjapitvā anantaraṃ pātametyetadādi pūrvoktaṃ japeyuḥ
2.3.9.[1]	dvayorvvidhānayorantareṇa dhiṣṇyānupasthāya anantaraṃ ṛtasya dvārau stha ityanena mantreṇa sadasaḥ aparau paścimau dvārabāhū saṃmṛjya mā mā santāptamityanena yajuṣā sadasi praviśeyuḥ sammārjanaṃ śodhanam
2.3.10.[1]	dakṣiṇena pradeśenaudumbaryā gatvā tasyā uttare pradeśe upaviśeṣuḥ namaḥ sakhibhya ityanena yajuṣā tasyā iti nirdeśo mābhūt sadasa uttarata iti
2.3.11.[1]	etasyāṃ velāyāṃ dhiṣṇyopasthānānantarāyāṃ pūrveṇa pradeśena prastotāraṃ pratiharttā gacchet apare bruvate etasyāmityetasyāmaudumbaryām ayameva nityaḥ sañcara iti
2.3.12.[1]	etasyāmiti kākākṣinyāyenobhayatra sambadhyate etasyāṃ velāyāmasmin kāle samupahayeran, nanu etasyāṃ velāyāmiti kimarthamārabhyate atha samupahvayerannityānantarye siddhe ucyate, anyadapyasti pūrveṇa prastotāraṃ pratihartuḥ gamanaṃ na tasmin samupahvayeran dhiṣṇyopasthānānantaraṃ praveśanakāla eva samupahvayeram
2.3.13.[1]	yajamānā upahvayadhvamityevopahvānamiti sarve yajamānāḥ satreṣu samupahvayeran
2.3.14.[1]	satrādanyatra mithaḥ dvau dvau samupahvayeran
2.3.15.[1]	satrādanyatra sarve trayo'pi udgātāro yajamānamupahvayeran udgātāra upahvayadhvamiti prārthitāḥ santa upahūta ityanujñāṃ kuryurityarthaḥ
2.3.16.[1]	ṛtasya dvārā stha ityetasmādārabhya etat sarvaṃ kuryuḥ yāvad yajamānasamupahvānamiti yasmin kāle dhiṣṇyānupatiṣṭheran, nanu etat sarvamiti kimarthaṃ dvārabāhusammārjanaprabhṛtīti siddhe ucyate, uktaṃ yadā dhiṣṇyānupatiṣṭheranniti vakṣyati ca atha dhiṣṇyānupatiṣṭherannityetasmin prakaraṇe anupasthānaṃ śāṇḍilya iti taddhiṣṇyopasthānānantaraṃ karma anupasthānena prāpnoti so'yamācāryo niyamārthamārabhate etat sarvaṃ kuryāditi kathaṃ anupasthāne'pi syāditi
2.3.17.[1]	yajamānasya karma yājamānaṃ brahmaṇaḥ karma brahmatvaṃ te yājamānabrahmatve yadyudgātā mūlyena kuryāt tadāgnīdhrīyamupasthāya tasya pūrveṇa gacchet kiṃ viṣayaṃ punaridaṃ karmodgātuḥ ucyate āpatkalpe
2.3.18.[1]	sādasān dhiṣṇyān upasthāya sadasi bhavāḥ sādasāḥ tānupasthāya tasminneva deśe'vasthita īkṣamāṇaḥ pātnīśālān dhiṣṇyānupatiṣṭhet patnīśalāyāṃ bhavāḥ pātnīśālāḥ
2.3.19.[1]	itarathā itarau praṣṭī pūrvoktena vidhinā dhiṣṇyān upatiṣṭheyātām
2.4.1.[1]	sādasān pānīśālāṃśca dhiṇyānupasthāya anantaramṛtasya dvārau stha ityanena yajuṣā pūrvau dvārabāhū sadasaḥ saṃmṛjya dakṣiṇasya dvārabāhoḥ pūrve pradeśe udaṅmukha upaviśedityevaṃ dhānañjapyaḥ ācārya āha
2.4.2.[1]	paścime pradeśe dakṣiṇasya dvārabāhoḥ pratyaṅmukha upaviśedityevaṃ śāṇḍilya ācārya āha
2.4.3.[1]	praveśanopaveśanārthīye yajuṣī pūrvamevokte mā mā santāpta namaḥ sakhibhya iti ca
2.4.4.[1]	yājamānamuktaṃ sāmprataṃ brahmatvaṃ vivakṣitaṃ taducyate, ṛtvikpathena gatvā samastopasthānādārabhya sarvān samanvīkṣamāṇāḥ pātametyetasmāt sarvaṃ samānam
2.4.5.[1]	ayantu viśeṣaḥ prāgaugātrādupaveśanāt dakṣiṇe pradeśe sadasa upaveśanaṃ prastoturupaveśanaṃ prati tacca brahmopaveśanena, nanu kimidaṃ brahmopaveśaneneti yadā vakṣyatyevopaveśanam ucyate, vakṣyatyayaṃ brahmaṇaḥ prakaraṇe pratipattau dhiṣṇyānupasthāyoktaṃ sadasyupaveśanamiti nirastaḥ parāvasurityanena yajuṣā dakṣiṇātṛṇṇannirasyet āvasoḥ sadane sīdāmītyanena upaviśet
2.4.6.[1]	upaviśyānantaram etadyajurjapet anantaramaudumbarīṃ gatvā pūrvoktena yajuṣopaviśet
2.4.7.[1]	tamupaviṣṭamanantaraṃ prastotṛpratiharttārāvupaviśetāṃ pūrvoktenaiva yajuṣā
2.4.8.[1]	yadi yājamānabrahmatve udgātā kuryāt tadā yājamānaṃ brahmatvamaudgātramityanenānupūrveṇa sarvaṃ yathāsanaṃ upaveśanādi kuryāt
2.4.9.[1]	yadi glāyed audumbaryāmevāsīnaḥ sarvaṃ kuryāt glāniraśaktiḥ
2.4.10.[1]	sadasya evameva yadidamudgātṛṛṇāṃ dhiṣṇyopasthānamuktantamanenaiva prakāreṇa kurvan brahmāṇamanupraviśet
2.4.11.[1]	yadi brahmaṇā yadi vā brāhmaṇachaṃsinā yasyānūpraviṣṭaḥ tena saha sadasyasya samupahavaḥ syāt na kevalaṃ samupahavo bhakṣaśca tenaiva tulyaḥ syāt
2.4.12.[1]	yadi bībhatseyātāṃ nānā camasā syātāṃ bībhatsā nāma ghṛṇā syātāmiti etāveva camasau nānā syātām anyeṣāṃ tu satyāmapi bībhatsāyāṃ naiva nānā camasaḥ syāt
2.4.13.[1]	savanasaṃsthāsu sarpaṇeṣu sarpatsu ṛtvigyajamāneṣu na sadasyaḥ śūnyaṃ sadaḥ kuryāt
2.4.14.[1]	tasya sadasyasya dadhibhakṣāntaṃ karma bhavati norddhvam
2.4.15.[1]	sa dadhibhakṣato nivartteta satreṣu sadasyasya kathaṃ punaretadgamyate yathā dadhibhakṣato nivarttate sadasyasya na sadasya eveti ucyate sadasyo hi satrotpādaka eva āvarttavāḥ sadasyā iti, nanūktamaśuṣomāntamahaḥsatreṣviti satreṣu dadhibhakṣaprāptireva nāsti aśuṣomāntatvādahnām atrocyate, savidhirudgātṛṛṇamukto na sadasyasya sadasyasya hi aviśeṣepoktaṃ dadhibhakṣāntaṃ karma ekāhāhīnasatreṣu so'viśeṣavacanaprāpto dadhibhakṣaḥ satreṣu viśeṣavacanena sa nivartteta satreṣviti
2.4.16.[1]	visaṃsthite arddhasamāpte savane antareṇa hoturdhiṣṇyasya maitrāvaruṇadhiṣṇyañca gatvā pūrvayā dvārā sadoniṣkramaṇakarmārthameṣa sañcaraḥ
2.4.17.[1]	tadyathā gataṃ evaṃ sadasi sañcaraḥ siddho bhavati nānyatprayojanamasti asya sūtrasyārambhe
2.5.1.[1]	dhiṣṇyopasthānamuktam anantaraṃ savanamukhīyāṃścamasānāharanti ata ucyate, camasaṃ pratigṛhyeti camantyasminniti camasaḥ taṃcamasaṃdīyamānaṃ pratigṛhya dakṣiṇa ūrāvādhāya dakṣiṇena pāṇināpidhāyāsīta apidhānamācchādanam
2.5.2.[1]	upahūyamānāyāmiḍāyāntañcamasaṃ iḍāhvānasamīpe dhārayedanupaghnan aspṛśan /
2.5.2.[2]	eṣa upahvānadharmaḥ prāgyājamānāt agnirma ityādi
2.5.3.[1]	vaṣaṭkarttari bhakṣite'smiṃścamase tato bhakṣayeyuḥ svaṃ camasaṃ mithaḥ anyonyamupahvaya, nanu vaṣaṭkartrā camasaṃ bhakṣitaṃ tato'nubhakṣayediti tadayuktaṃ kutaḥ anviti kālāpekṣā na bhakṣaṇaprāptiḥ mitha upahūya ityetasmācca yasya bhakṣaṇaprāptiḥ sa evopahavaṃ yācanīyaḥ anujñārthatvāt upahvānasya sarvagrahaṇānna kevalaṃ savamamukhīyānāṃ sarveṣāñcamasānāṃ eṣa bhakṣaṇadharmaḥ
2.5.4.[1]	camasaṃ bhakṣayet asau camasaḥ prastotrā prathamaṃ pratipannaḥ ato'syaivānantaraṃ bhakṣaṇaṃ prāpnoti ataḥ āhodgātā prathama iti kathaṃ bhakṣayedityucyate
2.5.5.[1]	dakṣiṇaṃ bāhumanu camamasya daṇḍaṃ kṛtvā śyena ityanena yajuṣā avekṣya somam indavityanena dvirbhakṣayedalpaṃ kriyābhyāse sakṛnmantraḥ yadyasminsavane chando yathāsavanaṃ gāyatrachandasa iti prātaḥsavane triṣṭupcchandasa iti mādhyandine jagatīcchandasa iti tṛtīyasavane evamādiśan
2.5.6.[1]	ūrddhva ityanena yajuṣā mukhyān prāṇānabhimṛśeta mukhe bhavā mukhyāḥ prāṇā indriyāṇi, soma rārandhītyanena yajuṣā hṛdayaṃ soma gīrbhirityanena nābhim abhimṛśeteti varttate
2.5.7.[1]	evameva itarau prastotṛpratiharttārau kuryātāṃ
2.5.8.[1]	atha tayoḥ kaḥ krama ityucyate, pratiharttā paścāt
2.5.9.[1]	taṃ camasaṃ sa pratiharttā āpyāyayet abhimṛśya āpyāyasvetyanena mantreṇa ayātayāmārtham atha sagrahaṇaṃ kimarthamiti cet ucyate, vakṣyati subrahmaṇyacaturthā udgātṛcamasaṃ bhakṣayeyuḥ ṣaṭ cānya iti tairapi bhakṣite sa evāpyāyayet pratiharttā
2.5.10.[1]	sarve vā āpyāyayeyuḥ āpyāyasvetyetayā gāyatryā athaitayā gāyatryeti kimarthamiti cet ucyate, saṃvyavahārārthaṃ vakṣyati gāyatrīṃ dvirbrūyuriti gāyatryaivānusavanamāpyāyanamiti ca
2.5.11.[1]	tāṃ gāyatrīṃ tṛtīyasavane somāpyāyane dvirbrūyuḥ sante payāṃsityetayarcā mādhyandine āpyāyanaṃ chandaḥsampadartham
2.5.12.[1]	gāyatryaivāpyāyasvetyetayā sakṛduktayā anusavanamāpyāyanamiti śāṇḍilya āha
2.5.13.[1]	dvitīyāścamasāḥ savaneṣu triṣvapi nārāśaṃsasaṃjñāḥ pūrvayoḥ savanayoḥ prathamadvitīyayostṛtīyau ca
2.5.14.[1]	teṣāṃ nārāśaṃsānāmanavekṣya bhakṣaṇaṃ yadetacye na ityavekṣaṇaṃ etatteṣāṃ na syāt avamairityetadādibhirvihṛtairanusavanaṃ bhakṣayeyuryathākramam
2.5.15.[1]	pitṛbhirbhakṣitasyetyetadādi sarvatrānusaṃharet sarveṣu savaneṣu sarvagrahaṇaṃ anyeṣvapi mantreṣu pitṛśabdamanusaṃharet avamaiste pitṛbhirityetadādi
2.5.16.[1]	yadetadūrddhva iti mukhyān prāṇānabhimṛśetetyetadādi pratyabhimarśanam etat nārāśaṃse kuryānna vā apare varṇayanti pitṛbhiriti sarvatrānusaṃharet ityasya pitṛśabdasyānusaṃharet pratyabhimarśane yathākāmī indraśabdasya sthāne pitṛśabdaṃ vā kuryāt yathāmnātamevābhimarśanaṃ kuryāt sarvaprāptisatatvārthatvādindrasya
2.5.17.[1]	prathamadvitīyau camasau pūrvayoḥ savanayoḥ prātaḥsavanamādhyandinayoḥ āpyāyayet prathamañcamasaṃ tṛtīyasavane āpyāyayet
2.5.18.[1]	āvarttistotreṣu tṛṇe pratigṛhya prastotādgātre prayacchet yathā prastaraṃ yena prakāreṇa prastaradānaṃ brahman stoṣyāmaḥ praśāstariti prastotṛgrahaṇaṃ kimarthamiti cet yathā prastaramityanenaiva siddhe yadā prastarasya prastotaiva sampradātā atrocyate yadāpyanyadupākaraṇadravyaṃ tatrāpi prastotaiva prayacchet yathā vairūpopākaraṇe vyajanamaraṇī vairāje mahānāmnīṣvavakāmiśrā āpaḥ mahāvrate vāṇaḥ ityetadādi
2.5.19.[1]	anāhriyamāṇyostṛṇayormantrannotsṛjet yadā tṛṇābhyāmupakaraṇam
2.5.20.[1]	tathaiva tenaiva prakāreṇetyarthaḥ yathaiva prastareṇa bahiṣpavamāne uktaṃ jaṅghāmupahatya yuñjyāt stomaṃ dīkṣāyai varṇenetyetadādibhiḥ nānā pṛthagityarthaḥ yatra yasminnanantarāṇi catvāri stotrāṇi evaṃ dhānañjapya ācārya āha
2.5.21.[1]	yadetat prajāpatistveti sarveṣāmanantaramāmnātam etat pratyekamanuṣajyate dīkṣāyai varṇena prajāpatistvā yunaktu evaṃ sarveṣu
2.5.22.[1]	alpīyaḥsu stotreṣu uttaramuttaraṃ stomayojanaṃ lupyeta yathāgniṣṭome trīyuttarāṇi luptāni, atha kimarthamidaṃ sūtraṃ ārabhyate yadā nimittāpāye naimittikasyāpyapāyo bhaviṣyatyeva ucyate, sanniyogaśiṣṭānyetāni stomayojanāni yatrānantarāṇi catvārīti tatrākārtsnyena saṃśayaḥ syāt, athālpīyaḥsu kimarthamiti cet ucyate prakāradarśanārthaṃ katham anyatrāpi bahuṣvakṛtsneṣu lopaprāptau uttaramuttaraṃ lupyeta yathā vairāje'gnimanthane āha, abhyātmaṃ prajananaṃ kṛtvā triḥpradakṣiṇamabhimanthedgāyatraṃ chando'nu prajāyasva traiṣṭubhaṃ jāgatamānuṣṭubhaṃ vairājamiti gautama ityuktvāha caturbhiriti dhānañjapyastribhiriti śāṇḍilya iti tathā mahāvratāsaṅghārohaṇaṃ chandobhiruktvāha vairājapañcamairiti gautamaścaturbhiriti dhānañjapyastribhiriti śāṇḍilya iti atrāpyuttaramuttaraṃ lupyetālpīyaḥsviti
2.5.23.[1]	prathamena mantreṇa vājapeyasāmnaḥ stomaṃ yuñjyāt ṣoḍaśisāmnaḥ prathamena stomayojanaṃ kṛtam ihānārthāddvitīyasya prāptiḥ tanmābhūdityata āha prathameneti
2.5.24.[1]	prathamaprabhṛtīni rātrau stomayojanāni bhavanti ṣoḍaśimatyatirātre dvitīyaprabhṛtīni rātrau prāpnuvanti tatpratiṣedhārthamāha prathamaprabhṛtīni rātrāviti
2.5.25.[1]	tathaivātiriktastotreṣu prathamaprabhṛtītyeva sandheranantaratvāttatrāpi dvitīyaprabhṛtiprāptau tathetyuktam
2.5.26.[1]	sarvairdīkṣāyai varṇenetyetadādibhirekaikasmin stotre yathāmnātaiḥ stomayojanaṃ syāt yathāpāṭhamityarthaḥ yathāmnāyagrahaṇaṃ vihṛtairmābhūditi
2.5.27.[1]	āvarttistotreṣu yo nyāyaḥ stomayojanādīnāṃ sa sandhau syāt kutaḥ saṃśayaḥ parāktvātsandheḥ
2.5.28.[1]	upavasathye'hani caturdaśyāṃ samānānaṃ na kuryuḥ kva punaḥ samāmnānaṃ prāptamupavasathye'hani niṣidhyata iti ucyate, stotragatasya sāmnaḥ pāñcavidhye bhaktiṣvācāryāṇāṃ anekadhā pratipattiḥ tadyathādāvekaḥ kalponāṅgīkriyate tadā stotrakāle bhaktīḥ prati anyo'nyena vipratipattiḥ syāt sa cānyāyaḥ tadevaṃ mābhūdityata adāvevodgātuḥ kalpo ya iṣṭaḥ sa sampratipattavyaḥ ato'rthaṃ samāmnānamādāveva karttavyaṃ syāt tasyopavasathye'hani pratiṣedhaḥ
2.6.1.[1]	karmasūtramuktaṃ upavasathye'hani na samāmaneranniti kintu prastotā tu kuśāḥ kārayet tuśabdo viśeṣaṇārthaḥ upavasathya evāhani prastotā kuśāḥ kārayet, kārayedityanyaṃ kuśānāṃ karttāraṃ jñāyati, yajñiyasya vṛkṣasya yajñamarhatīti yajñiyaḥ yajñiyasya vṛkṣasyetyavayavalakṣaṇā ṣaṣṭhī khadirasya dīrghasatreṣveke eke ācāryā manyante dīrghasatreṣu khādiryaḥ kuśāḥ syuriti kiṃ kāraṇaṃ dāruprādhānyāt prādeśamātrīḥ prādeśapramāṇaḥ kārayet kuśapṛṣṭhāstvaktaḥ ākṛtirucyate tvacaṃ prati kuśapṛṣṭhāḥ syuḥ samāmajjataḥ majjāṃ prati samāḥ syuḥ aṅguṣṭhaparvapṛthumātrīḥ pṛthutvenāṅguṣṭhaparvamātrāḥ syuḥ prajñātāgrāḥ kārayitvā prajñātāni agrāṇi yathā bhavanti tathā kārayet nanu kārayitveti kimarthaṃ yadā prastotā tu kuśāḥ kārayediti prakṛta eva karaṇe ucyate praṇāśe kuśānāṃ bhaṅge vā punaranyāḥ kārayitvā prayuñjīta nānyat prāyaścittamasti gandhaiḥ pralipya kuśāḥ sarpiṣā satreṣveke eke ācāryāḥ satreṣu sarpiṣā pralepaṃ manyante vaiṣṭutena vasanena pariveśya viṣṭatīṣu yojitaṃ vaiṣṭutaṃ tena vāsasā sarvato veṣṭayitvā kṣaumaśāṇakārpāśānāṃ kenacit kṣumāyāḥ vikāraḥ kṣaumaṃ śaṇasya vikāraḥ śāṇaṃ kārpāśānāṃ vikāraḥ kārpāśam eteṣāṃ vāsasāmekena veṣṭayitvā audumbaryāḥ sādasyāḥ śālāyā upaviṣṭādvāsayet
2.6.2.[1]	tāmaudumbarīṃ śva eva śvobhūta ityevaṃ bruvate tasmin bhūte stotrakāle kuśairurddhvāgrairveṣṭayitvaivaṃjātīyenaiva vasanena yajjātīyaṃ vaiṣṭutaṃ pradakṣiṇamūrddhvadaśena pariveṣṭya pradakṣiṇamiti niyamaḥ kriyate na prasavyam ūrddhvadaśena nādhodaśena pariveṣṭya sarvato veṣṭayitvā spṛṣṭaḥ anapaśrita udgāyet vakṣyati kāraṇaṃ dhiṣṇyo'yaṃ bhavati na dhiṣṇyamāsādayediti
2.6.3.[1]	dhṛṣṭaṃ pragalbhaṃ svalpamityarthaḥ apaśrayeta ityeke tāvatā apaśrayaṇārthā iyaṃ bhavatībhiḥ sa eva tadūrjiśrita iti
2.6.4.[1]	stoṣyamāṇānāmiti pratyupasthitaṃ kālaṃ jñāpayati stoṣyamāṇānāṃ stotrakartṝṇāṃ madhye viṣṭutiprayojanaṃ vasanaṃ dviguṇaṃ kṛtvā prāksamāsaṃ vā deśāntapāśāntayoḥ saṃśleṣaḥ samāsaḥ taṃ samāmaṃ prāṅmukham udaṅmukhaṃ vā kṛtvā uparidaśamāstīryya prastotā kuśānāṃ vinyāsaṃ kuryyāt prastāvānteṣu
2.6.5.[1]	anekaprastāveṣu sāmasu mahādivākīrttyelāndamahānāmnādiṣu sāmasu ādye prastāve kuśāḥ prāsthāpayet
2.6.6.[1]	udagagrābhiḥ kuśābhiḥ prathamaṃ viṣṭāvaṃ vidadhyāt prāgapavargaṃ pratyagapavargaṃ vā
2.6.7.[1]	tasya prathamasya viṣṭāvasya paścime pradeśe dvitīyaṃ viṣṭāvaṃ vidadhyāt udaksaṃsthaṃ prāgagraṃ pratyagagraṃ vā
2.6.8.[1]	tasya dvitīyasya viṣṭāvasya paścime pradeśe tṛtīyaṃ viṣṭāvaṃ vidadhyāt evamekaḥ paryāyo bhavati tasya prathamasya paryāyasya uttare pradeśe dvitīyaḥ tasyāpyuttare tṛtīyaḥ, nanu kimidaṃ bahuvacanam evaṃvidhāḥ paryāyā uttarottarā iti yāvat yāvatā ukta ekaḥ paryāyaḥ anyau dvau vidheyau ucyate, bahuvacanaṃ catuṣṭomārthaṃ vakṣyati catuṣṭomayoścatuṣparyāyā iti sandhau ca pañcadaśādiṣu stomeṣu nānāparyāyaviṣṭāvāḥ syuḥ
2.6.9.[1]	paryāyāṃśca viṣṭāvāṃśca sandadhyāt saṃhatān kuryāt saṃlagnān kuryāt
2.6.10.[1]	paryāyasyādau hiṃkṛtya stuvīran nanu tat kimidamārabhyate yadā pratiparyāyaṃ hiṃkāra āmnāta eva brāhmaṇena tisṛbhyo hiṃkarotītyevamādi, ucyate kṛtaparyāyeṣu stomeṣu tadāmnātam akṛtaparyāyeṣu catuṣparyāyādiṣu ca saṃśayaḥ syādyadyevannārabhyeta
2.6.11.[1]	stotrasya uttamāṃ stotrīyāṃ prastutya prastāvaṃ dattvā prastotā eṣeti bruvan śaṃsitāramīkṣate kālaprajñāpanārthaṃ hotṛṛṇām uttamaṃ pratihāraṃ pratyāhvayantīti śruteḥ tatprajñāpanārthaṃ tadyathaiṣottarameveti
2.6.12.[1]	stutasya stutamasītyetad yajuḥ yajamānavācanamāvarttistotreṣu
2.6.13.[1]	savanasaṃsthāsu savanamamāptiṣvityarthaḥ praśāstrā sarpatetyuktaḥ yathetaṃ yathāgataṃ dakṣiṇenaudumbaryā gatvā aparayā dvārā niṣkramya paścimayā paścimenāgnīdhrīyaṃ bahirvedi mūtraṃ kuryuḥ vederbahiḥ mūtraṃ kuryuḥ yadi mūtritāḥ syuḥ na niyamaḥ avadhirupadiśyate mūtroccārayoḥ atha kimarthaṃ bahirvedīti kutaḥ saṃśayaḥ yathāntarvedimūtroccārayoḥ kriyā syāditi ucyate, bahirvedigrahaṇaṃ deśaprakarṣārthaṃ na vedeḥ samopadeśe prakṛṣṭe syāditi atha bahuvacanaṃ kimarthaṃ savanasaṃsthāsviti yadā prātaḥsavanamādhyandinayoreva savanayoḥ sarpaṇaṃ bhavati tṛtīyasavanasamāptau niḥsarpaṇaṃ tat kimidaṃ bahuvacanamiti ucyate, etadarthaṃ bahuvacanaṃ kriyate savanasamāptau saṃsthāsu ceti kathaṃ saṃsthāsamāptau ca sarpaṇaṃ syāditi yathā atirātre agniṣṭomānte sarpaṇam ukthyeṣu taccastreṣu ca samāpteṣu sarpaṇaṃ syāt ṣoḍaśini stute anuśaste sarpaṇam aptorvyāptyapyevameva
2.6.14.[1]	udakam arhatīty udakyāḥ yāvadakṛtaśaucāḥ syustāvadvāgyamanaṃ kuryuḥ ā upasparśanāt
2.6.15.[1]	yadetaduktaṃ paścimenāgnīdhrīyamiti etasya saṃjñeyaṃ mṛgatīrthamiti mārgatāmetattīrthaṃ yadyarthino bhavanti nirgamane anye bruvate mṛgatīrthamiti uktam āgrāmyān paśūn labhante āraṇyān sṛjantīti tadāraṇyānāṃ paśūnāmanenotsarjanamiti
2.6.16.[1]	tena mṛgatīrthena niṣkramya śamyāprāsātparatā na gaccheyuḥ
2.6.17.[1]	śamyāparāsāt parato yaḥ prakṛṣṭataraṃ deśaṃ gantumicchet āpnānena tīrthena niṣkramya sa gacchet
2.7.1.[1]	uktaṃ savanasaṃsthāsu praśāstroktā yathetamaparayā dvārā niṣkramya paścimenāgnīdhrīyaṃ bahirvedi mūtraṃ kuryuriti tadyadi tāvanniṣkramaṇānantaraṃ mūtroccāre kurvanti tataḥ kṛtaśaucā ācāntodakāḥ yadidamādekṣyate tat kuryuḥ atha mūtroccāre naiva kuryuḥ tadā yathoktena vidhinā niṣkramyāthānantaraṃ dhiṣṇyānupatiṣṭheran samastena uktaṃ tatraiva tiṣṭhantaḥ sarvānsamanvīkṣamāṇaḥ pātameti etat samastopasthānam anenottarayoḥ savanayorupatiṣṭheran evaṃ gautamaśāṇḍilyāyanāvācāryāvāhatuḥ
2.7.2.[1]	āhavanīyopasthānādārabhya pratyekaṃ sarveṇa dhiṣyupasthānavidhinā upatiṣṭherann iti dhānañjapya ācārya āha
2.7.3.[1]	na upasthānamanupasthānaṃ etasminneva kāle śāṇḍilya ācāryo'nupasthānaṃ manyate
2.7.4.[1]	evameva niṣkramya yathāsavanasaṃsthāsu ityuktam pṛthak stotrebhyaḥ pṛthaṅgānetyarthaḥ tadarthaṃ samastenopatiṣṭheran yānyūrddhvamukthebhyaḥ katamāni punastāni pṛthakstotrāṇi yadarthamidamucyate yathā ṣoḍaśyarthe vājapeyasāmārthe voktameva sarpaṇaṃ saṃsthāsviti vakṣyati ca paryāyebhyastu rātreriti ucyate, yathā ṣoḍaśyarthe tathātiriktastotreṣu ca stotrāya stotrāya sandhyarthe sarpaṇaṃ syāditi
2.7.5.[1]	rātrau tu paryāyādau sarpaṇaṃ syāditi na pṛthak stotrebhyaḥ etadarthaṃ tuśabdaḥ
2.7.6.[1]	dhiṣṇyopasthānānantaraṃ dvārabāhusaṃmārjanaprabhṛti sarvaṃ kṛtvā yadasya svamāsanaṃ tasmin yajuṣopaviśya prastotā havirddhānaṃ gacchenmadhyandine karmārthamuktam etat sarvaṃ kuryāduttarayoḥ pavamānayoriti
2.7.7.[1]	hute ādityagrahe pratiharttā havirddhānaṃ gacchet ārbhave karmārtham
2.7.8.[1]	ubhayoḥ pavamānayoruttarayoḥ havirddhānaṃ gaccheyuḥ satreṣu sarva udgātāro yajamānatvāt
2.7.9.[1]	pavamānayoruttarayormadhyandinārbhavayordhiṣṇyeṣvagnivihāre mārjālīyamagniṃ carantaḥ paścimena yajamānasya hṛtvā tenaiva punarnayeyuḥ avyavāyārtham udgātṛṛṇāmanena karmaṇa kaḥ sambandha iti cet ucyate uktaṃ yājamānabrahmatve cedudgātā kuryāditi tatra sambandhaḥ
2.7.10.[1]	mādhyandinena pavamānena stutvā satreṣu dadhigharmasya ekadeśaṃ bhakṣayeyuḥ sarve samupahūya na mithaḥ dadhikrāvṇa ityetayarcā
2.7.11.[1]	tasyā ṛcaḥ daśame'hani sātrike uttamaṃ padaṃ abhyasyeyuḥ punarbrūyuḥ anuṣṭuppārokṣārtham atha tasyā iti kimarthaṃ prakṛtaiva sā ucyate daśame'hani tārttīyasavanike dadhibhakṣe tasyā ṛcaḥ uttamābhyāsaḥ syāt hetusamatvāt tanmābhūditi
2.7.12.[1]	pūrveṇa patnīśālāṃ gamayitvā āgnīdhrīyasadasorantareṇa dakṣiṇā nayeyuḥ āpnānena tīrthena
2.7.13.[1]	sarvāsāṃ dakṣiṇānāṃ devasya tvetyetadādi mantraḥ purastājjapaḥ syāt natu sarvāsāmiti kimarthaṃ dakṣiṇānāmiti bahuvacanāt siddheḥ ucyate, uktaṃ pūrveṇa patnīśālāmantareṇānāgnīdhrīyaṃ sadaśca dakṣiṇā nayeyustīrtheneti, anucyamāne etasminnanena dakṣiṇāpathena nayanaṃ yāsāntāsāmevaiṣa purastāt syāt nānyāsāmiti tanmābhūdityata ārabhyate sarvāsāmiti kathaṃ yāśca na nīyante sarvāsāmeva purastājjapaḥ syāditi yathā nimittaṃ dhānyapalyam udīcīmudgātre mukhyebhyo grāmavarāndadatītyetadādi
2.7.14.[1]	varuṇastvetyetadādi yajurjapitvā yathādevataṃ pratigṛhṇīyāt yathā dakṣiṇāyā devatāṃ nānoddiśya yathā varuṇāyāśvamiti
2.7.15.[1]	pratigṛhṇīyāditi varttate yā yasya jātistāmādiśya yathāvayave mṛgamiti
2.7.16.[1]	aprāṇacca yadravyaṃ yacca yathājāti pratigṛhṇīyāt na prāṇiti tadaprāṇam anindriyamityarthaḥ
2.7.17.[1]	puṃvanmithunāni gṛhṇīyāt yathā aśvaścāśvī cāśvau puruṣaśca puruṣī ca puruṣau anyatrājābhyaḥ ajāṃstu mithunadharmeṇa na pratigṛhṇīyāt nānādevatātvāt anyaivājāyā devatā anyaivājasya agnaye'jam agniṣomābhyāmajāmiti
2.7.18.[1]	sāvitrāderdakṣiṇāpratigrahamantrasya tenāmṛtatvamaśīya ka idaṃ kasmā adādityupariṣṭājjapaḥ
2.7.19.[1]	tatra tasmin dakṣiṇāpratigrahaṇe ūhāpādīni ūhamāpadyante ūhāpādīni ūhitavyaṃ vyaktivacanaiḥ kā vyaktiḥ strīpuṃnapuṃsakādivacanamekatvaditvabahutvāni nanu adhikṛte mantre tatreti kimartham ucyate, ūhanityatādarśanārthaṃ tatra tasmin mantre sati ūhametānyāpadyante tvāṃ devi dakṣiṇe ada iti ca yat tat syāt tena dātre idaṃ viśa etatte iti ca bhuñjatīti ca bhūyāt hiṃsīriti ca ūho vakṣyate devasya tvā devasya vāṃ devasya vaḥ, varuṇastvā nayatu devi dakṣiṇe, varuṇo vāṃ nayatu devo dakṣiṇe varuṇo vo nayatu devyo dakṣiṇaḥ varuṇāyāśvaṃ varuṇāyāśvau varuṇāyāśvān varuṇāyāśve varuṇāyāśvaḥ, tenāmṛtatvamaśīya tābhyāmamṛtatvamaśīya tairamṛtatvamaśīya tayāmṛtatvamaśīya tābhyāmamṛtatvamaśīya tābhiramṛtatvamaśīya, vayaḥśabdasya bhūyācchabdena saha sāmānādhikaraṇyaṃ tadyadyapyayaṃ ūhapadeṣu na parisaṃkhyātaḥ tathāpyūhayitavyaḥ bhūyācchandena sāmānādhikaraṇyāt vayodātre bhūyāt vayasī dātre bhūyāstāṃ vayāṃsi dātre bhūyāsuḥ vayodātṛbhyāṃ bhūyāt vayasī dātṛbhyāṃ bhūyāstāṃ vayāṃsi dātṛbhyāṃ bhūyāsuḥ vayodātṛbhyo bhūyāt vayasī dātṛbhyo bhūyāstāṃ vayāṃsi dātṛbhyo bhūyāsuḥ, ka idaṃ kasmā adāt ka ime kasmā adāt ka imāni kasmā adāt ka imaṃ kasmā adāt ka imau kasmā adāt ka imān kasmā adāt ka imāṃ kasmā adāt ka ime kasmā adāt ka imāḥ kasmā adāt, samudramāviśet samudramāviśetāṃ samudramāviśan dvivacanabahuvacanayorlaṅ ādeśāt sūtravidhānāt, kāmaitatte kāmaite te kāmaitāni te kāmaiṣa te kāmaitau te kāmaite te kāmaiṣā te kāmaite te kāmaitāste, kāmāya bhuñjatī bhuñjatyo bhuñjatyaḥ mā mā hiṃsīḥ mā mā hiṃsiṭam mā mā hiṃsiṣṭa
2.7.20.[1]	yadyaśvarathaṃ dadyād yajamānaḥ tamaśvarathamudgātā āgnīdhrīyasya pūrve pradeśe samīpe sthāpayitvā purastājjapañjapitvā purastājjapa uktaḥ devasya tveti darbhamuṣṭināśvamukhānāṃ saṃmārjanaṃ kuryāt dvābhyāṃ dvābhyāmaśvanāmabhyāṃ ekaikasyāśvasya aśvo'sītyetatprabhṛtibhiraśvanāmabhiḥ udaksaṃsthandakṣiṇopakramam evaṃ dhānañjapya ācārya āha
2.7.21.[1]	dhuri yuktau dhuryau aśvau tau prathamaṃ saṃskuryādityaparaṃ vidhānam
2.7.22.[1]	dakṣiṇasyāndhuri yoyuktastaṃ pūrvaṃ saṃskuryāt paścāduttaramiti
2.7.23.[1]	yathā dhuryau tenaiva krameṇa praṣṭī saṃskuryāt pārśvavarttinau praṣṭī
2.7.24.[1]	sarvāṇyaśvanāmāni aṣṭāvapi ekaikasminnaśve prayuñjīta dakṣiṇādārabhyānantaryeṇa udaksaṃsthamiti śāṇḍilya ācārya āha
2.7.25.[1]	sarvairaṣṭābhiraśvanāmabhirekāśvasya dakṣiṇasya mukhaṃ saṃmṛjyāt tūṣṇīmitarāṇi saṃmṛjyāt udaksaṃsthameva ityaparaṃ vidhānam
2.7.26.[1]	etānyevāśvanāmāni aśvāsu aśvatareṣu ca aśvatarīṣu ca yathārthamūhet yadyaśvābhiryuktaḥ syāt aśvatarairvā aśvatarībhirvā tatra tatra yathāsambhavamūhet ūha ucyate aśvāsi antyāsi mayyasi hayāsi vājinyasi saptinyasi vṛṣṇyasi arvatyasi iti aśvataro'si śeṣāṇyaśvavat aśvataryasi śeṣāṇyaśvāvat
2.7.27.[1]	tribhiścedyukto bhavati arddhānyekasmin prayuñjīta arddhāni dvyoḥ dve dve nāmanī pūrvoktenaiva krameṇa dvaidhandvayoḥ yadi dvābhyāṃ yukto bhavati tadā dvidhā nāmāni vibhajya yuñjīta pūrvoktenaiva krameṇa
2.8.1.[1]	ādityānāmityetadyajuḥ rathaśira ālabhya japet śiraḥpravṛttīrathakārebhyo jñeyā
2.8.2.[1]	rathasyedaṃ rathyaṃ yatkiñcidrathāṅgaṃ carmaṇyaṃ carmaṇā nirvṛttaṃ carmaṇyaṃ tadvāyoṣṭvetyanena yajuṣā pratigṛhṇīyāt
2.8.3.[1]	yadasthimayaṃ rathyaṃ tannakṣatrāṇāmityanena yajuṣā pratigṛhṇīyāt
2.8.4.[1]	sūryasyetyanena yajuṣā kārṣṇāyamaṃ yatsyāt rathyaṃ tāmrarajatakāṃsyarītikādibhyo lohebhyo nirvṛttaṃ tat pratigṛhṇīyāt
2.8.5.[1]	anenaiva mantreṇa pratigṛhṇīyāt yadrathyaṃ vakṣyati hiraṇyamiti jātarūpaṃ pratigṛhṇīyāditi mantrāmnānasāmarthyādetasmin krameṇa dravyadevatopadeśaḥ kṛtaḥ pratigrahavidhistu prakaraṇe eva vakṣyate sāmprataṃ rathaśira ālabhyānantaram
2.8.6.[1]	dakṣiṇena rathasya gatvā rathantaramasītyanena yajuṣā dakṣiṇaṃ cakramālabhet
2.8.7.[1]	vāmadevyamasītyanena yajuṣā adhiṣṭhānamālabhet rathamāruhya rathī yat sthānamadhitiṣṭhati tadadhiṣṭhānam
2.8.8.[1]	bṛhadamītyanena yajuṣottaraṃ cakramālabhet
2.8.9.[1]	aṅkānyaṅkū ity anena yajuṣā cakrayoḥ saṃmārjanaṃ kuryāt eveti pravṛttāvadhāraṇaṃ kriyate
2.8.10.[1]	vaiśvānara ityanena yajuṣā dakṣiṇena pādena prathamamārohet
2.8.11.[1]	ubhābhyāmāruhya gidaiṣata ityetad yajurjapet
2.8.12.[1]	kṛśetyanena yajuṣā yau rathasya savye pārśve'śvau tayoraśmīnāyacchet āyatan kuryāt raśmīniti bahuvacanamubhayato raśmayo bhavantyaśvānām
2.8.13.[1]	dāsetyanena yajuṣā dakṣiṇayoraśvayoraśmīnavagṛhṇīyāt avagrahaṇamātraṃ nātyantaṃ gacchet
2.8.14.[1]	avatīrya rathāt sakṛdvāruṇaṃ yajuruktvā yathādevatamādiśya uktaṃ vāyoriti carmaṇyaṃ pratigṛhṇīyādityetadādi dravyāmāmaśvānāṃ rathasya gautama ācārya āha
2.8.15.[1]	saṃmārjanaprabhṛtyavarohaṇāntaṃ etat sarvaṃ kṛtvā vimucyāśvau nānā ekaikasmin dravye purastājjapopariṣṭājjapo bhavetāṃ vāruṇantu yajuḥ aśvārthameva syādrathārthañceti evaṃ dhānañjapya ācārya āha
2.8.16.[1]	yady etat karma notsahedyathādeśaṃ kartuṃ tadā audumbaryāmevopaviṣṭa etat sarvaṃ japet
2.8.17.[1]	yadi pṛṣṭhyamaśvandadyād yajamānaḥ pṛṣṭhena vahatīti pṛṣṭhyaḥ, tadā purastājjapaṃ japitvā prāgvāruṇāt mantrādaśvanāmāni japet
2.8.18.[1]	prāgiti prakṛtam
2.8.19.[1]	tathā adānteṣvaśveṣu yathā pṛṣṭhyaḥ tena prakāreṇetyarthaḥ
2.8.20.[1]	rathyamiva rathyaṃ carmaṇyādi yaddravyaṃ rathena tulyaṃ tena tat pratigṛhṇīyāt
2.8.21.[1]	annasyānnapatirityetadyajuḥ prāgvāruṇat mantrādaveḥ pratigrahe japet, nanu tat kimidaṃ prāgvāruṇāditi yadā prāgeva vāruṇāt mantrādayaṃ mantraḥ paṭhitaḥ ucyate vikalpārthaṃ vakṣyati purastājjapādeti
2.8.22.[1]	vāruṇādvā prāk puratastājjapādvā japet
2.8.23.[1]	gnāstvā kṛtaṃ nityetadyajuḥ vāsasaḥ pratigrahe prāgvāruṇāt syāt purastājjapādvā
2.8.24.[1]	tadā gnāstvā kṛtanniti yajuḥ utkṣipet atāntave vasane yanna tantubhyonirvṛttaṃ tadatāntavaṃ navatādi carmaṇyaṃ kucitrādi
2.8.25.[1]	hiraṇyamalpīyaḥ yasya bhogo nāsti tadaudumbaryāmāśleṣayet
2.8.26.[1]	agnīdhrīye vā taddhiraṇyaṃ juhuyāt na bhogāya kalpet
2.8.27.[1]	ekasmin kratau vrīhiyavān samastān pratigṛhṇīyāt na vyastān na pṛthagityarthaḥ, apare bruvate ekakratāviti jyotiṣṭome etat tadyadāhurekāyajña ityetasmāt
2.8.28.[1]	yathā vrīhiyavān tathā tilamāṣān tena prakāreṇetyarthaḥ pratigṛhṇīyāditi varttate
2.8.29.[1]	yāsāṃ dakṣiṇānāṃ devatā anādiṣṭāstāḥ prājāpatyena mantreṇa gṛhṇīyāt prajāpataye gardabhamityetadādivat
2.8.30.[1]	yā ayajñe dakṣiṇāḥ tāsu pratigrahaṇamantro nivarttate ityevaṃ dhānañjapya ācāryo manyate kaḥ punarayajñādhikāra iti ucyate yajñasya udgātre kaściddhiraṇyādikaṃ dadāti yathā hiraṇyamalpīyo bhogādāgacchedādumbaryāmāśleṣayediti yajñasya ṛtvijo deva iti ca kanyāpradānādi tatra tūṣṇīṃ pratigṛhṇīyāditi
2.8.31.[1]	bhūrbhuvaḥ svarityanena pratigṛhṇīyāt evaṃ gautama ācārya āha
2.8.32.[1]	omityevaṃ vā pratigṛhṇīyāt evaṃ manyate gautamaḥ
2.9.1.[1]	dakṣiṇāpratigrahavidhānamuktaṃ sāmpratamanantaraṃ pṛṣṭhyasyopākaraṇaṃ tatsambaddhaṃ prastotṛkarmocate dvau nārāśaṃsau mādhyandine tayoḥ pūrvaṃ bhakṣayitvā āhavanīye'gnau prastotā pṛṣṭhahomaṃ juhuyāt tasminnahani yat pṛṣṭhaṃ syāttadādiśya adaḥ pibatu somyaṃ madhvāyurityetadādinā mantreṇa ada iti sarvanāmasthāne rathantaraṃ pibatvityetadādivat
2.9.2.[1]	pūrvaṃ yathoktena mantreṇa hutvā uttarāṃ svāhākāreṇa juhuyāt
2.9.3.[1]	dvaidhaṃ dvidhā kṛtvā evaṃ juhuyāditi dhānañjapya ācārya āha
2.9.4.[1]	hotṛkapṛṣṭhārthamevamabhisambandhaṃ kṛtvā
2.9.5.[1]	revatīṣu vāravantīyaṃ pibatu ityeva ṣaṣṭhe'hani pṛṣṭhādeśaṃ gautama ācāryo manyate mahāvrataṃ pibatvitvevaṃ mahāvrate
2.9.6.[1]	revatyaśca vāravantīyañcetyevaṃ ṣaṣṭe'hani pṛṣṭādeśaṃ dhānañjayo manyate yāvanti sāmāni mahāvrate pṛṣṭhasthāni bhavanti sarveṣām eva parisaṃkhyānaṃ kuryāt pibatu dadhaditi caite pade yathārthamūhet prayogastu revatyaśca vāravantīyañca pibatāṃ somyaṃ madhvāyurdadhatīti śeṣo mantraḥ sāmānyaḥ evaṃ ṣaṣṭhe gāyatrarathantarabṛhadrājanabhadrāṇi pibatu somyaṃ madhvāyurdadhatī dadhantīti cetyevaṃ mahāvrate mantraśeṣaḥ sāmānyaḥ evetyuktam ubhayapakṣeṇāmnātaṃ bhadre pucche yajñāyajñīye ca pucche yathārthaṃ na kevalamevaṃ ṣaṣṭhamahāvratayoḥ yatra catrānekamāmapṛṣṭhatā tatra tatraivamarthasamatvāt
2.9.7.[1]	bṛhatā rathantareṇa vā stoṣyamāṇaḥ stotumicchan udgātā stomayogātpūrvaṃ daśa vyāhṛtīrmanasā dhyāyedairamityetadādyāḥ yathāmnānādeva siddhe daśatve saṃkhyāgrahaṇaṃ kimarthaṃ daśeti cet ucyate anuliṅgaṃ vibhāgo mābhūditi, vyāhṛtigrahaṇaṃ saṃvyavahārārthaṃ vakṣyati ṛcaṃ pūrvaṃ vyāhṛtibhya iti
2.9.8.[1]	rathantara eva kevale ṛcaṃ dhyāyet yaste goṣvityetāṃ evaśabdaḥ anyatra prayukte rathantare mābhūditi ṛcamiti saṃvyavahārārthameva ṛcaṃ pūrvaṃ vyāhṛtībhya iti
2.9.9.[1]	yadetaduta prāk stomayogāddaśa vyāhṛtīrmanasā dhyāyedairamityetadādi etayuktvā stomaṃ brūyāditi śāṇḍilya ācārya śraha ayantu kramaḥ ṛcaṃ pūrvaṃ vyāhṛtībhya iti
2.9.10.[1]	yatpūrvamuktaṃ tat dhānañjapyasya matam
2.9.11.[1]	rathantare sāmni prastūyamāne sarvatra sammīlet yāvatkṛtvaḥ prastuyate tāvatkṛtvaḥ sammīlanaṃ kuryāt atha sarvagrahaṇaṃ kimarthamiti cet ucyate evaṃ brāhmaṇam īśvaraṃ vai rathantaramudgātuścakṣuḥ pramathitaḥ prastūyamāne saṃmīletsvardṛśaṃ prativīkṣeteti prathamāyāmṛcyasya vidheḥ kriyāṃ darśayati svardṛśaṃ prativīkṣeteti tena yadviṣayameva prativīkṣamāṇamādiśyate tadviṣayamevaṃ sammīlanaṃ gamyate so'yamācāryaḥ sarvatretyevamārabhate kathamuttarayorapi stotrīyayoḥ sammīlanaprativīkṣaṇe bhaveyātāmiti yāvatā rathantaradharmo'yaṃ nāyamugdharmaḥ svardṛśaśabdaḥ kālamātrajñāpakaḥ vakṣyati prāk pratihāraṃ caturakṣaraṃ śiṣṭvā tat sarvatra prativīkṣeteti apare varṇayanti vakṣyatyayaṃ tasyāpṛṣṭhasya sato nivartterandharmā iti tatkathaṃ nivarttamāneṣvanyeṣu dharmeṣu sammīlanaṃ syāditi ataḥ sarvatragrahaṇamiti
2.9.12.[1]	ekaikamudgīthākṣaraṃ manasā dhyāyet stobhairvācā saṃyuñjyāt uktaṃ brāhmaṇe balvalā kurvatā geyamiti etat stobharūpaṃ sūtrakāraḥ śrutyantaraṃ dṛṣṭvā vikalpayati prathamasvarairakārairbhakārādibhirakrāntairiti akṣarāṇāṃ stobhānāñca yugapatkriyāṃ darśayati balbalā kurvatā geyamiti prathamasvarairakāraiḥ uktasvarāḥ prathamadvitīyatṛtīyacaturthamandrātisvāryā iti tairakārairbhakārādibhirbhakāra uccāraṇārthaḥ bhakāraiste akārā uccāryyante akrāntaiḥ akrāntāḥ tān prayuñjīta dvitīyasvarottamaiḥ yasteṣāmuttamo varṇaḥ sa dvitīyena svareṇa syāt
2.9.13.[1]	evaṃ prayujyamānaṃ rathantaraṃ yathādhītaṃ prayuktaṃ bhavatīti evamācakṣate etacchrutyantaraṃ yathādhītaṃ prayoktavyamiti atha eke bruvate eteṣāmeva balvaleti stobhānāṃ anukaraṇambhakāra iti aparā śrutiḥ rathantare tvakṣarambhakārāntaravanti vyañjanāni yathākṣaraṃ darśayet tadyathā svareṇa sarvāṇi vyañjanāni vyāptānyevaṃ sarvān kāmānavāpnoti yaścaivaṃ veda yasyaite svaravantaḥ prayujyante yaścaivaṃ vidvān prayuṅkte yathā cāgnicandrasūryyabhāsvanto'pahatatamaskāstaddudgātṛyajamānau bhavata evaṃ hyāha bhātyagnirbhāti candramā bhāti sūryo bhānti jyotīṃṣi bhāti rathantaramiti bhakārāṇāmeva dīptiṃ darśayati svaravatāṃ rathantarasya stobhānāṃ svaravantaḥ prayoktavyā iti yatra tu vyañjanavantaḥ prayujyeran kṣodhukā ca badhyāyināvaprajasāvudgātṛyajamānau syātāntasmādanvakṣaraṃ prayuñjānaḥ svaravanti vyañjanāni yathākṣaraṃ darśayet ekā śrutiḥ tasmādikalpaḥ syāt
2.9.14.[1]	prāk pratihārāccatvāryyakṣarāṇi śiṣṭvā taccaturakṣaraṃ prativīkṣeta sarvagrahaṇasya prayojanaṃ sammīlanavidhāvevoktam
2.9.15.[1]	stutvā rathantareṇa yajamānaṃ varaṃ prati prerayet
2.9.16.[1]	tasya rathantarasya apṛṣṭhasya sataḥ nivartteran dharmāḥ vyāhṛtyṛgvācādayo dharmāḥ sarve nivartteran ato'sya grahaṇaṃ kimarthamiti cet ucyate tasyeti tasyaiva na bṛhadvāmadevyayostu punarapi rathantaraṃ pṛṣṭhayoḥ sato nivartterandharmāḥ tathā sata iti pṛṣṭhagatasya tu rathantarasya guṇabhūtasyāpi sato naiva nivartterandharmāḥ tathā bṛhataḥ
2.9.17.[1]	saha stobhairdharmmā nivarttarannityevaṃ gautama ācāryo manyate nanu sarve evāśeṣeṇa dharmā nivṛttāḥ kutastobhanivṛttiryena gautamastobhānnivarttayatīti ucyate, vakṣyati stobhā evānviyuriti dhānañjapyaḥ iti uktaṃ paramatamanumatamapratiṣiddhamiti tena gautamasyāniṣpṛṣṭā eva stobhakriyāḥ
2.9.18.[1]	sarve'nye dharmāḥ apṛṣṭhasya nivartteran stobhā eva kevalā anviyurityevaṃ dhānañjapyo manyate
2.9.19.[1]	agniṣṭomasāma vā yadā syāt sandhisāma vā tadā apṛṣṭhamapi stobhet evaṃ śāṇḍilya āha
2.9.20.[1]	sarvatra pṛṣṭhagatañcānyat sthānagatañcāsvastotrīyaṃ na stobhediti sthaviro gautama āha
2.10.1.[1]	bṛhadrathantarayoḥ sāmānyaviśeṣadharmāścoktāḥ sāmprataṃ vāmadevyadharmā vivakṣitāḥ tānvivakṣurāha /
2.10.1.[2]	vāmadevyena stoṣyamāṇa iti vāmadevyena sāmnā stoṣyamāṇaḥ stotumichan pūrvaṃ stomayogāt gāvo aśvā ajā ityetadādi manasā dhyāyet anyo'nyadharma uktaḥ yathākulīputrāniti, atha visamāsaḥ kimarthamiti cet go'śvājāvivrīhiyavān manasā dhyāyet ityevaṃ vaktavyamāsīt ucyate yadyevamavakṣyat tadā gavādīnāṃ dravyāṇaṃ dhyānamabhaviṣyat tadevaṃ mābhūdityata āha ācāryo gāvo aśvā ityetadādi tena kiṃ gāvo aśva ityetadādi mantraṃ manasā dhyāyediti
2.10.2.[1]	brahmasāmni stūyamāne yaḥ kāmo yajamānasya bhavet sa sidhyatvityevaṃ dhyāyan yajamāna upāsīta atra sandehaḥ kiṃ kratukāmasya dhyānaṃ utayathākāmyaṃ kāmasya dhyānamiti ucyate, kratukāmasya dhyānaṃ na yathākāmyaṃ kathametadgamyata iti cet ucyate, uddeśanirdeśābhyāṃ yaḥ sa iti yaḥ kratukāmasta dhyāyediti anyathā hi brahmasāmni yajamānaḥ kāmaṃ dhyāyedityevamavakṣyatsūtram
2.10.3.[1]	tathā itara udgātā yajamānasya kāmaḥ sidhyatvityevaṃ dhyāyannudgāyet
2.10.4.[1]	ārbhavena pavamānena stutvā tārttīyasavanikātpuroḍāśāt ekadeśaṃ gṛhītvā ekaikaṃ piṇḍantrīṃstrīnvā aparayā dvārā paścimayā dvārā havirddhānaṃ praviśya adhastātsvasya camamasya samīpe darbheṣu piṇḍānnidadhyuḥ yasmin kāle āsāditaḥ syāt havirddhāne camasaḥ piṇḍānnidhāya japeyuḥ atra pitaromādadhvaṃ yathā bhāgamāvṛṣāyadhvamiti
2.10.5.[1]	taṃ camasaṃ bhakṣārthamāhriyamāṇaṃ pratimantrayerannamīmadanta pitara ityanena
2.10.6.[1]	somyaṃ carumāhṛtaṃ udgātāvekṣeta āyurme prāṇa ityetadādinā yajuṣā sādhyānāṃ vai devānāṃ satramāsīnānāmityetadādi brāhmaṇaṃ somyasyāvekṣaṇaṃ darśayati udgātṛgrahaṇaṃ ācāryaśailī sarveṣāṃ karmaṇi prakṛte avaśyamudgātṛgrahaṇaṃ karoti
2.10.7.[1]	asya somyāvekṣaṇayajuṣaḥ punarasmāsu dadhmasītyeṣo'ntaḥ atrocyate uttarādiḥ pūrvāntalakṣaṇamiti evaṃ vijñāyamāne mantrasyānte tat kimidaṃ vijñāpanaṃ kriyata iti ucyate vakṣyati taṃ daśame'hanyabhyasyeyuriti tatraitāvanmantrābhyāsapradarśanārthamiti
2.10.8.[1]	tamavekṣaṇamantrasyāntaṃ daśame'hani dvirbrūyuḥ
2.10.9.[1]	āyurme prāṇa ityetasya prāṇamantrasya sthāne yanme yamamityetameke ācāryyā manyante
2.10.10.[1]	tuśabdo vyāvṛttyarthaḥ yadetat pūrvoktamavekṣaṇamantraṃ tenaivāvekṣeta na dvitīyena
2.10.11.[1]	tasminnuttaradhṛte somye carau aṅguṣṭhañca anāmikāṅguliñcāvadhāya akṣiṇī vimṛśet yenāhyājimityetadādinā yajuṣā tasmin grahaṇaṃ yadi pūrveṇa yadyuttareṇāvekṣeta kuryādevaitat
2.10.12.[1]	evamanena vidhinā itarā praṣṭī kuryātām
2.10.13.[1]	eṣa kramaḥ prastotā pūrvaḥ paścāt pratiharttā
2.10.14.[1]	tamavekṣitaṃ somyaṃ pratihartturuttareṇa hṛtvā paścimayā dvārā niṣkrāmayeyuḥ yadi vā brāhmaṇoktena vidhinā prāśnīyāt dakṣiṇā sadaso gatvaitaṃ somyātiśeṣaṃ prāśnīyāditi
2.10.15.[1]	patnī codgātāram īkṣeta
2.10.16.[1]	nidhane ucyamāne patnī pātre'ñjalībhiradbhiḥ svaṃ dakṣiṇamūrumabhiṣiñcet tat dakṣiṇānūrūnabhiṣiñcanta iti hi brāhmaṇam
2.10.17.[1]	tṛtīyāyāṃ stotrīyāyāṃ prastutāyāṃ patnī svasminnūrau sarvantadudakaṃ ninayet sarvaśabdo niravaśeṣavācī utpattistotrīyāyāṃ karmastotrīyāyāṃ prastutāyāmiti vivadante tṛtīyāśabdena karmastotrīyāyāṃ nyāyyataram
2.10.18.[1]	stotrasyottamāyāṃ stotrīyāyāṃ bhuvadvājāyi bhuvadvājeṣviti evamabhyāsaṃ kuryāt asya caturakṣarasyābhyāse sati nāmiti ca nidhanaṃ kuryāt yasmādevaṃ brāhmaṇam anuṣṭubhamuttamāṃ sampādayatīti akṣareṇāntataḥ pratiṣṭhāpyamiti ca
2.10.19.[1]	anabhyāsamevācāryā manyante caturakṣarasya nidhanañca yathāmnāyameva kuryurityevaṃ śāṇḍilya ācāryo manyate anabhyāsañceti caśabdaḥ tuśabdo hetvarthaḥ ko hetuḥ yasmātpakṣopanyāsabrāhmaṇamevedaṃ prakaraṇādito vā iti hi
2.10.20.[1]	tadyajñāyajñīyaṃ yadā yasmin kāle anuśaṃsan hotāpohiṣṭhīyā ṛcā brūyāt tadā tasmin kāle enaṃ hotāraṃ anvālabheran spṛśeyuḥ apāvṛṇvānāḥ prāvaraṇānyapāsyamānāḥ apāvṛṇvānā iti sarveṣāṃ pūrvaṃ prāvṛtānāṃ kriyāṃ darśayati uktaṃ prāvṛtenodgeyamiti vaiśvānareṇānabhidāhāyeti tat sūtrakāraḥ sarveṣāṃ prāvaraṇaṃ darśayati hetusamatvāt kiṃ hetusamatvam anabhidāhaḥ
2.10.21.[1]	yajñāyajñīyasyāgniṣṭomasāmno'nyasthāne prayujyamānasya sarve dharmā nivartteran
2.10.22.[1]	yadanyadagniṣṭomasāma bhavet tasya dharmā bhaveyuḥ
2.10.23.[1]	ahiṅkāretvagniṣṭomasāmni pratihāravelāyāṃ patnīmudgātā īkṣeta patnī codgātāram
2.10.24.[1]	ye brāhmaṇe ṛcaṃ sāmni pratisannāmā uktāḥ evaṃ kṛtvodgeyaṃ paprīmvayamiti suśaṃsiṣamiti caitān sarveṣvagniṣṭomasāmasu darśayati sarvagrahaṇaṃ pavamānagate'pi yajñāyajñīye bhavati na kevalaṃ yajñāyajñīye apyanyasmin rathantare'pi atha sāmnīti kimarthaṃ ucyate yadā rathantareṣvṛkṣu anyatpṛṣṭhaṃ kriyate tattadāpi asyuṣa iti susṭuṣa iti vā sannāmayet
2.11.1.[1]	tṛtīyasavane sarveṣu stotreṣu samāpteṣu bhakṣayitvā camasaṃ stomavimocanaṃ kuryuḥ ṛtasya tvetyanena yajuṣā, natu tat kimidaṃ tṛtīyasavanagrahaṇaṃ yadā sarveṣu stotreṣu samāpteṣvityuktam ucyate idantāvadyajurupari sandhibhakṣātmamāmnātaṃ tatra vimocanaṃ yajuṣā tasminneva krame prāpnoti ataḥ tṛtīyasavanagrahaṇaṃ tāvatkrayate kathaṃ na kevalamupari sandhibhakṣāt stomavimocanaṃ syāt yasyāṃ yasyāṃ saṃsthāyāṃ kratuḥ samāpyate tasyāntasyāṃ saṃsthāyāṃ syāditi atha sarvagrahaṇaṃ kimarthamiti cet stotreṣviti bahuvacanasāmarthyātsiddhe sarvatve idamucyate idaṃ stomavimocanaṃ kratvantastotre dṛṣṭaṃ pratistotrañca stomayojanaṃ bhavati yuktasya ca vimocanaṃ bhavatyeva tasya ca yuktasya stomasya yasmin kāle vimocanamityeṣa saṃśayaḥ ataḥ sarvagrahaṇaṃ karotyācāryaḥ kathaṃ pūrveṣvapi stotreṣu ekaikasmin stotre bhakṣayitvā stomaṃ vimuñceyuḥ atra tu tṛtīyasavane kathamiti
2.11.2.[1]	saṃlobhanaṃ ekatrīkaraṇaṃ kuryuḥ
2.11.3.[1]	yajamānavācanādanantaraṃ yadetat stutasya stutamasīti yajamānavācanaṃ etasmādanantaraṃ etat karma kuryāt tadvakṣyate atra vā asmin kāle kuśānāṃ saṃlobhanaṃ kṛtvā kuryuḥ iti vikalpaḥ tantave mā jyotiṣetyuktvā asāvanumātanuhi jyotiṣeti yathājyeṣṭhaṃ putrāṇaṃ nāmāni gṛhṇīyāt asāviti sarvanāmasthāne nāma gṛhṇīyāt yo yo jyeṣṭho yathājyeṣṭhaṃ prayogastu tantave mā jyotiṣā yajñadatta anumātanuhi viṣṇumitra anumātanuhi somabhūte anumātanuhi jyotiṣā apare pratyekaṃ purastājjapopariṣṭājjapau kurvanti
2.11.4.[1]	ajāteṣu putreṣu janiṣyamāṇa iti sarvanāmasthāne kuryāt prayogastu tantave mā jyotiṣā janiṣyamāṇa anumātanuta jyotiṣā ajātaputrasyaiṣa kalpaḥ apare bruvate jātaputro'pi putrāṇāṃ nāmāni gṛhītvā janiṣyamāṇa iti gṛhṇīyāt āśīryogatvāt janiṣyamāṇa ityajāteṣviti pratipattiriyamiti
2.11.5.[1]	jāteṣu ajāteṣu ca putreṣu satreṣu putrā ityevaṃ nāmagrahaṇaṃ prayogaḥ tantave mā jyotiṣā putrā anumātanuta jyotiṣā yadyekaḥ kuryāt tathāpi bahuvacanaṃ kuryyāt no'haṃ kuryyāt
2.11.6.[1]	vaṣaṭkṛte hāriyojanasya haviṣaḥ hāriyojanasyetyavayavalakṣaṇā ṣaṣṭhī yathetaṃ yathāgatamityarthaḥ dakṣiṇenaudumbaryyā gatvā paścimayā dvārā niṣkrāmanto japeyuḥ some hītyetadādi yajuḥ athāparayā dvāreti kimarthaṃ yadā yathetamityukte siddhamevaitat te hi samastopasthānaṃ kṛtvā aparayaiva dvārā praviṣṭāḥ atrocyate visaṃsthite savane pūrvayā dvārā sañcara ityuktaṃ na cātra savanaṃ santiṣṭhate tadyadyaparayeti na brūyāt visaṃsthite sañcareṇa nirgamaṇaṃ syāt evaṃ mābhūdityata āha aparayeti yathetamiti cokte te piṇḍaṃ pitṛyajñaṃ kṛtvā pūrvayā dvārā praviṣṭāḥ tatraiṣo'pi sañcaro gamyetāparayetyanucyamāne
2.11.7.[1]	subhūrasītyanena yajuṣā ādityamupatiṣṭheran
2.11.8.[1]	yadyastamitaḥ syādādityaḥ tato'nena yajuṣā gārhapatyamupatiṣṭheran ko'sya viṣayaḥ ṣoḍaśīvājapeyau anyasmiṃśca kālātikrame
2.11.9.[1]	āgnīdhrīye'gnau juhuyurgatyānupūrveṇa apāṃ puṣyamityanena yajuṣā pūrvāmāhutiṃ juhuyāt svāhākāreṇottarāṃ athāhutī iti dvivacanena dvitve siddhe kimidaṃ saṃkhyāgrahaṇaṃ dve iti ucyate niyamārtham ekaṃ anena hiraṇyamalpīyo bhogādāgacchedaudumbaryāmāśleṣayedāgnīdhrīye vā juhuyāditi tasya hiraṇyasyāyaṃ homakālaḥ yāsau dvitīyā āhutistasyāmeva hiraṇyaṃ prakṣipya juhuyāditi
2.11.10.[1]	hāriyojanya iti saṃjñā dhānānāṃ droṇakalaśe tāḥ sthāpitā bhavantyadhvaryubhiḥ somamiśrāḥ tāsāṃ dhānānāmavayavamudgātā ādadānaḥ samupahūtā bhakṣayiṣyāma iti brūyāt ādānaṃ grahaṇam
2.11.11.[1]	tathetarau yathodgātā kuryyāt tenaiva vidhinetarau praṣṭī kuryyātām
2.11.12.[1]	unnetari ityadhikaraṇasaptamī upahavamiṣṭvā upahavaṃ yācitvā hāriyojanasya ta ityetena yajuṣā yadvakṣyate tat kuryuḥ tirohyasyetyatirātre etadadhikaṃ kuryyuḥ yathādhītaṃ vā sarvatra atirātre cānatirātre ca dvirupaghrāya āhavanīyasya paścime pradeśe paridhīnāmabhyantarato nivapeyuḥ nāgnau
2.11.13.[1]	yadi paridhayaḥ anuprakṛtāḥ prakṣiptā agnau bhavanti tadā bhasmānte samīpe nirvapeyuḥ
2.11.14.[1]	upadhānāt anantaraṃ apaḥ spṛṣṭvā ekaikaḥ aṣṭau aṣṭau śakalāni āhavanīye prakṣipeyuḥ devakṛtasyetyetatprabhṛtibhirmantraiḥ ikārāntairiti mantrāntajñāpanārtham
2.11.15.[1]	sarvān mantrānuktvā sakṛdeva sarvāṇi sakalāni uttamena mantreṇa prakṣipeyuriti śaucivṛkṣirācārya āha
2.11.16.[1]	apsu ṣomā iti saṃjñā te apsu ṣomāścamasāścātvālasannikṛṣṭe deśe adbhiḥ pūrṇā sthāpitā bhavanti teṣu haritāni tṛṇāni prāstāni bhavantyadhvaryubhiḥ
2.11.17.[1]	te udgātāraḥ svakīyacamasasannidhāvupaviśya dakṣiṇena pāṇinā spṛṣṭvā apsu dhautetyetadādi yajurjapeyuḥ
2.11.18.[1]	madhumantamityanena yajuṣā pāṇīnupajigheran
2.11.19.[1]	śamadbhya ityanena yajuṣā udaṅmukhaṃ camasaṃ kṛtvā tatsthā āpaḥ nīcaiḥ camasaiḥ bhūmau ninayeyuḥ
2.11.20.[1]	kāmetyanena yajuṣā abhimukhamātmanaḥ camasasāvarttayeyuḥ
2.11.21.[1]	ūrgityanena yajuṣā uraḥsu pāṇīnnidadhīran nidhānaṃ sthāpanam
2.11.22.[1]	prāṇasometyanena yajuṣā mukhyān prāṇānabhimṛśeran mukhe bhavā mukhyāḥ prāṇa indriyāṇi akṣiṇī nāsike karṇāviti
2.11.23.[1]	āgnīdhrīyapariśritaṃ gatvā dadhibhakṣaṃ bhakṣayeyurasamupahūya dadhikrāvṇa iti anayā ṛcā asamupahūyeti samupahvānapūrvakāḥ sarve bhakṣā vihitāḥ tadiha bhūyastvaṃ gṛhītvā pravartteta tasya pratiṣedhaḥ asamupahūyeti
2.12.1.[1]	agniṣṭapatīti stobhaliṅgena avabhṛthasāmādeśaḥ ukto grahaṇena ceti
2.12.2.[1]	tasyāvabhṛthasāmna āvṛdvidhiḥ yathā prathamasya pravargyasya sāmnaḥ yena prakāreṇetyarthaḥ prathamaṃ pravargyasāma tyagnāyirityetat atha tasyeti kimarthamiti cet ucyate avabhṛthasāmāntarāṇyupadekṣyante abhiṣecanīyāśca trirātrayoḥ tadarthaṃ tasya grahaṇam
2.12.3.[1]	tasyāvabhṛthasāmnaḥ sarva ṛtvijo nidhanaṃ brūyuḥ sarvagrahaṇaṃ yathā prathamasya pravargyasāmnaḥ ityuktaṃ tasmiṃśca gharmopayuktānāṃ nidhanopapattiḥ tanmābhūdataḥ sarvagrahaṇaṃ kathamiha sarveṣāmṛtvijānnidhanopapattiḥ syāditi
2.12.4.[1]	abhiṣecanīye kratau iṣṭāhotrīyamavabhṛthasāma syāt
2.12.5.[1]	samasyeti vāvabhṛthasāma syādityabhiṣecanīye iṣṭāhotrīyaṃ veti vikalpayati
2.12.6.[1]	uktamahīneṣu dadhibhakṣāntānyahāni prāgudayanīyādatirātrāditi ca ayamaśvatrirātre viśeṣaḥ nānāvabhṛthānyahānīti nānā pṛthagityarthaḥ
2.12.7.[1]	teṣāmāśvamedhikānāmahnāṃ prathamasyāhnaḥ sanādagna ityetadavabhṛthasāma syāt avabhṛthasāmagrahaṇaṃ tatra sāmamātraṃ na kṛtsno'vabhṛtha iti
2.12.8.[1]	yadā uviṣyatirityetat sāma dvitīyasyāhno'vabhṛthasāmeti prakṛtaṃ tyagnāyiriti vā vikalpaḥ tṛtīyasya siddhaṃ prākṛtam
2.12.9.[1]	avabhṛtheṣṭau samāptāyāṃ avabhṛthanicuṃpuṇetyetadādinā yajuṣā yāścāvabhṛtheṣṭiṃ kurvanti tāḥ spṛṣṭvā snātvā nirabhyukṣeran kriyābhyāse sakṛnmantra ityuktam
2.12.10.[1]	abhyukṣaṇānantaraṃ ādityamupatiṣṭheran udvayantamamasparītyetadādinā mantreṇa
2.12.11.[1]	yadyastamita ādityaḥ syāt tadāhavanīyamupatiṣṭheran udvayantamasasparītyetayarcā viśeṣa uktaḥ prāgeva prastamitaścedgārhapatyamityetasmin
2.12.12.[1]	tasminnāhavanīye sarve samidha ādadhyuḥ ādhānaṃ prakṣepaḥ edhosyedhiṣīmahītyetadādibhiryathoddiṣṭairmantraiḥ atha tasminniti kimarthamiti cet yadāstamitaścedāhavanīyamityadhikṛta evāhavanīyaḥ atrocyate upasthite cānupasthite ca tasminsamidha ādadhyureva anyathā tasyopasthāne sati samidādhānaṃ syāt
2.12.13.[1]	tamevāhavanīyamupatiṣṭheran apo adyānvacāriṣamityetadādinā mantreṇa apśabdena somamupacarati somamiṣṭvā bhakṣayanti tameveti prakṛtāvadhāraṇam ādityasya samupasthānamuktam ataḥ tamevāhavanīyamityavadhārayanti
2.12.14.[1]	satreṣu udayanīyādatirātrātpūrvāṇi yānyahāni teṣu dadhibhakṣādikarmaśeṣo na bhavati
2.12.15.[1]	ahīneṣu dadhibhakṣāntānyahāni bhavanti prāgudayanīyādatirātrāditi varttate
2.12.16.[1]	yāvantyahāni rājānaṃ somaṃ bhakṣayeyuḥ ṛtvijastāvat svabrājñaṇayocchiṣṭaṃ na dadyuḥ adbhirvā prokṣya chādanaṃ kṛtvā dadyuḥ kimidam ucyate, śrutyantareṣu dṛṣṭaṃ rājanyavaiśyayoḥ somabhakṣābhāvo bhakṣaviśeṣāmnānāditi evaṃ vidhiṃ sūtrakāraḥ prakārāntareṇa darśayāmāsa
2.12.17.[1]	tadeṣa śloka iti etamevārthamanuvadati somametat pibatetyetadādinā ślokena
2.12.18.[1]	yo'yaṃ mantravidhiścādigrahaṇenetyetadādividhiḥ parikrānta etaṃ sarvakratuṣu jānīyāt, nanu uktaḥ sarvakratvadhikāra iti tat kimidaṃ punarucyate sarvakratuṣu vidyāditi ucyate antaprajñāpanārthaṃ kathaṃ atha vidhyavyapadeśe sarvakratvadhikāra iti etadādividherayamanta iti etaṃ sarvakratuṣu vidyāditi apara āha, sarvakratoradhikāraḥ sarvakratvadhikāra iti sarvakratuḥ jyotiṣṭomaḥ kutaḥ śruteḥ eṣa vā prathamo yajñānāmityuktvāha yathā vā idamagnerjātādagnayo vijñayanta evametasmādadhyanye yajñā vihriyanta ityuktvāha yo hi trivṛdanyaṃ yajñakratumāpadyate sa tandīpayatītyetadādyuktvāha etadyadāhureko yajña ityetaddhi sarve jyotiṣṭomā bhavantīti etadvidhānamāpadyamānāḥ sarve jyotiṣṭomā bhavantīti sarvakratuṣu jyotiṣṭomaḥ tadādāveva sarvakratvadhikāra iti jyotiṣṭomādhikāraḥ teṣāṃ punaruktadoṣo nāsti evaṃ jyotiṣṭomavidhiṃ sarvakratuṣu vidyāt adhikavidheśca pratyāhāraṃ kuryāt
3.1.1.[1]	uktaṃ sārvakratukaṃ sāmānyavidhānaṃ sāmprataṃ ṣoḍaśino guṇavidhānamucyate sārvakratuko'yaṃ ṣoḍaśī daśarātrike caturtho'hanyutpannaḥ atraiva cāsya hiraṇyaṃ sampradānaṃ ṣoḍaśinā stuvata ityevamādayo dharmmāḥ paṭhitāḥ teṣāṃ vidhānaṃ vivakṣurāha ṣoḍaśisāmnā stoṣyamāṇa iti, nanu uktaṃ tvayā caturthe'hani ṣoḍaśī utpanna iti tat prakaraṇe caiva dharmā vaktavyāḥ syuḥ tat kimidaṃ viprakaraṇe guṇavidhānam ārabhyata iti yadā ca tasminneva prakaraṇe yasmādanyo na paro asti jāta ityetadādi mantraṃ vidhāyoktam udgātā grahamavekṣeta iti idañcāvekṣaṇavidhānaṃ kimarthamiti cet atrocyate tadidam avekṣaṇaṃ prakaraṇe stotrānte uktaṃ tatrāyaṃ saṃśayaḥ kiṃ kālaṃ prati tāvat kiṃ tasminneva kāle'vekṣaṇamathānyasminniti tathā kiṃ havirddhānasthasyeva athāvekṣaṇapravṛttiḥ sadasīti avekṣaṇaṃ hi sadasi pravṛttaṃ somānāṃ saumyasya ca tathā ete dharmā hiraṇyasampradānādayaḥ caturthotpādāḥ ayañca ṣoḍaśī prakaraṇāntareṣvapi śrūyate sarvastomātirātrādiṣu tat kimete dharmāḥ prakaraṇasyasya bhavanti uta prakaraṇāntareṣvapi ṣoḍaśinaṃ bhajata iti kutaḥ punarayaṃ saṃśayaḥ ucyate, aprākṛtatvāt ṣoḍaśinaḥ tena kiṃ prākṛto hi vidhirvyakṛtīrbhajata aprākṛtastu na vacanādvikṛtīrbhajata iti ato'yamācārya etānmohān parititīrṣuḥ sārvakratukānantaraṃ ṣoḍaśino vidhānamārabhate katham etaṃ sārvakratukaṃ vidhānaṃ ṣoḍaśinaḥ syāditi yadi hyetaṃ vidhānamācāryaḥ prakaraṇa āmnāyasya tadviṣayamevābhaviṣyat tanmābhūdato viprakaraṇa ārambhaḥ ṣoḍaśisāmnā stoṣyamāṇaḥ yathāsanamupaviśya havirddhānaṃ gatvā ṣoḍaśigrahamavekṣeta udgātā yasmādanya iti eṣa padānāṃ vicchedaḥ artho vakṣyate ṣoḍaśisāmneti karttṛkaraṇalakṣaṇā tṛtīyā stoṣyamāṇa iti bhaviṣyatkālopadeśaḥ yathāsanamupaviśya saṃsthāyāsane niḥsṛpya samastopasthānaṃ kṛtvā kṛtsnena vā akṛtvā vā svasminnāsana upaviśya havirddhānaṃ gatvā ṣoḍaśigrahamavekṣeta udgātā yasmādanya ityanena mantreṇa, nanu ṣoḍaśisāmneti sāmagrahaṇaṃ kimarthaṃ yadāyaṃ ṣoḍaśiśabdaḥ kṛte'pi sāmagrahaṇāt stotravācī bhaviṣyatyeva ayaṃ hi ṣoḍaśiśabdaḥ triṣu varttate stotre grahe saṃsthāyāmiti stotre tāvat yogāya trīṣu dvipadāṣu bṛhatā ṣoḍaśinā stuta iti grahe prātaḥsavane ṣoḍaśinaṃ gṛhītaṃ tṛtīyasavane prajanayatīti sva āyatane ṣoḍaśī gṛhyata iti ca saṃsthāyāṃ so'bravīt ṣoḍaśī te'yaṃ yajñakraturastviti so'yaṃ ṣoḍaśiśabdaḥ prayujyamāna stotragrahasaṃsthāsu ityarthāt pratīyate tadiha ṣoḍaśinā stoṣyamāṇa ityukte ṛte'pi sāmagrahaṇāt stavanasāmarthyāt sāmneti gamyata eva tat kimidaṃ sāmagrahaṇamiti atrocyate asya ṣoḍaśina ukthānantaravidhānaṃ tasminneva krame dharmāḥ prāpnuvanti idañca ṣoḍaśīsāmasaṃsthāntare'pi prayujyate tadasyānyasmin sthāne prayujyamānasya dharmā bhavanti uta netyeṣa saṃśayaḥ so'yamācāryaḥ sāmagrahaṇaṃ karoti kathaṃ sthānāntare'pi prayujyamānasya dharmā bhaveyuriti kva punarasya sthānāntare prayogaḥ atyagniṣṭome ṣoḍaśinaṃ gṛhṇīyāditi
3.1.2.[1]	yo'yaṃ ṣoḍaśigrahasyāvekṣaṇe vidhiruktaḥ ṣoḍaśisāmnā stoṣyamāṇa ityetadādi tenaiva prātaḥsavane'pyavekṣeta yadi prātaḥsavane'pi gṛhyeta prātaḥsavane ṣoḍaśinaṃ gṛhītantaṃ tṛtīyasavane prajanayati
3.1.3.[1]	yadyuttarayorapi savanayorgṛhṇīyuḥ tayorapyanenaiva prakāreṇāvekṣeta
3.1.4.[1]	uktaḥ aśvaḥ kṛṣṇa upatiṣṭhati sāmyekṣyāyai tasya sthānanirddeśaḥ kriyate aśva iti pratītapadārthakaḥ śabdaḥ kṛṣṇa iti varṇanirdeśaḥ pūrvasyāṃ sadaso dvāri pratyaṅmukhastiṣṭhediti dhānañjapyaḥ ācārya āha
3.1.5.[1]	aparasyāṃ sadaso dvāri prāṅmukho'śvastiṣṭhedevaṃ śāṇḍilya ācārya āha
3.1.6.[1]	kṛṣṇasyāśvasyābhāve śyāvaḥ syāt śyāva ityanirukto varṇaḥ na kṛṣṇo na śvetaḥ tayorantareṇa varttate
3.1.7.[1]	tasyābhāvaḥ tadabhāvaḥ taditi pūrvanirddeśaḥ tasya śyāvāśvasyā bhāve yaḥ kaścāśvaḥ syāt atha yaḥ kaśca iti siddhe kiṃ punaraśvagrahaṇamadhikaṃ kriyate'śva iti ucyate, anyatrāpyabhāve yaḥ kaścāśvaḥ syāt yathā tasmā amumādityamaśvaṃ śvetaṃ kṛtvā dakṣiṇamānayanniti tathā aśvaśyāvo dakṣiṇā sahyaniruktaḥ sabrahmaṇe deya iti tatrāpi śvetaśyāvayorabhāve yaḥ kaścāśvaḥ syāt
3.1.8.[1]	yadyaśvo na syāt gaurvājo vā bhavet athehāśvagrahaṇaṃ punaḥ kimartham ucyate, tadabhāve yaḥ kaścāśva ityuktaṃ śvetaśyāvayorapyabhāve madyaktopahavyayoḥ yaḥ kaścāśva iti tayorapi gaurvājo vāśvābhāva iti prāpnoti tannivṛtyarthamaśvagrahaṇaṃ karoti, kathaṃ, ṣoḍaśinyeva gaurvājo vāśvābhāve bhavet na tathātayorapīti
3.1.9.[1]	uta hiraṇyasampradānaṃ ṣoḍaśinā stuvata iti tadvivekārthamāha, yo yaḥ ṣoḍaśisāmnaḥ aṅgaṃ brūyāt sa sa hiraṇyaṃ dhārayet svasyāṃ svasyāṃ bhakto
3.1.10.[1]	udgātā nidhanaṃ bruvatsu taṃ hiraṇyaṃ dhārayet
3.1.11.[1]	sarve vā hiraṇyamabhimṛśeyurnidhanamupayantaḥ
3.1.12.[1]	avasarpatyāditye ṣoḍaśisāmnaḥ prathamaṃ paryāyaṃ gāyet channam aprakāśam ava adhobhāve sṛgatau nanu kathametadgamyate yathā avasarpatyāditya iti ucyate upariṣṭādvakṣyatyastamite tṛtīyamāviriti
3.1.13.[1]	vigate site visite vigate śukle varṇe dvitīyaṃ paryāyaṃ gāyenmadhyamena svareṇa
3.1.14.[1]	astaṅgate āditye tṛtīyaṃ paryāyaṃ gāyet prakāśam
3.1.15.[1]	iha prathamaṃ kālaniyamaḥ kṛtaḥ avasarpati prathamaṃ paryāyamityetadādi so'yaṃ vikalpayati yadā yasmin kāle upākuryuradhvaryavaḥ tasminneva kāle stuvīran na svaṃ kālamādriyeran apare viniveśaṃ varṇayanti sandhikāle ṣoḍaśini atyagniṣṭome'hani atirātre rātrāviti, apare bruvate vicāritaṃ, kimarthamidam ṣoḍaśina udgāturiti ucyate atrācāryyāṇamubhayathā pratipattiḥ yeṣāmaharante teṣāmahanyupākaraṇaṃ yeṣāṃ rātrī teṣāṃ rātrāviti ato'yamācārya ārabhate yadopākuryuḥ tadā aprakāśaṃ stuvīranneveti atha tatra kaḥ svara ityucyate
3.1.16.[1]	yadāhanyupākuryuḥ tadā aprakāśaṃ stuvīran rātrau prakāśam
3.1.17.[1]	udgātre dadyād yajamānaḥ aśvahiraṇye aśvaśca hiraṇyañcāśvahiraṇye dakṣiṇavatsu yajñeṣu atha dakṣiṇavatsviti kimartham adakṣiṇeṣu dānaprasaṅga eva nāsti ucyate, paśyatyayaṃ satreṣvaṅgadakṣiṇāprasaṅga tena satyapyaṅgadakṣiṇāprasaṅge satreṣu ṣoḍaśinyaśvahiraṇye nivarttayati
3.1.18.[1]	ṣoḍaśigrahasya satra eva bhakṣayeyuḥ nekāhāhīneṣu aindraṃ saha ityanena yajuṣā udasya harivadaharikāsu stuvīran yo'smin yajuṣi harivacchandaḥ tam utkṣipya utsṛjya yadyaharikāsu ṛkṣu ṣoḍaśinaṃ stuvīran atha punaḥ harivatīṣu sṭuvīran naiva harivacchandamudasyeyuḥ harivat kṛtameva mantraṃ prayuñjīran atraivaśabdaḥ kimarthaṃ satra eveti ucyate, na kevalaṃ ṣoḍaśigrahasya anye ye grahāsteṣāmapi ca satra eva bhakṣayeyuḥ naikāhāhīneṣu etasyānyatarasmin tryahe nigrāhyāṇāṃ dravyānāṃ bhakṣayeyurityetadādinā
3.1.19.[1]	ṣoḍaśini stotre yaścamasaḥ tasyānuṣṭupcchandasā bhakṣayeyuḥ
3.1.20.[1]	mantreṇa camamasya bhakṣayeyuḥ aindraṃ maha ityanena udasya harivadaharikāsu stuvīrannityanuṣajyata eva
3.1.21.[1]	tathā kurvan pūrveṇa mantreṇa camamasya bhakṣaṇam indraśca samrāḍvaruṇasya rājetyetadādinā yathāsūtritena mantreṇa grahasya bhakṣayeyuḥ
3.1.22.[1]	indramiddharivadityetayarcā vāgdevī somasya pibatvityetadadhikayā bhakṣayediti vikalpaḥ
3.1.23.[1]	vājapeyasāmni triṣṭupcchandasā ityeva chanda ādeśaṃ kṛtvā bhakṣayediti gautama ācārya āha tacchandastvāt stotrasva
3.1.24.[1]	anuṣṭupcchandasā vājapeyasāmni bhakṣayediti dhānañjapyaśāṇḍilyāvācāryāvāhatuḥ yadūrddhvamukthebhyaḥ anuṣṭubhaḥ sabhāga iti anuṣṭupcchandasā rātrau
3.1.25.[1]	na bhakṣayeyuḥ anuṣṭubhatvāt rātreḥ
3.1.26.[1]	pṛthaṅnānetyarthaḥ nānātṛcebhyaḥ sandhau hiṃkuryuḥ nānādaivatyatvāttṛcānām
3.1.27.[1]	iṣṭayajuṣa ityanena yajuṣā sandhau bhakṣyaḥ
3.1.28.[1]	atiriktastotreṣu gāyatracchandasā bhakṣaṇamiti evaṃ gautama ācāryyo manyate samāpteṣu bhakṣachandaḥsu punarupakrame ko'nyo gāyatryāt syāditi
3.1.29.[1]	yāni catvāri bhakṣachandāṃsi taiḥ pṛthak pṛthak ānupūrvyeṇa caturṣvanavekṣya tadānupūrvyeṇa bhakṣayeyuriti dhānañjapyaśāṇḍilyāvācāryāvāhatuḥ sambhavācca sarveṣāṃ bhakṣachandasām arthācca, ko'rthaḥ agnyādīnāṃ devatānāñca chandobhāvāt
3.1.30.[1]	mantreṇa bhakṣayeyuḥ anuṣṭupbhāganimittatvāt yadūrddhvamukthebhyaḥ anuṣṭubhaḥ sabhāga iti
3.1.31.[1]	achandasā vā mantreṇa bhakṣayeyuḥ upayuktatvāt bhakṣyachandasām
3.1.32.[1]	yathā vā mantrī tathā vā bhakṣayeyuḥ pravṛttatvāt mantrasya anupadeśādvānyeṣām
3.2.1.[1]	uktāḥ ṣoḍaśino dharmāḥ somasya ca bhakṣavidhānamuktaṃ yāvadatiriktastotrāṇīti sāmpratamupari bhakṣavidhānamucyate āhitāgniḥ āhitā agnayo yena sa āhitāgniḥ somayājī yena somena iṣṭāṃ sa somayājī na somayājī asomayājī param anyaṃ somena yājayitvā aparibhakṣaṃ kurvīta aparibhakṣa iti karmaṇaḥ saṃjñā parasyāgniṣu yena somo bhakṣitaḥ tena svāgnayaḥ paribhakṣitāḥ pitaraśca tadaparibhakṣārthamidaṃ karmārabhyate nanu āhitāgnigrahaṇaṃ kimarthamiti yadā avakṣyadasomayājīti nahyanāhitāgneḥ somayāgaḥ syāt anyārthena vāhitāgnitvaṃ vijñāpyate iha gārhapatyadakṣiṇāgnyāhavanīyeṣu ājyādhiśrayaṇadrapsānidhānājyagrahaṇānyādekṣyante hutāyāṃ prātarāhutāvājyaṃ gārhapatye'dhiśrityodagudvāsayet kaṃse camase vā drapsānavadhāya dakṣiṇāgnāvupasādayet sphyadarbhamuṣṭī ca paścimena gārhapatyaṃ gatvā paścādāhavanīyasyopaviśya sruveṇa srucyājyaṃ gṛhṇīyādyāvadgṛhītī syāditi asya ca karmaṇo nāntareṇāhitāgneḥ prasiddhiḥ tadevamarthādāhitāgnitve siddhe yaducyate āhitāgnirityetadanarthakaṃ tasmādāhitāgnigrahaṇaṃ na karttavyaṃ kriyamāṇe kāraṇaṃ vaktavyam ucyate, yadyāhitāgnigrahaṇaṃ na kuryyāt anāhitāgneryājanaprasaṅgo na syāt so'yamāhitāgnigrahaṇaṃ karoti āhitāgnirasomayājī paraṃ somena yājayitvā itthaṃ karma kuryāt anāhitāgniryājayitvāpi paraṃ na vedaṃ kuryyāt yāvatā tasyāgnayo naiva santi yeṣāmaparibhakṣārthannaivedaṃ karma kriyate athāsomayājīti kimarthaṃ yāvatā vakṣyati somayājyapīti śāṇḍilya iti somayājigrahaṇaṃ kathamucyate aniṣṭaprathamasyedaṃ karma syāt iti somayājī hi anāhitāgnirapi bhavati satreṣu tathāpyasāvasomayājyeva atha paragrahaṇaṃ kimarthaṃ yadā yājayitva siddhametat paramiti ucyate, paragrahaṇaṃ parameva yājayitvā na pitaraṃ vā putraṃ vā bhrātaraṃ veti nirguṇaḥ svajanaḥ ebhyo yo'nyaḥ paraḥ para eva saḥ
3.2.2.[1]	somayājyapyetat karma kuryāditi śāṇḍilyaḥ ācārya āha, sāmpratamasyāparibhakṣasya karmaṇaḥ karttavyatocyate
3.2.3.[1]	hutāyāṃ prātarāhutau ṛte'gnihotre ājyaṃ ghṛtaṃ gārhapatyāgnāvadhiśritya udak udāsayet
3.2.4.[1]	kaṃse vā bhājane dārave vā camase dadhidrapsānavadhāya dadhyavayavān dakṣiṇāgneḥ samīpe sthāpayet
3.2.5.[1]	sphyaśca darbhamuṣṭiśca sphyadarbhamuṣṭī dakṣiṇāgneḥ samīpe sthāpayet
3.2.6.[1]	drapsān sphyadarbhamuṣṭī ca sthāpayitvā anantaraṃ paścimena pradeśena gārhapatyasya gatvā āhavanīyasya paścime pradeśa upaviṣya yattadājyaṃ gārhapatye'dhiśrityodagudvāsitaṃ tasmāt sruveṇa sruci gṛhṇīyāt yāvadgṛhītī sthāt yadi caturgṛhotī yadi pañcagṛhītī
3.2.7.[1]	yadi caturgṛhītaṃ yadi pañcagṛhītaṃ tajjuhuyādimāmagne ityetadādinā yathāsūcitena mantreṇa
3.2.8.[1]	evameva gṛhītvā yadi caturgrahītaṃ yadi pañcagṛhītaṃ apāṃ puṣpamity etadādinā yathāsūtritena mantreṇa juhuyāt
3.2.9.[1]	ājyasya pūrvān grahān gṛhītvā yadi caturgṛhītaṃ trīnājyasya gṛhītvā dadhna uttamaṃ yadi pañcagṛhītaṃ catvāra ājyasya gṛhītvā dadhna uttamaṃ viśvebhyo devebhyaḥ svāheti anena yajuṣā juhuyāt
3.2.10.[1]	dadhno gṛhītāvadānasya avayavaḥ syāt taṃ srucyānīya sruci kṛtvodaṅṅāvṛtya prāśnīyāt tava soma vrate vayamityetadādinā yathāsūtritena mantreṇa
3.2.11.[1]	prāśya dadhiśeṣam ācamya prakṣālya srucaṃ adbhistatkṣaṇaṃ saucaprāpteḥ yathāgataṃ pratyāvrajya dakṣiṇāgneḥ samīpaṃ prācīnāvītitvamuktaṃ gṛhye evaṃ prācīnāvītī bhavatīti tatkṛtvā dakṣiṇāgneḥ dakṣiṇe pradeśe sthaṇḍilaṃ samuhya śodhayitvā adbhiḥ samprokṣya sphyena sakṛdullikhya ullekhanaṃ kṛtvā ulmukaṃ upanidhāya ulmukaṃ lekhāyāḥ samīpe nidhāya darbhānupastīrya apo ninīya darbheṣu amīṣāṃ drapsānānnipṛṇuyāt ye te dadhidrapsāḥ kaṃse camase ca kṛtvā dakṣiṇāgneḥ samīpe sthāpitāḥ teṣāmekadeśaṃ gṛhītvā teṣu darbheṣu nipṛṇuyāt nidadhyāt avamebhya ityanena yathāsūtritena mantreṇa prathamam
3.2.12.[1]	yo'yaṃ vidhiruktaḥ prathamasya niparaṇasya anenaiva vidhinā tasya dakṣiṇārddhe dvitīyasya niparaṇaṃ kuryyādaurvebhya ityanena mantreṇa tadanantaramanenaiva vidhinā tṛtīyaṃ nidadhyāt kāvyam ityanena uktaṃ pitṛbhiriti sarvatrānusaṃharedityetadādi
3.2.13.[1]	evaṃ sarveṣāṃ nidhānaṃ kṛtvā atra pitaro mādayadhvaṃ yathābhāgamityuktvā āsitvā yāvat manyeta tāvat yāvantaṃ manyeta manuṣyāṇāṃ bhojanakālaṃ tāvantamāsitvā bhuktaṃ pitṛbhiriti matvā tataḥ ābhimukhyena paryyāvarttamāno japet amīmadanta pitara ityetaṃ yathāsūtritaṃ mantram
3.2.14.[1]	tān darbhān yeṣu niparaṇaṃ kṛtaṃ tāṃśca drapsān ye nihitāḥ tān dakṣiṇagnau praharet prakṣipet
3.3.1.[1]	iha prācīnāvītinā karmma kṛtaṃ paitṛkamanantaramāha yajñopavītī bhūtveti yajñopavītī bhūtvāpa upaspṛśya apaḥ spṛṣṭvā gṛhān vrajan japati gṛhāmābibhītetyetadādi yathāsūtritaṃ mantram atrocyate gṛhān vrajan japedityāha athedaṃ pūrvaṃ karma kasmiṃsciddeśe kṛtamiti yenedānīmāha gṛhān vrajan japediti tatraike tāvadvarṇayanti so'gnihotra evāsau yajñabhūmigataḥ atastasmin deśe idaṃ karma kṛtamiti ato'nantaraṃ gṛhān vrajannidañjapediti, apare varṇayanti tretāgniśaraṇaṃ havirgṛhebhyaḥ pṛthageva bhavati tasminnidaṃ karma kṛtvā gṛhān vrajannetajjapediti, ubhayamaviruddham
3.3.2.[1]	gṛhān praviśya śālāgneḥ paścime pradeśe upaviśya japediha gāvaḥ prajāyadhvamityetadādi yathāsūtritam
3.3.3.[1]	śālāgneḥ samīpe yāni tṛṇāni prātarhomastaraṇasambandhīni tāni pratyuhya yo'sya suhṛttasya pitā vā putro vā bhāryā vā taṃ prathamamabhibhāṣeta
3.3.4.[1]	goṣu gā apisṛjet yā asya svāgāvaḥ tāsu yā dakṣiṇā prāptāstāmiśrayet upedamupaparcanamiti yathāsūtritena mantreṇa
3.3.5.[1]	sāmpratamasya gavāmayanasya vidhiḥ vivakṣitaḥ taṃ vivakṣuḥ sarvasatrāṇāṃ sāmānyaṃ vidhānamārabhate satreṣu sarvānadhvayurdīkṣayediti satreṣvityadhikaraṇe saptamī sarvāniti niravaśeṣavācī śabdaḥ satreṣu sarvān satriṇaḥ adhvaryurdīkṣayet
3.3.6.[1]	dīkṣiṣyamāṇān svastyātreyādīni darśayet dṛśirau prekṣaṇe svastyātreya ādarśaḥ ṛjvanyat
3.3.7.[1]	kimarthaṃ punareṣāṃ darśanamucyate naitāni parāsuḥ paśyati yeṣāṃ parābhūtāḥ asavaḥ prāṇaḥ mumūrṣavaste svastyātreyādīni na paśyantīti
3.3.8.[1]	tān parāsūnna dīkṣayet kasmādyataḥ asamāpte satre teṣāṃ mṛtyurbhavati etat vidhānaṃ saṃvatsarasatraṃ yāvaddraṣṭavyaṃ ūrddhvaṃ mṛtasya vidhānadarśanāt
3.3.9.[1]	dīkṣākāle upasthite saṃvaderan etat samayaṃ kuryuḥ saha naḥ sādhukṛtyāḥ sādhūnāṃ karmaṇāṃ yā kriyā sā naḥ sādhāraṇī yā pāpānāṃ mā pṛthak asmin satre
3.3.10.[1]	atha yatpurāsannāḥ kṛtavantaḥ karttāsmaḥ yathoktaṃ kariṣyāmaḥ yathopasthitameva nastaditi yadyaḥ karoti tasyaiva taditi, nanu anukte'pyevameva nahyanyena kṛtamanyasminnṛcchati karmakarttāraṃ gacchati atrocyate, prāk satradīkṣāyāḥ teṣāṃ sādhāraṇaṃ iṣṭakāpaśurbhavati ūrddhvañca vakṣyati saṃvatsaraṃ saṃvaseyurdaśarātramahorātrau vā yāvadvā sunuyuriti tatkā svanivṛtyarthamārabhate yāsmin satre iti
3.3.11.[1]	teṣāṃ satriṇāṃ dīkṣāmārabhya patnīśālāyāṃ bhojanaṃ saṃveśanañca bhavetāṃ prabhṛti śabda ādau
3.3.12.[1]	upavasathyāhna ārabhya satriṇāṃ bhojanasaṃveśane āgnīdhrīye bhaveyātām
3.3.13.[1]	dvayor api sandhivelayorvāgyamanaṃ kuryuḥ āsūryodayādānacatradarśanācca
3.3.14.[1]	vāgyamanādanantaraṃ yāṃ vācaṃ bhāṣeran tāṃ vicakṣaṇantāṃ vicakṣaṇamante yasyāḥ mā vicakṣaṇantā, apare bruvate vicakṣaṇantāmiti sādhyantāṃ vācaṃ brūyuriti pūrva eva tu yaḥ śreyān tasya sādhuvacanaprasaṅgo'sti
3.3.15.[1]	yo'pyavaśyamabhivādanīyaḥ tamapi nābhivādayeran canetyayaṃ nipātaḥ netyayaṃ pratiṣedhaḥ
3.3.16.[1]	na śūdreṇa saha sambhāṣaṇaṃ kuryuḥ
3.3.17.[1]	ye parigṛhītā agnayaḥ tānmuktvā anyeṣvagniṣu nottaperan
3.3.18.[1]	ṛjvarthaḥ
3.3.19.[1]	devayajanasya prāgudagvā niṣkramya mūtrapurīṣe kurvīran
3.3.20.[1]	nāprayojanaṃ bahu vadeyuḥ
3.3.21.[1]	na kasyaciddantān darśayeran jāyate vāva dīkṣayeti
3.3.22.[1]	havirucchiṣṭabhakṣāḥ syuḥ
3.3.23.[1]	nainān bhuñjānānanyaḥ paśyet pariveṣṭṛbhyo'nyatra
3.3.24.[1]	sarveṣāṃ savanānāṃ savanamukhīyān bhakṣayitvā mantreṣu nārāśaṃseṣu bhojanaṃ kuryuḥ
3.3.25.[1]	ṛjvarthaḥ
3.3.26.[1]	etāni yathoddiṣṭavratāni dīkṣāsu bhavanti
3.3.27.[1]	athavā dīkṣāsu copasatsu ca
3.3.28.[1]	yāvad vā sattrasamāptir iti etāni yathāsambhavaṃ syuḥ
3.3.29.[1]	ādityasya udayāstamayau abhyāśrāvaṇañca haviṣaḥ prasṛte sutyāsu bahirvedi varjayeyuḥ eteṣu kāleṣu bahirvedisthānamāsanaṃ vā varjayeyuḥ
3.4.1.[1]	teṣāṃ udayāstamayābhyāśrāvaṇānāṃ bahirvedi sthānaṃ kiñcidāgacchet gṛhapatāvupahavamiccheran upahave gṛhapatiradhikaraṇabhūtaḥ gṛhapateḥ sakāśādupahavamiccheyuḥ
3.4.2.[1]	taṃ yadi gṛhapatiḥ eṣāṃ trayāṇāṃ kiñcidāgacchet udgātuḥ sakāśādupahavaṃ gacchet
3.4.3.[1]	dīkṣānupūrvyeṇa vā yo yasyānantaraṃ dīkṣitaḥ ma tasmādupahavamicchet
3.4.4.[1]	vasatīvarīpariharaṇe kṛte tataḥ svapeyuḥ
3.4.5.[1]	teṣāṃ sattriṇāṃ yadi kaścit mriyeta tamatīrthena nirhṛtya niṣkrāmya āhāryyeṇāgninā anāhitāgnindaheyuḥ teṣāṃ satriṇāṃ āhāryeṇa laukikenetyetadvidhānaṃ anāhitāgnerapi satrāsanaṃ darśayati
3.4.6.[1]	araṇyoḥ agnīn samāropaṇaṃ kṛtvā mantravatte araṇī āpnānena tīrthena nirhṛtya nirmanthyenāgninā āhitāgniṃ daheyuḥ te iti kimartham ucyate, preto'trādhikṛtaḥ ataste ityāha, te araṇītīrthena nirhareyuḥ natvāhitāgnimapi tīrthena, nanu yadā tāvaduktaṃ dīkṣiṣyamāṇān darśayet svastyātreyādīni naitāni parāsuḥ paśyatīti tānna dīkṣayediti tadadarśitā naiva dīkṣante tat kimidamārabhyate teṣāñcet kaścit preyādityādi atha punastaddarśito'pi mriyante tataḥ tadvidhānānarthakyam ucyate yānyetāni nimittāni tāni parimitakālāni teṣāṃ dīrghasatreṣvasambhavaḥ ato vidhānaṃ tadartham
3.4.7.[1]	iha satriprakaraṇe madhyame paryāye dve hotṛṣāmanī paṭhite tayośca dvayorekasmin kratau sambhavo nāsti ekārthatvāt ato bravīti daivodāsaṃ hotṛṣāma syādaurddhvasadmanañceti vikalpayati satre
3.4.8.[1]	iha maśakaḥ paṭhatyābhiplavike dvitīye'hni paritoṣiñca tāsu tamiti mādhuchandasañca bhargaśca yaśo veti tat kimayaṃ viniveśārthaṃ vibhāṣitaḥ athaikatra yaddvayameva vikalpayati so'yamācāryo viniveśaṃ vikalpayati abhiplavasya dvitīye'hani bhargo yaśa iti prāgviṣuvatovyatyāsaṃ syātāmiti ye prāgviṣuvato'bhiplavāḥ teṣu bhargasya yaśasīti dvitīye'hani vyatyāsaṃ syātāmiti prathame bhargaḥ dvitīye yaśa iti
3.4.9.[1]	ūrddhvañca viṣuvataḥ ye trayo'bhiplavāḥ teṣu ca bhargo yaśo bharga iti
3.4.10.[1]	teṣāmapyūrddvaṃ ye'bhiplavāḥ uttarasmin pakṣasi teṣu yaśo bharga ityevaṃ vyatyāsaḥ syāt
3.4.11.[1]	aparamanyadvidhānaṃ sakṛddvirvā yaśaḥ purastādbhavet tathopariṣṭādviṣuvataḥ triṣvabhiplaveṣu sakṛddvirvā yaśo bhavet bharga itareṣu abhiplaveṣu syāt
3.4.12.[1]	aparam anyattṛtīyaṃ vidhānaṃ bhargaḥ pūrvasmin pakṣami syāt yaśa uttarasminniti abhiplaveṣviti prakṛtam
3.4.13.[1]	abhiplavika evaṃ caturthe'hani paṭhati vīṅkaśuddhāśuddhīyañceti tayorapyeta eva vikalpāḥ syuḥ ye bhargayaśasaḥ
3.4.14.[1]	viṣuvata ūrddhvaṃ ye'bhiplavāsteṣu vīṅkameva syāt na śuddhāśuddhīyam ityevaṃ dhānañjapya ācāryo manyate evaśabdo'vadhāraṇārthaḥ
3.4.15.[1]	pañcame'bhiplave yasminnahani grāme geyaṃ santatiḥ syāt tasminmānavāt pūrvañcāmraṃ syāt bṛhatyām ajāmyarthena uktamarṣāsoma dyumattama iti gāyatrañca ya evañcāpatyaṃ santatiḥ śākvaravarṇantānyuttareṣviti
3.4.16.[1]	evaṃ maśakaḥ paṭhati ābhilavike ṣaṣṭhe'hani indrāyendo marutvata iti gāyatrañcāśvasūktañca sakṛdiṣovṛdhīyaṃ kuryyāt mṛjyamānaḥ suhatyetyaiḍañcaukṣorandhaṃ trinidhanañcāyyāsya sakṛt samantaṃ kuryyāt sakṛt sakṛdityuktena vai spaṣṭaṃ katarasminnabhiplava iti so'yamācāryyaḥ spaṣṭīkaroti pṛṣṭhyānantarye ṣaṣṭhe'hani iṣovṛdhīyañca samantañca iṣovṛdhīyasamante yasyābhiplavasyānantaraḥ pṛṣṭhyaḥ syāttasya ṣaṣṭhe'hani kuryyāt atha ṣaṣṭhagrahaṇaṃ kimarthamiti cet yadā ṣaṣṭhe viṣaye eva ete ukte ucyate āvṛttasyāpyetasmin pakṣasi niyamārtham
3.4.17.[1]	pūrvasmin pakṣasi ṣaṣṭhe māsi trīnabhiplavān paṭhati tatra triṣu karttavyeṣu prathamo lupyatām utānya iti saṃśayaḥ so'yamācārya āha triṣu karttavyeṣu caturtho lupyeta śākvaravarṇavāniti
3.4.18.[1]	ya ete pūrvasmin pakṣasi abhiplavā anukrāntāḥ eta eva sarve uttarasmin pakṣasi āvṛttā bhaveyuḥ uttamāduttamādārabhyeran natu pratimāsam
3.4.19.[1]	teṣāmabhiplavānām āvṛttānāṃ satām ahānyapi prātilomyena kuryuḥ ṣaṣṭhādahna ārabhya prātilomyena yāvat prathamam
3.4.20.[1]	pṛṣṭhyaśca svarasāmānaśca pṛṣṭhyasvarasāmānaḥ teṣāṃ pṛṭhyasvarasāmnāṃ uttarasmin pakṣasi prātilomyena ahānyupeyuḥ
3.4.21.[1]	daśarātrasya sannikarṣe ye goāyuṣaḥ pūrvāstrayo'bhiplavāḥ teṣu caturṇāmāvṛttānāṃ yaḥ prathamaḥ sa lupyeta evaṃ dhānañjapyo manyate uttame cābhiplavike uttame iṣovṛdhīyasamante syātāmiti
3.4.22.[1]	etadvidhānaṃ viparītaṃ śāṇḍilyāyanasya viparyayaḥ prātilomyaṃ uttamo lupyeta prathama iṣovṛdhīyasamante syātāmiti
3.4.23.[1]	viṣuvatsamīpe ca ye'bhiplavāstrayasteṣu caivameva śāṇḍilyāyanasya
3.4.24.[1]	triṣvabhiplaveṣu karttavyeṣu abhāvaḥ akriyā iṣovṛdhīyasamantayoḥ
3.4.25.[1]	iṣovṛdhīyasamantayoḥ bhāvaḥ ācāryyaṇaṃ matena, tuśabda akriyāpekṣānivṛtyarthaḥ
3.5.1.[1]	abhipave ye saṃśayāste nirṇītāḥ sāmprataṃ pṛṣṭhyasya dharmmā vivakṣitāḥ tadvivakṣurāha pṛṣṭhye rathamativaheyuriti iha brāhmaṇaṃ prajāpatirvā etāṃ gāyatrīṃ yonimapaśyat sa ādīdhītāsmādyoneḥ pṛṣṭhāni sṛjā iti sa rathantaramasṛjata tadrathasya ghoṣo'nvasṛjyatetyetadādi ṣaṇṇāṃ pṛṣṭhānāṃ rathantarādīnāṃ ghoṣādayo dharmmā jyotiṣṭomaprakaraṇe āmnātāḥ teṣāñca samuditānāmasambhavaḥ jyotiṣṭome taiśca dharmmaiḥ pratiprayogamavaśyaṃ bhavitavyaṃ tataḥ tatpratyanuṣṭheyāḥ yāvatā anubrāhmaṇasyāntarghoṣāḥ pṛṣṭhadharmmāḥ tatpratyanuṣṭheyā iti teṣāṃ samuditānāṃ prayogaviṣayo'yaṃ vidhistamāha pṛṣṭhye rathamativaheyuriti atrocyate, tat kimidaṃ pṛṣṭyagrahaṇaṃ yāvatā abhiplavasyānantaraḥ pṛṣṭhya eva ābhiplavikastu vidhiruktaḥ taccheṣo vidhirucyamānaḥ ānantaryādatra pṛṣṭhyo bhavatyeva vairūpādīnāñcāsambhavādabhiplava iti ucyate pṛṣṭhyagrahaṇaṃ kriyate viśeṣavidhyarthaṃ pṛṣṭhyānāṃ samastānāṃ dharmmārthaṃ pṛṣṭhānyasmin santīti pṛṣṭhyaḥ etaddarśayati yatra yatra samuditāni pṛṣṭhāni bhaveyuḥ tatra tatra dharmā bhaveyuriti yathā viśvajiti viśvajicchilpe'ptoryāmīti pṛṣṭhya ityadhikaraṇe saptamī ādhāro'dhikaraṇaṃ ādhriyate rathaghoṣādayo dharmmā rathamativaheyuḥ śīghraṃ vaheyuḥ paścātprāñcandevayajanasya paścāt prāṅmukhaṃ vaheyuḥ dakṣiṇato vā udañcam ativaheyuḥ bahirvedi vederbahiḥ rathantarasya stotre rathantarasya sāmnaḥ stotre stūyamāne āstotrāntāt
3.5.2.[1]	bṛhataḥ stotre stūyamāne dundubhimāhanyuḥ stanayitnuśabdo'nukarṣaṇārthaḥ nahi śakyaṃ stanayitnuśabdaṃ balādupapādayitum ato dundubhiṃ vādayeyuḥ bahirvedīti prakṛtam
3.5.3.[1]	vyajanena itaretaram upavājayamānāḥ santaḥ vairupeṇa sāmnā stuvīran anyairvopavājyamānāḥ itaretaramekena vyajanena
3.5.4.[1]	katamasyānumantraṇaṃ vyajanasya yo ghoṣavāhaḥ
3.5.5.[1]	vairājasya sāmnaḥ stotre upākṛte purastājjapaṃ japitvā urorupariṣṭāt sakalam ānulomyena nidhāya prasthāpayitvā tṛṇe ca tasya sakalasyopari tiraścīmaraṇiṃ sthāpayitvā abhimukhamātmanaḥ agneḥ prajananaṃ kṛtvā yena pradeśenāgniḥ avatāryyate taduttarāraṇyā triḥ pradakṣiṇamabhimanthet gāyatraṃ chando'nuprajāyasvetyetadādinā mantreṇa evaṃ gautama ācārya āha
3.5.6.[1]	caturbhiśchandobhiriti dhānañjapya ācāryo manyate gāyatraṃ chando'nuprajāyasva traiṣṭubhaṃ jāgatamānuṣṭubhamiti
3.5.7.[1]	tribhiśchandobhiriti śāṇḍilya ācārya āha, gāyatraṃ chando'nuprajāyasva traiṣṭubhaṃ jāgatamiti kriyāyāḥ sarvatrānuvacanam
3.5.8.[1]	araṇyoḥ sandhānamālabhya spṛṣṭvā upajighrettejo'si tejo mayi dhehītyanena mantreṇa, ghrā gandhopādāne
3.5.9.[1]	mathyamāne'gnau yathāvidhānaṃ stomayojanaṃ kuryyāt
3.5.10.[1]	jāte'gnau stuvīran agnighoṣe
3.5.11.[1]	vācāyitvā yajamānaṃ stutasya stutamasīti punarūrjā nivarttasvetyetadādinā yathāsūtritena mantreṇa agnimanumantrya prāharatyāhavanīye ājyenābhijuhuyāt taduktaṃ brāhmaṇena preddho agne dīdihi puro na iti virājābhijuhotīti
3.5.12.[1]	uttarāmāhutiṃ svāhākāreṇa juhuyāt āgatyopariṣṭājjapaḥ
3.5.13.[1]	apa iti karmaṇi dvitīyā saha avakābhiḥ sāvakāḥ avakāḥ saivālāḥ
3.5.14.[1]	yo yaḥ svabhaktiṃ brūyāt sa udaghoṣaṃ kuryyāt nidhane tu sarve
3.5.15.[1]	vācayitvā yajamānaṃ āpaḥ avakāmiśrā ninayet nikṣipet āstāve anādhṛṣṭāsītyetadādinā yajuṣā yathāsūtritena āstāvaścātvāladeśe prasiddhaḥ
3.5.16.[1]	samanyāyantīti etayarcā vā ninayet
3.5.17.[1]	samudraṃ vaḥ prahiṇomītyetadādinā yajuṣā vā ninayet
3.5.18.[1]	sarvairvvā ninayanamantraiḥ anādhṛṣṭāsītyetadādibhiḥ ninayet
3.5.19.[1]	sarvairvā aṣṭhīvatoraṅgapradeśayoḥ sthāpayeyuḥ aṣṭhīvatoriti jānubhyāmupari
3.5.20.[1]	chadiṣi chādanasyopari varṣakāmaḥ nidadhyāt evaṃ śāṇḍilya ācārya prāha
3.5.21.[1]	avakā nidadhyāt
3.5.22.[1]	yaśaskāmaḥ sabhāyāmavakā nidadhyāt
3.5.23.[1]	abhicaran abhicāraṃ kurvan śmaśāne avakā nidadhyāt śmaṃ śarīraṃ tadyasmin śete tat śmaśānam
3.6.1.[1]	uktaṃ sa revatīrasṛjata tadgavāṃ ghoṣo'nvasṛjyateti tāśca revatyaḥ pavamāne prayujyante rathantarādīnāṃ pañcānāṃ pṛṣṭhānāṃ pṛṣṭhasthāneṣu prayujyamānānāṃ sannidhau rathavyativarttanādayo dharmmāḥ prayuktāḥ tatsannidhitvāt dharmmāṇāṃ kiṃ sannidhau revatīnāṃ pavamāna eva kriyate dharmāḥ atha pṛṣṭhasthāne ityatrāha, vāravantīyasya stotre dhanūḥ saṃvāśayeyuriti apāṃ vā eṣa raso yadrevatyo revatīnāṃ raso yadvāravantīyamiti revatīnāṃ vāravantīyaṃ rasaḥ sāramiti tadvāravantīyamiti sannidhau prayujyamānā revatyaḥ prāpnuvanti vāravantīyasya sāmnaḥ stotre dhenuḥ saṃvāsayeyuḥ kathaṃ saṃvāsayeyuḥ devayajanasya dakṣiṇe pradeśe kṛtvā gā uttarato vatsān kṛtvā
3.6.2.[1]	samāpte stotre sadasaḥ pūrve pradeśe miśrayitvā vatsaiḥ samādhāya āgnīdhrīyasya paścime pradeśe udīcīndiśaṃ prati prasthāpayeyuḥ niṣkālayeyuḥ idamudgātṛkarma tatsaṃyogāt rathapravarttanādidhenvantāḥ pṛṣṭhadharmāḥ sarvatra bhaveyuḥ teṣāmupadiṣṭatvāt yasya yena karmaṇā saṃyogaḥ sataddravyaṃ labhate pratistotramudgātre etat dadyāt
3.6.3.[1]	vācayitvā yajamānamudgātā gāḥ gonāmabhiranumantrayeta havye kāmye ityetadādibhiryathāsūtritaiḥ atrocyate gonāmabhiriti kimarthaṃ yadā sarvāṇi nirdiṣṭānyeva, ucyate gonāmagrahaṇaṃ saṃvyavahārārtham anyatrāpi yatra gonāmānīti brūyāt tatraitānyeva prāptavyāni yathā dakṣiṇe'syāḥ karṇe gonāmāni japitveti yāni ca prakaraṇāmnātānyeva tāni ca
3.6.4.[1]	saharṣabhā ityetayarcā vā upamantrayet
3.6.5.[1]	saharṣabhā havye kāmye ityetadādinā mantreṇa vānumantrayet
3.6.6.[1]	yadyadbhirupākaraṇaṃ kuryuradhvaryavaḥ tā āpaḥ ninayedāstāve āpohiṣṭhoyābhiḥ ṛgbhiḥ adbhirupākaraṇasya kaḥ sambandhaḥ āpovai revatya iti
3.6.7.[1]	brāhmaṇe ca ūhuṣī vā etarhi vāgyadā ṣaḍahaḥ santiṣṭhate na bahu vadennānyaṃ pṛchennānyasmai prabrūyāt madhu vāśaye ghṛtaṃ vā yathohuṣovahaṃ pratyanakti tathā taditi ete saṃsthādharmmaḥ śrūyante ata āha ṣaṣṭhe'hani saṃsthite'bahuvādinaḥ syuriti ṣaṣṭhe'hani samāpte'bahuvādinaḥ syuḥ na cādhīyīran ā uttarasyāhna upākaraṇāt upākaraṇaṃ nāma prārambhaḥ etaddarśayati anyeṣvahaḥsamāptiṣvadhyayanaṃ kurvīteti atha ṣaṣṭhagrahaṇaṃ kimarthamiti ucyate niyamārthameva yadā ṣaḍahaḥ santiṣṭhata iti tadā vṛttasya prathame'hani saṃsthānaṃ tatra saṃsthādharmmāḥ prāpnuvanti so'yamācāryyaḥ ṣaṣṭhagrahaṇaṃ karoti kathaṃ āvṛtte'pyetasmin syuriti etadāvṛtterūpaṃ ya iha upakramadharmmāste āvṛtteḥ saṃsthādharmāḥ ye tatra saṃsthādharmāste iha upakramadharmā iti
3.6.8.[1]	sarpiṣā madhvā ca yajamānaḥ ṛtvijo bhojayedahīneṣu sarpiriti ghṛtasya paryāyaḥ
3.6.9.[1]	sarpiṣā madhvā vā ekena bhojayet
3.6.10.[1]	sarpiṣaiva tṛtīyasavane bhojanaṃ satriṇām evaśabdo madhu nivarttayati atha tṛtīyasavanagrahaṇaṃ kimarthamiti cet ucyate ṣaṣṭhe'hani saṃsthite etenoktaṃ tat satreṣu yadeva tārttīyasavanīkambhojanamupadiṣṭam tadeva sarpiṣā syāt tat saṃsthite'hani bhojanamastu satriṇāṃ na anusavanantu satreṣviti tadyathākāmyādeveti
3.6.11.[1]	etasya pṛṣṭhyasya ṣaḍahasya anyatarasmiṃstryahe atigrāhyāṇāṃ bhakṣayeyuḥ atigrāhyā grahāḥ atiriktāḥ prakṛtebhyo gṛhyante ityatigrāhyā yasmiṃstryahe gṛhyeran tasmiṃsteṣāṃ bhakṣayeyuḥ, kasmin kāle stutvā pṛṣṭhena
3.6.12.[1]	viṣuvadgagatayoñca atigrāhyāṇāṃ bhakṣayeyuḥ
3.6.13.[1]	triṣṭupchandasā mantreṇa bhakṣayeyuḥ
3.6.14.[1]	pūrvaṃ sarvacamasebhyo bhakṣyeyuḥ
3.6.15.[1]	anyatra ca anyayajñeṣu ca etasmin kāle yān grahān bhakṣānāhareyusteṣāṃ triṣṭupacchandasā pūrvaṃ camasebhyo bhakṣayeyuḥ
3.6.16.[1]	ete pṛṣṭhyasya dharmā gavāmayanaprakaraṇa āmnātāḥ ete yatra yatra pṛṣṭhāḥ prayujyante tatra tatra syurna kevalaṃ gavāmayane
3.6.17.[1]	daśamañcāhavratañca yatra yatra kriyetāṃ tatra tatra sahadharmaiḥ
3.6.18.[1]	ye ābhīvarttastotrīyāḥ ābhiplavikāḥ tān sarvatra pṛṣṭhye saṃśayet brāhmaṇācchaṃsinā yadābhīvarttapavamāne syāt kāleyasyarcaḥ acchāvākena saṃśayet yadā tat pavamāne syāt na kevalaṃ pṛṣṭhye kāleyasya anyatrāpi yadā kāleyaṃ pavamāne syāt tatrā'pyetasya stotrīyaṃ śaṃsayedacchāvākena yathā viśvajitīti
3.6.19.[1]	ūrddhvaṃ viṣuvataḥ yānyahāni teṣu sarveṣvindrakratuṃ brāhmaṇācchaṃsinaḥ śaṃsayet prāgatirātrāt udayanīyam atirātraṃ varjayitvā sarvaśabdo niravaśeṣavācī
3.6.20.[1]	uktaṃ yatra yatra samuditāni pṛṣṭhāni prayujyeran tatra tatra eṣāṃ rathavyativarjamānādayo dharmāḥ syuriti tadiha sarvapṛṣṭhaviśvajit tasmin viśvajiti rathantarādīnāṃ sarveṣāṃ pṛṣṭhyādīnāṃ vairāje'dhikaraṇe dharmān kuryyāt etaddhi dharmāṇāṃ sthānaṃ hotāpi sarveṣāṃ tasminneva yonīḥ saṃśati
3.6.21.[1]	itareṣvapi pṛṣṭheṣu dharmān kuryyāt eṣā ācāryyāṇāṃ matiḥ sannikṛṣṭanyāyatvāddharmāṇam itareṣu triṣu pṛṣṭheṣu mahānāmnīvairūparevatīṣu svadharmāḥ syuḥ bṛhadrathantaravairājānāṃ vairājā dharmāḥ syuriti
3.6.23.[1]	iha brāhmaṇe aṣṭamanavamayorahnoḥ svāśirāmarkadīrghatamaso'rkāvāmnātau agnerarko'ntaritaḥ tamagnerarkaṃ saptame'hani kalpayatyācāryyaḥ saptame'hanyagnerarko'dhyarddheḍañca somamāma maukṣasya pūrvayoriti yaste madovareṇya iti gāyatraṃ tṛce kṛtvā etasminneva sāmatṛcaḥ syāt agnerarko'dhyarddheḍañca somasāma maukṣamiti
3.6.23.[1]	athavā gāyatramekarce kṛtvā tasyottarayormaukṣasomasāmanī kṛtvā tasminneva tṛce agnerarkastisṛṣu kurvyāt araṇye geyamidamapavitramiti
3.6.24.[1]	sākamaśvasya iḍānāṃ saṃkṣārasya ca aṣṭamanavamayorahnorvyatihārameke ācāryyāḥ kurvanti āṣṭamikī iḍā vibhaktirnavame'hani kṛtvā aṣṭama eva kalpayati iḍā saṃkṣāro'ṣṭamasya vibhaktirnavame'hani kriyata iti vyatihāro nāma anyo'nyasthānopādānaṃ iḍānāṃ saṃkṣārau sākamaśvasya sthāne kurvanti sākamaśvamiḍānāṃ saṃkṣārasyeti
3.6.25.[1]	aṣṭame'hani surūpaṃ gāyatryatṛcasthamāmnātaṃ krauñcaṃ cānuṣṭubhi uṣṇikkakubhāvekarcau kṛtau tadeke ācāryyā liṅgaṃ dṛṣṭvā vikalpayanti prāṇāśiśurmahīnāmiti prāṇavatyo bhavantīti asya ca bahuvacanasya uṣṇikkakubhorekarci kriyānarthakyaṃ tadeke uṣṇikkakubhau tṛcayoḥ kurvanti uṣṇikkakubhostṛcaikarcatvamanyathā teneti surūpakrauñce ekarcayoḥ
3.6.26.[1]	navame'hani bahiṣpavamāne evaṃ brāhmaṇaṃ paṭhati savā uttamaḥ ṣaḍṛco bhavatītyuktvāha tṛca uttamo bhavatīti na ca tasyānantarastṛco'sti ṣaḍṛcaḥ tasyānantaraḥ nacāvacchedaṃ kṛtvā kalpanā yuktā ṛte vacanāt so'yamācāryyaḥ prākṛtaṃ paryyāsaṃ vidhitsurāha navamasya jyotiṣṭomaḥ paryāsa iti anādeśe prakṛtipratyayāt
3.6.27.[1]	eke ācāryāḥ sāptamikaḥ paryyāsaḥ syādityevamāhuḥ kasmāt saprabhṛtitvāt uktaṃ saprabhṛtayo bhavantīti tāḥ śvasanādayaḥ
3.6.28.[1]	tasya grahaṇaṃ yadi jyotiṣṭomaḥ paryyāsaḥ yadi sāptamikaḥ tasya bṛhatyāmekādaśasāmāni paṭhitāni teṣāṃ tṛcaikarcatvaklṛptiḥ kalpayati yānyaranye geyāni tāni tṛceṣu syuḥ pṛṣṭhyañca anyānyekarceṣu
3.6.29.[1]	tat kimidamārabhyate anuprāptameva vāsiṣṭhamadhyāsyāyām ācāryyairapi prakaraṇe'dhyāsyāyāmeva gītam ucyate niyamārthamārabhyate vakṣyate saptaiva tṛceṣu yairajāmītyaparamiti na tat kalpe vāsiṣṭhaṃ syāt adhyāsyāviṣayameva vāsiṣṭhamiti
3.6.30.[1]	pāṭhakramaṃ vikalpayati ajāmyarthena vaiyaśvaṃ prāgabhargādbhavet abhīśavaṃ yaśasaḥ prāgiti varttate
3.6.31.[1]	aparaḥ kalpaḥ bṛhatyāṃ saptaiva tṛceṣa syuḥ yaiḥ kriyamāṇairjāmi na bhavati etadaparaṃ ācāryamataṃ prathamaḥ kalpo yathāmnātānāṃ kriyāśeṣe vikalpaḥ
3.6.32.[1]	ante dīrghatamaso'rkaḥ sāmarājañca tayośca dvayorekasmin sambhavo nāsti tasmād vikalpaḥ syāt ekārthatvāt
3.6.33.[1]	yadā tāvat dīrghatamaso'rko'ntyaḥ syāt tadā sāmarājasyābhāva eva yadā punaḥ sāmarājamantyaṃ syāt tadā pṛṣṭhasyottarayoḥ stotrīyayoḥ dīrghatamaso'rkaḥ syāt māṇḍavaṃ caiḍaṃ dīrghatamaso'rkaḥ arko'nugrahārthaḥ māṇḍavaṃ stomapūrṇārtham
3.7.1.[1]	daśānāṃ pūraṇaḥ daśamaḥ daśamasyeti sambandhalakṣaṇā ṣaṣṭho bahiṣpavamānamiti stotropadeśaḥ dvitīyaprabhṛtīnāmiti nidadhyurupadeśaḥ prabhṛtiśabdaḥ ādyābhidhāyī pañcānāmiti saṃkhyā ahnāmiti aharnirdeśaḥ anurūpā iti bahiṣpavamānaṃ tannavarcaṃ navarcamiti saṃjñā bahiṣpavamānasya ādyadvitīyāntyāstṛcaḥ pratipadanurūpaparyāsaḥ prathamāccāhnaḥ bahiṣpavamānantannavarcaṃ navarcamiti saṃjñā etaddaśamasyāhno bahiṣpavamānam atrocyate yadā tāvadeva bahiṣpavamānaṃ dāśamikaṃ klṛptameva sarvaṃ brāhmaṇe pañcānāmahnāmanurūpaiḥ pratyavayanti navarce bhavanti yā evāmūḥ prayacchan yā āvadadhātīti ca sambandho'sya darśitaḥ prāthamikasya navarcasya vāruṇyekā bhavati ādityekā bhavatīti ca liṅgacodanā tat kimidaṃ siddhe sati punarārabhyate daśamasya bahiṣpavamānamiti ucyate, ācāryyasyeyaṃ pravṛttiḥ yatra hi kālo vā viśeṣo vā kañcidvivakṣito bhavati tatra siddhasyāpi sato vidhiḥ punarupādānaṃ karoti yathā ekatrike sadyaḥ sarvaṃ kuryurekadīkṣastryupasatka iti gautamastasya gāyatrapārśvamārbhavo yā ruceti purojityamiti śāṇḍilya iti etad vivakṣuḥ siddhamidaṃ gāyatrapārśvaṃ punarāmanati evamiha vidhiśeṣaṃ vivakṣuḥ siddhopādānaṃ karoti kaḥ punarvidhiḥ śiṣyate yo vaktavyaḥ ucyate, brāhmaṇaṃ pañcānāmahnāmanurūpaiḥ pratyavayantīti tathā vaktavyam etadarthaṃ siddhamapi santaṃ punarādadate ucyate yadyevaṃ siddhe'pi sati punarādadate daśamagrahaṇaṃ tāvanna karttavyaṃ kasmāt nāvamikaṃ vidhānamuktaṃ śeṣo'pi vidhirucyamānaḥ saṃkhyānāt daśamādanyatra ca bhavet tasmāddaśamagrahaṇaṃ śakyamavaktuṃ bahiṣpavamānagrahaṇaṃ śakyameva vaktuṃ bahiṣpavamānasya grahaṇasya kiṃ kāraṇaṃ tacchakyatvāt tat vivaktavyam atra hoturājyādārabhya susamiddho na āvahetyetasmāddāśamikāni stotrāṇi pratyakṣaśiṣṭāni tasmāt kāraṇaṃ na vaktavyaṃ dvitīyaprabhṛtīnāmityetadapyanārabdhavyameva yasmāddvitīyaprabhṛtiṣvahaḥsu bahiṣpavamānadvitīyāstṛcasteṣāmanurūpā iti saṃjñā pavasvendovṛṣāsuta ityetadādīnāṃ ahnāmanurūpā ityetacca na vaktavyaṃ kasmāt uktaṃ pañcānāmahnāmanurūpaiḥ pratyavayantīti prathamācca bahiṣpavamānantannavarcamityetadapi na vaktavyaṃ kasmāt uktaṃ navarce bhavatīti yā evāmūḥ prayacchan yā avadadhāti tā etā udasyatīti prāthamikenaiva bahiṣpavamānena sambandhaṃ darśayati tasmāt sarvameva sūtraṃ nārabdhavyam ārambhe vā prayojanaṃ vaktavyam atrocyate, yaduktaṃ nārabdhavyamityārabdhavyamiti brūmaḥ śeṣavidhyarthaṃ yattāvaducyate daśamagrahaṇaṃ na kartavyamiti atra brūmaḥ karttavyameva chandomā iti paṭhati abhyasaṅgyaḥ pañcāhaścatvāraḥ chandomā viśvajidatirātra iti tatredaṃ saṃkhyānato navamaṃ tatrāyaṃ saṃśayaḥ kimatra dāśamikaṃ bahiṣpavamānaṃ bhavatyata utpattikatvāt nāvamikaṃ mābhūditi yāvatā nidānakāreṇāpi vicāritaṃ kathaṃ daśamadharmā mānasamiti karttavyā ityeke taccāharjāyata iti akartavya ityaparamadaśamañca luptaśca daśarātra iti so'yamācāryyo'niyamārthaṃ daśamagrahaṇaṃ karoti kathaṃ adaśame'pyetasmin bahiṣpavamānaṃ syāditi, atha yaduktaṃ bahiṣpavamānagrahaṇaṃ na karttavyamityatra brūmaḥ bahiṣpavamānagrahaṇaṃ kriyate niyamārthaṃ kathaṃ etasminnahani na kadācidanyaṃ bahiṣpavamānaṃ syāditi kutaḥ punarāśaṅkā yathānyaṃ bahiṣpavamānaṃ syāditi ucyate, maśakaḥ paṭhati dvādaśāhavicāreṣu api vā pratipadāvevānyonyasyāḥ sthānaṃ vyatiharediti na kadācidapi bahiṣpavamānasya vikāraḥ syāt daśame'hanīti, atha yaduktaṃ dvitīyaprabhṛtīnāmiti na vaktavyamityatra brūmaḥ anyonyasya sthānaṃ dvitīyaprabhṛtīnāmeva syuḥ, atha yaduktaṃ pañcānāmityatra brūmaḥ avidyamāneṣvapi pañcānāmeva kuryuḥ yathā chando bhavati daśarātre, atha yaduktamahnāmiti na vaktavyamityatra brūmaḥ aharvyatyāso'pyānupūrvyeṇa syāt, atha yaduktamanurūpā iti na vaktavyamityatra brūmaḥ anurūpagrahaṇaṃ sāptamikapratiṣedhārthaṃ kathaṃ samūhite dvādaśāhe etā anurūpā na syuriti yeṣāmevānurūpā saṃjñā tā eveti, atha yaduktaṃ prathamācca bahiṣpavamānaṃ tannavarcamityetadapi na vaktavyamityatra brūmaḥ avachinnabahiṣpavamānaṃ klṛptaṃ chandomā mati daśarātre tanmābhūditi tasmāt sūtramārabdhavyam
3.7.2.[1]	uktaṃ pañcānāmahnāmanurūpaiḥ pratyavayanti yathābhyāruhya pratyavarohettathā taditi tatpratyavarohaṇaṃ kiṃ ṛkprātilomyena athavā tṛcaḥ prātilomyeneti ucyate anurūpeṣu tṛcā pratilomā ṛcā navarce ṣāṣṭikādanurūpādārabhya prātilomyena tāvadyāvaddvitīyaka iti taiḥ pratyavarohaḥ na ṛcāmapi asṛkṣata pravrājinaḥ pavamānasya viśvavitpavamāno ajījattadete asṛgramindavaḥ pavasvendovṛṣāsuta ityeṣa karmakramaḥ tata ṛcaḥ pratilomāḥ syuḥ upāsmai gāyatānara ityata ārabhya yāvadasya pratnāmanudyutamiti evaṃ pratyavarohaṇaṃ gautama ācāryo manyate
3.7.3.[1]	sarvatra sarvasmin bahiṣpavamāne tṛcā prātilomyena dhānañjapya ācāryo manyate anurūpāṇāṃ yathoktaṃ navarce tu upaśikṣāya tasthuṣa eṣa pratnena janmanāsya pratnāmanudyutamityevantṛcaḥ prātilomyam
3.7.4.[1]	anurūpāṇāṃ yathoktameva prātilomyaṃ navarce tu yathādhītameveti evaṃ śāṇḍilyāyana ācāryo manyate
3.7.5.[1]	sarvatrānurūpeṣu navarceṣyṛcaḥ pratilomāḥ syurityevaṃ śāṇḍilya ācāryyo manyate, dvitīyakādanurūpādārabhya yāvat ṣāṣṭika iti ete ṛkpratilomāḥ syuḥ anyathā hi yadi ṣāṣṭikādārabhyeran evamubhayaprātilomyaṃ syāt ṛkprātilomyantṛcaprātilomyañca navarce tu sarvamṛkpratilomameva syāt upāsmai gāyatā nara ityata ārabhya yāvadasya pratneti
3.7.6.[1]	apratibhāṃ na pratibhām anavasthānamityarthaḥ yadetasminnahani pratibhāyāḥ stotrāṅgaṃ kiñcittadanuṣṭummātrāṃ kṛtvācakṣīran uktaṃ yāvatyanuṣṭuptāvatīṃ vācaṃ sampādya vibrūyuriti atha mātrāgrahaṇaṃ kimarthamiti ucyate ṛknyāyannādriyeran dvātriṃśanmātrāṃ kṛtvācakṣīran
3.7.7.[1]	jyāyastvaṃ nāma vṛddhiḥ kanīyastvaṃ hrāsaḥ jyāyasi indasyākhyātavye anuṣṭummātrāṃ kṛtvā adhikānyakṣarāṇi lumpeyuḥ kanīyasī abhyasyeyuḥ ke yeṣāmudgātṛṛṇāmidaṃ karmma upadiṣṭam
3.7.8.[1]	agniṣṭomasāmnā stutvā prāk patnīsaṃyājebhyaḥ yadebhirudgātṛbhiḥ prastute some prasavādārabhya sarvairdūraṅgataṃ syāt tadgatvā pratyāvrajya manasānutsāhe yadyutsāho na syāt gamanāgamane manasā gamanāgamane kṛtvā huteṣu patnīsaṃyājeṣu gārhapatya udgātā juhuyāt upasṛjandharuṇaṃ mātra etadādinā yathāsūtritena mantreṇa udgātṛgrahaṇaṃ na sarve eva
3.7.9.[1]	uttarāmājatiṃ svāhākāreṇa juhuyāt
3.7.10.[1]	gārhapatye udgātā hutvā adhvaryuṇā sampreṣite āhavanīye gatvā tasya paścime pradeśe tiṣṭhanto yadvakṣyate tat kuryuḥ kiṃ punastat ayaṃ sahohā ityetatsāma trirudgātā gāyet nidhanamitarau prastotṛpratihattarau udgātāramupayantaṃ anupeyātāṃ gānagrahaṇaṃ uktamatichandasāhavanīyamupatiṣṭhanta iti ṛcā mābhūditi
3.7.11.[1]	yajamānasya yaḥ sañcarastena gatvā nodgātṛsañcareṇa pūrvayā dvārā sadaḥ praviśeyuḥ
3.8.1.[1]	yasmin kāle adhvaryurupākaraṇaṃ karoti athānantaraṃ mānasena stotrena stuvīran manasā kriyata iti mānasam uktaṃ manasopāvarttayatyetadādi ayaṅgauḥ pṛśnirakramīdityetasmiṃstṛce gāyatreṇa sāmnā uktaṃ sārparājñā ṛgbhiḥ stuvantīti etā sārparājñyaḥ pṛthak stotrīyābhyo hiṅkāraṃ pṛthak nānetyarthaḥ stotrīyābhyo hiṃkāraṃ kuryuḥ trikeṇa stomena uktaṃ parācībhiḥ stuvantīti evaṃ parāktvam astomayogā yajamānavācanena nātra stomayojanaṃ syāt na ca yajamānavācanam
3.8.2.[1]	pratihāradeśakāle pratiharttā apānyāt uktaṃ tasmāddvayaṃ prāṇena karoti prāṇiti cāpāniti ca tadapānasaṃjñakavāyurantaḥ praveśayet
3.8.3.[1]	uttamāṃ stotrīyāṃ prastutyaiṣetyanena hotāramīkṣet
3.8.4-5.[1]	yatkiñcidasmin stotre purastājjapādi tatsarvaṃ mānasaṃ kuryuḥ samīkṣaṇena vijñāpayantaḥ brahmaṃstoṣyāmaḥ praśāstarityataḥ ārabhya samīkṣaṇamātreṇa vijñāpanaṃ kurvantaḥ sarvapraiṣeṣu prajñāpanaṃ manasaiva syāditi / 4
3.8.6.[1]	yamadhvaryurbhakṣaṃ prayacchanmanyeta yadi grahaṃ yadi camasaṃ tasya manasopahūya kastvā kaṃ bhakṣayāmīti bhakṣayeyuḥ manasaiva uktaṃ grahaṃ vā gṛhītvā camasaṃ vonnīya stotramupāvarttayatīti na bhakṣaṃ stotreṇa sambadhyate'taḥ punarmanasetyāha
3.8.7.[1]	uktaṃ brahmodyaṃ vadanti brahmavarcasa eva pratitiṣṭhantīti kiṃ punarbrahmodyamiti ucyate gāyatrīṃ trirbrūyuriti dhānañjapya iti gāyatryāstrirvacanaṃ brahmodyaṃ sā ca gāyatrī paribhāṣitā taṃ sa āpyāyayedabhimṛśyāpyāyasvetyuktvāha sarve vaitayā gāyatryeti
3.8.8.[1]	caturhotāraṃ brahmodyamabhipretya etadbrāhmaṇam iti gautama ācāryo manyate
3.8.9.[1]	svāhākṛtibhiśca ṛte pūrveṇa sada upaviśya brahmodyaṃ vadeyuriti etadbrahmodyamihāpi syāditi śāṇḍilya āha
3.8.10.[1]	etasyāṃ velāyāṃ varān vṛṇīranmanasā yo yasyepsitaḥ sa taṃ varaṃ vṛṇīte
3.8.11.[1]	uttare pradeśe'vasthita udgātā audumbarīṃ gṛhṇīyāt anvārabhet paścātpratiharttā paścime pradeśe cāvasthitaḥ pratiharttā anvārabhet dakṣiṇato brahmā anvārabhet pūrvapradeśe'vasthitā itare sarve anvārabheran
3.8.12.[1]	athaśabda ānantarye anvārabhyāthānantaraṃ japeyuḥ iha dhṛtirityetadādi yathāsūtritaṃ mantraṃ mayi dhṛtirityetadādi vā
3.8.13.[1]	ubhau vā mantrau japeyuḥ
3.8.14.[1]	evaṃ japitvānantaraṃ vāgyatā vācaṃ yamayitvā apidhāya dvāre āsīran ākutaḥ kālāt ā nakṣatrapravacanāt yāvannakṣatraṃ proktamiti uktaṃ vācaṃ yacchanti dugdhānīva vai tarhi chandāṃsi yātayāmānyantagatāni tānyeva tadrasenāpyāyayantyatho'śvastanāmevābhisantanvantīti
3.8.15.[1]	uktam āsīran ānakṣatrapravacanāditi tato'nyena prokte nakṣatre pūrvayā dvārā sadaso niṣkramya subrahmaṇyāpraṇavaiḥ subrahmaṇyomityebhiḥ vāgvisargaṃ kuryuriti dhānañjapyaḥ ācāryo manyate
3.8.16.[1]	vasatīvarīpariharaṇasyānte subrahmaṇyenāhūyamānāyāḥ subrahmaṇyāyāḥ praṇavān śrutvā vācaṃ visṛjeyurityevaṃ śāṇḍilya ācāryo manyate na svayaṃ praṇavaṃ brūyuriti
3.8.17.[1]	varavaraṇañca vāgyamanañca te varavaraṇavāgyamane yajamāna eva kuryādahīneṣu evaśabdo'vadhāraṇārthaḥ sarvakarttṛkamidaṃ karmopariṣṭaṃ tad yajamānaḥ kuryādahīneṣu iti sarvartvijo na kuryuḥ nanu yadā dvāvevāhīnau tāṇḍake yayordaśamamahaḥ tayośca ahīnadvādaśāhachandomavāṃśca daśarātraḥ tat kimidaṃ bahuvacanaṃ ahīneṣviti ucyate śākhāntarābhiprāyeṇa athavā pauṇḍarike catuṣṭome ca vicāritaṃ kathaṃ daśamadharmā mānasamityakarttavyā ityeke tatsvena nāmadheyenaikāha ādiśyate catuṣṭomo'gniṣṭome ityathāpi na dāśamikaṃ liṅgaṃ dṛśyate yathaitad bahiṣpavamānasyāvṛttisāmnāṃ vipracyāvanamanuṣṭubhaṃ parokṣīcikīrṣediti śāṇḍilyaḥ karttavyā ityācāryā ye'nye mānasasaṃyuktebhyaḥ saṃsthāpanīyaṃ mānasaṃ catuṣṭome'gniṣṭoma iti so'yamācārya anenaiva bahuvacanena evaṃ vidhimādarśayatīti
3.8.18.[1]	varavaraṇavāgyamane yajamāna eva kuryādahīneṣu itare ṛtvijaḥ varavaraṇavāgyamanābhyāṃ yadanyatkarmoktaṃ tat kṛtvā yathārthaṃ syuḥ iti karmaṇaḥ samāptiṃ darśayati
3.9.1.[1]	iha mahāvrataprakaraṇe trayodaśaparimādaḥ paṭhitā brāhmaṇena purastādāhavanīyamupatiṣṭhanta ityata ārabhya yāvadgārhapatyopasthānamiti tadanantaraṃ paṭhati āsandīmāruhyādgāyatīti parimādagānānantaraṃ mahāvratasya stavanaṃ darśayati teṣāṃ parimādāṃ kriyāvidhiṃ vivakṣuridaṃ sūtramārabhate mahāvratasya pṛṣṭhe upākṛte yuktvā stomaṃ parimādo gāyediti mahāvrata iti karmaṇo nāmadheyaṃ tasyeti sambandhalakṣaṇā ṣaṣṭhī pṛṣṭhamiti stotrasaṃjñā tasmin pṛṣṭhe upākṛte upākaraṇaṃ nāmādhvaryavaṃ karma upāvarttadhvamiti yuktvā stomaṃ stomayojanaṃ kṛtvā yathoktena mantreṇa parimāda iti saṃjñā parimādbhiścaranti tvak ca vā etalloma ca mahāvratasya yatparimāda iti gāyediti kriyopadeśaḥ bhāṇḍitāyana ityācāryamatasaṃkīrttanaṃ eṣa sūtrārthaḥ mahāvratasya kratoḥ hotṛpṛṣṭhe upākṛte stomayojanaṃ kṛtvā tataḥ parimādagānamiti ucyate, daśamamahaḥ niravaśeṣamuktaṃ tasmādanantaraṃ mahāvratasāmnā taṃ dvādaśāhasya dvādaśāhāni mahāvratañceti tadevamānantaryādeva prāpte mahāvratake vidhau parimādasambandhācca yāvatā mahāvratādanyatra parimādo na bhavanti tat kimidaṃ mahāvratagrahaṇaṃ mahāvratasya pṛṣṭhe iti ucyate niyamārthaṃ mahāvratagrahaṇaṃ mahāvratasyaiva prāptāvetasmin pṛṣṭha upākṛte nānyatra pṛṣṭhamātre yathā vakṣyati mahendrasya mahāvratapṛṣṭha iti
3.9.2.[1]	pratigṛhya tṛṇe upākaraṇike ayuktvā stomaṃ parimādo gāyedityevaṃ gautamaśāṇḍilyāvācāryāvāhatuḥ dhānañjapyaśca
3.9.3.[1]	eke ācāryyā manyante prāgeva stotropākaraṇāt parimādo gāyediti
3.9.4.[1]	āgnīdhrīyasya dakṣiṇena gatvā iṣṭakācitasyāgneḥ uttareṇa gatvā prāṇaprabhṛtibhi ṛṣyasya sāmāntaiḥ āhavanīyādigārhapatyāntāni brāhmaṇoktāni upatiṣṭheran taduktamupasthānavidhānaṃ brāhmaṇena prāṇena purastādāhavanīmupatiṣṭhanta ityetadādi
3.9.5.[1]	sarvāpyetāni prāṇaprabhṛtīni sakṛtsakṛdudgātā gāyet atha kiṃ sakṛtsakṛditi ucyate, uktaṃ ayaṃ sahohā iti trirudgātā gāyediti taddarśanamapi gamyate ata āha sakṛtsakṛditi
3.9.6.[1]	itarau praṣṭī udgātrā saha nidhanamupeyātāṃ prāṇena purastādāhavanīyamupatiṣṭhantiti sarveṣāmupasthānamuktantatsūtrakāra udgātuḥ prāṇadīni vidhāya itarayornidhanamupetya bahuvacanasyārthavatvaṃ darśayati
3.9.7.[1]	madhye nidhaneṣvapi sāmasu itarāvanūpeyātānnidhanāni
3.9.8.[1]	yānyādyantasrubdhāni sāmāni teṣvanupadaṃ stobhaṃ kuryāt tat kimidaṃ siddhe sati punarārabhyate ucyate, eteṣāṃ satrasyarddhyādyantasrubdhaṃ padyate ayañcānupasaṃhāra āvikeṣu pādeṣu vihitaḥ tatra ca daivatāni tiṣṭhanti teṣvapi padāya padāya stobhedityata ārabhyate
3.9.9.[1]	yenaiva gatāstenaiva pratyāvrajya pucchamupatiṣṭheran yathoktenaiva sāmnā prāṅmukhāḥ
3.9.10.[1]	uktaṃ vratapakṣābhyāṃ pakṣāvupatiṣṭhanta iti tayorvratapakṣayoḥ pūrveṇa dakṣiṇaṃ pakṣamupatiṣṭheran arthādāpannamuttareṇottaramiti
3.9.11.[1]	uktaṃ prajāpaterhṛdayenāpi kakṣe upatiṣṭhanta iti tatra dvāvapi kakṣau katarasyopasthānamiti atrāha, uttaramapi kakṣamupatiṣṭheranniti
3.9.12.[1]	brāhmaṇaṃ vasiṣṭhasya nihavena cātvālamupatiṣṭhate vaiśvadevyāmṛci bhavatīti so'yamāha, viśvedevā ityetasyāmṛci vasiṣṭhasya nihavamūhediti asya hi anyatrotpattiḥ ata ūhedityuktam
3.9.13.[1]	cātvālamupasthāyāgnīdhrīyasyottareṇa pradeśena gatvā paścime pradeśe tiṣṭhantaḥ tasyopasthānaṃ kuryuḥ uktaṃ satrasyarddhyāgnīdhramupatiṣṭhanta iti
3.9.14.[1]	cātvālasyopasthānaṃ kṛtvā tasminneva deśe'vasthitāḥ pratyaṅmukhāḥ āgnīdhrīyamupatiṣṭherannityevaṃ dhānañjapyaḥ ācāryo manyate
3.9.15.[1]	yadi paścāttiṣṭhantaḥ yadi cātvāladeśe tasya satrasyarddheḥ uttamanidhanamātamitoḥ upeyuḥ tāvadarddhayeyuryāvannāntaḥ uktam ātamitornidhanamupayantīti
3.9.16.[1]	brāhmaṇaṃ ślokānuślokābhyāṃ havirddhāne upatiṣṭhanta iti havirddhānayoḥ pūrve pradeśe'vasthitāḥ pratyaṅmukhāḥ ślokānuślokayoḥ sāmnoḥ pūrveṇa ślokenetyarthaḥ havirddhānayorupasthānaṃ kuryuḥ
3.9.17.[1]	paścime pradeśe tayoreva sthitāḥ pratyaṅmukhāḥ anuślokenopatiṣṭheran ta eva havirddhāne
3.9.18.[1]	tatraiva deśe'vasthitāḥ īkṣamāṇā mārjālīyaṃ yāmenopatiṣṭheran uktaṃ yāmena mārjālīyamupatiṣṭhanta iti tatra sarveṣāṃ yāmānāṃ prāptau niyamayati yaddvandveṣviti yāmānāmanekatvānniyamayati yannāke suparṇamiti yāmantat syāditi
3.9.19.[1]	yathā havirddhāne upasthite tenaiva prakāreṇa sada upatiṣṭheran uktamāyurnavastobhābhyāṃ sada upatiṣṭhanta iti pūrve pradeśe sadasaḥ pratyaṅmukhā avasthitāḥ tamāyuṣā sāmnopatiṣṭheran paścāditareṇa paścime pradeśe prāṅmukhā avasthitāḥ navastobhena sāmnopatiṣṭheran
3.9.20.[1]	uktaṃ ṛṣyasya sāmnā gārhapatyamupatiṣṭanta iti antarvederantarvedi pratyaṅmukhāstiṣṭhanta gārhapatyamupatiṣṭheran yathoktenaiva sāmnā
3.9.21.[1]	tasyaiva gārhapatyasya paścime pradeśe'vasthitāḥ prāṅmukhā upatiṣṭherannityevaṃ śāṇḍilya ācāryo manyate
3.9.22.[1]	brāhmaṇaṃ yatparokṣaṃ nidhanamupeyurhrītamukhaṃ pratimuñceran yatpratyakṣamupayanti hrītamukhamevāpajayantīti indraśabdādārabhya pratyakṣaṃ nidhanaṃ brūyuḥ lokavat pratyakṣaparokṣe āmantritaṃ pratyakṣaṃ nirddiṣṭaṃ parokṣaṃ devadattaḥ saḥ devadattaḥ indreti pratyakṣam sa indra iti parokṣam
3.10.1.[1]	parimādaḥ gītvā athānantaraṃ rājānaṃ sannāhayet athaśabda ānantarye rājānamiti kṣattriyaṃ sannāhayet anyat uktaṃ sannaddhāḥ kavacinaḥ pariyantīti
3.10.2.[1]	tasya rājñaḥ dvyavarārddhyau rathau anuyāyinau syātāṃ bhaveyātāṃ paścādyāyinau sarve nikṛṣṭau dvau yadi bahavo rathā na syuḥ nanu tasya dvyavarārddhyā rathā anuyāyinaḥ syurityevaṃ sūtraṃ karttavyamāsīt tatraivamapare varṇayanti dvyavarārddhyau manuṣyau yasmin rathe so'yaṃ dvyavarārddhyo rathaḥ dvyavarārddhyaśca dvyavarārddhyaśca dvyavarārddhyau ekasminneva ekasmin rathe bahavo manuṣyā abhipretāḥ tata āha dvyavarārddhyā iti
3.10.3.[1]	devayajanasya pūrve pradeśe sannahyeran rājānaṃ muktvānye anuyāyinaḥ
3.10.4.[1]	sannaddhāḥ santaḥ dakṣiṇena devayajanaṃ parigaccheyuḥ
3.10.5.[1]	udgātā patnīśālāyāḥ pūrveṇa pradeśena gatvā mahāvederdakṣiṇe vedyante darbhān prāgagrān āstīrya teṣu darbheṣu enaṃ rājānaṃ prāṅmukham upaveśayet
3.10.6.[1]	athaśabda ānantarye prāgagreṣu darbheṣūpaveśya rājānam anantaramasmai varma badhnīyāt uttiṣṭha rājannityetadādinā yathāsūtritena mantreṇa anyaṃ vābhiharantam enaṃ mantraṃ brūyāt
3.10.7.[1]	rājānaṃ paścimena devayajanaṃ pariyāhītyuktvā yenaiva gatastenaiva punarāvrajya uttare vedyante enaṃ rājānam avasthāpya brūyāt hastatraṃ badhnīṣva ujjyamāyudhaṃ kuruṣva trīniṣūnupakalpayasva anugṛhṇīṣva āyasmāyān kārṣṇāyasān yameva kañca caturthamiti yaṃ kañceṣucaturthanna niyamaḥ
3.10.8.[1]	iṣuṃ pratidhatsveti brūyāt
3.10.9.[1]	taṃ rājānaṃ pratidadhānam iṣuṃ sandadhānaṃ anumantrayeta vaiṇavatāya pratidhvatsva śaṃkumityetadādinā yathāsūtritena mantreṇa
3.10.10.[1]	saṃhateṣu rathamāroheti brūyāt rājānam
3.10.11.[1]	dakṣiṇena pradeśena rathapathaṃ kṛtvā kasya dakṣiṇena vakṣyati pūrvāpare carmaṇī vibadhnīyuriti tayoścarmaṇordakṣiṇena uttareṇāgnīdhrīyam enaprayoge dvitīyā āgnīdhrīyasya uttare pradeśe pūrvāpare carmaṇī vibadhnīyuḥ pūrvañca aparañca pūrvāpare carmaprahārāntanaṃ te carmaṇī dve vibadhnīyuḥ
3.10.12.[1]	taṃ rājānaṃ brūyādudgātā pradakṣiṇaṃ devayajanaṃ parīyāt pūrvaṃ carma yattadāgamaneṣu vidhyeḥ āgamanāgamaneṣu ekaikeneṣuṇā vidhyeḥ uktaṃ trīniṣūnupakalpayasveti uttarottarā vedhasya vedhasyopariṣṭāduttarottarī prathamasyopariṣṭāddvitīyaḥ dvitīyasyopariṣṭāt tṛtīya iti anatipātayan bhūmāvapātayanniṣuṃ tathā vidhyedyathā tasminneva carmaṇi saṃsaktā bhavanti
3.10.13.[1]	aparasmai carmaṇi itare rathinaḥ yathābhipretaṃ yatheṣṭaṃ kṣipeyuḥ
3.10.14.[1]	evaṃ brūyād rājānaṃ tṛtīyeneṣuṇā viddhvā udaṅmukhaḥ prayāyāḥ gacchet
3.10.15.[1]	tadā tasmin kāle udaṅ gacchat caturthamiṣum uktaṃ yameva kañca caturthamiti yāndiśaṃ manyethāḥ icchā bhavet tāmasyeḥ etaduktaṃ bhavati udaṅgacchan caturthabāṇaṃ yāndiśaṃ prati icchā bhavati tāṃ diśaṃ kṣipet yasmin deśe gāḥ paśyeyuḥ tasminneva deśe avatiṣṭhethā avasthānaṃ kurvīran
3.10.16.[1]	tatra yasmindeśe avatiṣṭheran tasmin deśe tvā viśrambhayeyuḥ varmādisannahanamapanayeyuḥ
3.10.17-19.[1]	evaṃ sampreṣya rājānaṃ anantaraṃ brāhmaṇaṃ brūyāt yadidaṃ mayā rājñe upadiṣṭam etatsarvaṃ rājānaṃ hiṅkāravelāyāṃ kārayeriti evamuktvā bhūmidundubhimāvrajet kva bhūmidundubhirbhavatītyata āha / 17 / 18
3.11.1.[1]	uktaṃ bhūmidundubhirbhavatīti sa bhūmidundubhirucyate agnīdhrīyasya paścime pradeśe vederantaḥ antarvedi arddhaṃ śvabhrasya khātaṃ syāt śvabhraḥ garttaḥ arddhaṃ bahirvedi śvabhrasya khātaṃ syāditi
3.11.2.[1]	sa śvabhraḥ ārṣabheṇa carmaṇā ṛṣabhasya avayavamārṣabhaṃ tena ārṣabheṇa uttaralomnā upari lomāni yasya carmaṇaḥ tadidamuttaralomnā tena ārṣabhena uttaralomnā carmaṇā abhivihitaṃ syāt sarvataḥ avanaddhaḥ syāt
3.11.3.[1]	tvaṃ vāgasītyetadādibhiḥ yathāsūtritairmantraiḥ itikaraṇaprajñāpitāntaiḥ etairbhūmidundubhiṃ pṛthagāhatya bāladhānena pṛthak nānetyarthaḥ vālā asmin dhīyante iti bāladhānaṃ pucchaṃ tena bāladhānena vādayitvā anyaṃ vā brāhmaṇaṃ vādayamānaṃ anumantrya apaḥ sṛṣṭvā paścāttiṣṭhanto'gnimupatiṣṭheran paścime pradeśe iṣṭakācitasyāgneḥ tiṣṭhantaḥ śiraādīnāmaṅgānāmātmanaścopasthānaṃ kuryuḥ namaste gāyatrāya yatte puro yatte śira ityetadādibhiryathāsūtritairmantraiḥ pṛthak nānetyarthaḥ arthamanu anvarthaṃ arthānusāreṇa namaste gāyatrāyeti śiraḥ namaste rathantarāyeti dakṣiṇaṃ pakṣaṃ namaste bṛhata ityuttaraṃ namaste yajñāyajñīyāyeti pucchaṃ namaste vāmadevyāyeti ātmānam
3.11.4.[1]	vyastānāmupasthānaṃ kṛtvā athānantaraṃ samastānāṃ sāmastyenaiva mantreṇopasthānaṃ kuryuḥ tasmai ta ityetadādinā mantreṇa yathāsūtritena
3.11.5.[1]	upasthāya vyastasamastaistato'nantaraṃ sadaḥ praviśeyuḥ
3.12.1.[1]	uktam upasthāya sadaḥ praviśeyuriti sāmprataṃ pṛṣṭhena stavanamuktam āsandīmāruhyodgāyatīti tasyā āsandyāḥ praveśanamucyate aparayā dvārā sadasaḥ paścimayetyarthaḥ audumbarīmāsandīmūdumbarasya vikāraḥ audumbarī āsandī saṃjñā āsyate asyāmityāsandīṃ mauñjavivānāmatihareyuḥ mauñjaṃ vivānaṃ muñjebhyo nirvṛttāṃ mauñjavivānāmatihareyuḥ praviśeyuḥ
3.12.2.[1]	yadyudumbaro na syāt yasya kasyacit yajñiyasya vṛkṣasyāvayavaniṣpannā syāt āsandī yajñamarhati yajñiyaḥ
3.12.3.[1]	yadi muñjo na syāt darbhamayaṃ vivānaṃ syāt abhāvo'nupapattiḥ
3.12.4.[1]	uktaṃ prādeśamātrī bhavatīti tasyā āsandyāḥ prādeśamātrāḥ pādā itararāsyaṅgāni aratnipramāṇani syuḥ aṅgulaṃ prādeśo'ratnirityetadādīni parimāṇāni siddhāni granthāntare
3.12.5.[1]	tāmāsandīmaudumbaryyā dakṣiṇena pradeśena hṛtvā tasyā uttarārddhe sannikarṣe sthāpayeyuḥ tasyā iti kimartham ucyate, sadohyadhikṛtam atastasyā iti bravīti tasyā audumbaryyā uttarato na sadasaḥ
3.12.6.[1]	tasyā āsandyā uttareṇa pradeśenodgātā gatvā paścime pradeśe upaviśya bhūmispṛśaḥ asyā āsandyāḥ pādān kṛtvā kūrcau tasyā adhastādupohya tānabhimṛśet bṛhadrathantare te pūrvau pādāvityetadādibhiryathāsūtritairmantraiḥ pṛthagāsandyaṅgānyanvarthaṃ pṛthaṅnānetyarthaḥ arthamanu anvarthaṃ yathāliṅgamityarthaḥ
3.12.7.[1]	yadi mauñjaṃ yadi dārbhaṃ vivānamālabhya spṛṣṭvā ṛcaḥ prāñca ityetadādinā yathāsūtritaṃ mantraṃ japet
3.12.8.[1]	tāmāsandīṃ mukhenorasā bāhubhyāñca spṛṣṭvodgātā ārohet vasavastvetyetadādibhiryathāsūtritairmantraiḥ tāmiti kimartham ucyate, vivānamālabhyeti prakṛtam atastāmityāha
3.12.9.[1]	athaśabdo vikalpārthaḥ athāgamaparaḥ vikalpa etaireva mantrairdevatā utkṣipya padānāmanviṣya rājaśabdañca amunā tvā chandasā rohāmītyārohet prakāramupadiśyate gāyatreṇa vā chandasā rohāmi traiṣṭubhena tvā chandasā rohāmi jāgatena tvā chandasā rohāmi ānuṣṭubhena tvā chandasā rohāmi iti
3.12.10.[1]	etaiḥ udasya devatārājāśabdaiḥ vairājapañcamairārohet ityevaṃ gautama ācāryyo manyate vairājena vā chandasā rohāmītyeva pañcame prayogaḥ
3.12.11.[1]	eteṣāmevodasya devatārājaśabdānāṃ caturbhiḥ pūrvaiḥ stomairārohedityevaṃ dhānañjapya ācāryo manyate
3.12.12.[1]	eteṣāmeva pūrvaistribhiriti śāṇḍilya ācāryo manyate uktārthānāmeva, nanu ānantaryārtho athaśabdaḥ kasmānna bhavati athānantarametairudasya devatārājaśabdaḥ ārohediti ucyate, ukta chandobhirārohatīti tadekenaivārohaṇasyārthavattvaṃ kṛtaṃ bhavati atha punaḥ samuccayaḥ kalpyate tadā pūrveṇa kalpenāruhya punarārohaṇārthamavarohaṇaṃ syāt tanmābhūdityato vikalpārtho'thaśabdaḥ kalpyate
3.12.13.[1]	āruhya āsandīṃ syonāmāsadamityetaṃ mantraṃ japet
3.12.14.[1]	tasminnudgātari ārohati āsanārthān pūrvakalpitān kūrcānāroheyuḥ ke praṣṭī pārśvavarttino praṣṭī prastotṛpratihattarau brahmā gṛhapatiśca
3.12.15.[1]	āsandyā vyākhyātam uktaṃ nirdiṣṭaṃ dravyaṃ vāṇasya uktaṃ vāṇaṃ vitanvantīti tat kiṃmayo vāṇo bhavati taducyate āsandyā vyākhyātaṃ dravyaṃ vāṇasyeti audumbaro vāṇaḥ syāt udumbarābhāve yajñiyavṛkṣasya
7.13.1.[1]	gautama ācāryo manyate sarvāsāṃ dhurāṃ samastānāmetadbrāhmaṇaṃ syāditi kasmāt yasmāt triṣṭubjagatīsaṃjñayoḥ stotrīyayorakṣarāṇāṃ nirvacanaṃ kṛtam evaṃ samastānāṃ dhurāṃ niruktāniruktatā dṛṣṭā
7.13.5.[1]	udasyodasyodāsaṃ tadudastagānaṃ paṭhitameva
7.13.9.[1]	iḍādīni kāmyāni nidhanāni yāvatprayogaṃ gāyatrasya bhavanti tāni sadādīni bahiṣpavamāna eva bhavanti nordhvam
7.13.11.[1]	gāyatryāḥ triṣṭubhaśca vyatikramaṃ dhānañjapyo manyate triṣṭubhaṃ kṛtvā gāyatrīṃ kuryyāt
7.13.13.[1]	etasminneva hoturājyagāne triṣṭubhaṃ gītvā tasyottarāṃ gāyatrīṃ gāyet tatastasyāṃ triṣṭubha uttarāṃ gāyatrīṃ gītvā tasyā eva yā dvitīyā ṛk tasyāmanuṣṭubhaṃ gāyedityevantāḥ sarvā hoturājye gītā bhavanti evaṃ dhānañjapya ācārya āha
8.1.2.[1]	yatra saṃkhyāmātraṃ dakṣiṇāmādiśyate dvādaśaṃ śataṃ dakṣiṇāḥ sahasraṃ vā'yutamiti na dravyaṃ viśiṣyate tatra dakṣiṇā gāvaḥ pratyetavyāḥ atha mātragrahaṇaṃ kimarthamiti cet ucyate, grahaṇamātraṃ yasmāt tatrāpi gāva eva pratyetavyāḥ yathā itarebhyaḥ kiñciddadyāt kuladakṣiṇa indrāgnyoḥ kulā yatra iti caśabdo na deśānukarṣaṇārthaḥ
8.1.22.[1]	tadviśvajito devayajanaṃ prati patnīśālā bhavet prāgviśvajitaḥ
8.1.27.[1]	kāmantu pṛthagbhṛtābhyāmeva yajeta na yamābhyām
8.1.28.[1]	abhijiti pṛthagbhūte sahasraṃ dakṣiṇāḥ syuḥ viśvajiti pṛthagbhūte śatāśvaṃ sahasraṃ sarvavedasaṃ vā yasmin sahasre śatamaśvānāntacchatāśvaṃ sahasraṃ tadā śatāśvaṃ sahasraṃ dakṣiṇāḥ syuḥ viśvajiti sarvavedasaṃ vā sarve vedasaḥ sarvavedasaṃveda iti dhananāma sarvasvamityarthaḥ
8.2.1.[1]	uktaṃ śatāśvaṃ sahasraṃ sarvavedasaṃ vā viśvajiti dakṣiṇā evaṃ viśvajiteṣṭvā tatastasya viśvajito 'vabhṛthādudetya rohiṇīṃ vatsacchavīṃ paridhāya dharmān kuryāt rohiṇīmiti varṇanirdeśaḥ vatsacchavīmiti jātasya vatsasya chatrī carma tāṃ vatsacchavīṃ paridhāya yajamāno dharmān kuryyāt te dharmā uktā brāhmaṇena paśubhirvā eṣa vyṛdhyata ityāhuryaḥ sarvaṃ dadātīti chavīṃ paridhatte paśubhireva samṛdhyata ityetadādayaḥ atha tasyeti nirdeśaḥ kimarthamiti cet ucyate abhijit viśvajitāvadhikṛtau pūrvaṃ viśvajidabhijidbhyāṃ yajamāna iti tayośca sāmānyo vidhirutaḥ tadya ete dharmā nirddiśyante te sāmānyadharmā eva gamyeran evaṃ mābhūdityata āha tasyeti apare bruvate tasya sarvavedasadakṣiṇasyeti na śatāśvasahasradakṣiṇasyeti pūrva evamityarthaḥ evamapyartham upariṣṭāt jñāpayiṣyāma iti yathā syāditi
8.2.8.[1]	niṣādeṣu tisro vasatīti brāhmaṇaṃ niṣādagrāmasya pārśve vaset niṣādīṣviti janopalakṣaṇaṃ bahuvacanam
8.2.16.[1]	athavā vratavatsu kratuṣu rātrisatreṣu dīkṣābhireva saṃvatsare samāpte rājānaṃ krīṇīyuḥ
8.2.18.[1]	dhānañjaya ācārya āha sarveṣu vratavatsu yathājāti dīkṣeran yadyanyatra karmaṇi vratamupetaṃ syāt prathamaṃ vāśabdo vikalpārthaḥ
8.3.2.[1]	dhānañjapya ācārya āha praga evartvigbhyaḥ preṣayet kutaḥ yena sādyaḥkrīma iti dīkṣāprabhṛti yatkarma tatsadyaḥ sarvaṃ kuryuḥ prathamadvitīyayoḥ sādyaḥkrayoḥ śyenasya ca eteṣāṃ sadyaḥ prathamā sadyaḥ dvitīyā syāt
8.3.6.[1]	brāhmaṇaṃ khale vālīyūpo bhavatīti khale vālīyūpa ityukte lāṅgaleṣā yūpaḥ syāt lāṅgalaṃ halam etayā hitaṃ rasamutkṛṣantīti lāṅgaleṣā yūpaḥ syāditi prokṣaṇādiyūpadharmān karoti kalāpī dhānyamuṣṭiḥ kalāpīkṛtaḥ caṣālasthāne karttavyaḥ atha kiṃ bhāgagrahaṇaṃ kalāpī caṣālabhāgeti ucyate caṣālaḥ bhāgo yasyāḥ sā caṣālabhāgā yāvantaṃ deśaṃ yūpasya caṣālā bhajate tāvadeva kalāpo bhajatīti
8.3.7.[1]	yadyatītāyāṃ vrīhivelāyāṃ yajeta yaveṣu lūneṣu brīhiṣu vātīto dhānyapātrānuptvābhikṛṣeyuḥ alī trījīsā vediḥ syāt
8.3.10.[1]	yo vā tisro gāḥ pibet sa vā trivatsa iti tisṛṇaṃ vatsaḥ trivatsaḥ
8.4.1.[1]	etenaiva prathamena sādyaḥkreṇa uttaro vyākhyāto 'yaṃ vidhyanta uktaḥ mādyaḥkreṇa yakṣyamāṇa ityata ārabhya eṣa eva sarva uttarasminnapi bhavati
8.4.4.[1]	tasyānukrayaḥ krayādārabhyottaramahaḥ syāditi gautamaḥ taṃ sadyaḥ parikrīyeti hi ādityānadhikṛtyāhaitadbrāhmaṇaṃ nāṅgirasaḥ
8.4.13.[1]	tasya viśvajicchilyasya dakṣiṇā yānāni yānti tairiti yānāni ārohaṇāni śakaṭagantryudarṣakādīni yathotsāhaṃ dadyāt yāvānutsāho 'sya yathotsāhaṃ tasmin janapade yānyabhidhyātatamāni syuḥ kāṅkṣitatamāni syurīpsitatamāni kimarthaṃ punarayaṃ yānaśabdaḥ aśvādiṣvapi na varttate ucyate eteṣāmeva śakaṭādīnāṃ parārthā pravṛttirna svārthā nīyate ca tāni na svayaṃ gacchanti aśvādayastu svayañca gacchanti tasyeti nirdeśaḥ sarveṣu kalpeṣu tasyaiva dakṣiṇā
8.5.1.[1]	ukto viśvajicchilyaḥ sāmprataṃ śyenasya vidhirvaktavyaḥ taṃ vivakṣurāha vrātīnānāmiti nānājātīyā aniyatavṛttaya utsedhajīvinaḥ saṅghātāḥ vrātāḥ vrātānāṃ karma vrātakarmaṇā jīvanti vrātīnāḥ yodhanāt yodhaḥ yodhabhavā yaudhaḥ teṣāṃ vrātīnānāṃ yaudhānāṃ putrānanūcāntān putraśabdaḥ pratītapadārthakaḥ uktavānanūcānaḥ tānanūcānān vrātīnānāṃ putrānṛtvijo vṛṇīta śyenasya athānūcānāniti kimidamityārabhyate yadā ṛtvikprakaraṇa evoktamṛtvigārṣeyonūcāna iti ucyate ṛtvikśabdena yo 'yamṛtvijo guṇasamudāyaḥ sa kṛtsnaḥ prāptaḥ tasmin prāpte ekenaiva parisaṃkhyānaṃ karoti kevalam anūcānāḥ syuḥ anyeṣāmaniyamaḥ syāditi athavā nivarttayatyevānyānekadeśaparisaṃkhyānaṃ siddhe satyārambho niyamārtho niyamaścātra nivarttako bhavati na parisaṃkhyānādanyanivṛttiriti
8.5.3.[1]	abhivātāsu goṣu vyādhitāsu yā anabhivātā avyādhitāḥ syustā dohayitvā tatkṣīraṃ manthayet tato yadudgacchet ghṛtaṃ tenājyaṃ kuryāt
8.5.6.[1]	brāhmaṇaṃ śavanabhye adhiṣavaṇa iti śavanabhye iti kimuktaṃ bhavati ucyate yena yānena mṛtaṃ nirvaheyuḥ śavantasya yānasya nabhye nābhyā nirvṛtte adhiṣavaṇaphalake kuryuḥ
8.5.7.[1]	brāhmaṇaṃ tailvako vā bādhako vā yūpasphāgra iti tatra saṃśayaḥ kathaṃ sphyāgra iti kiṃ sphyāgraḥ upamārtho 'yamatha sphyāgra evāgre so 'yaṃ sphyāgra iti so 'yamācārya āha acaṣālā yūpaḥ sphyāgra iti nāstyasya caṣālamityacaṣāla iti
8.5.19.[1]	gautama ācārya āha ekadīkṣastryupasatkaḥ syāt
8.6.1.[1]	uktāḥ sādyaḥkrāḥ sāmprataṃ vrātyastomā ucyante tān vivakṣuridaṃ sūtramārabhate vrātyastomairiti vrātyānāṃ stomāḥ kiṃlakṣaṇāḥ punarvrātyā iti ucyate paṭhitā brāhmaṇena hīnā vā ete hīyante ye vrātyāṃ pravasanti na hi brahmacaryaṃ racanti na kṛṣiṃ na vaṇijyamiti tathā garagirā vā ete ye brahmādyaṃ janma mantramadantyaduruktavākyaṃ duruktamāhuradaṇḍyaṃ daṇḍena ghnantaścarantyaḥ dīkṣitā dīkṣitavācaṃ vadantīti evaṃprakārāḥ vrātyāḥ paṭhitāḥ ye cānye śākhāntareṣu paṭhyante te sarve vrātyāḥ vrātyastomairiti karaṇe tṛtīyā yakṣyamāṇa iti bhaviṣyatkālopadeśaḥ te vrātyā vrātyastomairyakṣyamāṇāḥ pṛthagagnīnādhāya pṛthaṅnānetyarthaḥ pṛthagagnyādhānāni kṛtvā yajñopakaraṇāni ceṣṭvā yajñopakaraṇāni yajñasādhanāni dravyāṇi arjayitvā ya eṣāṃ vrātyānāmadhyayane 'bhikrāntitamaḥ syāt abhikrāntā adhyayanena sarva ime abhikrāntinaḥ ayameṣāmabhikrāntitamaḥ atiśayena tamatiṣṭhinau abhijanena vā yo'tiricyate abhijanaḥ kulaṃ yaḥ kulena vādhikaḥ syāt tadabhāve 'pi bhogalābhena tayorabhāvastadabhāvaḥ tayoḥ svādhyāyābhijanātirekayorasambhave bhogalābhena ye 'tiricyate dravyavattamaḥ syāt tasya gārhapate dīkṣeran sa teṣāṃ mukhyaḥ syāt bhakṣāṃśca tasyānu sarve bhakṣayeyuḥ
8.6.2.[1]	ete vrātyastomāścatvāraḥ paṭhitāḥ tatra prathamo 'viśeṣeṇa sarvān vrātyānadhikṛtya paṭhitaḥ anye tu dvitīyādayo viśiṣṭaviṣayā uktāḥ te yathāmnānaṃ bhavati sāmprataṃ prathamasya tāvadvidhirucyate ye kecidvrātyāḥ sampādayeyuriti nātra niyamaḥ ye kecit sampādayeyuḥ saṃkhyāṃ te prathamena vrātyastomena yajeran kiyantaṃ stomasaṃkhyayā uktaṃ trayastriṃśaddhi devā ārdhnuvanniti
8.6.8.[1]	uktaṃ jyāhnoḍaśceti kaḥ punarjyāhnoḍa iti ucyate dhanuṣkeṇa aniṣuṇā vrātyāḥ prasedhamānā yanti alpakaṃ dhanuḥ dhanuṣkaṃ tena dhanuskeṇa aniṣuṇā akāṇḍena vrātyā lokaṃ prasedhamānāḥ āsedhantaḥ trāsayanto yanti sa jyāhnoḍaḥ
8.6.10.[1]	śāṇḍilya ācārya āha prācyaratho na vipathaḥ kampramiśrābhyāmaśvāśvatarābhyāṃ yuktaḥ syāt sa vipathaḥ kampanaśīlaḥ kampraḥ aśvaśca aśvataraśca aśvāśvatarau tayorekaḥ kampanaśīlaḥ kaścana tābhyāmavaśyamevotpathaḥ kriyate gativaiṣamyāt evamasau vipatho bhavati
8.6.13.[1]	gautama ācārya āha śuklaṃ vāsaḥ kṛṣṇadaśaṃ vā etatkṛṣṇadaśamiti so 'yaṃ madhyavarṇalopī samāsaḥ
8.6.14.[1]	dhānañjapya ācārya āha evamahammanye kṛṣṇameva kṛṣṇaśamiti svārthe taddhita iti
8.6.17.[1]	niṣkaḥ prajñātaḥ niṣko nāmālaṅkāra iti sarājato bhavati
8.6.22.[1]	dve dve dāmanī iti brāhmaṇam ekaikasya vasanasya dve dve daśe syātām uktaṃ granthiḥ pārśe ceti
8.6.24.[1]	dhānañjapya ācārya āha yāḥ kāścopānahaḥ syuḥ aniyamo varṇakarṇayoḥ
8.6.29.[1]	vrātyastomair iṣṭvā te vrātyā yā traividyavatāṃ vṛttistāṃ samātiṣṭheyuḥ dvijānāmadhyayanamijyādānamityetadādi
8.6.30.[1]	teṣāṃ vrātyānāmiṣṭavrātyastomānāṃ tata ūrdhvaṃ bhuñjīta api cainān kāmaṃ yājayediti etadādarśayati ato arvāk caiva teṣāṃ pūrvaṃ yājanaṃ kṛtaṃ bhuktaṃ veti avyavahāryyāḥ akṛtaprāyaścittā iti
8.7.1.[1]	uktā vrātyastomāḥ anantaramagniṣṭuta āmnātāḥ teṣu na kiñcidavaśivyate yadvaktavyaṃ sarvamevoktaṃ dakṣiṇāyane agniṣṭutsviti sarvānagniṣṭuto 'dhikṛtya saptamī teṣu agniṣṭutsu anaḍuhāmaśvānāmajānāmiti yathotsāhaṃ dadyāt ano vahatītyanaḍvān yathotsāhamiti śaktyapekṣā kutaḥ vākyāt yathā asamāsaḥ kimarthamiti cet anaḍuhāśvājahiraṇyānāṃ yathotsāhaṃ dadyāditi vaktavye ucyate yadi samāsaḥ kriyate pratidravyaṃ bahutvaṃ na gamyate yathotsāhamityucyate pratidravyaṃ bahutvāniyamaḥ syāt anaḍuhāmaśvānāmajānāmiti yo yaḥ pratidravyaṃ bahuvacanaṃ karoti bahulavacanāddṛśyate kathaṃ pratidravyaṃ bahūnāṃ dānaṃ syāditi yathā hiraṇyasyeti yathotsāhamiti prakṛtam
8.7.2.[1]	iha brāhmaṇaṃ trivṛdagniṣṭomaḥ tasyāniruktaṃ prātaḥsavanamiti tatra paṭhati grāmakāmo yajeteti so 'yamācāryaḥ tasyāharaṇe aparamapyarthaṃ darśayati kañcidarthamarhanyo na prāpnuyāditi arhanyo 'pyasau tamarthaṃ naca prāpnoti tasya prāptaye anena trivṛtāṃ prathamena yajet
8.7.5.[1]	tasya bṛhaspatisavanasya prātaḥsavane āsāditeṣu nārāśaṃseṣu camaseṣu ekādaśadakṣiṇā vyādiśedṛtvigbhyaḥ vyādeśamātraṃ kuryyāt apākaraṇaṃ na kuryyāt ṛtvigbhyo vyādiśet apākaraṇamarpaṇam
8.7.7.[1]	yāśca prātaḥsavanīyāyāḥ tā aśvadvādaśāḥ ubhayormadhyandine dadāti sannihiteṣu nārāśaṃseṣviti prakṛtam evaṃ brāhmaṇam
8.7.8.[1]	evaṃ brāhmaṇam ekādaśatṛtīyasavane tā vaśāyāmapākarotīti tṛtīyasavane ekādaśadakṣiṇāḥ tā anubandhyasya paśorvapāyāṃ hutāyāmapākuryyāt vaśāpakṣe brāhmaṇat tatrāpyekādaśa eva
8.7.10.[1]	ya enaṃ yajamānaṃ puraskarvīran anvagbhūteṣu yā vṛttiḥ tata ūrddhvaṃ tāṃ vṛttiṃ teṣu vartteran anvagbhūtā nāma ye āśritāḥ tān bibhṛyāt yogakṣemamanteṣu kalpayet
8.7.11.[1]	te anvagabhṛtā enaṃ yajamānaṃ sthapatiriti ācakṣīran
8.7.12.[1]	iṣuḥ śyenenaiva vyākhyātaḥ yāvān śyenasya sūtrakāreṇa vidhiruktaḥ sa sarva eva iṣorbhavati ayantu viśeṣaḥ aikāhikyo dīkṣopasada iti iṣorbhavanti śyenyastu sadyopakramaḥ
8.8.1.[1]	agniṣṭutaḥ prakṛtāḥ tatra sarvasvārasya brāhmaṇaṃ trivṛdagniṣṭomaḥ sa sarvasvāro yaḥ kāmayetānāmayatāmuṃ lokamiyāmiti sa etena yajeteti tasya sarvasvārasya vidhirucyate sarvān yasmin svārāṇīti sa sarvasvāraḥ tena sarvasvāreṇa yakṣyamāṇo dīkṣābhya ārabhya prayateta prayatnaṃ kuryāt yathā sautye 'hani preyāṃ mriyeyamiti dīkṣāstasyā parimitāḥ kuryyāt
8.8.2.[1]	dīkṣābhya ārabhya yāvanto bhakṣāḥ sarvān prāṇabhakṣān bhakṣayet na pratyakṣabhakṣān sarvagrahaṇāt vratamapi prāṇabhakṣa eva
8.8.3.[1]	tān bhakṣānapobhyavahārayet anu prakṣipet karte vā prakṣipet khāte vā anuṣecayet
8.8.5.[1]	iha brāhmaṇam ārbhave pavamāne stūyamāna audumbaryā dakṣiṇe pradeśe kṛṣṇājinamupastīrya dakṣiṇāśirā nipadyeta saṃviśet tadeva saṅgacchate tadeva mriyata iti saṅgamanaṃ maraṇam
8.8.8.[1]	śāṇḍilyāyana āha yadi samāpayeyuḥ śeṣaṃ karma tato yadyajamānasya kṛṣṇājinaṃ tatputro bhrātā vā yo vā nediṣṭo syāt sa tat pratimucya āvṛtya yājamānaṃ karma kuryāt bhakṣāṃśca bhakṣayet tatra hi yajamānasya prāṇabhakṣaṃ sarvatra bhakṣān bhakṣayedityuktam ayantu punarbhakṣaṃ bhakṣayet
8.8.15.[1]	anubandhyasya paśoḥ śeṣaṃ samāpya devayajanasya madhye kāṣṭhaiścitāñcinuyuḥ
8.8.18.[1]	śirasi yajamānasya kapālāni kuryāt kapālāni yeṣu puroḍāśāḥ saṃskriyante
8.8.27.[1]	udare pātrīṃ sthāpayet
8.8.39.[1]	etat tāvatkṛtsnaṃ sārvasvārikamuktaṃ karma yāvatparimāṇamiti atha punarjīvennaiva mriyeta yajamānaḥ tata udavasānīyayā yajeta udavasānīyāntaṃ kṛtsnaṃ karma samāpayeyuriti etaduktaṃ bhavati mṛte tu parigānāntameva karma nodavasānīyāntam
8.8.48.[1]	itareṣāṃ vaiśvadevādīnāṃ ekaikasyāḥ pañcāśat pañcādaśaddakṣiṇāḥ varuṇapraghāse śataṃ dakṣiṇā iti paṭhitaṃ sākamedhe pañcāśacchatamiti tāḥ pratyahaṃ samatvavibhāgena kalpayati
8.9.1.[1]	upahavyasya brāhmaṇaṃ saptadaśo 'gniṣṭomo devāśca vā asurāśca prajāpaterdvayāḥ putrā āste 'surā bhūyāṃso balīyāṃsa āsan kanīyāṃso devāḥ te devāḥ prajāpatimupādhāvan sa etamupahavyamapaśyan sa aikṣata yanniruktamāhariṣyāmyasurā me yajñaṃ haniṣyantīti so 'niruktamāharediti tatrāyaṃ saṃśayaḥ kimāniruktyamiti tadvivakṣurācāryaḥ idaṃ satramārabhate upahavya iti upahavye kratau devatānāmadheyāni parokṣaṃ brūyuḥ svasthānāsu devatāsu parokṣatā parokṣaṃ devatāśabdamuddhṛtyānyena śabdāntareṇoccāraṇaṃ devatāyāḥ anirvacanam etadāniruktyam evaṃ svasthānāsu kuryāt
8.9.2.[1]	aśvasthānāsu pratyakṣameva śabdaṃ prayuñjīta devatāsthānāni nyāyyānyuktāni kimudāharaṇaṃ somātirekāditi
8.9.3.[1]	uktaṃ svasthānāsviti devaśabdaṃ sarvatra varjayeyuḥ
8.9.5.[1]	brāhmaṇenādiṣṭā dakṣiṇā yāvat yasya ceti aśvaḥ śyāvo dakṣiṇā sa hyaniruktaḥ sa brahmaṇe deya iti
8.9.6.[1]	itarebhyaśca ṛtvigbhyaḥ kiñciddadyāt caśabdaḥ samuccayārthaḥ brahmaṇe cāśvaṃ dadyāditarebhyaśca kiñciddadyāditi kiñcicchabdoktam
8.9.7.[1]	ṛtapeye paṭhati tasya dvādaśadīkṣopasada iti tatra asamaśruteḥ dīkṣopasadāṃ vibhāgasaṃśaye viśinaṣṭi tisra upasada iti nava dīkṣā iti sāmarthyātsiddham
8.9.8.[1]	ghṛtavrato bhavatīti brāhmaṇam etaddīkṣāsu yāvadutsāhantāvat ghṛtasya prāśnīyāt yāvatāsya śarīraṃ noparudhyate
8.9.10.[1]	śaucivṛkṣirācārya āha ekāṅgulyā pṛthak parvabhiḥ pṛthaṅgānetyarthaḥ sarvāndeśān prati camasā mitāḥ syuḥ ekaikenāṅguliparvaṇā ekekaścamaso mitaḥ syāt taiścamasairanulobhaiḥ prāśnīyāditi
8.9.13.[1]	yā devatācamasairijyeran tābhirdevatābhiste camasāḥ pītā bhavanti tasmātpītavadeva bhakṣamantrānūheyuriti ṛtapeyatvāt evaṃ śāṇḍilya ācāryo manyate
8.9.14.[1]	nārāśaṃsānāṃ camasānām avikāreṇa bhakṣamantraḥ syāt
8.9.17.[1]	taṃ camasaṃ dakṣiṇākāle āhavanīyasya pūrveṇa pradeśena anirgamayanto vedeḥ yūpāhavanīyāntareṇa hṛtvā sado havirddhānayośca dakṣiṇena hārayitvā pūrvayā dvārā sadaḥ praveśayeyuḥ
8.9.18.[1]	saṃsthite samāpte 'hani ṛtvigbhyaḥ kiñciddadyāditi
8.10.1.[1]	ṛtapeya uktaḥ tadanantaraṃ paṭhitaṃ saptadaśo 'gniṣṭomastasya dīkṣaṇīyāyāmiṣṭau dvādaśamānaṃ hiraṇyaṃ dadātīti somasaṃsthā dakṣiṇā phalāṇi śrūyante karmanāmadheyañca śrūyate so 'yamācāryyaḥ sarvajñaḥ śrutyantaraṃ dṛṣṭvā nāmadheyaṃ kalpayatīti ādiṣṭā dakṣiṇā brāhmaṇena dūṇāśasyeti kathamādiṣṭā tasya dīkṣaṇīyāyāmiṣṭau dvādaśamānaṃ hiraṇyaṃ dadātītyata ārabhya yāvadaṣṭāviṃśatiśatamānāni vaśāyāṃ vapāyāmiti
8.10.2.[1]	yatra syādetāvantyaṣṭāviṃśatiśatamānānīti yathā dve aṣṭāviṃśatiśatamāne agnīṣomīyasya paśorvapāyāñcatvāryaṣṭāviṃśatiśatamānāni prātaḥ paśorvapāyāmaṣṭāviṃśatiśatamānāni prātaḥsavaneṣu nārāśaṃsesvityetadādi tatra caturviṃśatiśatamānānāntāvanti tāvatparimāṇāni aṣṭāviṃśatiśatāni dadyāt
8.10.3.[1]	uktaṃ rukmo hotuḥ sragudgāturiti rukmo hoturityuta niṣkonāmālaṅkāraḥ sauvarṇastaṃ dadyāt
8.10.6.[1]	tasya vaiśyastomasya dvādaśaṃ śataṃ dakṣiṇāḥ sahasraṃ vā vāśabdo vikalpārthaḥ ayantu viśeṣo yathārūpāḥ pañcaśāradīye paśava ālabhyante tadrupā dakṣiṇāḥ syuḥ
8.10.7.[1]	tīvrasuti yajñe aneke adhikṛtāḥ śrūyante somātipavitaṃ yājayedityata ārabhya tatra anye śabdāḥ pratītapadārthakāḥ somātipavita iti ucyate
8.10.8.[1]	śāṇḍilya ācārya āha iṣṭvā yaḥ pāpīyān bhavet sa somātipavita iti sarvathā iṣṭvā śreyasā bhavitavyaṃ yastu pāpīyān bhavati sa somātipavitaḥ atipavanaṃ nāma asamyak pariṇāmaḥ tasya samyak somaḥ pariṇataḥ
8.10.9.[1]	dhānañjapya ācārya āha yaḥ somaṃ pītvā chardayeta viricyeta vā sa somātipavita iti vājasaneyyaparā śrutiḥ
8.10.11.[1]	anena prakāreṇa sarveṣu savaneṣu camasānāṃ bhakṣaṇavidhiḥ
8.10.13.[1]	brāhmaṇaṃ śatamāśiraṃ duhantīti dhenūnāṃ śatandohayitvā traidhantatkṣīraṃ vibhajya tena somaṃ miśraṃ kuryuḥ yena prakāreṇa vaiśyastome sadyo dugdhena prātaḥsavane śṛtena madhyandine dadhnā tṛtīyasavane
8.10.14.[1]	tasya tīvrasutaḥ yadetacchatamāśiraṃ duhantīti tadeva dhenuśataṃ dakṣiṇāḥ evaṃ hi brāhmaṇamāha tā u eva dakṣiṇa iti
8.11.1.[1]	tīvrasuduktaḥ sāmprataṃ vājapeyena vājapeya āmnātaḥ sa ucyate yaṃ brāhmaṇāḥ yamityuddeśaḥ rājānaśca puraskurvīran sa puraskāro nāma pūjā mahaḥsthāpanaṃ puraskṛtaḥ san vājapeyena yajet yathoddeśena nirdeśaḥ kimarthaṃ yaṃ sa iti brāhmaṇaṃ rājabhiḥ puraskṛto vājapeyena yajetetyevaṃ vaktavyamāsīt ucyate taittirīyake śrutiḥ brāhmaṇakṣatriyayoreva vājapeyo na vaiśyasyeti yathā etasmin kalpakāra āha vājapeyaḥ śaradyo 'vaiśyasyeti so 'yamācāryya etaṃ vidhiṃ uddeśanirddeśābhyāmāha
8.11.2.[1]	tasya vājapeyasya paurṇamāsyāṃ dīkṣitvā trayodaśa dīkṣā bhaveyuḥ
8.11.3.[1]	saptadaśa vā dīkṣā bhaveyuḥ
8.11.4.[1]	gautama ācārya āha amāvāsyāyāṃ dīkṣitvā māsandīkṣāḥ syuriti
8.11.6.[1]	idaṃ purastāt tathopariṣṭāccāsya vājapeyasya vidhānamucyate pārṣṭikān stomān jyotiṣṭomatantre kalpayitvā trivṛdādīṃstrayastriṃśāntān tantralakṣaṇamuktaṃ tairjyotiṣṭomādibhirjyotiṣṭomenaiva vyavetaiḥ saṃvatsaraṃ pūrvapakṣeṣu yajeta prathame pūrvapakṣe jyotiṣṭomaṃ kṛtvā dvitīye pūrvapakṣe jyotiṣṭomatantre trivṛtaṃ kalpayitvā tena yajeta evameteṣāṃ pārṣṭikānāṃ stomānāṃ jyotiṣṭomena vyavahitānāṃ tantrapūrveṇa kriyā tatastrayodaśe pūrvapakṣe vājapeyena yajeta tata iṣṭvā vājapeyena etairevāvṛttairye pūrvasmin saṃvatsare kṛtāstairaparaṃ saṃvatsaraṃ yajeta taistrayastriṃśādibhirjyotiṣṭomavyavahitaiḥ prātilomyena yathotsāhadakṣiṇāḥ syuḥ te sarve caturviṃśati yathotsāhaśabdaḥ śaktyapekṣaḥ
8.11.7.[1]	lāmakāyana ācārya āha rājasūyavidhena yajeteti yadvidho rājasūyastadvidheneti rājasūyasadṛśeneti
8.11.8.[1]	abhyārohaṇaṇīyasya sthāne trivṛt pañcadaśastomo jyotiḥ syāt
8.11.9.[1]	abhiṣecanīyasya sthāne vājapeyaḥ syāt
8.11.10.[1]	keśavapanīyasya sthāne pañcadaśatrivṛt stomaḥ jyotiḥ syāt
8.11.11.[1]	vyuṣṭidvirātrasya sthāne kṣatrasya dhṛteśca jyotiṣṭomau syātāṃ pṛthak
8.11.12.[1]	dhānañjapya ācārya āha vājapeyasya purastādupariṣṭācca bṛhaspatisavenaiva yajeta evaśabdo 'vadhāraṇārthaḥ bṛhaspatisavenaiva nānyeneti
8.11.13.[1]	śāṇḍilyāyana cācārya āha māsamātre purastāt jyotiṣṭomena yajeta tathopariṣṭājjotiṣṭomenaiveti
8.11.14.[1]	gautama ācārya āha pratyavarohaṇīyenaivāntato yajeta itareṣāṃ na kenaciditi itare kalyāstvekeṣāmeva gautamasyāniṣṭāḥ
8.11.15.[1]	ekaikasya pṛthaktvena varaṇaṃ kuryāt athartviggrahaṇaṃ kimarthamiti sadasyasaptadaśān vṛṇīteti vaktavye na cānyeṣāṃ varaṇapravṛttiḥ ucyate asyopariṣṭāt prayojanaṃ vakṣyāmaḥ
8.11.16.[1]	tasya vājapeyasya dakṣiṇāḥ dāsyādīnāṃ dakṣiṇānāṃ saptadaśa saptadaśa ekaikasyaikaikasya jātasya syuḥ dāsyaḥ karmakāryyaḥ niṣka uktalakṣaṇaḥ sauvarṇā alaṅkārāḥ rathāḥ prajñātāḥ tathā hastinaḥ yānāni śakaṭādīni gāvaḥ prasiddhāḥ pṛṣṭhena vahantīti pṛṣṭhyāḥ aśvāḥ eteṣāṃ yathoddiṣṭānāṃ jātānām ekaikasya saptadaśa saptadaśa syuḥ tasya grahaṇaṃ kriyate tasya sarveṣu kalpesviti
8.11.17.[1]	uktaṃ saptadaśaikaikasya jātasyeti tadgavāmapi prāptaṃ tathaiva tato viśinaṣṭi sahasrāṇi gavāṃ saptadaśa syuḥ śatāni veti
8.11.18.[1]	saptadaśa vaiva gāvaḥ syuḥ anyāḥ sarvāni varttante tadevaṃ kuruvājapeya ityācakṣate eke tāvata bruvate karttā vājapeyaḥ taṃ kuruvājapeya iti athavā taṃ kuruvājapeya ityācakṣate alpako vājapeyaḥ yathā alpikā nadikā kurunadikā ityucyate supūrā vai kunadiketi
8.11.19.[1]	tā dakṣiṇāḥ samamṛtvigbhyo vibhajet etat jñāpayati anyāsāntvanādeśāt tat sārvatriko vibhāga iti tā iti nirdeśaḥ kriyate saptadaśagāvo 'dhikṛtāḥ śataṃ sahasraṃ tasmādāhṛtā iti tāstāḥ athartviggrahaṇaṃ kimartham ucyate yo 'sāvṛtvijāṃ madhye vṛtaḥ pūrvasadasyaḥ tasyāpyatra vibhāgaḥ syāditi
8.11.20.[1]	athavā teṣu dakṣiṇājāteṣu yadyacchreṣṭhaṃ tanmadhyataḥ kāribhyo dadyāt itarebhyaḥ samaṃ vibhajet
8.11.21.[1]	yena rathenājindhāvettaṃ rathamudgātre dadyāt āsandīñca sāstaraṇāṃ yāmāsandīmabhiṣiktaḥ sannārohet āsandī uktalakṣaṇā
8.11.22.[1]	bastasya carma bastacarma bastaḥ chāgaḥ taccarma sarukmaṃ sasuvarṇaṃ hotre dadyāt yasmin carmaṇyāsīno 'bhiṣicyet
8.11.23.[1]	vāsobhirnirvṛttā rasanāḥ tā adhvaryave dadyāt
8.11.24.[1]	sauvarṇaṃ sthālaṃ pātraṃ madhunaḥ pūrṇaṃ madhu iti dravyanirddeśaḥ tadbrahmaṇe dadyāt
8.11.25.[1]	athavā kaṃsasthāle hiraṇyatuṣāḥ hiraṇyaśakalāḥ tānmadhumiśrān dadyāt
8.12.1.[1]	tasya vājapeyayājinaḥ vratānyādiśyante vratamiti karmanāma kṣatravṛttiṃ varttayet kṣatrasya yā vṛttistāṃ vṛttiṃ varttayet adhīyīta nādhyāpayet dadyāt na pratigṛhṇīyāt etāṃ kṣattravṛttiṃ varttayet
8.12.2.[1]	pratyavarohaṇañcābhivādanañca pratyavarohaṇabhivādane pratyavarohaṇaṃ pratyutthānaṃ yadyanyavrajyāṃ kim ādeśakāritvena gamanaṃ samānaśayyatāmekasminneva śayane śayanam etānyavājapeyayājinā saha na kuryāt
8.12.3.[1]	ye vājapeyayājinaḥ tairyathāvayasam etāni kuryāt ye jyeṣṭhāsteṣāṃ pratyavarohaṇādi kuryādityarthaḥ
8.12.4.[1]	kiyantaṃ punaḥ kālametāni vratāni bhavantītyatra lāmakāyana ācārya āha pratyavarohaṇīyeneṣṭvā tato naitāni vratāni carediti pratyavaroṇīya uktaḥ klṛpto jyotiṣṭomaḥ pratyavarohaṇīya iti
8.12.5.[1]	tasya vājapeyasya vikalpā ārabhyata iti vākyaśeṣaḥ
8.12.6.[1]	yo 'yaṃ prākṛto vājapeyaḥ pathyaḥ etasminneva ekiprabhṛtīn dvyuttarān saptadaśasaṃkhyātastrayastriṃśāntān stomān kalpayet sa vājapeya evaṃ stomaklṛptaḥ san mayūro nīkarṣītyevamucyate mayūraḥ kalāpī atha saptadaśagrahaṇaṃ kimarthamiti cet ekiprabhṛtayo dvyuttarībhāvena kalpamānāḥ trayastriṃśāntāḥ saptadaśaiva sampadyante vakṣyatyayaṃ brahmasāmaiva pratyeteneṣṭvā svargaṃ lokamākrameteti so 'yamācāryo niyamārthaṃ saptadaśagrahaṇaṃ karoti pratyavarohaṇavidhāne saptadaśaiva trayastriṃśāntāniti
8.12.7.[1]	tasyaivaṃ klṛptasya vājapeyasya upāsmai gāyatā nara ityetadbahiṣpavamānaṃ syāt
8.12.8.[1]	dhānañjaya ācārya āha brahmasāmaiva prati etena iṣṭvā svargaṃ lokamākrameteti iva brahmasāmnā kāmānavāpnotīti
8.12.9.[1]	aparo vikalpaḥ jyotiṣṭomo 'tirātraḥ aṣoḍaśikaḥ syāt anatirātro vā jyotiṣṭomaḥ syāt ṣoḍaśimān
8.12.10.[1]	prākṛte hi śipiviṣṭavatīṣu bṛhat klṛptaṃ tena iha svāsvityāha
8.12.11.[1]	agniṣṭomo vā syāt jyotiḥ
8.12.12.[1]	tasyāgniṣṭomasaṃsthasya jyotiṣaḥ abhīvarttī brahmasāma syāt anuṣṭubhi yajñāyajñīyamanukalpayet bṛhadagniṣṭomasāma syāt yajñāyajñīyasyarkṣu
8.12.13.[1]	pañcaviṃśastomaṃ pṛṣṭhānāṃ brahmasāma syāt achāvākasāma vā itaratsarvaṃ caturviṃśam
8.12.14.[1]	athavā etasyaiva yathāklṛptasya sāmadravyasya catustriṃśāni pṛṣṭhāni syuḥ agniṣṭomasāma ca catustriṃśameva itaratsarvaṃ saptadaśaṃ syāt
8.12.15.[1]	gautama ācārya āha ya ete jyotiṣṭomo 'tirātraṣoḍaśika ityārabhya vikalpā uktāḥ naiteṣāṃ kaścidapi vā vājapeya iti nātra pratiṣedho yajamānasyeti ebhiryajamāno na vājapeyadakṣiṇā dadyāditi
9.1.1.[1]	ukto vājapeyaḥ anantaraṃ rājasūyo vaktavyaḥ taṃ vivakṣurārabhate rājā rājasūyena yājya iti ayaṃ sūtrārthaḥ prāptābhiṣekakṣatriyo rājasūyena yajeteti
9.1.2.[1]	phalgunībhyāṃ yuktā phālgunī phālgunyāḥ pakṣaḥ phālgunīpakṣaḥ tasya phālgunīpakṣasya yā prathamā tithistasyāṃ dīkṣeta abhyārohaṇīyāya jyotiṣṭomāya uktam agniṣṭomaṃ prathamamāharatītyādi maśakenāpyuktaṃ klṛpto jyotiṣṭoma iti so'bhyārohaṇaṇīyāya jyotiṣṭomaḥ syāt tasmai tadarthaṃ dīkṣeta
9.1.3.[1]	tasya abhyārohaṇīyasya jyotiṣṭomasyaikā dīkṣā syāt dvādaśaṃ śataṃ dakṣiṇāḥ evaṃ paribhāṣitaṃ teṣāmekā dīkṣā'nādeśe tisraścatasro'parimitā veti so'yamācāryo niyamayati tasyaikā dīkṣeti nanu dakṣiṇāparimāṇaṃ na karttavyaṃ kutaḥ tasyānatirātrasya dvādaśaṃ śataṃ dakṣiṇā iti paribhāṣitatvāt ucyate tatra tasya pradhānasyoktam ayantvaṅgabhūto'svatantrastasmādatra vaktavyam
9.1.4.[1]	iṣṭvābhyārohaṇaṇīyena saṃvatsaramāsitvā tato'bhiṣecanīyena yajeta abhiṣecanīya iti saṃjñā tasminneva kāle yasmin kāle'bhyārohaṇīyeneṣṭaṃ phālgunīpakṣasya prathamāyāmiti
9.1.5.[1]	tasvābhiṣecanīyasya yathaivābhyārohaṇīyasya tathaiva dīkṣā syāt eketyarthaḥ
9.1.6.[1]	gautama ācārya āha dve dīkṣe syātāmabhiṣecanīyasyeti //
9.1.7.[1]	tathā sati kalpe abhyārohaṇīyasyāpi dve dīkṣe syātām abhiṣecanīye ca parasya matam
9.1.8.[1]	śāṇḍilya ācārya āha ekābhyārohaṇīyasya dīkṣā syāt abhiṣecanīyasya tisraḥ syuḥ ayantu viśeṣaḥ trayodaśyāpamarapakṣasya dīkṣeta
9.1.9.[1]	tasyābhiṣecanīyasya dakṣiṇā ucyante dvātriṃśataṃ sahaśrāṇi madhyataḥ kāribhyaḥ ekaikasmai dadyāt madhyataḥ kāriṇastu hotradhvaryubrahmogātāraḥ
9.1.10.[1]	ṣoḍaśasahasrāṇi prastotrādibhyo dadyāt ekaikasmā iti varttate
9.1.11.[1]	tā etā ṛtvijaḥ arddhinya ucyante
9.1.12.[1]	aṣṭau sahasrāṇi pratihartrādibhyo dadyāt ekaikasmā iti prakṛtaṃ tāstṛtīyinya ityucyante
9.1.13.[1]	catvāri sahasrāṇi subrahmaṇyādibhyo dadyāt ekaikasmā ityanuvarttata eva tā etā hotrāḥ pādinya ityucyante tā etāḥ saṃjñā madhyataḥ kāribhyo'rddhinyastṛtīyinyaḥ pādinya iti saṃjñā saṃvyavahārārthāḥ vakṣyati cāyamaṣṭācavāriṃśaṃ śataṃ vā madhyataḥ kāribhyaḥ sahasrāṇi dadyādityevamādi tathā gargastrirātrādiṣu dakṣiṇāprativibhāgaṃ vakṣyati etaddarśayati yatra yatra dakṣiṇānāṃ saṃvibhāgaḥ prativiśiṣṭo nocyate tatrāyaṃ saṃvibhāganyāya dūti madhyataḥ kāribhāgāt etā utpadyante
9.1.14.[1]	asya rājño yajamānasya jñātayaḥ pratirājānaḥ tān abalān kṛtvā nirjitya saha vittenānayeyuḥ rājabhṛtyāḥ
9.1.15.[1]	tānabalānānītān rājā jinīyāt dakṣiṇāvelāyām
9.1.16.[1]	iṣūṃścaibhyaḥ asyetkṣipet dakṣiṇāvelāyāṃ yajamānaḥ
9.1.17.[1]	tāniṣūn kṣiptān ta eva rājānaḥ pratyāhareyuḥ vijayasva rājanniti bruvantaḥ
9.1.18.[1]	teṣāṃ rājñāṃ vittasya tṛtīyaṃ bhāgamṛtvigbhyo dadyāt
9.1.19.[1]	daśapeye'nuprasṛptibhyaḥ tṛtīyaṃ bhāgaṃ vibhajya dadyāt anuprasarpakā vakṣyante śeṣaṃ tebhya eva pratyutsṛjet tasya vittasya
9.1.20.[1]	tasya vittasya śeṣantebhya eva rājabhyaḥ pratyutsṛjet pratidadyāt //20
9.1.21.[1]	grāmāṃścaibhyo dadyāt
9.1.22.[1]	tata ūrddhvante rājanyāḥ syuḥ rājasamānatvaṃ prāpnuyuḥ na abhiṣekārhāḥ syuḥ
9.1.23.[1]	tenābhiṣecanīyeneṣṭvā na pratyakṣamavabhṛthamabhyaveyāt avabhṛthaṃ nāpsu majjet kṛṣṇaviṣāṇaṃ vā kṛṣṇājinasya pādaṃ vā apsvavadadhyāt majjayet
9.1.24.[1]	ito devayajanādavabhṛthaṃ vārāhībhyāmupānadbhyāṃ vrajet varāhacarmaṇā nirvṛttā vārāhī kārṣṇībhyāṃ kṛṣṇasāracarmaṇā nirvṛttābhyāmupānadbhyāṃ pratyāvrajet
9.2.1.[1]	uktaṃ teneṣṭvā na sākṣādavabhṛthamabhyaveyāditi sāmpratañcāsminneva dīkṣito'bhiṣecanīyasya daśāhānte tato daśapeyena yajeta daśāhe saptadīkṣeṣṭayastisraścopasadaḥ daśapeya iti saṃjñā
9.2.2.[1]	tasya daśapeyasya brāhmaṇaṃ daśa daśa camaśamabhiyantīti yat, abhiyantītyasya padasya ko'rthaḥ atrāha
9.2.3.[1]	subrahmaṇyaḥ caturtho yeṣānta ime subrahmaṇyacaturthāḥ te udgātāraḥ subrahmaṇyacaturthā udgātṛcamasaṃ bhakṣayeyuḥ ṣaḍvānye brāhmaṇāḥ yadetadbrāhmaṇaṃ daśa daśa camasamabhiyantītyasyāyamarthaḥ daśa daśa camasaṃ bhakṣayantīti tatkathametadgamyate abhiyantītyukte bhakṣayantīti gamyate ucyate liṅgāt daśapeya iti athodgātṛgrahaṇaṃ kimarthamiti camasaṃ bhakṣayantīti siddhe prakṛte udgātāra iti ucyate anyatrāpi yatra subrahmaṇyaḥ somaṃ bhakṣayet tatrodgātṛcamasenaiva
9.2.4.[1]	evamitareṣāñcamasānāṃ bhakṣayeyuḥ yāvatā daśapūryeran tāvatā brāhmaṇān gṛhītvā ekaikaṃ camasaṃ bhakṣayeyuḥ yajamānacamasantu yajamāna eva bhakṣatet nānyaḥ
9.2.5.[1]	te brāhmaṇā ye camasān bhakṣayanti daśamātṝrdaśapitṝniti anvākhyāya prasarpeyuḥ mātṝḥ pitṝniti dvitīyā karmaṇi ādaśamāt puruṣādanvākhyāya prasarpantītyevaṃ brāhmaṇamāha mātṛtaśca daśa pitṛtaśca daśa ācakṣīran
9.2.6.[1]	yasyā ārabhya brāhmaṇatvaṃ pravṛttantāmevābhyasyeyuryāvaddaśamaḥ pūrṇa iti kaḥ punarasya viṣayaḥ varṣāntarāgamanamutkarṣābhyāmiti
9.2.7.[1]	asmarantaśca nāmāni yataḥ smareyustasyaivābhyāsaṃ kuryurnāmni
9.2.8.[1]	te prasarpakā ṛtvigbhiḥ saha dhiṣṇyopasthānaṃ kuryuḥ
9.2.9.[1]	sragudgāturiti brāhmaṇaṃ srapsyate'smai udgāturbahiṣpavamānamarpaṇakāla ityarthaḥ sauvarṇīṃ srajaṃ mālāṃ tripuṣkarāṃ tribhiḥ sauvarṇapadmaiḥ saṃyuktāṃ pratimuñcet badhnīyāt
9.2.10.[1]	āstāva upaviṣṭāya kasmai udgātre yajamāna audakīṃ udake bhavāmaudakīṃ dvādaśapuṣkarāṃ dvādaśapadmasaṃyuktāmābadhnīyāt yāsya yajamānasya svā bhavet
9.2.11.[1]	stutvā bahiṣpavamānena audakī dvādaśapuṣkarā tāṃ yajamānāyaiva punardadyāt
9.2.12.[1]	itarayā hiraṇyasrajā āvṛddhayā sarvamahaḥ kṛtvā sarvaśabdo niravaśeṣavācī yāvat samidādhānamiti sa evodgātā gṛhṇīyāt
9.2.13.[1]	brāhmaṇaṃ prākāśāvadhvaryvoriti sauvarṇaḥ prākāśo'dhvaryordakṣiṇe pradeśe śirasā ābaddhaḥ syāt prākāśa ādarśaḥ prakāśakaraḥ prākāśaḥ apare bruvate karṇotsānū prākāśāviti pratiprasthātuḥ raupyaprakāśaḥ savye pārśve syādābaddhaḥ
9.2.14.[1]	brāhmaṇaṃ vāsaḥ poturiti tadvāsaḥ kārpāsaṃ syāt kārpāsasya vikāraḥ kārpāsam
9.2.15.[1]	brāhmaṇaṃ barāsī neṣṭuriti sā barāsī kṣaumī syāt kṣumāyāḥ vikāraḥ kṣaumī
9.2.16.[1]	itarā dakṣiṇāḥ yāśca deyā yebhyaśca tā brāhmaṇenaiva vijñātā vispaṣṭāḥ paṭhitāḥ
9.2.17.[1]	tasya daśapeyasyāvabhṛthādudetya saṃvatsaraṃ devavratāni caret tasya grahaṇamabhiṣecanīyo'pi adhikṛta iti /
9.2.17.[2]	kāni punardevavratāni ucyate
9.2.18.[1]	unmardanaṃ kuryyāccharīrasya udakena snānaṃ na kuryyāt
9.2.19.[1]	śodhayet dantān dantakāṣṭhaṃ bhakṣayet
9.2.20.[1]	nakhāṃśchedayet
9.2.21.[1]	śmaśrūṇi vāpayet na keśān
9.2.22.[1]	vyāghrasya vikāro vaiyāghraṃ tasminvaiyāghre carmaṇyuttaralomni āstṛtasyaivopariṣṭāllomāni syuḥ agnyagāre'gniśaraṇe tasmin carmaṇi śayīta
9.2.23.[1]	ahanyahanyagnau samidha ādadhyāt
9.2.24.[1]	na grāmāntaḥ praviśet etat jñāpitaṃ bhavati yathā devayajanamaraṇye bhavatīti apare bruvate nānugrāmaṃ praviśediti maithunapratiṣedhaḥ grāmyaṃ karma na kuryāditi
9.2.25.[1]	asya rājño rāṣṭre nābrāhmaṇā vāpayeran keśaśmaśruromanakhāni na kārayeyuḥ
9.2.26.[1]	aśvānāñca keśacchedanaṃ na kuryuḥ
9.2.27.[1]	tejaninā dantānna cchindyuḥ tejanī vikaṭaḥ
9.2.28.[1]	prasravaṇāni na cchindyuḥ
9.2.29.[1]	brāhmaṇāstu yathābhipretaṃ yatheṣṭaṃ chedanaṃ kuryuḥ tathā ye cānyān brāhmaṇānāśritā anye varṇāste'pi yathābhipretaṃ kuryuḥ
9.3.1.[1]	uktaṃ daśapeyaḥ tasyāvabhṛthādudetya saṃvatsarandevavratāni carediti tatastasmāt saṃvatsarādūrddhvaṃ keśavapanīyāya dīkṣeta keśavapanīya iti saṃjñā saṃvatsaradhṛtānāṃ keśānāṃ tasmin vapanaṃ kriyate keśavapanīyāyeti tādarthye caturthī dīkṣeteti yajamānasya kriyopadeśaḥ yasmin kāle'bhiṣecanīyena yajeteti abhiṣecanīyasya kāla uktaḥ
9.3.2.[1]	tasya keśavapanīyasya paurṇamāsyāmatirātraḥ syāt
9.3.3.[1]	dhānañjapya ācārya āha daśapeyeneṣṭvā yastasyottaraḥ pūrvapakṣaḥ anantarantasminneva keśavapanīyena yajeteti paurṇamāsyāmeva cātirātraḥ syāditi
9.3.4.[1]	tasya keśavapanīyasya sahasraṃ dakṣiṇāḥ tasya grahaṇaṃ yadi saṃvatsarādūrddhvaṃ yadyanantaraṃ pūrvapakṣa iti
9.3.5.[1]	tasya keśavapanīyasya udavasānīyayeṣṭvā yadanantaraṃ paurṇamāsaṃ prāptaṃ aniṣṭvā tena vyuṣṭidvirātrāya dīkṣeta yadyamāvāsyāyāṃ pūrvamahaḥ karttumicchet uktam amāvāsyāyāṃ pūrvamaharudvṛṣṭaṃ uttarannānaivārddhamāsayoḥ pratitiṣṭhati paurṇamāsyāṃ pūrvamaharvyuṣṭakāyāmuttaraṃ nānaivamāsīt pratitiṣṭhatīti
9.3.6.[1]	paurṇamāsyāṃ pūrvamaharityevañceccikīrṣet pūrvapakṣa eva dīkṣeta kṛtvādarśam
9.3.7.[1]	ubhayorvicārayoryadyamāvāsyāyāṃ yadi paurṇamāsyāṃ yajanīye'hni uttaramahaḥ syāt pratipadītyarthaḥ kutaḥ punarayaṃ saṃśayaḥ yathā amāvāsyāyāṃ paurṇamāsyāṃ vā pūrvasminnahni kṛtena yajanīye'hni uttaramahaḥ syāditi ucyate brāhmaṇam amāvāsāyāṃ pūrvamaharudvṛṣṭa uttaramiti tadyasminnahani darśanaṃ bhavati candramasastadudvṛṣṭaṃ nāma tasya tu darśanaṃ kadācidyajanīye'hani bhavati nityantu dvitīyāyāṃ tadatra darśanaśaṅkayā kadācidyajanīyamaharlaṅghayet so'yamācāryo niyamārthamārabhate yajanīye'hanīti yadyapi tasminnahani na dṛśyate kāla evāyaṃ sādhudarśanastasyāvikṛṣṭā eva dvitīyā bhavati tasminnahani
9.3.8.[1]	brāhmaṇaṃ vyaṣṭakāyāmuttaramiti tāmisro'parapakṣaḥ vigatā vyāptirasminnityaparapakṣapratipadi candramasastasmādasau vyaṣṭaketyucyate tena sarvavyāpterekayā kalayonobhavati atha tisro vyaṣṭakā iti kimidaṃ yadā vyaṣṭakārthaḥ kṛtaḥ pratipadyeva ucyate etaddarśayati yathaiva pūrvapakṣa utthānāya tathaiva tāmisraprathamāni trīṇyahānyutthānīyāni bhavanti loke hi yāni pūrvapakṣakāryyāṇi tānyeteṣvahassu kriyeranniti
9.3.9.[1]	athavā ubhe evaite'vyuṣṭidvirātrasyāhanī pūrvapakṣe syātāṃ yasmādevaṃ brāhmaṇamāha ye evetyādi
9.3.10.[1]	asya vyuṣṭidvirātrasya pūrveṇa keśavapanīyena dakṣiṇā vyākhyātāḥ tasya sahasraṃ dakṣiṇā iti
9.3.11.[1]	iṣṭvā vyuṣṭidvirātreṇa yadi tasminneva pūrvapakṣaṃ avakāśaḥ syāt antaraṃ syāt tasminneva pakṣe kṣattrasya dhṛtinā yajeta uktaṃ klṛpto jyotiṣṭomaḥ kṣatrasya dhṛtiriti
9.3.12.[1]	avidyamāne avakāśe ya uttaraḥ pūrvapakṣastasmin kṣatrasya dhṛtinā yajeta
9.3.13.[1]	sa kṣattrasya dhṛtirabhyārohaṇīyena jyotiṣṭomena vyākhyātaḥ yo'bhyārohaṇīyasya vidhiḥ sa tasya tasyaikā dīkṣā dvādaśaṃ śataṃ dakṣiṇā ityetadādi
9.3.14.[1]	tayoḥ kṣattrasya dhṛtyabhyārohaṇīyayoḥ pṛthak sahasre dakṣiṇāḥ pṛthaṅnānetyarthaḥ ekasminnapi sahasramanyasminnapi evaṃ gautamadhānañjapyāvācāryāvāhatuḥ keśavapanīye ca dve sahasre dakṣiṇaḥ syuḥ caśabda ācāryamatānukarṣaṇārthaḥ tathā vyuṣṭau vyuṣṭidvirātre dve sahasre dakṣiṇāḥ tayorevācāryyayormatam
9.3.15.[1]	abhiṣecanīye catvāri sahasrāṇi dakṣiṇāḥ syuḥ iti gautama ācāryo manyate
9.3.16.[1]	dhānañjapya ācārya āha abhiṣecanīye pañcasahasrāṇi dakṣiṇāḥ syuḥ atrābalānāṃ jñātīnāṃ vittaṃ syāt nityaṃ dānaṃ tuśabdo viśeṣaṇārthaḥ sarveṣu dakṣiṇaṇakalpeṣu
9.4.1.[1]	ukto rājasūyaḥ sāmprataṃ dvandvā vaktavyāḥ teṣāṃ rājyakāmayajñaḥ prathamo rāṭ sa ucyate rājītyadhikaraṇā saptamī tasmin rāji ekaviṃśativargān kṛtvā yathotsāhaṃ dadyāt liṅgaṃ aṣṭāvekaviṃśaḥ saṃstuto bhavatīti aindra ṛṣabhaḥ indro devatā asyetyaindra ṛṣabha iti gauścodyate vayoviśiṣṭastena purastāccopariṣṭācca yajeta pariśabda ubhayatovācī
9.4.2.[1]	virāji kratau daśaśaḥ daśavargān kṛtvā yathotsāhaṃ dadyāt atrāpi sāmānyāddaśa daśa bhavantīti trayantu viśeṣaḥ āgneyena paśunā purastādupariṣṭācca pariyajeta aviśiṣṭaḥ paśuśabdaśchāge varttate
9.4.3.[1]	aupaśade kratau vaiśvadevena paśunā purastāduparitācca yajeta
9.4.4.[1]	tasyaupaśadasya caturviṃśamekaśataṃ dakṣiṇaḥ atrāpi sāmānyam ekaikā stotrīyopajāyata iti dvādaśastotrīyā upajāyante prākṛtebhya ūrddhvaṃ dakṣiṇā api dvādaśaivopajāyante
9.4.5.[1]	uktaṃ punaḥ stomamadhikṛtya yo bahu pratigṛhya garagīriva manyate sa etena yajeteti taducyate pūrve vayasi uccāvacānyājayitvā upanīya vā tebhyaḥ samāvartsyan nivarttayiṣyamāṇaḥ punaḥ stomena yajeta
9.4.6.[1]	tasya punaḥ stomasya dvādaśamithunā dakṣiṇāḥ syuḥ dvādaśaṃ mādhyaṃdinaṃ savanamiti sāmānyatā punaḥ dvādaśa mithunā dakṣiṇāḥ syuḥ mithunaśabdastrīpuṃsasambhavaḥ striyaḥ pumāṃsaśca evaṃ dhānañjapya ācāryo manyate
9.4.7.[1]	śāṇḍilyo dakṣiṇaṃ vikalpayati śīrṇo yo rathaḥ punaḥ saṃskṛtaḥ punarutsyūtaṃ śāmūlaṃ jīrṇaṃ śāmūlaṃ punaḥ sūtreṇa saṃskṛtaṃ śāmūlamiti ūrṇaṃ vāsaḥ punardhenuḥ viśuṣkā gauḥ pravṛttakṣīrā punardhenuḥ punarvatsaḥ stanapānānnivṛttaḥ san punaḥ pravṛttaḥ eteṣāṃ dravyāṇaṃ yathotsāhaṃ dadyāt ityetacchāṇḍilya āha punastvasāmānyāt
9.4.8.[1]	dvau catuṣṭomau tayoḥ pūrvasmiṃścatuṣṭome ekakhurāṇaṃ aśvāśvataragardabhānāṃ yathotsāhaṃ dadyāt ubhayeṣāmuttarasmin catuṣṭome ekakhurāṇāñca dvikhurāṇāñca yathotsāhaṃ dadyāt
9.4.9.[1]	udbhicca balabhicca udbhidbalabhidau tābhyāmudbhidbalabhidbhyāmaviprayogeṇa yajeta udbhidā iṣṭvā avaśyaṃ balabhidā yajeta sambandhena phalaśruteḥ arthaśeṣatvācca
9.4.10.[1]	tāvudbhidbalabhidau saptāpavargau syātām apavargaḥ samāptiśca ubhāviti pratyekaṃ saptāpavargo vasante ca svātāmubhāvapi
9.4.11.[1]	arddhamāsaḥ enayorantareṇa syāt māso vā saṃvatsaro veti kālavikalpaḥ antarāntareṇa yukte iti dvitīyā
9.4.12.[1]	tayorudbhidbalabhidoścaturviṃśativargān kṛtvā yathotsāhaṃ dadyāt pṛthaṅgānetyarthaḥ pratyekaṃ caturviṃśativargān yathotsāhaṃ dadyāt caturviṃśativargasāmānyāt gāyatrī sampadyate iti
9.4.13.[1]	apacityoḥ kratvoḥ pṛthak nānā caturyujāvaśvarathau dadyāt caturbhiryuk catvāro vāsmin yuktāścaturyuk
9.4.14.[1]	tau rathau ubhayataḥ kāṃsyakavacau syātāṃ kāṃsyaiva kavace ekaikasya rathasyobhayataḥ syātāṃ kaṃsasya vikāraḥ kāṃsyaṃ kavacaṃ sannahanam
9.4.15.[1]	tayorathayoścatvāro'pi śatārhāḥ aśvā yuktāḥ syuḥ śatam ekaiko'rhati mūlyamiti śatārhaḥ śatakriyo vā śatenaiva vā ekaikaḥ krītaḥ syāt
9.4.16.[1]	dhānañjapya ācāryo manyate rājaitābhyāmapacidbhyāṃ yajeteti sa hi sarvasmāt pūjāṃ kāmayate
9.4.17.[1]	śāṇḍilya āha yaḥ kaścāpacitikāmaḥ sa etābhyāṃ yajeteti
9.4.18.[1]	agneḥ stomayoraikāhikena vratenokta upāyaḥ ekāheṣu bhava aikāhikā upagamanamupāyaḥ tisra upasado vratasyaikāhikasya gautamīyena ṣaḍ vā dvādaśa veti
9.4.19.[1]	tayoragneḥ stomayoḥ pṛthak ekaikasmin catvāri dhānyācitāni dakṣiṇāḥ syuḥ dhānyācitānīti dhānyapūrṇāni śakaṭāni ekaikasminnapi catvāri anyasminnapīti kathametadgamyate yathā catvāri catvāri na dve dve ityucyate bahuvacanasāmarthyāt ṣaḍgavāni caturgavānīti catvāri dhānyācitānīti pūrvasya ṣaḍgavāni dakṣiṇāḥ syuḥ uttarasya caturgavānīti ṣabhiḥ ṣaḍbhiḥ gobhiryuktāni ṣaḍ gavāni caturbhiścaturbhiryuktāni caturgavāni
9.4.20.[1]	ṛṣabhāṇāmanaḍuhāṃ dvādaśaṃ śataṃ dakṣiṇāḥ syuḥ ṛṣabhe sahasraṃ vā vāśabdo vikalpārthaḥ rājayajñatvāt
9.4.21.[1]	avidyamāneṣvapyṛṣabheṣu sarveṣu katipayā apyṛṣabhāḥ syuḥ itare vatsatarāḥ syuḥ vatsatareṣu bahutvamatantraṃ vatsatarāḥ sāṇḍāḥ syuḥ secanasamarthāḥ
9.4.22.[1]	vaiśyamiti varṇanirdeśaḥ vaiśyaṃ yaṃ vaiśyāḥ svarājānaḥ puraskurvīran svarājānaḥ yeṣāṃ svo rājā vaiśyānāṃ yathā trāyaḥ brāhmaṇaḥ puraskāraḥ ādhipatye sthāpanaṃ sa gosavena yajñena yajeta
9.4.23.[1]	sa gosavo bṛhaspatisavenokto vyākhyātaḥ abhiṣekādividhyantasāmānyaṃ ya enaṃ puraskurvīrannanvagbhūtavṛttiṃ tata ūrddhvaṃ teṣu varttayet sthapatiriti cainanta ācakṣīraniti
9.4.24.[1]	ayutantu asya dakṣiṇāḥ syuḥ śrutatvāt tuśabdo viśeṣaṇārthaḥ anyat samānaṃ bṛhaspatisavena syāt dakṣiṇāstu atrāyutaṃ syuḥ
9.4.25.[1]	marutstome brāhmaṇaṃ paṭhati etenaiva trīnyā yajediti ata ārabhyate sakhāyo bhrātaro vā ye sampādayeyuḥ te marutstomena yajeranniti sakhitvaṃ nāma prītipūrvakaṃ bhavati tadye samānajātīyā ekatra sampādayeyuḥ bhrātaro vā te marutstomena yajeranniti
9.4.26.[1]	tasya marutstomasya dakṣiṇāḥ tadrūpāṇāṃ paśūnāṃ yathotsāhaṃ dadyuḥ tasyeti nirddeśaḥ kriyate ayamekamasya vā bhavati trayāṇāṃ veti tadyadekasya syādyadi trayāṇāṃ tasya tasya pañcaśāradīye sāmānyaṃ marutstomatvam
9.4.27.[1]	dhānañjapya ācārya āha yeṣāṃ keṣāñca paśūnāṃ yathotsāhaṃ dadyuriti
9.4.28.[1]	indrāgnyoḥ kulāye gavāṃ kulāni kṛtvā sarasvatyāḥ kulamidaṃ viśvarūpāyā idaṃ gaṅgāyāḥ ityevamādisaṃkhyaṃ prakṛtiṃ pūrayet kulādāne prayojanaṃ kulāya iti śabdasāmānyāt
9.4.29.[1]	indrastome sahasraṃ dakṣiṇāḥ rājayajñatvāt
9.4.30.[1]	rājā ca purohitaśca rājapurohitau tāvekatra yajeyātāmindrāgnyoḥ stomena evaṃ hi brāhmaṇaṃ rājā ca purohitaśca yajeyātāmiti
9.4.31.[1]	brāhmaṇaṃ gāyatrīñca jagatīñca sampadyata iti brāhmaṇe gāyatrīsampannā dakṣiṇā dadyāt gāyatrīsampaccaturviṃśatiḥ rājā jagatīsampannā dakṣiṇā dadyāt jagatīsampannā aṣṭācatvāriṃśat
9.4.32.[1]	kāmantu pṛthaṅnānā yajeyātāṃ tayorevameva dakṣiṇaḥ syuḥ gāyatrīsampannā brāhmaṇasya jagatīsampannā rājñaḥ
9.4.33.[1]	vighanau dvau paṭhitau tābhyāṃ paśukāmo yajetābhicaranvā ubhayathā śrutiḥ paśukāmasyāpi tau bhavataḥ abhicarato'pi śrutisāmarthyāt
9.4.34.[1]	maśakaḥ paṭhati somasāmātharvaṇaṃ veti tatkimayaṃ tulyavibhāṣā atha viniviṣṭavibhāṣeti so'yamācāryo viniveśaṃ kalpayati yadā paśukāmaḥ syāt tadāsminnātharvaṇaṃ kuryyāt abhicarataḥ somasāma kuryyāt
9.4.35.[1]	paśukāmasya bṛhatīsampannāḥ dakṣiṇāḥ syuḥ ṣaḍviṃśadakṣarā bṛhatīti
9.4.36.[1]	abhicarata etau vighanau iṣuṇa vyākhyātau iṣoryovidhiruktaḥ sa sarvo'pi bhavatīti
9.4.37.[1]	sandaṃśavajrau ca kratū iṣuṇā vyākhyātau
9.4.38.[1]	rājānaṃ sandaṃśena kratunā abhicaret janapadaṃ vajreṇa
9.4.39.[1]	rājānamabhicaran enau sandaṃśavajrau vyatyāsaṃ prayuñjīta vyatyāsaḥ sandaṃśaṃ kṛtvā vajraṃ vajraṃ kṛtvā sandaṃśaṃ anena nyāyena
9.4.40.[1]	etābhyāṃ sandaṃśavajrābhyāmiṣṭvā jyotiṣṭomena yajeta śānyarthaḥ nanu maśakenoktaṃ klṛpto jyotiṣṭomaḥ śāntyartha iti ucyate tatra sandaṃśavajrāvanadhikṛtyoktaṃ iha sandaṃśavajrāvadhikṛtau ataḥ punarāha
9.5.1.[1]	uktā ekāhāḥ sāmpratamahīnā vivakṣitāḥ teṣāṃ paribhāṣāmārabhyate paurṇamāsīdīkṣetyādinā paurṇamāsyāṃ dīkṣitvā māsenāpavargo yeṣānta ime paurṇamāsīdīkṣāmāsāpavargā iti apavargaḥ samāptiḥ ahīnā iti vyāvahārikī saṃjñā trikāṇḍo yajñaḥ ekāhāhīnāḥ matrāṇīti ayaṃ niścayaḥ jyotiṣṭomātirātrādayaḥ ete sarve paurṇamāsīdīkṣāmāsāpavargāśceti kecittu pralobhanāṃ kurvanti ye māsāpavargāste paurṇamāsīdīkṣā iti māsāpavargā tayā paurṇamāsīdīkṣātvamupapadyata iti ke punarmāsāpavargā ityucyate ye sutyābhyuccayinaste māsāpavargā iti vakṣyati ekatriṃśe'hani yajñapuchaṃ triṃśe vā sutyābhyuccaya iti sūtraṃ kṛtvā vayantu brūmaḥ ye ca sutyābhyuccayino ye ca na sarveṣāmahīnaśabdaḥ sāmānyaḥ śrutiprāmāṇyāt jyotiṣṭomātirātrādārabhya yāvatpauṇḍarika iti ucyate yadi ca ye sutyābhyuccayinaḥ teṣu paurṇamāsīdīkṣatā māsāpavargatā ceṣṭābhaviṣyat na śeṣeṣu vidhirārapsyeta asmin kāle dīkṣā iyatyaśca dīkṣopasada iti yena punarviśeṣeṇa vidhirārabhyate tena ca manyāmahe sarveṣāmayaṃ sāmānyo vidhiriti
9.5.2.[1]	teṣāmahīnānāṃ dvādaśopasadaḥ syuḥ teṣāmiti nirdeśaḥ kriyate anyatrāsmāt samāhṛtyānādeśa iti iha punaḥ kimanādeśa iti na pratītiḥ anādeśāgrahaṇāt sāmānyasya vidherviśeṣakasya ca vikalpaḥ prāpnoti jamadagnipañcaśāradīyādivat tena teṣāmityārabhyate teṣāmeva paurṇamāsīdīkṣāṇāṃ māsāpavargāṇaṃ dvādaśopasadaḥ syuḥ anyatra yathādeśameveti apare punarbruvate anādeśagrahaṇavikalpa eveti
9.5.3.[1]	dhānañjapya ācārya āha ṣaḍupasadaḥ syuriti
9.5.4.[1]	yajñapucchamatirātraḥ seyaṃ viniviṣṭaviṣayā vibhāṣā triṃśini māse ekatriṃśe'hani yajñapucchaṃ syāt ekonatriṃśini triṃśe evaṃ paurṇamāsyāṃ dīkṣitasya paurṇamāsyāmeva yajñapucchaṃ bhavati
9.5.5.[1]	upasadāṃ niyamaḥ kṛtaḥ dvādaśa ṣaḍiti vā sutyāsvapi niyataviṣaya eva tatsutyopasatsu śeṣeṇa dīkṣā bhavati dvirātraprabhṛtiṣu sutyābhyuccayena pratisutyaṃ dīkṣāṇāṃ hrāsaḥ syāt
9.5.6.[1]	sarvaśabdo niravaśeṣavācī sarve'tirātrā ahīnāḥ siddhe sati vidhyantaramārabhate dvirātrādayaścāhargaṇāḥ sarve'hīnā aśvamedhādanye sarve sahasradakṣiṇāḥ prākcatūrātrebhyaḥ sarvagrahaṇaṃ kimarthamiti cet ucyate ye'pyahīnakāṇḍena santyatirātrāḥ yathā keśavapanīyasākamedhavyuṣṭidvirātrādayaśceti ye cānye śākhāntaradṛṣṭāḥ santyatirātrādayaḥ sarve sahasradakṣiṇā iti kaḥ punarviśeṣa āhīnikye yadā dīkṣākālo'pi prativiśiṣṭaḥ dakṣiṇā api rātriviśeṣe pṛthak samāmnāyāntaratayā nivṛttā tadāhīnikye sati ko viśeṣaḥ syāditi ucyate upasadastāvadāhīnikyaḥ syuḥ ṣaṇṇāṃ sambhavo'sti evaṃ kṛtvā nidānakāro'pi siddhamahīneṣvityupakramya keśavapanīyaprakaraṇamāha prācīnastoma uttaraḥ ityevamadhikṛtya athāpīdaṃ dvitīyaṃ yajñasthānaṃ yadahīno dvitīyo varṇaḥ kṣatriya iti
9.5.7.[1]	yaditi pūrvanirdeśaḥ catūrarātraprabhṛtīnāṃ bhūyasyaḥ sahasrā dakṣiṇāḥ syuḥ sutyābhyuccayena yathā yathā sutyā varddhayeran tathā tathā dakṣiṇā varddhayeran kaḥ punarupajanaḥ syāditi ucyate dvau nyāyau dṛṣṭau ekastrairātrikaḥ prativināśo dṛṣṭaḥ trayastriṃśacca trīṇi ca śatāni prathame'hani deyāstathā dvitīye tathā tṛtīye tathānukāravacane atha caturthādiṣvapi pratisutyaṃ aparonyāyaḥ yathā dīyamānāsu pauṇḍarīke ayutamupapadyate tathopajanaṃ kuryyāditi pañcaviṃśaṃ śataṃ sahasrañcopajana iti ekā evamayutotpattiḥ pauṇḍarika iti
9.5.8.[1]	vibhajya vibhajya vibhājam
9.5.9.[1]	yatra samapravibhāgonopapadyate tatra uttame'hani bhūyiṣṭhā dadyāt yāḥ samaṃ vibhāgaṃ nopapadyeran, tāḥ sarvā uttame'hani dadyāt
9.5.10.[1]	ekādaśarātre pauṇḍarīke ayutaṃ dadyāt nanu tatkimidamārabhyate yadā prayutameva śrutaṃ tatra ucyate, pravibhāgārthamārabhyate
9.5.11.[1]	navanavaśatāni pūrveṣvahaḥsu prathamādiṣu yāvaddaśamamiti uttame ekādaśe sahasraṃ dadyāt tatra hi yaddaśamamadhikaṃ śataṃ tatra samaṃ pravibhāgaṃ karttumekādaśasu ahaḥsu nava nava bhavanti ekāvaśiṣyate sā uttame'hani dīyate evaṃ pravibhāgo mābhūdityata āha yadyevaṃ nava nava pūrveṣvahaḥsu śatānīti ukte sahasramavaśiṣyate taduttama eva dāsyate tatkimidamārabhyate sahasramuttama iti ucyate uttame'hani dvādaśāhe upajananyāyena dakṣiṇāvibhāgāḥ prāptāḥ tāṣu prāptāsvāha sahasramuttama iti ucyate naitadyuktaṃ pradhāne jñāpakajñāpitā dakṣiṇā iti na yuktā janyāḥ praviṣṭā dvāreṇa sucinānāhatāḥ tasmādatra pratyahaṃ sahasraṃ dadyāt dakṣiṇā pravādamātraṃ bhavati sahasrāṇyāditsatāmiti
9.5.12.[1]	aptoryāmṇi paṭhati viśvajitāni pṛṣṭhānāṃ garbhā iti
9.5.13.[1]	bhavatyaptoryāmṇi vāśabdo vikalpārthaḥ
9.5.14.[1]	tasya rathantarasya sthāne yatprakṛte'toryāmṇi bṛhatyāṃ kalpitaṃ tasya sthāne bārhataṃ vājajit syāt bṛhatyāṃ bhavaṃ bārhataṃ tasya grahaṇaṃ kriyate anyatrāpi rathantaraṃ kalpakena bṛhatā rathantarasthāne bārhataṃ vājajit syāt yathā caturviṃśe caturviṃśamarathantarapṛṣṭhaṃ vā bṛhadanuṣṭupkamiti
9.5.15.[1]	etasmin kalpe bṛhadvāravantīye uttare pṛṣṭhe syātāṃ tṛtīyacaturthe
9.5.16.[1]	kāleyasyarkṣu vāravantīyaṃ syāt caturthaṃ pṛṣṭham
9.5.17.[1]	tasya vāravantīyasya sthāne atiriktastotreṣu pūrvaṃ vāravantīyaṃ syāt
9.5.18.[1]	samaṃ tasya sthāne yadbṛhatyāṃ kalpitaṃ tasya sthāne kāleyaṃ syāt caśabdo vikalpānukarṣaṇārthaḥ
9.5.19.[1]	pārthasya sthāne mādhyandināntyamauśanaṃ syāt
9.5.20.[1]	pṛṣṭheṣu ta eva garbhāḥ syuḥ ye maśakenoktāḥ
9.5.21.[1]	aparaṃ vikalpaṃ dhānañjapya ācārya āha maśakaklṛpte'ptoryāmṇi vaiśvajitā nyāyānyājyeṣu garbhān kuryyāditi viśvajiti bhavāni vaiśvajitāni ṣāṣṭhikāni utthānyuktheṣu garbhān kuryyāditi ṣaṣṭhe'hani bhavāni ṣāṣṭhikāni aparaḥ pakṣaḥ
9.5.22.[1]	śaucivṛkṣirācārya āha yathaivārṣeyakalpena kṛtaṃ vidhānaṃ tathaiva sthāt avadhāritamiti aparaḥ pakṣaḥ
9.5.23.[1]	śāṇḍilya ācārya āha yathā maśakena klṛptaṃ tathaiva svāt athavā jyotiṣṭome vātirātre ṣoḍaśimati atiriktastotrāṇi kuryyāt ṣoḍaśimatīti aṣoḍaśiko jyotiṣṭomo'tirātro'pi ityajyotiṣṭomo'pītyeva jñāpayati
9.5.24.[1]	ta eva garbhā maśakoktāḥ syuḥ yajñāyajñīyañca bṛhadgarbhaṃ syāt caśabda evamapi sūtrakārasya kalpaṃ darśayati api vā sarvāṇyāvarttāni vaiśvajitairāvarttibhiḥ garbhavanti kuryyāt tatra bṛhatsañcarate tasya vairūpaṃ vidhṛtyā iti
9.6.1.[1]	trirātre sahasraṃ śrutaṃ dakṣiṇāḥ tāḥ prativibhāgaṃ praviśiṣṭovibhāga ucyate uktam aśvamedhādanye sahasradakṣiṇā iti tat ye'śvamedhādanye trirātrāsteṣāmayaṃ dakṣiṇapravibhāga ucyate trirātrāṇāṃ prathame'hani vaṣaṭkāribhyo dadyāt hotṛmaitrāvaruṇabrāhmaṇachaṃsipotṛneṣṭrachāvākāgnīdhrebhyogrāvastute ca prathama eva dadyāt sā ca mātrā vakṣyate yasya yāvatī deyā
9.6.2.[1]	uttame'hani chandogebhyo dadyāt
9.6.3.[1]	ye anuktāstebhyo madhyame'hani dadyāt
9.6.4.[1]	ekaikasmai madhyataḥ kāribhyo hotrādibhyo mahartvigbhyaḥ śataṃ śataṃ dadyāt
9.6.5.[1]	arddhinībhyo hotrādibhyaḥ pañcāśataṃ pañcāśataṃ dadyāt ekaikasmā iti prakṛtam arddhinya uktāḥ arddhinyastṛtīyinyaḥ pādinyaḥ iti
9.6.6.[1]	tṛtīyinīnāṃ hotrāṇaṃ viṃśatiṃ potre dadyāt tathā neṣṭre viṃśatiṃ dadyādityetaduktaṃ bhavati
9.6.7.[1]	itarābhyāṃ tṛtīyinībhyāṃ hotrābhyāṃ triṃśataṃ dadyāt āgnīdhrāya ca pādinīnāṃ triṃśatameva dadyāt
9.6.8.[1]	pādinīnāmunnetre nava dadyāt itarābhyāṃ pādinībhyāṃ daśa daśa dadyāt
9.6.9.[1]	yāstakrāḥ unnetre nava dakṣiṇāstā eva vibhajyānvahaṃ dadyāt tisrastisraḥ
9.6.10.[1]	sadasyāya prathame'hani daśa dadyāt dvitīye'hani saptatiṃ dadyāt tṛtīye viṃśatiṃ dadyāt
9.6.11.[1]	ārṣeyapravādibhyo daśa daśa dadyāt ye brāhmaṇenoktāḥ ya ārṣeyo vidvānityevamādayaḥ, vidvānavidvānityetasmin saṃśaya āha
9.6.12.[1]	vidvāṃsau pūrvayorahnoravidvānuttame
9.6.13.[1]	daśādhikaṃ śatameva śiṣyate dakṣiṇanāṃ tāḥ sarvebhyo ṛtvigbhyo vibhajya dadyāt prasarpakebhyo vā dadyāt
9.6.14.[1]	sahasrasya pūraṇī sahasratamī tāṃ sahasratamīṃ madhyame'hani brahmaṇe dadyāt āgnīdhrāya ca dadyāt uktam athaiṣā dvidevatyā trirūpā brahmaṇo dve tṛtīye tṛtīyamagnīdhra iti kāni punastāni rūpāṇītyucyate
9.6.15.[1]	śuklādīni asyāḥ sahasratamyāḥ trīṇi rūpāṇi
9.6.16.[1]	tāṃ sahasratamīṃ ṣoḍaśadhā kalaśo vibhajya yajamāno daśa kalā brahmaṇe pañcāgnīdhrāya ekā mama ityapākaraṇaṃ kurvīta
9.6.17.[1]	tāṃ sahasratamīṃ yajamānaḥ anyayā gavā niṣkrīya dakṣiṇe asyā goḥ karṇe gonāmāni japitvā kāmyāsītyetadādīni anyāsu goṣvapi sṛjeta
9.6.18.[1]	iha brāhmaṇaṃ kṛtsnaṃ jyotiṣṭomavidhimāmnāyānantaraṃ dādaśāhavidhimāmanati tato dvādaśāhānantaraṃ punarekāhādau punarjyotiṣṭomavidhiṃ samāmanati tata ekāhān samāpyāhīnānāmādau punarjyotiṣṭomavidhimāmanati tatrāyaṃ saṃśayaḥ kimayaṃ jyotiṣṭomavidhiḥ anantarāmnānāt dvādaśāhabhūtasyaiva jyotiṣṭomasya bhavati uta svatantrasya jyotiṣṭomasyeti kiṃ punaretasyāñcintāyāḥ prayojanamiti cet ucyate yadi tāvaddvādaśāhabhūtasyaiva jyotiṣṭomasya syāt tadā uttarayorāmnāyayordravyāntaraṃ kalpayitavyam atha punaḥ sārvatrikaḥ tataḥ punarāmnāye prayojanaṃ vaktavyam etasmin saṃśaye'yamācāryyaḥ śāstramārabhate jyotiṣṭomavidhirityādinā jyotiṣṭomasyāsau vidhiḥ dvādaśāhabhūtasya syāditi kiṃkāraṇam anantarāmnānāditi yasmādanantaro dvādaśāha āmnātaḥ
9.6.19.[1]	kiñcānyat dvādaśāhikaliṅgadarśanāt thāl prakāravacane yathā pṛṣṭhānāṃ yathā stomānāñca
9.6.20.[1]	kiñcānyat yasmāccāhīnaikāhādau punarjyotiṣṭomavidhirāmnātaḥ tasmāt dvādaśāhabhūtasya syāditi
9.6.21.[1]	natvevaṃ syāt tuśabdaḥ pūrvapakṣavyāvarttakaḥ yaduktaṃ dvādaśāhabhūtasya syāditi tatra nānā pṛthak tasmin svasmin prakaraṇe coditānāṃ krameṇa ānantaryyāt sambandho na syāt nahyānantaryaṃ sambandhakāraṇaṃ yathā upahavyasya ca ṛtapeyasya ca prakaraṇavaccoditayorna sambandho bhavatyānantaryyāt
9.6.22.[1]	atha yaduktaṃ talliṅgadarśanāccetyatra brūmaḥ liṅgagrahaṇaṃ anyārthena kṛtaṃ kiñcidevārthamuddiśyānyantadarthena kṛtaṃ yathā ṣaṣṭhe'hani śakvarīṇāṃ grahaṇaṃ kṛtaṃ mṛjyamānaḥ suhasyeti simānāṃ rūpaṃ samānaṃ vai simānāñca rūpaṃ revatīnāñca simābhyo hyadhirevatyaḥ prajāyanta iti
9.6.23.[1]	atha yaduta punarāmnānāccāhīnaikāhādāvityatra brūmaḥ śeṣasya vidheḥ punarāmnānaṃ na sarvasya śeṣavidheriti sambandhalakṣaṇā ṣaṣṭhī kaḥ punaḥ śeṣavidhiriti ucyate pratisavanaṃ tāvat stomavinyāsaḥ trivṛtpañcadaśau prātaḥsavanamiti tasya navatiśataṃ stotrīyā iti saṃsthādeśaḥ tasya dvādaśaṃ śataṃ dakṣiṇā iti dakṣiṇāniyamaḥ tathā ahīnādau trivṛdbahiṣpavamānamityata ārabhya pratistotraṃ stomavinyāsaḥ atirātreṇeti saṃsthācodanā ṛddhikāmaphalacodanā etadarthaṃ punarāmnānam
9.7.1.[1]	tasmin jyotiṣṭome'tirātre svatantre nāṅgabhūte āhīnikī rātriḥ syāt yasmādaviśeṣeṇa ahīneṣu codyate hiśabdaḥ kāraṇopadeśārthaḥ sarve'tirātrā ahīnā iti
9.7.2.[1]	prākṛtī tveva syāt prākṛtau bhavā prākṛtī tuśabdaḥ pakṣāntaranivṛttaye yaduktamāhīnikī syāditi tanna evaśabdo'vadhāraṇārthaḥ naivāhīnikī syāt kiṃkāraṇam adhikṛtyāmnānāt yasmādadhikṛtya jyotiṣṭomaṃ sā rātrirāmnātā
9.7.3.[1]	atha yaduktamaviśeṣeṇa hyahīneṣu codyata iti tatrocyate aviśeṣacodanā śeṣe syāt sarvastomādiṣu yathā caturavattaṃ sarvatrāviśeṣeṇa bhavati pañcāvattantu bhṛgūṇāmiti taccaturavattvaṃ bhṛguṇāviśeṣeṇa bhavati evamaviśeṣacodanā jyotiṣṭomaśeṣe bhavati
9.7.4.[1]	etena nyāyenoktamākhyātam oṅkārasya pratyāmnānaṃ vācā rathantare aviśeṣacoditaṃ sarveṣāṃ sāmnāmoṅkāreṇodgīthādānantadrathantare pratyānātaṃ vācā vāgityādeyamiti
9.7.5.[1]	tuśabdaḥ pūrvapakṣanivṛttyarthaḥ yaduktamoṅkāro vācā nivarttitaḥ tatra samuccayaḥ syādvāgoṅkārayoḥ kasmāt nānārthatvāt vākprayogaḥ prastāvaśāntyarthaḥ udgīthāderoṅkāraḥ śāntyarthaḥ kathaṃ punarvāgoṅkārayoḥ śāntyarthateti ucyate evaṃ brāhmaṇamāha vajreṇa vā etat prastotodgātāramabhipravarttayati yadrathantaraṃ prastauti samudrakaṃ tarhyodgāyet vāgityādeyaṃ vāgvai samudraḥ samudramevāntardadhātyahiṃsāyā iti tat yat vajreṇābhipravarttanaṃ tasyaṃ vācā samudrabhūtāyāṃ antarddhānaṃ kriyate ahiṃsārthaṃ oṅkārastūdgīthādeḥ śāntyarthaḥ prastutaṃ vai sāmāvasīdati tadudgātauṅkāreṇa viṣṭanoti tatprasutaṃ sāmāvasīyamānamudgātauṅkāreṇa kṣipati tadevaṃ nānārthatvāt vāgoṅkārayoḥ samuccayaḥ syāt ubhayoḥ kriyā
9.7.6.[1]	evaṃ vāgoṅkārayorekatra samuccayībhūtayoḥ kasya pūrvaṃ prayogo'stvityata āha vāk tu pūrvaṃ syāt evaṃ kriyamāṇe yadarthaṃ vāk prayujyate so'rthaḥ pratyāsannataro bhavati prastāvānantaraṃ vāci kriyamāṇayām
9.7.7.[1]	uttarā vā vāk syāt yasmādādita ārabhya stotrāṇām oṅkāreṇa pravṛttamudgīthādānaṃ vācā jaghanyavidhānaṃ rathantare kiñcānyat samācāraśca dṛśyate ācāraḥ pāramparyyamavichinnaḥ loke'pi brahmaṇa ādānamoṅkārapūrvakameva bhavati tasmādoṅkāra eva pūrvamuttarakālā vāk
9.7.8.[1]	iha trivṛtātirātreṇa brahmavarcasakāmo yajetetyārabhya catura ekastomānāmanati tathā trayastrivṛto tirātrāḥ sarve ṣoḍaśimanta iti vaidatrirātre śrutiḥ tatrāyaṃ saṃśayaḥ kimayamahaḥstomo vidhīyate bhūyastvādakṛtsnasaṃyogaḥ rātriryathāklṛptastomaiva athavā kṛtsnasaṃyogāt sarātrikāṇyahāni tatstomānyeveti etasmin saṃśaye ācāryyaḥ śāstramārabhate ekastomesviti ekastomeṣu caturṣu vaidatrirātre ca svastomārātrirbhavet yathā sandhiḥ svastomakaḥ kaḥ punaḥ rātreḥ svastomaka iti ucyate svajātitaḥ pañcadaśī rātristrivṛtsandhiriti
9.7.9.[1]	atha vyāvṛttaḥ pakṣaḥ yaduktamekastome vaidatrirātre ca svastomā rātriḥ syāditi tathā sandhiriti tatra trivṛtātirātreṇeti tvaviśeṣacodanā nāyaṃ viśinaṣṭi ahastrivṛtāṃ svastomā rātristathā sandhiriti kṛtyāha trivṛteti
9.7.10.[1]	yaduktamubhayaṃ hyavikāreṇa varttata ityatra brūmaḥ ādeśe vṛtyapekṣā na vidyate ādeśo hi balavān yathā ṣoḍaśaṃ prathamaṃ rātriṣāmeti ādeśena sāmānyāvṛttiḥ pratyāmnātā
9.7.11.[1]	yaduktaṃ parātkañca trivṛto'nyacca sandhernopapadyata ityatrāpyarthoktaḥ āvāpaḥ syāt ko'rthaḥ parāktvañca
9.7.12.[1]	abhyāso vā syāt arthokta eva kathamarthoktaḥ na hi parāktvaṃ śrutaṃ sandhau trayastṛcācoditāḥ teṣāṃ stomavaśena parāktvaṃ kṛtaṃ ihāpi stomavaśenābhyāsaḥ kriyatāṃ
9.7.13.[1]	ājyadohānāṃ brāhmaṇamagnimupanidhāya stuvata iti tatrāyaṃ saṃśayaḥ kasmin deśe tadupanidhānaṃ kutaścāgnirāharttavya iti ata āha heturdhiṣṇye'gniṃ dhārayeyuḥ prathame'hani yaṃ madhyandine dhiṣṇyaviharaṇa ānayeyuḥ yāvadājyadohakāla iti tatra hyārbhave ājyadoham
9.7.14.[1]	dvitīyatṛtīyayoḥ prātaḥsavane dhiṣṇyapraviharaṇāya yamānayeyuḥ taṃ dhārayeyuḥ yāvadājyadohakāla iti tayorhi madhyandine ājyadohe
9.7.15.[1]	stotravelāyāmenamagniṃ prajvalayeyuḥ sarveṣvahaḥsu
9.7.16.[1]	tamagnimanumantrayetodgātā prajvalitamagnirasīti mantreṇa yathā sūcitena
9.8.1.[1]	gargatrirātrasyānantaraṃ śabalīhomasya brāhmaṇam tasya vidhānamucyate sahasrapoṣaṃ kāmayate sahasrapoṣakāmaḥ yaḥ kāmayate sahasraṃ mama poṣaḥ syāditi sa śabalīhomaṃ kurvīta kiṃ tatsahasraṃ paśūnāmityapare varṇayanti sahasrapoṣakāma iti sahasraṃ bibhṛyāditi pūrva evatvarthaḥ kathaṃ gamyate vakṣyati prathamataścettu śvā gardabho vā prativāśyeta na paśūnāmāśāstīti vidyāditi tena paśukāmasyeti sutarāmupapadyate
9.8.2.[1]	śāṇḍilya ācārya āha na atrirātrayājī śabalīhomaṃ kurvīta yasmādbrāhmaṇaṃ sambandhaṃ darśayati trirātro vā etāṃ pradāpayatīti
9.8.3.[1]	dhānañjapya ācārya āha yaḥ kaśca sahasrapoṣakāmaḥ syāt trirātrayājī atrirātrayājī vā śabalīhomaṃ kurvīteti nāsya trirātro nimittaṃ kāmo nimittam
9.8.4.[1]	vasante prathamāyāṃ pūrvapakṣasyeti niyamaḥ keśaśmaśrūṇi vāpayitvāhataṃ vasanaṃ paridhāya ahatam abhuktapūrvam anantarhite sthaṇḍile āstaraṇenāstṛte dvādaśarātrīradhaḥ śayīta brāhmaṇaṃ dvādaśarātrīradhaḥ śayīteti tatrāstaraṇe prāpte sūtrakāra āhvānantarhi te sthaṇḍila iti brāhmaṇaṃ taptaṃ pibanniti tatkintaptamiti tadgavyaṃ nirdiṣṭaṃ so'yamācārya āha kṣīramiti
9.8.5.[1]	asyāvasathe'gnirnityābhyāhitaḥ syāt na jāgarayet dvādaśāhāni
9.8.6.[1]	enaṃ karmiṇaṃ suhṛt yaḥ syāt praiṣakṛt evainamanupraviśet nānyaḥ kaścit praiṣakṛdanye suhṛdaḥ syāt
9.8.7.[1]	alpavyāhārī ca bhavet nāsadbahu bhāṣet
9.8.8.[1]	na ca dūraṃ yāyāt avaśyakāryyārthaṃ vā samidarthaṃ vā
9.8.9.[1]	dvādaśyā rātrerūpavyuṣam uṣārātreraparaḥ kālaḥ vigatā uṣā vyuṣā vyuṣāyāḥ samīpe upavyuṣaṃ parisamuhyāgniṃ paristīryya parisamūhanaparistaraṇe siddhe audumbaraḥ idhmaḥ syāt udumbarasya vikāraḥ audumbaraḥ sruksruvau ca audumbare dārave syātāṃ tathā camasaḥ audumbaraḥ syāt tathā camasa iti kimarthaṃ sruksruvacamasāñceti vaktavye ucyate vakṣyatyayaṃ tasmāddadhimadhusarpiriti sruveṇa sruci gṛhṇīyādityetadarthaṃ pṛthak camasagrahaṇañcamantyasminniti camasaḥ tasmāccamasāddadhimadhusarpirityetāni dravyāṇi saṃyutāni sruveṇa sruci gṛhṇīyāt caturgṛhītamaṣṭagṛhītaṃ vā
9.8.10.[1]	taditi nirdeśaḥ yadi caturgṛhītaṃ yadyaṣṭagṛhītaṃ tajjuhuyāt śabaliḥ samudro'sītyetadādinā yajuṣā yathāmnātena uktaṃ mantravidhiścādigrahaṇeneti
9.8.11.[1]	tathaiva gṛhītvā caturgṛhītamaṣṭagṛhītaṃ vā uttarāmāhutiṃ svāhākāreṇa juhuyāt
9.8.12.[1]	tasya dravyasya yaḥ śeṣaḥ syāt ācamya taṃ camase kṛtvā prāśnīyāt
9.8.13.[1]	sthāpayet
9.8.14.[1]	śāṇḍilyāyana ācārya āha kṛtārthatvāt sruksruvacamasānāṃ prakṣālyāsminnevāgnau prakṣipediti
9.8.15.[1]	sruksruvacamasānnidhāyāgnau vā pratikṣipyānantaraṃ prāṅvodaṅvā grāmānniṣkramya yasmin deśe grāmyasya paśoḥ śabdaṃ na śṛṇuyāt tadaraṇyaṃ paretya gatvā darbhastambamālabhya śabaliśabalītyanena kṛtarūpeṇa mantreṇa triḥparamakaṇṭhena krośet āhvāyet parameṇa svareṇeti na tasmātparataro'nyaḥ syāt
9.8.16.[1]	tasminnāhvāne kriyamāṇe kṛte vā śuno vā gardabhādvā yadanyat sarvaṃ prativāśyeta samṛddhaṃ karmeti jānīyāt
9.8.17.[1]	evamanena prakāreṇa ātṛtīyaṃ saṃvatsarātyāsaṃ saṃvatsaraṃ kṣiptvā kurvīta uktaṃ yadi na prativāśyeta saṃvatsareṇa punarāhvayediti
9.8.18.[1]	yadi prathamataḥ śvā gardabho vā na prativāśyeta saṃvatsare punarāhvayet yadi prativāśyeta na paśūnāmāśāstīti vidyāt
9.8.19.[1]	ātṛtīyaṃ yāvat tṛtīyaṃ karmeti tāvadanyasminna prativāśyamāne sa tena paśūnāmāśāstīti vidyāt
9.8.20.[1]	ante karmaṇaḥ śāntyarthaṃ vāmadevyaṃ gāyet samṛddhe cāsamṛddhe ca nityaṃ vāmadevyagānam
9.9.1.[1]	sabalihoma uktaḥ sāmpratamaśvamedha ucyate sahyanantaraṃ tasyāmnānaḥ rājā prāptābhiṣekaḥ kṣattriyaḥ pṛthivīśvaraḥ aśvamedha iti karmaṇo nāmadheyam aśvamedhena yajeteti vidhāyakaṃ vākyam
9.9.2.[1]	tasyāśvamedhasya upāyaḥ upagamanamupāyaḥ yathā yena prakāreṇa mahāvrate gautamīyaṃ vidhānam amāvāsyāyāṃ dīkṣitvetyetadādi
9.9.3.[1]	tisra upasado vratasyaikāhikasya gautamīyena ṣaḍvā dvādaśa veti prāpta āha upasadastvasyāhīnikya iti ṣaḍvā dvādaśa vopasadaḥ syuḥ iti upasatpakṣaṃ nivartayati
9.9.4.[1]	dīkṣitvā yajamānaḥ niyamaṃ gṛhītvā yadetadvratāvalambanādi dīkṣaṇīyāyāmiṣṭāvāsamāptestasyā etat sarvaṃ kṛtvānuṣṭhīyāśvamutsṛjet aśvasyotsargavidhānamādhvaryave dṛṣṭaṃ śvetaṃ kṛṣṇamaṇḍalaṃ śvetamiti varṇanirdeśaḥ kṛṣṇaṃ maṇḍalaṃ yasya śarīre etadakṣṇo rūpam uktaṃ prajāpatervā yattatparāpatattadaśvo'bhavaditi yo javena sampannaḥ syāt javatirgatyarthaḥ śīghragatitama ityarthaḥ
9.9.5.[1]	tamevaṃlakṣaṇamaśvaṃ kāmataścarantaṃ anāvartayanto rakṣeyuḥ digbhyaḥ saṃvatsaraṃ somasya rājñaḥ kraye badhnīyuḥ atha digbhya iti kimartham ucyate digbhya anāvartayanto rakṣeyuḥ viṣamebhyaśca śvabhrebhyaḥ parvatādibhyaśca āvartayeyuḥ atha kraya ityukte rājagrahaṇaṃ kimarthaṃ rājakraya iti ucyate etadādi darśayati sarvakarmasu pratyakṣaṃ somamupalabhya dīkṣeta pratinidhinā ārambho na syāditi
9.9.6.[1]	dhānañjapya ācārya māha grīṣme ārabhyeteti
9.9.7.[1]	śāṇḍilya ācārya āha vasante upakrameteti grīṣme vasanta iti kālanirddeśaḥ
9.9.8.[1]	caitravaiśākhayoranyatarasya caitravaiśākhasya vā saptamyāntithāvaṣṭamyāṃ vā yajamāno madhyataḥ kāriṇa ṛtvijo hotrādhvaryubrahmodgātṝn brahmaudanaṃ bhojayitvā brahmaudanaḥ siddhaḥ adhvaryyave tebhyo mahartvigbhyaḥ pṛthagekaikasmai sahasrāṇi dadyāt uktaṃ saṃkhyāmātre ca dakṣiṇa gāva iti atha pṛthakgrahaṇaṃ kimarthamiti cet ucyate sahasrāṇīti bahuvacanasāmarthyāt siddhe ucyate triprabhṛtibahutvāt sahasrāṇītyukte tribhya ārabhya aniyamaḥ sahasrāṇāṃ syāt so'yaṃ niyamārthamārabhate pṛthagiti caturṇāmiti
9.9.9.[1]	tenaiva vidhinā rakṣeyuḥ yathoktena dīkṣitvā'śvamutsṛjedityetasmin kalpe pūṣā devatā asyeti pauṣṇī tasyāṃ pauṣṇyāmiṣṭau vitatāyāṃ prārabhyāyāṃ saṃsthitāyāṃ samāptāyāṃ vāśvamutsṛjet tantayaivāvṛtā rakṣeyuḥ
9.9.10.[1]	anantaramaśvotsarjanāt tisra iṣṭayaḥ sāvitryo bhavanti savitā devatā āsāmiti sāvitryaḥ tāsu saṃsthitāsu samāptāsu āhavanīyasya dakṣiṇe pradeśe hiraṇmaye kūrce sauvarṇe pīṭhe prāṅmukha āsīno yajamānaḥ saṃvatsaramaharahaḥ ahanyahani pāriplavamākhyānaṃ hoturācakṣāṇasya śṛṇuyāt
9.9.11.[1]	sauvarṇe kaśipuni brahmā udgātā ca pṛthak udaṅmukhāvāsīnau saṃvatsaramevāharaharhotuḥ pāriplavamācakṣāṇasya śṛṇuyāt hiraṇyakaśipuni sauvarṇe vicitre amale
9.9.12.[1]	tatpāriplavaṃ śrutvā yajamānaḥ śataṅgāḥ hotre dadyāt daśādhvaryave
9.9.13.[1]	itarābhyāṃ brahmodgātṛbhyāṃ kiñciddadyāt kiñcicchabdo'niyame vāśabdaḥ ubhayakalpārthaḥ
9.9.14.[1]	tasya yajamānasya pāriplavaṃ śṛṇvataḥ saṃvatsaraṃ devavratāni bhavanti yathā rājasūye unmṛhnītānāplavamāna ityetadādīni
9.9.15.[1]	pāriplavākhyānike saṃvatsare prāpte tasmādūrddhvaṃ badhvā aśvamedhāya dīkṣeta niyamaṃ gṛhṇīyāt
9.9.16.[1]	tadahastasminnahani etānyāsanāni hiraṇyakapipuprabhṛtīni yathāsvaṃ gṛhṇīyuḥ yadyasya yathāsvaṃ tasminneva kāle darśayati yathā teṣāṃ sarveṣāṃ pṛthak hiraṇyakaśipuprabhṛtyāsanānīti
9.9.17.[1]	uktam ahīnabahiṣpavamānaiḥ sadasī stuvīran prathamādahno'nyatreti so'yamatra viśeṣa ārabhyate sarveṣāmeteṣāmahnāṃ bahirbahiṣpavamānaiḥ stuvīranniti atha sarvagrahaṇaṃ kimarthaṃ bahuvacanātsiddhe bahiṣpavamānairiti ucyate ubhayoḥ kalpayoḥ saṃvatsaradīkṣe dvādaśadīkṣopasade ca
9.9.18.[1]	madhyame'hani aśvasya bāladhim ālabhya gṛhītvā bahiṣpavamānaṃ sarpeyuḥ bālā asmindhīyanta iti bāladhiḥ
9.9.19.[1]	sarpatsu bahiṣpavamānaṃ yajamāna udgātāraṃ brūyāt udgātarapa tvā vṛṇe śatena ca niṣkeṇa ca apavṛṇe tvā gavāṃ śatena ca sauvarṇena ca niṣkeṇa cakāreṇa kṛtaparimāṇena aśvo ma udgāsyatīti
9.9.20.[1]	evamutkvāthānantaram aśvamāstāvamākramayya vaḍavāṃ darśayeyuḥ
9.9.21.[1]	tāṃ vaḍavāṃ aśvam ābhimukhyena yadā krandet śabdaṃ kuryyāt athānantaraṃ yajamānaḥ udgātāraṃ brūyāt udgātarupa tvāhvaye śatena caiva niṣkena ca tvameva ma udgāsyasīti
9.9.22.[1]	udaṅmakhamaśvantasmādāstāvādutkramayya nītvā āstāve upaviśyodgātā aśvavratena sāmnā ātmanā stuyāt abhivājī viśvarūpa ityetāsvṛkṣu udgātṛgrahaṇaṃ itarayornivṛtyartham
9.9.23.[1]	astāve hiraṇyakaśipuni āsīno bahiṣpavamānena stutvā sa evodgātā gṛhṇīyāditi āsanam evaśabdaḥ kriyate vacanāt gṛhṇīyāditi
9.10.1.[1]	yā patnīnāṃ priyatamā yajamānasya patnīnāṃ priyatamā rājaputrī rājaduhitā kṣatriyā tasyāḥ sāṃvyavahārikī saṃjñā vāvāteti saṃvyavahāraṃ vakṣyati brahmā vāvātāmabhimethediti
9.10.2.[1]	yajamānasya yā anapacitā patnī syāt apūjitā tasyāḥ sāṃvyavahārikyeva saṃjñā parivṛktīti vakṣyati udgātā parivṛktīmabhimethediti
9.10.3.[1]	saṃjñapteṣu paśuṣu śamitrā sarveṣu hotrābhimethite sati brahmā vāvātāmabhimethet ūrddhvāmenāmucchrayatādityetadādinā yathodiṣṭena abhimethanaṃ nāma tadākrośanamabhimethanam asaṃyatayā vācā mantravatyā uktipratyuktiḥ
9.10.4.[1]	śatam asyā vāvātāyāḥ rājanyānāṃ kṣatriyāṇāṃ duhitaraḥ anucaryyaḥ anugāminyaḥ syuḥ tāstaṃ brahmāṇaṃ pratyabhimetheyuḥ pratibrūyuḥ ūrddhvamenamucchrayatādityetadādinā yathāsūtritena mantreṇa
9.10.5.[1]	udgātā parivṛktīṃ yajamānasya patnīmabhimethet yadasyā aṇuhodbhyā aṇusthūlamityetadādinā yathāsūcitena mantreṇa
9.10.6.[1]	asyāḥ parivṛktyāḥ śataṃ sūtagrāmaṇīnāṃ duhitaraḥ anucaryyaḥ anugāminyaḥ syuḥ sūtāśca te grāmaṇyaśca sūtagrāmaṇyaḥ grāmannayatīti grāmaṇīḥ tāstamudgātāraṃ pratyabhimetheyuḥ pratibrūyuḥ yaṃ devāso lalāmagumityetadādinā yathāsūtritena
9.10.7.[1]	tadabhimethanaṃ kṛtvā brahmā udgātāraśca vāmadevyaṃ sāma gāyeyuḥ udgītvā ṛco'syānujapeyuḥ asyābhimethanasyaitacchāntyarthaṃ vāmadevyagānam atha tasyeti kimartham ucyate yatra yatra vāmadevyagānamādiśyate śākhāntare'pi tatra tatra gītvā tasyarco'nujapeyuḥ
9.10.8.[1]	svāhākṛtayo nāma paśuprajayājeṣu taiḥ karmaṇi kṛte hotradhvaryubhiḥ sadasaḥ pūrte pradeśe brahmodyaṃ vadeyuḥ brahmodyaṃ vakṣyati kiṃ tadbrahmodyam
9.10.9.[1]	hotrādhvaryuṇā ca ukte brahmodye brahmā pṛcchedugātāraṃ pṛcchāmi tvācitayaṃ devasakhetyetadādi yathāsūcitaṃ praśnam
9.10.10.[1]	taṃ brahmāṇaṃ prati brūyādudgātā api teṣu triṣu padeṣvasminnetadādi yathāsūtritaṃ prativacanam
9.10.11.[1]	udgātā brahmāṇaṃ pṛcchet kiṃsvidantaḥpuruṣa āviveśetyetadādi yathāsūcitaṃ praśnam
9.10.12.[1]	tamudgātāraṃ prati brūyādbrahmā pañcasvantaḥpuruṣa āviveśetyetadādi yathāsūtritena prativacanena
9.10.13.[1]	sarve brahmodyavaktāro yajamānaṃ pṛccheyuḥ pṛcchāmastvā paramantaṃ pṛthivyā iti yathāsūcitaṃ praśnam
9.10.14.[1]	tān sarvān prati brūyāt yajamānaḥ iyaṃ vediḥ paro antaḥ pṛthivyā ityetadādi yathāsūtritena prativacanena
9.10.15.[1]	tasya aśvamedhasya dakṣiṇā ucyante prathame'hani sahasraṃ dadyāt tathottame sahasrameva dadyāt paribhāṣitamidaṃ saṃkhyāmātre ca dakṣiṇāgāva iti tasya grahaṇamanekān vikalpānasya vakṣyante tasya tasya ca syāt
9.10.16.[1]	ayaṃ rājānekajanapadeśvarastadekasmin janapade'brāhmaṇānāṃ vittaṃ syāt tat dadyāt janapadāḥ pañcālāḥ kuravo matsyāḥ sūrasenīyāḥ cedyamālavādayaḥ
9.10.17.[1]	athavā na kevalaṃ pṛthivīśvaro rājāśvamedhena yajeta maṇḍaleśvaro'pi yajeta yo yasya deśo vijitaḥ syāt sa tasya madhye yajeta
9.11.1.[1]	dakṣiṇā ucyante aśvamedhe vihitā pṛthivī dakṣiṇā śrūyate tadyadi tāvatpṛthivīśvaraḥ sākṣāt pṛthivīmeva dadyāt caturddhāṃ kṛtvā yo nyāyo vakṣyate atha maṇḍalīkaḥ syāt yasya deśasyeśvarastasya madhye yajamāno madhyame'hani hotre prācīndiśaṃ dadyāt dakṣiṇāṃ brahmaṇe dadyāt adhvaryave pratīcīṃ dadyāt udgātre udīcīṃ dadyāt yadanyakṣetrācca puruṣebhyaśceti bhūpuruṣavarjamityetaduktaṃ bhavati bhūmiśca na deyā puruṣaśca puruṣaśabdena jātigrahaṇaṃ yat tatra rājagāmibhogaphalaṃ dadyādityetaduktaṃ bhavati bhūmiśca na deyā ubhayorvicārayoretat asmiṃśca kalpe yaccoktaṃ madhyame'hanyekajanapade yadabrāhmaṇānāṃ vittaṃ syāt tat dadyāditi tatra ca
9.11.2.[1]	aparo vikalpaḥ tāvadvā dānaṃ sthāt yāvadbrūyurneto bhūya icchāma iti tṛptāḥ sma iti
9.11.3.[1]	aparaḥ kalpa ucyate aṣṭācatvāriṃśataṃ vā sahasrāṇi madhyataḥ kāribhyaḥ ekaikasmai dadyāt caturviṃśatimarddhinībhyaḥ caturviṃśatisahasrāṇi arddhinībhyo dadyāt ekaikasmā iti varttate dvādaśa tṛtīyanībhyaḥ tṛtīyinībhyo hotrābhyo dvādaśasahasrāṇi dadyāt ṣaṭpādinībhyaḥ pādinībhyo hotrābhyaḥ ekaikasmai ṣaṭsahasrāṇi dadyāt uktaṃ saṃkhyāmātre ca dakṣiṇā gāva iti
9.11.4.[1]	ya ete dakṣiṇavikalpā uktāḥ eteṣāmaṣṭācatvāriṃśādayo dakṣiṇā avarāḥ sarvanikṛṣṭāḥ bhūyastve bahulaṃ kutaḥ punariyamāśaṅkā yathā niyamitābhyo na avarārdhyā iti ucyate uktamanena yāvadvā brūyurneto bhūya icchāma iti tadetasmin vikalpe avarārdhyā evaibhyo'pi naiva dadyāt avarārdhyā etāḥ
9.11.5.[1]	tasya aśvamedhasya vikalpā varttiṣyanta iti vākyaśeṣaḥ
9.11.6.[1]	etānyeva prathamakalpitānyahāni pañcadaśastomavikṛtāni kalpayet sapatantako'śvamedhaḥ śrutyantaradṛṣṭaḥ aśvamedhagrahaṇaṃ kimarthamiti ucyate na tatkarmāntaraṃ draṣṭavyam aśvamedhavicāro'śvamedhena yajeta yo'sau prakṛto'śvamedhaḥ saṃvatsaramaśvasya cāraṇakālaḥ sa vikalpyate
9.11.7.[1]	arddhamāsamaśvaṃ cārayitvā etena patantakena yajeta
9.11.8.[1]	jyotiṣṭomo vā atirātraḥ etasya patantakasya
9.11.9.[1]	gaurvātirātrastṛtīyamahaḥ syāt tena yajamānastrīnmāsānaśvaṃ cārayet
9.11.10.[1]	āyurvātirātra etasya patantakasya tṛtīyamahaḥ syāt tena yajamānaḥ ṣaṇmāsānaśvaṃ cārayet
9.11.11.[1]	prākṛtasyāśvamedhasya vā eteṣāṃ jyotiṣṭomādīnāṃ yathoddiṣṭānāṃ trayāṇāṃ kiñcidekaṃ tṛtīyamahaḥ syāt
9.11.12.[1]	atha vā prākṛtasyaiva viśvajidādīnāṃ yathoddiṣṭānāṃ kiñcit tṛtīyamahaḥ syāt atirātrāṇameva
9.11.13.[1]	teṣāṃ jyotiṣṭomādīnāmaptoryāmāntānāṃ stomacodanaiva syāt na dravyacodanā yathā catuṣṭomasarvastomayoḥ pratyakṣaśiṣṭayoḥ stomacodanāmātraṃ bhavati evameteṣāṃ stomacodanāmātraṃ syāt kiṃ kāraṇaṃ yasmāt trirātreṣu tantravilopo na vidyate
9.11.14.[1]	atha yaduta yathā catuṣṭomasarvastomayoḥ pratyakṣaśiṣṭayoḥ stomacodanāmātraṃ bhavati evameteṣāṃ stomacodanāmātraṃ syāt kiṃ kāraṇaṃ yasmāt trirātreṣu ca tantravilopo na vidyata iti tanna natvevaṃ syāt tuśabdaḥ pūrvapakṣanivṛttyarthaḥ yaduktaṃ teṣāṃ stomacodanaiva syāditi tanna svatantrā eva syuḥ kiṃ kāraṇaṃ yasmāt purastāt kṛtalakṣaṇā hi codyante teṣāṃ kṛtalakṣaṇaṃ na codyamānānāṃ stomacodanāmātraṃ pratīyāt atha yaduktaṃ yathā catuṣṭomasarvastomayorityatra brūmaḥ pratyakṣavikārāt catuṣṭomasarvastomayoḥ stomacodanāmātraṃ pratīyate pratyakṣavikāraḥ kṛta eva maśakena
9.11.15.[1]	atha yaduktaṃ trirātreṣu ca tantravilopo na vidyata ityatra brūmaḥ tantravilopo vacanādbhavati vacanaṃ balīyaḥ na hi tadasti yadvacanānna bhavati pratyakṣaśiṣṭatvāt jyotiṣṭomādīnāṃ śrutyantare
9.12.1.[1]	aśvamedha uktaḥ anantaraṃ vaidatrirātrādayaḥ paribhāṣāsiddhāḥ sarve yāvajjāmadagna iti, sāmprataṃ jāmadagniviśeṣo vivakṣitaḥ sa ucyate trayodaśyāmaparapakṣasya dīkṣeta jāmadagnāyeti trayodaśyāmiti tithinirdeśaḥ aparapakṣasyeti sāmānyavidhiprāptasya pūrvapakṣasya pratyāmnāyaḥ dīkṣeteti kriyānirdeśaḥ jāmadagmāyeti jāmadagnārthaṃ tāda caturthī eṣa sūtrārthaḥ jāmadagnena catūrātreṇa yakṣyamāṇastrayodaśyāmaparapakṣasya dīkṣeta
9.12.2.[1]	tasya jāmadagnasya viṃśatiḥ dīkṣā dvādaśopasadaḥ syuḥ iha sāmānyaparibhāṣā paurṇamāsī dīkṣā māsāpavargā ahīnāḥ teṣāṃ dvādaśopasadaḥ ṣaḍiti dhānañjapya iti tadidaṃ sarvavacanāt vikalpyate
9.12.3.[1]	tatropasatsu pṛthagghomāḥ puroḍāśāḥ bhavanti uktaṃ jāmadagnibrāhmaṇe puroḍāśinya upasado bhavantīti tattasmin jāmadagna upasadiṣṭiḥ pṛthagghomāḥ puroḍāśā bhavanti pṛthakśabdo nānārthavācī nānā upasadāni pradhānāni pṛthagghomā eva te bhavanti tānadhvaryurjuhuyāt puroḍāśānte brāhmaṇenaivoktāḥ āgneya ekakapāla ityetadādayo dvādaśakapālāntāḥ adhvaryugrahaṇaṃ chāndogya āmnānāt teṣāṃ pavamānādevakoṣṇatusau syātāṃ paurvāhnikyām upasadyāmāparāhṇikyāñca
9.12.4.[1]	samānadevatau tulyadevatau puroḍāśau syātāṃ pūrvāhṇikyāmupasadi āparāhṇikyāñca
9.12.5.[1]	agneverhotramityetadādibhiryathāmnātairmantraiḥ anupūrve homā bhavanti ekaikena mantreṇa ekaikaḥ puroḍāśo hūyate
9.12.6.[1]	tasya jāmadagnasyāvabhṛthādudetya dvādaśāhamiṣṭibhiryajeta tasyeti punaḥśabdo niyamārthaḥ nāsau sāmānyena vidhinā vikalpite niyamārthaḥ tasyaśabdaḥ
9.12.7.[1]	tāsviṣṭiṣu eta eva puroḍāśā ye upariṣṭāt uktāste syuḥ tenaiva vidhinā samānadaivatau pūrvāhṇāparāhṇayoriti ayantu viśeṣaḥ pratilomā dvādaśakapālādayaḥ ekakapālāntāḥ na mantraiḥ prātilomyam ayaṃ dīkṣopasanniyamo viṃśatiḥ dīkṣā dvādaśopasada iti sampadarthaḥ uktaṃ hyasya brāhmaṇe jagatīcchandobhiḥ sampadyata iti na dīkṣābhirupasadbhiḥ upariṣṭāt dvādaśabhiriṣṭibhiḥ jagatī sampadyate kathaṃ puroḍāśairupasatsu ca caturviṃśatiranyāsviṣṭiṣu caturviṃśatyeva jagatī sampadyate
9.12.8.[1]	uktaṃ vasiṣṭhasya janitre bhavata iti te kalpayatyācāryyaḥ saṃsarpasya kratoḥ caturthe'hani bṛhatyanuṣṭubhoḥ pṛthaṅnānā anupūrvam anukalpayet bṛhatyāṃ pūrvam anuṣṭubhi uttaraṃ yasmāccaturthamaharjanitrasya sthānam
9.12.9.[1]	vasiṣṭhasya janitre maśakenānukalpite tayorācāryyakalpena vikalpaḥ syāt na tayorniyamaḥ
9.12.10.[1]	pañca śāradīye viśeṣa ucyate tasmin pañca śāradīye brāhmaṇena paśava āmnātāḥ saptadaśa pṛśnīnukṣṇaḥ pañcavarṣānityevamādayaḥ teṣāṃ vidhiviśeṣa ucyate pañcaśāradīye kratau pratisaṃvatsaraṃ paśubandhairyajeta saptamyām aṣṭamyāṃ vāśvayujīpakṣeṣu
9.12.11.[1]	uktaṃ saptadaśa pṛśnīnukṣṇaḥ pañcavarṣān saptadaśa pṛśnīstrivatsā apravītāstān paryagnikṛtān prokṣitānetarā labhante pretarān sṛjantīti tatrāyaṃ saṃśayaḥ ke'trālabdhavyāḥ ke cotsraṣṭavyā iti tadayamācāryyo viśiṣṭavatsatarīrevālabherannukṣṇo visṛjeyuḥ yāstatra vatsataryyastā ālabdhavyāḥ ye ukṣāṇaste utsraṣṭavyāḥ teṣāmālambhanaṃ some bhaviṣyati
9.12.12.[1]	paṭhitaṃ yadi rudrībhiḥ manyetāgnaye rudravate puroḍāśamaṣṭākapālaṃ nirūpyāthānyamālabheta ityevamādayobhreṣāḥ paṭhitāḥ anyeṣāṃ cālambhanaṃ teṣāmutsṛṣṭānāṃ ukṣṇaṃ yāvanto yāvatparimāṇaḥ bhreṣamāpadyeyuḥ tāvantaḥ anyānayajuṣkṛtān akṛtasaṃskārān teṣvapi sṛjeyuḥ tadrapāste pṛśniḥ citrāḥ apravītāḥ anāmitāḥ navanītavaccitrā rājīvā padmavaccitrā sāraṅgyovarṇantarāṣadhvastāḥ piśaṅgyo māṃsavarṇāḥ aruṇā garuḍakapilā bhreṣamāpannāḥ yadrūpāneva yāvadvarṣāstāvadvarṣāneva ca
9.12.13.[1]	pañcasu saṃvatsareṣu gateṣu yā ṣaṣṭhī śarat tasyāṃ kārttike māsi pañcaśāradīyena yajeta
9.12.14.[1]	tasya pañcaśāradīyasya dvādaśopasadaḥ syuḥ ṣaḍiti dhānañjapyaḥ ityetannivarttayati
9.12.15.[1]	dvau ṣaḍahau paribhāṣitau kratau ṣaḍaha āyuḥkāmaṣaḍahañca tṛtīye kiñcidvivakṣitaṃ taducyate tatra paṭhati abhyāsaṅgyaḥ pañcāha iti tṛtīye ṣaḍrātre pañcamasyāhnaḥ pratyavarohīṇyukthāni syuriti evamācāryyā manyante kasmāt yasmādatrābhyāsaṅgyaścodyate yathā devānāṃ pañcarātre tatra pañcame'hani pratyavarohīṇyukthāni tasmādihāpi tathaiva syāt abhyāsaṅgyātideśāt
9.12.16.[1]	gautama ācārya āha devānāṃ pañcarātre pañcame'hani rātrirbhavati tatkāritastatra pratyavarohaḥ iha punaḥ pañcamamahaḥ ukthasaṃstham eva bhavati tasmāt tatra trayastriṃśānyeva syuriti yātu pratyavarohasya nimittaṃ rātriḥ sā viśvajiti kariṣyati tatra pratyavaroho bhaviṣyati
9.12.17.[1]	saptarātrāṇāṃ prathame paṭhati pṛṣṭhyaḥ ṣaḍaho mahāvratamatirātra iti tatrāyaṃ saṃśayaḥ mahāvrate kimukthāni vratastomamanuvarttatām athaikaviṃśastomāni bhavanti etasmin saṃśaye ayamācāryya ārabhate saptadaśarātrāṇāṃ prathamasyātirātra ekaviṃśānyukthāni syuriti yasmāt jyotiṣṭomapradeśaḥ kriyate tasya jyotiṣṭomo'tirātraḥ ṣoḍaśimāniti śeṣā ahīnāḥ paribhāṣāsiddhā yāvatpauṇḍarīka iti
10.1.1.[1]	ahīnānantaraṃ satrāṇi vaktavyāni tāni vivakṣurācāryyaḥ paribhāṣāmārabhate dīkṣākrayaprasavotthānāni sarvasatreṣu pūrvapakṣa upapādayeyuriti dīkṣā ca krayaśca prasavaśca utthānañca dīkṣākrayaprasavotthānāni tasminnahani dīkṣeran yathaitāni sarvāṇi pūrvapakṣe bhavanti sarvaśabdo niravaśeṣavācī
10.1.2.[1]	teṣāṃ dīkṣādīnāmekasyānupapattau krayaḥ aparapakṣe syāt anupapattirasāmarthyaṃ kālasya sampādane
10.1.3.[1]	yadi dve na sambhaveyātāṃ prasavaśca aparapakṣe syāt krayaśca iti prakṛtam
10.1.4.[1]	triṣvanupapadyamāneṣu utthānameva pūrvapakṣe syāt eṣāmudāharaṇamātramucyate kṣullake dvādaśāhe tathā viśvasṛjāmayane saptatriṃśatsamākhye catvāri syuḥ yathākramaṃ kṣullakatāpaścite tāvaddīkṣākrayaprasavotthānāni sarvāṇi paurṇamāsyāṃ dīkṣitānāṃ pūrvapakṣe upapadyante dvādaśāhe pūrvapakṣasya saptamyāṃ dīkṣitvā dvādaśadīkṣāstataḥ aparapakṣasya caturthyāṃ krayaḥ sampadyate evaṃ dīkṣākrayaprasavotthānāni trīṇi pūrvapakṣaṃ sampadyante viśvasṛjāmayane pūrvapakṣasya ṣaṣṭhyāṃ dīkṣitvā parapakṣasya tṛtīyāyāṃ krayaḥ sampadyate amāvasyā prasave sahasrasaṃvatsara iti saptatriṃśadrātreṣu vratavatsu sarveṣvamāvāsyāyāṃ dīkṣitvā tasmin kāle saha sṛtyābhiḥ ṣaḍahāni samvatsarādadhikāni kṛtvottiṣṭheyuriti amāvāsyāyāṃ dīkṣitānāṃ dīkṣākrayaprasavā aparapakṣe bhavanti utthānameva kevalaṃ pūrvapakṣe sampadyate
10.1.5.[1]	teṣāṃ satrāṇāṃ dvādaśadīkṣāḥ syuḥ tathopasado dvādaśaiva anādeśe teṣāṃ grahaṇaṃ triṣūtthānameva pūrvapakṣe syādetadanantaram ādeśaḥ māsaṃ dīkṣitā bhavanti saṃvatsaramupasadbhiścaranti
10.1.6.[1]	sāṃvatsarikebhyaśca satrebhya ūrddhvaṃ dīkṣāṇaṃ yathākāmī syāt yāthākāmyamiṣṭataḥ pravṛttiḥ sāṃvatsarikāni gavāmayanādīni satrāṇi
10.1.7.[1]	prathame pañcadaśarātre ekānnaviṃśatiḥ dīkṣāḥ syuḥ ityevaṃ ācāryya āha evaṃ hi brāhmaṇamāha ekāṣṭakāmahāvratamamāvāsyātirātra iti evaṃ kriyamāṇe eṣa kalpaḥ sampadyate paurṇamāsyāṃ dīkṣitānāṃ ekānnaviṃśatiḥ dīkṣāḥ kṛtvā pūrvapakṣasya caturthyāṃ krayaḥ tataḥ aparapakṣasya pratipadyatirātraṃ kṛtvā ṣaḍahaṅkṛtvā aṣṭamyāṃ mahāvrataṃ tataḥ punaḥ ṣaḍahaṃ kṛtvā amāvāsyāyāmatirātraḥ
10.1.8.[1]	gautama ācāryya āha aṣṭādaśadīkṣāḥ syuriti yasmādevaṃ brāhmaṇamāha paurṇamāsyatirātra iti atrāpi paurṇamāsyāṃ dīkṣitānāṃ aṣṭādaśadīkṣāḥ kṛtvā tṛtīyāyāṃ pūrvapakṣasya krayo bhavati tataḥ paurṇamāsyāṃ prāyaṇīyo'tirātraḥ tataḥ ṣaḍahaṃ kṛtvā saptamīṃ laṅghayitvā aṣṭamyāṃ mahāvrataṃ kṛtvā amāvāsyāyāmatirātraḥ natveṣa nyāyo yuktaḥ na hi laṅghanamahno yuktaṃ santānavirodhāt tasmāt nyūnamaparapakṣaṃ vidhāya kalpaṃ kuryyāt
10.1.9.[1]	jātikalpo vā syāt dīkṣopadāṃ jātikalpastu teṣāṃ dvādaśadīkṣāstathopasado'nādeśa iti
10.1.10.[1]	ṣoḍaśarātrādārabhya yāvat triṃśadrātramiti etāni sarvāṇyaṣṭādaśadīkṣāṇi syuḥ ekānnapañcāśadrātrāṇi ca sarvāṇi aṣṭādaśadīkṣāṇi syuḥ eteṣāṃ sarveṣāṃ paurṇamāsī dīkṣā krayaprasavotthānāni sarvāṇi pūrvapakṣe sampadyante
10.1.11.[1]	dvādaśāhaprabhṛtisatrasyārabhante prabhṛtiśabdaḥ ādau varttate idaṃ hi dvādaśāhaprakaraṇaṃ tenārabhyate dvādaśāhaprabhṛtīnīti viśeṣañca vivakṣitaḥ
10.1.12.[1]	tena dvādaśāhenāpyahīnabhūtena yajeta api satrabhūtena apiśabdaḥ apyahīnabhūtena yajeta kiṃ punaḥ satrabhūteneti yasmāt asminnahīnaliṅgāni brāhmaṇaṃ darśayati yathā eko vā dīkṣeteti yadgaurīvitenāhīnānīti yajamānaṃ vā anupratiṣṭhantamityevamādīni
10.1.13.[1]	yaḥ purā puṇyo bhūtvā paścāt pāpīyān syādācāraṃ brahmasāma kurvīteti tadākṣāraṃ prathame'hani brahmasāma kurvannaudhasasyarkṣu kuyāt
10.1.14.[1]	tasyācārasya yatkiñcidauṣṇihaṃ sāma ekākṣaraṇidhanaṃ syāt ākṣāraṃ hyekākṣaraṇidhanaṃ naudhasaṃ vā tasya sthāne syāt
10.1.15.[1]	nanvevaṃ syādanācāraṇi bārhatānāṃ akriyā kiñca anekākṣaraṇidhanāni cātra uṣṇihi dṛśyante bhūyiṣṭhāni sāmāni kriyamāṇani
10.1.16.[1]	tatra tasyāmuṣṇihi pauṣkalaṃ kuryyāt yasmāt tasminnahani jyotiṣṭomaprāyāṇi sāmāni prāyeṇa jyotiṣṭomasāmāni
10.2.1.[1]	ṣoḍaśiprakaraṇe caturthe'hani paṭhati gaurīvitamadhikṛtya śarkvarīṣu ṣoḍaśinā stuvīteti tatrāyaṃ saṃśayaḥ kimatra śarkvaryyaḥ gaurīvitasya ṛcaścodyanta atha sāmacodanaiveyam iti kutaḥ punarayaṃ saṃśayaḥ codanāt eva śarkvarīṣu ṣoḍaśinā stuvīteti adhikaraṇe pakṣaṇe saptamī śrūyate śarkvvarīṣu ṛkṣu gaurīvitena sāmnā stuvīranniti atha dṛṣṭā etā mahānāmnyaḥ ṣoḍaśisāmeti kṛtvā agniḥ sāmacodaneti ṛgbhirāśrayeṇa sāmna āśrayeṇa ca codaneti saṃśaye ācārya idaṃ sūtramārabhate śarkvarīṣu ṣoḍaśinā stuvīteti yadetadbrāhmaṇaṃ tatra gaurīvitaṃ mahānāmnīṣu ṛkṣu syāt kiṃ kāraṇaṃ tasya prakaraṇe yasmādṛkcodanā
10.2.2.[1]	tuśabdaḥ pakṣanivṛtyarthaḥ yaduktaṃ gaurīvitaṃ mahānāmnīṣu syāditi tanna mahānāmnya eva ṣoḍaśisāma syuḥ yasmādetāsu na kadācidapi anyatsāmāpadyate anyāsu ṛkṣu dṛśyante anyāni sāmāni āpadyamānāni etāsu na kadācidapyanyatsāmāpadyate
10.2.3.[1]	apiha maśakācāryyaḥ pṛṣṭhastotrīyeṣu parokṣāṇi kalpayan pañcamātparokṣāṇi pratyakṣāṇi pratyakṣeṣu pṛṣṭhastotrīyeṣu kalpayati pāñcamikaṃ parokṣaṃ nityavatsāḥ naitāsu karoti etameva nyāyamanupaśyan
10.2.4.[1]	kṛtā mahānāmnyaḥ ṣoḍaśisāma vajrasya na hyetāsvanyatsāma kiñciddṛṣṭaṃ pratīyate dṛṣṭapratyayonyāyatastasmānmahānāmnya eva ṣoḍaśi sāma syuḥ na tāsu gaurīvitaṃ syāt
10.2.5.[1]	virāṭsvanuṣṭupsu codyamānaṃ gaurīvitameva syāt yasmātsvāraprāyāṇi hi ṣoḍaśisāmāni dṛṣṭāni āsitādīni
10.2.6.[1]	śarkvarīṇaṃ kāmyāni nidhanāni coditāni gāyatramayanaṃ svarṇidhanaṃ brahmavarcasakāmasya traiṣṭubhamayanammathakāranidhanamojaskāmasya jāgatamayanamiḍānidhanaṃ paśukāmasya iti tadeteṣāṃ nidhanānāṃ kiṃ sthānamiti ucyate yāvatya iḍā mahānāmnīṣu tāsāṃ sthāne'pyetāni nidhanāni syuriti tasmādbhūyiṣṭhaṃ nidhanamiḍāmahānāmnīṣu
10.2.7.[1]	gotamadhānañjapyāvācāryyāvāhatuḥ etāni kāmyāni nidhanāni ūdhaḥsveva syuḥ yasmādetasminnidhanavādaṃ vadatīti iḍe abhito'thakāramiti etadadhikṛtya kāmyāni nidhanāni paṭhanti
10.2.8.[1]	śaucivṛkṣirācāryya āha athakārasthāne kāmyāni nidhanāni syuriti evaṃ kriyamāṇe alpīyān vikāro bhavati ūdhaḥsu kriyamāṇeṣvanalpo vikāro bhavati athakārasthāne ca kriyamāṇe alpīyān vikāro bhavati
10.2.9.[1]	kautsa ācāryya āha na niyamitamamuṣya nidhanasya sthāne kāmyāni nidhanāni syuriti ataḥ aniyamātsarveṣu nidhanasthāneṣu syuriti
10.2.10.[1]	tisraḥ stotrīyāḥ paṭhitvā purīṣaṃ paṭhati tatkiṃ purīṣaṃ mahānāmnīṣu sakṛtprayoktavyam atha pṛthageva taditi ucyate uttamayā stotrīyayā saṃyuktaṃ purīṣam ānantaryyāddhetostasmin saṃyojyam uttamayā saha yujyeta yāvatkṛtva uttamatā prayujyate tāvatkṛtvaḥ purīṣāṇi prayujyante
10.2.11.[1]	śarkvarībhiḥ stutvā purīṣeṇa stuvate paśavo vai śarkvaryāgoṣṭhaḥ purīṣamiti brāhmaṇaṃ śarkvarībhistutvetyapavarjya apavargaṃ kṛtvā samāptiṃ kṛtvā purīṣeṇetyāha tasmādasaṃyuktaṃ syāt sakṛtkuryyādityarthaḥ
10.2.12.[1]	purīṣaprayoga iti śeṣaḥ
10.2.13.[1]	uktaṃ bārhadgiraṃ brāhmaṇāya rāyovājīyaṃ vaiśyāyeti tat yadā pañcame'hani rāyovājīyaṃ brahma sāma syāt tat kurvan tasya sthāne kuryyāt yat kalpavṛttenopapannaṃ tadetat kalpavṛttaṃ sāma yadaraṇye geyam athavā kalpena ca vṛttena ca vṛttaṃ chandaḥ
10.2.14.[1]	bārhadgirameva kuryyāt brahmasāma yasmādaraṇye geyaṃ tat sacchandasyañca tasminnevāhani dṛṣṭaṃ tadeva kalpavṛttenopapannam
10.2.15.[1]	pārthuraśmaṃ brahmasāma kurvan bārhadgirasya kuryyāt ṛcāmasañcārārthaṃ yadi hi svāsu kuryyāt ṛcāṃ sañcāraḥ syāt ata eva rāyovājīyaṃ kariṣyante
10.3.1.[1]	gavāmayanaprakaraṇe dādaśāhasya daśāhāni bhavantītyevamadhikṛtyāha athaitat daśamamahariti tasminnadhikaraṇe mānasampaṭhati tatrāyaṃ saṃśayaḥ kimetanmānasaṃ daśamasyāṅgam athānaṅgamiti kutaḥ punarayaṃ saṃśayaḥ aṅgamanaṅgamiti tatkāraṇamasminneva vacyate athāṅgamanaṅgamiti kiṃ punaretasyāścintāyāḥ prayojanaṃ yadyanaṅgaṃ tataḥ ko viśeṣaḥ syāditi ucyate maśakena dvādaśāhavicāreṣu athāpare daśa bhavanti yathā stomaṃ prathamamahastathā stomo'yaṃ sarvo daśarātraḥ syāt tena tejaskāmo brahmavarcasakāmo vā yajeteti evaṃ dvitīyādiṣvahaḥsu ye stomāstaiḥ pratikāmamekaikena stomena sarvāṇi daśāhāni bhavanti tadyadi tāvanmānasaṃ daśamasyāṅgaṃ tatastrivṛdādibhiḥ stomaiḥ pratikalpaṃ mānasenāpi bhavitavyam tathā dāśamikena stomena daśarātre kriyamāne mānasenāpi stomenātra bhavitavyam atha punaranaṅgaṃ tataḥ mānasikena stomena nātra bhavitavyaṃ so'yamācāryya evamarthaṃ parivivakṣuḥ punarārabhate daśamasyāhno'naṅgamiti daśamasyāhaḥ eke ācāryyāḥ mānasam anaṅgaṃ bruvate guṇapradhānamekadeśo'ṅgam avayava ityekorthaḥ na aṅgam anaṅgaṃ kasmādanaṅgaṃ bruvate bahiṣpatnīsaṃyājatvādete yasmāt patnīsaṃyājebhyo bahiretat stotrasthāne hyetat stotrāṇi sarvāṇi prāk patnīsaṃyājebhyo'pavṛjyante ūrddhvaṃ patnīsaṃyājebhyaḥ stotrānāmapravṛttiḥ tasmādanaṅgam
10.3.2.[1]	dvādaśāhabrāhmaṇaṃ aṣṭau madhya ukthyā agniṣṭomāvabhita iti yadi hi mānasaṃ daśamasyāṅgamabhaviṣyat agniṣṭomatvena tasyāpavarṇanaṃ nābhaviṣyat daśamasya mānasaṃ hi tattrayodaśaṃ stotraṃ tatra daśamamaharatyagniṣṭomo'bhaviṣyat
10.3.3.[1]	kiñcānyat asya mānasasya avayavena ekadeśena sargaṃ vadati sargaḥ sṛṣṭirityanarthāntaram iha stotrāṇāṃ sarveṣāṃ ātmābhyāsakriyā asya punarmānasasya avayavena ekadeśena kriyāṃ vadati manaso'pāvartayati manasā hiṅkaroti manasā prastauti manasodgāyati manasā pratiharati manasā nidhanamupayantīti evaṃ ebhiḥ kāraṇairanaṅgaṃ sadityucyate
10.3.4.[1]	tuśabdaḥ pakṣaṃ vyāvartayati yaduktaṃ daśamasyāhnaḥ anaṅgaṃ mānasamiti tanna aṅgameva syāt yasmādadhikṛtya daśamamahaḥ mānasamāmnātaṃ kathamanaṅgaṃ syāt
10.3.5.[1]	na hi kadācit paśyāmaḥ ekastotrasya svatantrabhāvo vartamānaḥ tasmādastotrasthānamityāha
10.3.6.[1]	atha yaduktamagniṣṭomāvabhita iti cāhetyatra brūmaḥ vādamātrametat yathā gavāmayane atirātrasya vādamātraṃ jyotiṣṭomo bhavati yajñamukhaṃ tadṛdhnuvanti yadukthyo yajñakratoranantarayājeti na kadācit jyotiṣṭomaḥ ukthyaḥ prāyaṇīyo bhavati gavāmayane ukthāni dṛṣṭvā vādamātraṃ pravṛttaṃ evametadvādamātraṃ agniṣṭomāvabhita iti
10.3.7.[1]	yaduktaṃ avayavena cāsya sargaṃ vadatītyatra brūmaḥ aheturayaṃ na hi adhikṛtyāmnātaṃ sargāvayavamātrādanaṅgaṃ syādyathā rathantaraṃ jyotiṣṭomasya jyotiṣṭomamadhikṛtya āmnātaṃ rathantaraṃ sāvāgrathantaramanvapadyatetyekadeśāmnānāt na hi rathantaraṃ jyotiṣṭomasya anaṅgaṃ bhavati prajāpatirakāmayata bahu syāṃ prajāyeyeti sa tūṣṇīṃ manasā dhyāyet tasya yanmanasyāsīt tadbṛhatsamabhavatsa ādīdhīta garbho vai me'yamantarhitastaṃ vācā prajanayā iti sa vācaṃ vyasṛjata sā vāgrathantaramanvapadyateti evamete hetavaḥ prasaktāstasmādaṅgameva mānasaṃ syāt daśamasyeti
10.3.8.[1]	iha satreṣu prāyaṇīyodayanīyāvatirātrau paṭhati tatra kasmiṃścit ṣoḍaśinamādiśati kasmiṃścitpratiṣedhati yatra punarnādeśo na pratiṣedhaḥ tatra kathaṃ ṣoḍaśī karttavyo na karttavya ityetasminnarthe ācāryyaḥ parīkṣāmārabhate atirātrayoḥ prāyaṇīyodayanīyayoḥ ṣoḍaśini anādiṣṭe apratiṣiddhe kriyamāṇe'sminyatra virāṭ upapadyate kuryyādenaṃ ṣoḍaśinaṃ tatra ityācāryyā āhuḥ yasmāt dvādaśāhe kriyate na gavāmayane tatra tathopapadyate tatra tayordvādaśāhagavāmayanayoḥ kriyamāṇe cākriyamāṇe ca ṣoḍaśini virāḍupapadyate tatra daśāhe yadi ṣoḍaśi kriyate ato virāṭ sampadyate gavāmayane kriyamāṇe prāyaṇīyodayanīyayoratirātrayoḥ ṣoḍaśini virāṭ sampadyate
10.3.9.[1]	pratipakṣe yaduktaṃ sampatkāraṇaṃ ṣoḍaśina iti tatra na kāraṇam akāraṇam animittaṃ sampat hetuḥ nimittaṃ pramāṇaṃ kāraṇamityanarthāntaraṃ bahavo hyavirāṭsampannāḥ bahavo hi yajñā na virāṭsampannāḥ kiñcānyatkāraṇamapūrvasya vidherna vidyate apūrvasya prathamautpattikasya vidheḥ kāraṇaṃ na vidyate yasmāt dvādaśāhagavāmayanayoḥ ṣoḍaśikā ṣoḍaśitvaṃ na virāṭsampadartham apūrva evāsau tayorautpattiko vidhiḥ prākṛtasya
10.3.10.[1]	atirātrasya tu jyotiṣṭomasya prākṛtasya tatra yāthākāmī bhavatīti ṣoḍaśini kriyamāṇe akriyamāṇe vā yāthākāmyaṃ nāma iṣṭataḥ pravṛttiḥ jyotiṣṭomo'tirātraḥ ṣoḍaśimāniti tasmāt yeṣu satreṣu prāyaṇīyodayanīyayoratirātrayoḥ ṣoḍaśī nādiśyate nāpi pratiṣidhyate teṣu yāthākāmyaṃ syāt
10.3.11.[1]	yau tau vidhipratiṣedhau kvacidvidhānaṃ kvacitpratiṣedhaḥ to niyamārthau
10.3.12.[1]	pūrvasmiṃstrayodaśarātre paṭhati atirātraḥ pṛṣṭhyaṣaḍahaḥ sarvastomo'tirātraścavāraśchandomā atirātra iti tatrāyaṃ saṃśayaḥ kiṃ chandomā vyūḍhā bhavanti na vyūḍhā iti sarvastomena vyavadhānāt ata ācāryya ārabhate pūrvasmiṃstrayodaśarātre vyūḍhāśchandomāḥ syuriti kasmāt somasānna ādeśāt gaurīvitasya cānādeśāt yadi hi samūḍhā abhaviṣyan iha somasāma nādekṣyat tasmāt samūḍheṣu chandomeṣyavasthitaṃ somasāma gaurīvitañcādekṣyat yasmāt samūḍheṣu śchandomeṣu gaurīvitaṃ nāsti na hi samūḍho'sti chandomānāṃ prakṛtau prāk gaurīvitaḥ svaraḥ tasmāt vyūḍhāśchandomā bhavanti
10.3.13.[1]	gavāmayananyāyena pṛṣṭhyaḥ syāt yo gavāmayananyāyaḥ saḥ vyūḍho vā samūḍho vā tṛcaklṛptabahiṣpavamāmaḥ tasmāt yatra yatrāvachinnastatra tatra tathā pravarttate
10.3.14.[1]	daśarātravat tu syāt na gavāmayananyāyena avyatirekāt nāyaṃ vyatirikto daśarātrāt
10.3.15.[1]	avyatirekāt
10.3.16.[1]	vyūhasamādhirhetuḥ vyūḍhāśchandomāḥ pṛṣṭhe'pi vyūḍhe kriyamāṇe samādhiḥ kṛtā bhavati
10.3.17.[1]	pratnavaccādyabahiṣpavamānaṃ siddhaṃ yasmātpareṇa etanmātraṃ trayodaśarātram asya pratnānurūpa ityāha maśakaḥ apavṛjya trayodaśarātraṃ asya pratnānurūpa iti paṭhati dvādaśāhasya ṣoḍaśimantāvatirātrau trayodaśarātre prathamasya chandomasya kaṇvarathantarasya loke somasāma punānaḥ soma dhārayetyetatsāṃvatsarikaṃ vrataṃ satreṣu yatrātirātrātpṛṣṭhyamupayanti prathamasyāhno'sya pratnānurūpa iti
10.3.18.[1]	chando bhavati daśarātre
10.3.19.[1]	bhavatyetadbahiṣpavamāne navāhasya yuktyā iti sa ceha navāho'sti
10.3.20.[1]	saṃvatsare'bhiplavasyābhyāso dṛṣṭaḥ tatra ca viśeṣo dṛṣṭaḥ arṣāsomadyumattama iti gāyatrañca ya evañcāpatyasantaniśākvaravarṇānyuttareṣviti tadabhiplavasyābhyāsaḥ rātrisatreṣvapi keṣucidbhavati tatsaṃvatsare ādeśādviśeṣasya rātrisatreṣvevābhyāsastathaiva syāt evaṃ gautama ācāryo manyate
10.3.21.[1]	trayastriṃśadrātre satre nivṛttimuttareṣām apatyādīnāṃ darśayatīti aparaṃ mataṃ nāsya paramaparam athavā idamanyat idamaparaṃ tasmādanyeṣu sāṃvatsariko abhyāsaḥ syāditi
10.4.1.[1]	kathaṃ nivṛttimuttareṣāṃ darśayatīti taducyate āvṛttānāṃ pañcāhānāṃ trayastriṃśadrātre prathamasya pañcāhasya prathamasyāhno mānavādirbṛhatī bhavati athaitayaiva pañcāhā āvṛttā āvṛttānāṃ pañcāhānāṃ prathamasya pañcāhasya prathamasyāhno'bhisomāsa āyava iti mānavamekasyāṃ tasyāmevānūpa iti tat yadyapatyādīnāṃ pravṛttiḥ syāt tatra tṛtīye pañcāhe santani syāt tadāvṛttasya prathamaṃ tadevaṃ santanimānavayorjāmi syāt anena kāraṇena manyāmahe apatyādīnāṃ rātrisatreṣu nivṛttirbhavati
10.4.2.[1]	vaikṛtatvāttu teṣu pañcāheṣu apatyādīnāṃ nivṛttiḥ pañcāhāstena te ṣaḍahāsteṣu pañcāheṣviti
10.4.3.[1]	pañcāheṣvabhiplavaprasaṅgaṃ na kuryyāt tasmādabhiplavābhyāso rātrisatreṣu syāt sāṃvatsarikebhyo'yaṃ viśeṣaḥ
10.4.4.[1]	ya ete pañcāhāstrayastriṃśadrātre coditāḥ te anādeśe prakṛtipratyayādityetadādibhirhetubhiḥ pṛṣṭhyastomapañcāhāniti pakṣaḥ pratigṛhyate tān pratyekamunmīlayiṣyāmaḥ tān pañcāhāneka ācāryyāḥ pṛṣṭhyastomapañcāhān manyante kiṃ kāraṇam anādeśe prakṛtipratyayāt yatra hyādeśo nāsti tatra prakṛteḥ pratyayo bhavati iha sarve vilopāddaśarātrādbhavanti ucyate yadyevaṃ pṛṣṭhyastomapañcāhānityevaṃ na vaktavyaṃ na hi pṛṣṭhyaḥ stomaḥ prakṛtiḥ ucyate pṛṣṭhyapañcāhā evāsya vivakṣitāḥ bṛhadrathantarapṛṣṭhyatāmabhipretya samūḍhañca pṛṣṭhyastomena pradeśaṃ karoti yadi tu pṛṣṭhyena pradeśaṃ kuryyāt pṛṣṭhyāni prasajyeran vyūḍhasamūḍhatāyāñca vikalpaḥ syāt evaṃ mābhūdityataḥ pṛṣṭhyastomena pradiśati pṛṣṭhya eva tvasya prakṛtitvenābhipretaḥ viśvajidanvavāyāt iha ca manyāmahe pṛṣṭhyastomapañcāhā iti yenaiva viśvajidanvavaiti ya ete pṛṣṭhyavilopā etān sarvān viśvajidanvavaiti tathā tṛtīye ṣaḍrātre abhyāsaṅgyaḥ pañcāho viśvajidatirātraḥ tathā dvitīye navarātre jyotiṣṭomo'gniṣṭomo gaurukthya āyurukthyo'bhyāsaṅgyaḥ pañcāho viśvajidatirātra iti daśarātre'bhyāsaṅgyaḥ pañcāhāśvān vā yaśchandomā viśvajidatirātra iti eteṣāṃ pṛṣṭhyavilopaṃ kṛtvā viśvajidanvavāyo bhavati pṛṣṭhyānugrahārthaṃ nānā brahmasāmatvācca manyāmahe pṛṣṭhyastomapañcāhā iti na hi nānā brahmasāma abhiplavaḥ śyaitanaudhasabrahmasāmatvāt tena pradeśaḥ nānā brahmasāmānyupayantīti nityānuvādo'yaṃ yadi hyapūrvo bhavet vidhirevābhaviṣyat vidhāyakena vākyena vyavāyaḥ syāt nānā brahmasāmānyupeyuriti ṣaṣṭhasyālopavacanāt itaśca manyāmahe pṛṣṭhyastomapañcāhā iti yasmāt pṛṣṭhyaṃ prati ṣaṣṭhasyālopavacanaṃ lupyate vā etat ṣaṣṭhamaharyatpañcāhānupayanti narttavaḥ kalpante yatpṛṣṭhyaḥ ṣaḍahastena ṣaṣṭhamaharna lupyate narttavaḥ kalpanta iti tadyadi pārṣṭikaṃ ṣaṣṭamaharna luptaṃ tataḥ pṛṣṭhyasya ṣaḍahasya kriyāyāmalopavacanaṃ nopapadyate atha punarābhiplavikaṃ ṣaṣṭhamaharna luptaṃ tasya pārṣṭikena ṣaṣṭhenāhnā alopavacanaṃ nopapadyate jyotirgaurāyurityanādeśāt yadyasyābhiplavikaḥ pañcāha iṣṭo bhavati tatropadiśyate vātirātrojyotigaurāyugaurāyuḥ pañcāha iti iha punastasyānādeśāt manyāmahe pṛṣṭhyastomapañcāhā iti trivṛtā prayanti trivṛtodyantoti cāha evaṃ brāhmaṇamāha trivṛtā prayanti trivṛtodyantīti tasya trivṛtstomaṃ prathamamahaḥ āvṛttasya tadevohanīyaṃ bhavati evametairhetubhirmanyāmahe pṛṣṭhyastomapañcāhā iti
10.4.5.[1]	samāstvete hetavaḥ ya ete pṛṣṭhyastomapañcāhatve hetava uktāstān samīkariṣyāmaḥ tuśabdaḥ pūrvapakṣanivṛtyarthaḥ yaduktaṃ pṛṣṭhyastomapañcāhā iti tanna ya evaite hetava uktā ubhayatraite samāḥ pṛṣṭhyastomapañcāheṣvabhiplavapañcāheṣu ca yattāvaduktam anādeśe prakṛtipratyayādityatra brūmaḥ naiva pṛṣṭhyaḥ stomaḥ prakṛtiḥ yaduktaṃ tvayā pṛṣṭhyamabhipretya pṛṣṭhyastomena pradiśatyetannopapadyate kathaṃ hi pṛṣṭhyastomapañcāhā ityukte pṛṣṭhyastomapañcāhā iti pratīyeran tadyathaiva pṛṣṭhyastomasya dāsarātrikānyahāni prakṛtirevamabhiplavasyāpi tānyeva prakṛtiḥ tasmādanādeśe prakṛtipratyayāditi ubhayatrāyaṃ samohetuḥ ubhāvetau ṣaḍahāvabhiplavapṛṣṭhyastomau vikṛtī tasmādubhayordaśāhikaḥ ṣaḍahaḥ prakṛtiḥ atha yaduktaṃ viśvajidanvavāyādityatra brūmaḥ nātra pṛṣṭhānāṃ vilopoyadarthaṃ viśvajidanvavaitīti atra hi daśarātraprayogo vakṣyate tatprayogādeva pṛṣṭhānāmavilopaḥ na cāpi pṛṣṭhārthena viśvajidāgacchati viṣuvadarthenāgacchati atra viśvajit tato ayamapi samohetuḥ atha yaduktaṃ nānā brahmasāmatvādatra brūmaḥ nātra nānābrahmasāmānīti anityārthavādaḥ apūrvameva nānā brahmasāmatvaṃ vidhīyate nityānuvādavadvidhānāni dṛśyante yathā rathantaraṃ bhavati cārkṣaṃ cāsmai daṇḍaṃ prayacchanvācayediti atha yaduktaṃ pṛṣṭhyataḥ ṣaṣṭhasyālopavacanāditi atrāpyucyate yathaiva pṛṣṭyastomasya bṛhadrathantarapṛṣṭhasya sataḥ ṣaṣṭhamaharlupyate evamevābhiplavasthāpi tasmāt samānolopaḥ ṣaḍahatantre atha yaduktaṃ jyotirgaurāyurityanādeśādityatra brūmaḥ yatra hyasya pṛṣṭhyastomapañcāhā iṣṭāḥ tatrāpyādiśatyeva yathā pṛṣṭhyasya na labdhiḥ abhyāsaṅgyaḥ pañcāha iti yathā dvitīye navarātre daśarātre chando bhavati tadyathaivātra jyotirgaurāyurityanādeśe iti evaṃ pṛṣṭhyastome'pyanādeśa iti yaduktaṃ trivṛtā prayanti trivṛtodyantīti cāheti atra brūmaḥ ayaṃ trivṛchandaḥ na kevalaṃ stomavācīti tritvañcāpekṣya bhavati yathā agninā pṛthivyauṣadhibhistenāyaṃ lokastrivṛt tathā agne vivasvaduṣasa iti sandhinā stuyurityadhikṛtya trikaṃ stomaṃ vidhāyāha prāṇāvai trivṛtstomānāmiti evamayaṃ trivṛcchandastrivṛtā prayanti trivṛtodyantīti uttame ca trayastriṃśadrātre tritvamiha samākhyābhipravarttate trivṛtā prayanti trivṛtodyantīti purastāttrayaḥ pañcāhāstraya upariṣṭāditi tasmādayamapi heturubhayatra samaḥ ata ete hetavaḥ samīkṛtāḥ pratyuktāḥ svapakṣamidānīṃ sthāpayiṣyāmaḥ
10.4.6.[1]	gautama ācārya āha abhiplavapañcāhā eva bhavantīti eva śabdoavadhāraṇarthaḥ abhiplavapañcāhā eva na pṛṣṭhāstomapañcāhā iti yasmādadhikṛtaḥ satreṣu abhiplavapañcāhaḥ atirātro jyotirgaurāyuḥ pañcāha iti yaduktamanādeśe prakṛtipratyayāditi anādeśajātireṣā bhavati yadadhikāraḥ kiñcānyat itaraścādṛṣṭaḥ itaraśca pṛthyastomapañcāhaḥ adṛṣṭaḥ satreṣu kiṃ dṛṣṭārthaḥ pratīyatāmadṛṣṭārthaḥ pratīyatāmiti dṛṣṭapratyayo nyāyata iti
10.4.7.[1]	abhyāsaścādṛṣṭaḥ prākṛtasya tāvat pṛṣṭhyastomasyaiva kutaḥ pañcāhasyābhyāsaḥ syāditi yāvatā nidānakāro'pyāha athāpi kṛtsnāveva pṛṭhyastomau nābhiprayogaṃ labhete kuto viluptau labheyātāmiti
10.4.8.[1]	yadapyuktaṃ jyotirgaurāyurityanādeśāditi iva pareṣāṃ brāhmaṇaṃ jyotirāyurgaurāyuḥ sa dvitīyaḥ sa tṛtīya iti
10.4.9.[1]	ete pañcāhā bhavanti tata eṣa pratnā vā anurūpaḥ pratipañcāhaṃ vārkajambhaṃ vā prathame'hani
10.4.10.[1]	āñjanābhyañjanāsu gārhapatye'gnau sarpīṃṣi gṛhītāni phāṇayeyuḥ pṛthaṅnānetyarthaḥ devasurabhibhiḥ saha devasurabhīṇi yānyuktāni brāhmaṇena gaulgulavena saugandhikena paitudāraveṇa ghṛtaṃ saha ekīkaraṇaṃ devasurabhibhiḥ
10.4.11.[1]	taiḥ sutyāsūpākaraṇavelāyāṃ havirddhānayoḥ pūrve pradeśe āsīnāḥ satriṇaḥ āñjīran akṣīṇī gātrāṇi ca abhyañjīran uktaṃ gaulgulavena prātaḥsavane saugandhikena mādhyandine savane paitudāraveṇa tṛtīyasavana iti
10.4.12.[1]	gautama ācāryyo manyate bhuktvāgnīdhrīya eva tat kuryyuriti
10.4.13.[1]	ānupūrvyaṃ brāhmaṇenoktaṃ gaulgulavena prātaḥsavane saugandhikena mādhyandine savane paitudāraveṇa tṛtīyasavane
10.4.14.[1]	dhānañjapyaśāṇḍilyāvācāryyāvāhatuḥ aharaharetat kuryyuriti
10.4.15.[1]	sarvastoma evaitat kuryyuriti eṣa ūrddhvaṃ stomataḥ saṃsthātaḥ
10.4.16.[1]	eke ācāryyā bruvate pṛṣṭhya eva tatkuryuriti
10.5.1.[1]	saṃvatsarasaṃmitāsu paṭhati tadāhuryaccaturviṃśamahaḥ prāyaṇīyaṃ kuryyuḥ saṃvatsaramārabhya na samāpayeyuriti trivṛdeva kāryamiti tatra kimidaṃ trivṛtā liṅgena dāśarātrikaṃ prathamamahaścodyete athavā tata adhikṛtasyaiva prāyaṇīyasya stomavikāra iti so'yametasminnarthe śāstramārabhate saṃvatsarasaṃmitāsvityādi saṃvatsarasaṃmitā iti saṃjñā tāsu saṃvatsarasaṃmitāsu prathamamahaḥ dāśarātrikaṃ prāyaṇīyaṃ syādityeke ācāryyā ūcuḥ yasmādevaṃ brāhmaṇamāha trivṛdeva kāryyamiti
10.5.2.[1]	natvevaṃ syāt prāyaṇīyaṃ caturviṃśamahaścodayitvā atirātraścaturviṃśaṃ prāyaṇīyamahariti trivṛdeva kāryyamiti tasya stomavikāraṃ gṛhṇāti
10.5.3.[1]	kiñcānyat dāśarātrikāṇāñcāhnāṃ avayavaprayogaḥ ekadeśasammitāsu prayogo na vidyate
10.5.4.[1]	saṃvatsarasaṃmitāsu uttare pakṣasi abhiplave asmin āvṛtte śārkaravarṇaṃ syādityācāryyā manyante sāṃvatsarikasya dravyasyānugrahārthamiti pūrvasmin pakṣasi trayo'bhiplavāḥ prayuktāḥ yaṇvāpatyaṃ santaninimittam ayaṃ caturthaḥ śārkvaravarṇavān uttare pakṣasi tasmin prayujyamāne sarvasāṃvatsarikaṃ dravyamanugṛhītaṃ bhavati
10.5.5.[1]	natvevaṃ syāt yaścaturthaḥ sāṃvatsariko'bhiplavaḥ pūrvasmin pakṣasi sa iha luptaḥ tena saha śārkvaravarṇamapyupeyāt yathā pṛṣṭhyena lupyamānena janitramapi luptaṃ nanu sarva eva pṛṣṭho luptaḥ tatkimidaṃ yathā pṛṣṭhyena janitramiti ucyate pṛṣṭo daśarātre prayokṣyate janitrantu samūhāgataṃ tat luptameva
10.5.6.[1]	ucyate yadi śārkvaravarṇaṃ kriyate kiṃ tarhi tatra karttavyamiti bravīti santani karttavyaṃ taddhi pūrvasmin pakṣasi prayuktantadiha karttavyaṃ āvṛttisādhutvāt uttarasya pakṣasya āvṛttisādhuruttare pakṣa iti
10.5.7.[1]	yaṇvantu syāt tatra na santanini upariṣṭādhyabhiplāvānāṃ lopasthānaṃ purastādbhavati tasmāt yaṇvameva syāt
10.5.8.[1]	uttarasmin pakṣasi āvṛttasyābhiplavasya etenoktaṃ vidhānam ekaṣaṣṭirātre
10.5.9.[1]	śatarātre paṭhati abhiprayāyamabhiṣuṇvantyabhikrāntyai samānatrābhiṣuṇvanti pratiṣṭhityā iti sa vikalpaḥ syāt bhavet abhiprayāya vā syādabhiṣavaḥ abhiprayāyābhiprayāya samānatra samānatra vā samānadeśe ekasmin ubhayasyāśakyatvāt
10.5.10.[1]	abhiprayāyaṃ sunvantaḥ yāntaḥ sunuyuḥ yathā yena prakāreṇa sārasvateṣu śamyāprāsanena
10.5.11.[1]	yatra kvaca deśe nātra niyamaḥ yathā sārasvateṣu sarasvatyāstīreṇeti
10.5.12.[1]	ekasminvā deśe sunuyuḥ samāne ayānta eva
10.5.13.[1]	śrutyarthatvāt kalpyante cakrīvanti sadohavirddhānāni kārayitvā sadaśca havirddhāne ca sadohavirddhānāni teṣāmahaḥsaṃsthāsu ahaḥsamāptiṣu cakrāṇi viparivarttayeyurityācāryyā āhuḥ tadabhiprayāttasya rūpam aprayāṇāśca samānatrābhiṣavaḥ aprayāṇāśca ekatra deśe samāne abhiṣavaḥ kṛto bhavati evamubhayoḥ śrutyorarthaṃ kṛtaṃ bhavati
10.5.14.[1]	dhānañjapyaśāṇḍilyāvācāryyāvāhatuḥ yadetadabhiṣavasya vidhānamuktam etadahanyahani kuryyuriti
10.5.15.[1]	gautama ācāryya āha abhiplaveṣveva tat kuryurnāhanyahani iti
10.5.16.[1]	eke ācāryyā āhuḥ trikadrukeṣvityevaitatkuryyurnānyatreti
10.5.17.[1]	uktaḥ kāloyasyāḥ seyamuktakāladīkṣā kāla ukto brāhmaṇena gavāmayanasya ayane vikalpaḥ
10.5.18.[1]	vaiśākhajyaiṣṭhau tu vikalpete asamāsa iti kimartham āṣāḍhaśceti ucyate vakṣyati ṣaṣṭhyāṃ vā dīkṣitvā saptadaśadīkṣāḥ kurvīranniti tadāṣāḍha eva syāt
10.5.19.[1]	ṣaṣṭhyāṃ vā āṣāḍhasya dīkṣitvā saptadaśadīkṣāḥ kurvīran
10.5.20.[1]	etena gavāmayanikena vidhinā sāṃvatsarikāṇāṃ satrāṇām uktaṃ vidhānam ādeśādanyatra ādeśe yathādeśam
10.6.1.[1]	uktakālādīkṣā brāhmaṇena gavāmayanasyetyetadadhikṛtaṃ tasmin gavāmayane paṭhati abhīvartto brahmasāma bhavatītyevamadhikṛtyāha pañcasu māḥsu bārhatāḥ pragāthā āpyanta iti teṣāṃ pragāthānāntu viṣayaḥ kalpyate pañcasu māḥsu bārhatāḥ pragāthāḥ samāpyante prāpyanta iti yadidaṃ vidhānante pragāthā abhīvarttastotrīyāḥ syuḥ kiṃ viṣayasyābhīvarttasya brahmasāmabhūtasya yasmāttasya prakaraṇe śrūyante
10.6.2.[1]	samānaṃ sāma bhavatyanyonyaḥ pragātha ityetadbrāhmaṇamabhīvarttasya nānā pragāthatāṃ darśayati
10.6.3.[1]	kutaḥ punaste pragāthā āhartavyā iti ucyate catuḥśatamaindrā bārhatāḥ pragāthā daśatayīṣviti catvāraśca śataṃ catuḥśataṃ aindrāḥ devatayā bārhatāḥ chandasā daśatayīṣu daśāvayavāsvṛkṣu rugveda ityarthaḥ
10.6.4.[1]	teṣāṃ pragāthānāṃ catuḥśatasya catvāraḥ anyatra sthānāḥ caturṇāmanyatra sthānaṃ brahmasāmnaḥ bṛhadrathantarayoḥ stotrīyayoḥ kāleyastotrīyāḥ indrakratumauttarapākṣika iti
10.6.5.[1]	evañcānyatra sthānāṃ caturuddhṛtya śataṃ pragāthāḥ śiṣyante tasya śatasyaikaṃ pragāthaṃ prāyanīye'hani caturviṃśe kuryyāt itarānyekonaśatam abhiplaveṣu kuryyāt pañcasu māseṣu viṃśatirabhiplavāḥ teṣu ekaikasminnabhiplave pañca pañca pragāthā bhavantīti teṣāmekasmiṃścatvāra evamevaiṣāṃ pragāthānāṃ vināśaḥ
10.6.6.[1]	tāsveva daśatayīṣu ekonaviṃśatsātobārhatāstṛcāḥ tān āharet
10.6.7.[1]	teṣāṃ sātobārhatānāṃ tṛcānāṃ ekaikaṃ tṛtīye tṛtīye'hani kuryyāt abhiplaveṣu prathamadvitīyatṛtīyacaturthapañcamaṣaṣṭheṣu pragāthā na kṛtā hi satobṛhatyaḥ tṛtīye'hanyārṣeyakalpena ātvā sahasramāśatamityetāḥ
10.6.8.[1]	pañcamasya māsasya ya uttamo'bhiplavastasminneva pragātho na saṃpūryyate pañcame'hani satobṛhatīḥ kuryyāt dvau sātobṛhatau tṛcau catvāraśca pragāthāḥ evamekaviṃśatiḥ sātobṛhatyaḥ prayuktāḥ pragāthāśca sarve aṣṭau sātobārhatāstṛcāḥ avaśiṣyante
10.6.9.[1]	uktaṃ pañcasu māḥsu bārhatāḥ pragāthā āpyante teṣvāpteṣu chandasi saṃyujyaitavyantisṛṣu uṣṇihaḥ syurekā gāyatrī tāstisro bṛhatyo bhavantīti yāvat teṣu pragātheṣu āpteṣu sarveṣu chandasī saṃyujyaitavyamiti brāhmaṇaṃ ṣaṣṭhaṃ māsi gāyatrīpādamekaikamuṣṇahāmupariṣṭāt kuryyāt evante bārhatāstṛcā bhavanti anyathā hi viṣṭāvānopapadyante
10.6.10.[1]	gautama ācāryya āha sātobārhatānāṃ tṛcānām ekaviṃśatiḥ pañcasu māseṣu prayuktāḥ anye'ṣṭau śeṣā anuprayuktāḥ tān ṣaṣṭhasya māsasya prathame'bhiplave kṛtvā dvitīyasya cārthe dvyahe tataśchandasī saṃyujyā diti
10.6.11.[1]	yasmāt bṛhatīkṣayādevamāmanati teṣvāpteṣu chandasī saṃyujyaitavyam
10.6.12.[1]	uktaṃ tadāhuḥ saṃśara iva vā eṣa chandasāṃ yaddve chandasī saṃyujyantīni caturuttareva chandobhiretavyamiti etasmiṃścaturuttarakalpe gāyatrīṃ caturviṃśe'hani kuryyāt abhiplavike prathame'hani uṣṇihaṃ kuryyāt anuṣṭubhaṃ dvitīye'hani kuryyāt itareṣu sarveṣvahaḥsu bṛhatīṃ kuryyāt
10.6.13.[1]	kiñca uddharetpañcamādahnaḥ satobṛhatīḥ yasmāt pragāthāḥ prabhavanti vidyanta ityarthaḥ caturviṃśāt prāyaṇīyādekaḥ ābhilavikau dvau dvitīyaprathamābhyāmahobhyām ekaḥ pañcamāt
10.6.14.[1]	tatra pañcame'hani ṣaṣṭhe vā paṅktīḥ kṛtvā
10.6.15.[1]	triṣṭubhā ṣaṣṭhaṃ māsaṃ gaccheyuḥ
10.6.16.[1]	tṛtīye svarasāmni jagatī karttavyā evameteṣāṃ chandasāṃ kriyā yasmādāha ekāṃ gāyatrīmekāhamupeyurekāmaṣṇihamekāhamekāmanuṣṭubhamekāhaṃ bṛhatyā pañcamāsamīyuḥ paṅktimekāhamupeyuḥ triṣṭubhā ṣaṣṭhaṃ māsamīyuḥ śvoviṣuvān bhaviteti jagatīmupeyuriti
10.6.17.[1]	gautama ācāryya āha sātobārhatā navāvasiṣṭā dvau ca pragāthau tān ṣaṣṭhasya māsasya prathame cābhiplave dvitīyasya cābhiplavasvādye pañcāhe tān kṛtvā tataḥ paṅktimupeyuriti athavā teṣāmeva bārhatānāṃ pragāthānām uttamasya sthāne paṅktiṃ kṛtvā tata ūrddhvaṃ triṣṭubhā ṣaṣṭhaṃ māsamīyuḥ yāvasiddham
10.7.1.[1]	iha paṭhati tadāhuranavaklṛptāni vā etāni chandāṃsi madhyandine bṛhatyā caiva triṣṭubhā caitavyamiti cāturuttaryamapodya triṣṭupbṛhatībhyāṃ vidadhāti taducyate bṛhatyā caiva triṣṭubhā caitavyamiti triṣṭubhaṃ caturviṃśe'hani prāyaṇīye kuryyāt abhīvarttastotrīyaṃ prathame ābhiplavike'hani bṛhatīṃ kuryyāt abhīvarttasya
10.7.2.[1]	eṣa viparyyāsaḥ anena nyāyena eṣa viparyyāsaḥ sarvasminnayane
10.7.3.[1]	ya ete vidhaya uktāḥ pañcasu māḥsu bārhatāḥ pragāthā āpyanta ityārabhya etāni mahānānātvānītyucyante śrutyantare mahānānātvāni śrūyante
10.7.4.[1]	śaucivṛkṣirācāryya āha ya eṣa caturuttara prayogaḥ chandasāṃ chandobhiretavyamiti yaśca bṛhatītriṣṭubhośca viparyyāsaḥ bṛhatyā caiva triṣṭubhā caitavyamiti etau kalpau kriyamāṇa ṣaṣṭha eva māsi syātāmiti yasmādāha saṃśara iva vā eṣa chandasāṃ yaddve chandasī saṃyuñjantīti caturuttaraireva chandobhiretavyamiti tasmin ṣaṣṭhe upodya chandaḥsaṃyogaṃ kalpo vidadhāti ṣaṣṭhaviṣayaḥ chandaḥsaṃyogaḥ yadviṣayaścāpavādaḥ tadviṣayenaivetareṇa vidhinā bhavitavyam
10.7.5.[1]	ācāryyā āhuḥ sarvasminnevāyane pūrvasminnetau kalpau syātāmiti yasmāccaturuttarāṇi chandāṃsi anupūrvaṃ prayuñjānaḥ gāyatryuṣṇiganuṣṭubhau vidhāya triṣvahaḥsu bṛhatīṃ madhya āmanati yāvatpañcamāsāḥ samāptā iti kiñcānyat triṣṭubhā ṣaṣṭhaṃ māsamiti cāha brāhmaṇaṃ kṛtsnaṃ saṃyogaṃ darśayati
10.7.6.[1]	yasmāt bṛhatya eva na santi kena vyatyāsaḥ kariṣyati
10.7.7.[1]	śaucivṛkṣirācāryya āha syādeva ṣaṣṭhe māsi bṛhatītriṣṭubhorviparyyāsaḥ yattāvaducyate caturuttarāṇi anupūrvaṃ prayuñjāno bṛhatīṃ madhya āmanatīti sā prāyyādbṛhatīgrahaṇaṃ na hyatra bṛhatyaḥ kṛtāḥ atra yaduktaṃ triṣṭubhā ṣaṣṭhaṃ māsamiti cāha ayaṃ bhūyasovādaḥ bhūyastvaṃ gṛhītvā pravṛttaḥ prayogo hi vādānānniyāmako bhavati atha yaduktaṃ bṛhatīkṣayācca bṛhatyā vyatyāsonopapadyate iti akṣīṇāśca bṛhatyaḥ naca bṛhatyaḥ, kṣīṇāḥ satyo bṛhatyaḥ kathaṃ santītyucyate
10.7.8.[1]	ya ekonatriṃśatsātobārhatāstṛcāsteṣāmekaviṃśatipragāthaiḥ sahopayuktāḥ aṣṭau śiṣyante tairaṣṭabhiḥ bṛhadrathantarakāleyastotrīyaiśca taiḥ taistriṣṭubhaiḥ ṣaṣṭhe māsi triṣṭubhovyatyasyet ekādaśasu rāthantareṣvahaḥsu ekādaśabṛhatyaḥ daśasu bārhateṣu daśa triṣṭubhaḥ triṣvabhiplaveṣu ca svarasāmasu ca
10.7.9.[1]	yasminnahani kāleyastotrīye'bhīvarttaḥ syāt tasminnahani taraṇiritsiṣāmatīti kāleyaṃ syāt asañcārāddhetoḥ
10.7.10.[1]	athavā svaramānnoḥ prathamatṛtīyayoranyatarasminnekasmin rathantare stotrīyaṃ brahmasāmni kuyāt yasmāttatra pṛṣṭhagatasya rathantarasya anyā eva ṛcaḥ kṛtā evamācāryyā vyācakṣate
10.7.11.[1]	viṃśatiśca śatañca viṃśatiśataṃ viṃśatiśatantvapi pragāthā na dhīyate apare tuśabdo hetvarthaḥ yasmāt tatra sa eva prayujyate catuḥśate saṃrodhaḥ svasya pakṣa eva
10.7.12.[1]	tatra tasmin kalpe tathaiva satobṛhatīḥ kuryyāt yathā catuḥśate tṛtīye'hani
10.7.13.[1]	yathā satobṛhatyaḥ pañcame māsi asyābhiplavasya pañcame'hani kṛtāḥ tā uddharet prabhavanti hi pragāthāḥ hiśabdo hetvarthaḥ yasmāt prabhavanti pragāthāḥ
10.7.14.[1]	yaḥ punarayaṃ śaucivṛkṣeḥ bṛhatītriṣṭubhorviparyyāsaḥ ṣaṣṭhe māsi ayamanyāyena kṛtaḥ kathamanyāyaḥ yasmādakṛtakriyā hi ya āstutaṃ kurvato yathādugdhāmupasīdedevantaditi aprayuktapratiṣedhaḥ kṛtaḥ punarbṛhadrathantarakāleyastotrīyāḥ teṣāṃ kṛtānāṃ satāṃ sveṣu sthāneṣu kṛtāḥ punarbrahmasāmni prayogaḥ
10.8.1.[1]	viṃśatiśatasya pragāthānāṃ śeṣo vidyate teṣāṃ saptabhiḥ pragāthaiḥ ye ca nava sātobārhatāstacaḥ teṣāṃ caturbhiḥ ṣaṣṭhe māsi triṣṭubho'vyatyasyet
10.8.2.[1]	anantaraṃ paṭhati trayastriṃśatā pragāthairetavyaṃ trayastriṃśaddevatāsveva pratitiṣṭhantoyanti caturviṃśatyaitavyaṃ dvādaśabhiretayaṃ ṣaḍbhiretavyaṃ caturbhiretavyaṃ tribhiretavyaṃ dvābhyāmetavyamiti trayastriṃśatprabhṛtayaḥ kalpāḥ śrūyante tān cayastriṃśatprabhṛtīn pragāthān saha caturviṃśeṣvabhiplaveṣu kuryyāt uttame ca svarasāmni ityevamācāryyā āhuḥ yasmādete trayastriṃśatpragāthādayaḥ kalpāḥ abhīvarttaprakaraṇe śrūyante so'trāpyabhīvartta iti caturviṃśe svarasāmasu ca uttamaṃ svarasāmānaṃ udgṛhṇāti tatra tu satobṛhatītvanna bhavati satobṛhatī uddharatīha
10.8.3.[1]	natvevaṃ syāt antareṇa caturviṃśasvarasāmnoḥ ārṣeyakalpena maśakena kṛtaṃ ṣaṭpragātham ayane ihāpi tathaiva syāt
10.8.4.[1]	teṣāṃ pragāthānāṃ yatra samaprayoge kriyamāṇe ye tṛtīye'hani satobṛhatya upapadyeran kuryyādenāstatra
10.8.5.[1]	anupapadyamānāsu samaprayogeṇa pragāthā eva syuḥ tṛtīyeṣvahaḥsu yathā anācāraḥ ṣaḍahe'nyatra tṛtīyādahnaḥ satobṛhatīnām ayaṃ hi samaprayogaḥ ṣaṭpragāthe evopapadyate
10.8.6.[1]	sa yenaiva kalpena pūrvasmin pakṣasi abhīvarttastotrīyaṃ kuryyāt ādikalpādārabhya yāvaddhi pragātha iti tathaitasmin pakṣasi indrakratau pragāthe brahmasāmāni nidhanavanti evaṃ kalpayet yasmādevamārṣeyakalpena kṛtaṃ pūrvasmin pakṣasi ṣaṭpragātheṣu abhīvarttaḥ kṛtaḥ uttarasmin indrakratau ṣaṭ sāmāni kṛtāni
10.8.7.[1]	pūrvasmin pakṣasi atirātracaturviṃśe paṭhitvā pañcāyanamāsān paṭhati tataḥ ṣaṣṭhe māsi vrataṃ paṭhati uttarasmin pakṣasi prathamaṃ vrataṃ paṭhitvā caturayanamāsān paṭhati tato daśarātramiśraṃ māsaṃ paṭhati tatra vratātirātramadhikaṃ paṭhati tat ṣaṣṭhasaptamayormāsayoḥ pūraṇaṃ dadāti atirātracaturviṃśābhyāṃ saha pūrvasmin pakṣasi ṣaṣṭhomāsaḥ sampūrṇo bhavati uttarasmin pakṣasi prathamovratātirātrābhyām
10.8.8.[1]	uktaṃ ye vai vācamannamādayantyannādā bhavantīti ye vitarṣayanti rūkṣā bhavanti gaurīvitaṃ śyāvāśvannihava etāni vai sāmāni vāco'nnameteṣāṃ vāgannaṃ yadetāni sāmāni na cyavante vācameva tadannamādayanti tena sarve'nnādā bhavanti tadyadetāni sāmāni na cyavanta iti gaurīvitasyottarayostotrīyayornihavaśyāvāśve syātāṃ sarvasmin gavāmayane hi yasmādanārabhya eteṣāṃ sthānam acyavanañca vidadhāti evameke ācāryyā manyante
10.8.9.[1]	anvavetyānvagatya gaurīvitaśyāvāśvayoḥ ārṣeyakalpena vidhiḥ kṛtaḥ anugamanamanvavāyaḥ nihavasya ca anvavetya vidhiḥ kṛto brāhmaṇena tathā sati kalpe teṣām acyavanaṃ syāt
10.9.1.[1]	mahāvrataprakaraṇe sarve mahartvijo mahāvratena stuvīrannityevamadhikṛtyādhvaryuḥ śirasodgāyediti parisaṃkhyānaṃ karoti tatra kiṃ sarvaśabdasya niravaśeṣavācitvāt sarveṣāṃ stavanaṃ atha parisaṃkhyānādadhvaryvādayo ye parisaṃkhyātāsteṣāmiti etasmin saṃśaya ācāryya ārabhate sarve mahartvijo mahāvratena stuvīranniti tadetadbrāhmaṇam ayamudgātṛvikāra eva syāt yenodgātā vikriyate adhvaryumaitrāvaruṇabrāhmaṇāchaṃsigṛhapatibhista eva syuḥ aśrutibhūtā hyanye na śrutibhūtā aśrutibhūtāḥ anya ṛtvijaḥ na śrutibhūtāḥ ucyante nanviyaṃ śrutiḥ sarve mahartvija iti atrāha
10.9.2.[1]	yo'yaṃ sarvaśabdaḥ ayanteṣvevāvāpyate etaddhi brāhmaṇam adhvaryvādīn manasi kṛtvā sarvaśabdaṃ prayuṇkte tena tasyādhikṛteṣu sarvaśabdo'rthavān yathā sarva odanabhutaḥ sarvairbrāhmaṇairbhuktamiti / 2
10.9.3.[1]	saha stuvīranniti yadetat tadetasmin karmaṇi samavāyāt paurvāparyyacodanādanupūrvaṃ stavanaṃ syāt yattu stavanaṃ tadeva ānupūrvyeṇa syāt pūrvāparabhāvaḥ paurvāparyyam
10.9.4.[1]	tisṛbhirudgātātmana udgīyeti caitadādi brāhmaṇam ātmanā jaghanyastavanaṃ darśayati evaṃ caitatsarvaṃ bhavati yathānupūryeṇa stavanamiti
10.9.5.[1]	yadetannānādeśastavanañcoditaṃ havirddhāne śirasā stutvā ityetadādinā tacchandogānāmeva syāt netareṣāṃ yasmāt atho khalvāhuḥ kathamadhvaryyurbahvṛcaḥ sāma gāyedityudgātaiva sarveṇodgāyediti hyuktvā tasya deśānvidadhāti tasya sthānāni vidadhāti udgātuḥ kiñcānyat havirddhāne śirasā stutvā saṃrabdhāḥ pratyañca eyuste dakṣiṇena dhiṣṇyān parītya paścāt maitrāvaruṇasya dhiṣṇyasyopaviśyeti caiṣa samānakarttṛka ādeśaḥ ye śirasi stuvate teṣāmevetaraiḥ stavanaṃ darśayati
10.9.6.[1]	ilāndamagniṣṭomasāma kāryyamiti brāhmaṇaṃ tadilāndamagniṣṭomasāma kriyamāṇam agne tava śravo vaya ityetāsāṃ ṣaṇṇāmṛcāṃ pūrvāsu tisṛṣu ṛkṣu syāt
10.9.7.[1]	tāsāntisṛṇāmṛcāṃ daśākṣareṣu ārcikānyanugānāni syuḥ daśākṣarāṇi daśākṣare daśākṣare ekaikamārkṣikamanugānaṃ syāt evaṃ kriyamāṇantṛce bhavati yathānyāni sāmāni
10.9.8.[1]	ṣaḍṛce sarvasmin kāryyamityevamācāryyā manyanta evaṃ kriyamāṇe asaṃrodhataraḥ parvaṇāṃ kṛto bhavati ayamatisaṃrodhaḥ pūrvasmiṃstu kalpe saṃrodhaḥ tatastvakriyā
10.9.9.[1]	śāṇḍilya ācāryya āha dvādaśarcaḥ syāt tatra tasmin bahvṛcāvuttarau aparāvāgneyau tṛcāvāharedāte agne'gniṃ taṃ manya iti evaṃ kriyamāṇe ṛgutpannānyanugānāni sarvāṇi kṛtāni bhavanti
10.9.10.[1]	vārṣagaṇya ācāryya āha caturthamevānugānantṛce syāt yasmādatra hi nidhanavādaṃ vadati vratamiti bhavati svariti bhavati śakuna iti bhavatīti eṣa nidhanavādaḥ bhaktayaśca sarvāḥ prastāvādayaḥ asminneva kalpyante eke ca chandogā etāni pañcāpyanugānāni nānāsāmavadevādhīyate
10.10.1.[1]	gavāmayane yatkiñcitsandigdhaṃ tadvicāritam anantaramādityānāmayanamaṅgirasāmayanañca tayoḥ sāmānyaṃ vicāryate ādityānāmayane aharvyūhaṃ vidhāya paṭhati chandomadaśāho'ṣṭācatvāriṃśaṃ prathamamahariti evaṃ daśasvahaḥsu aṣṭācatvāriṃśādibhiḥ stomaiḥ prakṛtān stomān pratyāmanati daśame'hani caturviṃśastomamāmanati evamevāṅgirasāmayane ca caturviṃśādīṃstomān paṭhati punardaśame caturviṃśamevāmanati maśakena prāyaṇīyādṛksāmadravyaṃ kalpayitvā chandomadaśāhayorekatra daśame'hani paṭhati maśakaḥ atha yadeva chandomavato daśarātrasya mahāvratāntimamahastadatra daśarātramiti aparatra paṭhati atha yadeva pūrvasya chandomadaśāhasya daśamamahastadatra daśamamiti tatrāyaṃ saṃśayaḥ kiṃ maśakena daśamapradeśāt trikatrayastriṃśo mānasāgniṣṭomasāmnoḥ stomo karttavyo atha pratyakṣavidhānāt sarvatraiva caturviṃśa iti etasmin saṃśaye ayamācāryya ārabhate chandomadaśāhayordaśamasya trayastriṃśamagniṣṭomasāma syādityeke trikaṃ sārparājñaṃ daśamapradeśāditi chandomadaśāhayorubhayorapi daśamasyāhnaḥ trayastriṃśamagniṣṭomasāma syādityeke ācāryyā manyante trikañca sārparājñam ete ubhe mānasāgniṣṭomasāmano trikatrayastriṃśastomayoḥ syātāṃ kiṃ kāraṇaṃ daśamapradeśāt yasmāt daśame ubhayorapyetayoḥ prākṛtena daśamenāhnā pradeśaṃ karoti anyonyaṃ syāt yadyevaṃ tadidaṃ brāhmaṇaṃ caturviṃśamiti asya kṛtsnasaṃyogasthānarthakyaṃ prāpnoti ucyate
10.10.2.[1]	yadetadbrāhmaṇaṃ caturviṃśamiti eṣa yathā bhūyasovādaḥ bhūyastvaṃ gṛhītvā pravṛttaḥ āmravanavat brāhmaṇagrāmaḥ yasminnanyepi vṛkṣā vidyante tathāpi āmravanamiti ucyate tathā anye'pi varṇā vidyante tathāpi brāhmaṇagrāma ityucyate na caturṣvityanye'pi varṣā na santi kintu bhūyastvādvādaḥ sanniviṣṭo yathā prādhānyabhūyastvānnityatvācca vādāḥ sanniviśante evamayaṃ caturviṃśamiti bhūyastvādvādaḥ sanniviṣṭaḥ
10.10.2.[1]	tuśabdaḥ pūrvapakṣanivṛtyarthaḥ yaduktaṃ trayastriṃśamagniṣṭomasāma syāt trikaṃ sārparājñamiti tanna ṛksāmamātraṃ pradiśyate daśamastomastu caturviṃśastomaṃ prathamamaharadhikṛtya aṣṭācatvāriṃśaṃ prathamamaharadhikṛtya sarveṣāmahnāṃ kṛtsnādhikāraḥ
10.10.4.[1]	yaduktaṃ bhūyasovādacaturviṃśamiti evaṃ na syāt kiṃ kāraṇaṃ yasmāt pratyakṣavikāro balīyān yathā bhūyasovādāt caturviṃśamiti pratyakṣeṇa śabdena vikaroti trikatrayastriṃśe
10.10.5.[1]	yaduktaṃ maśakena pradeśāditi brāhmaṇavihitena stomena kalpapradeśena ṛksāmnāṃ bhavati maśako hi brāhmaṇaṃ upaklṛptasya stomasya vaśena pradeśasyeṣṭena hi brāhmaṇavihitaṃ stomaṃ maśakasya vikalpayituṃ īśitam
10.10.6.[1]	sarvasatreṣu triṃśinaḥ sutyā māsān sarvatra sañcakṣīran kauṇḍapāyine ca hāviryajñikān māsān kauṇḍapāyine cāgnihotrādayo vihitāḥ śunāsīryyāḥ māsamagnihotraṃ juhvatītyata ārabhya tāṃśca hāviryajñikān māsān kauṇḍapāyine triṃśinaḥ sañcakṣīran tāpaścite paṭhati saṃvatsaraṃ dīkṣitā bhavanti saṃvatsaramupasadbhiścaranti saṃvatsaraṃ prastuto bhavati tāṃśca daikṣopasadānmāsāṃstāpaścite triṃśinaḥ sarvān sañcacīran sautyāstu sarvaśabdenaiva siddhāḥ
10.10.7.[1]	dṛtivātavatorayane atirātrastrivṛtā māsamityadhikṛtya pārṣṭikaiḥ yajñastomairekena stomena kriyāvidhānaṃ pūrvasmin pakṣasi tadanantaramuttarasmiṃstaireva pratilomaiḥ tatra gautama ācāryya āha dvau māsau prathamottamau trivṛtau ekonau sunuyuratirātrābhyāntayoḥ pūraṇamiti
10.10.8.[1]	dhānañjapya ācāryya āha trayastriṃśau māsau ṣaṣṭhasaptamau ekonau sunuyuriti gavāmayane hitau ekonau dṛṣṭāviti
10.10.9.[1]	athavā ubhāveva triṃśinau syātāṃ prathamottamau vā ṣaṣṭhamaptamau vā yathaitadbrāhmaṇaṃ brāhmaṇaṃ samadhikāvevātirātrau paṭhati
10.10.10.[1]	tathā sati kalpe aṣṭamyāṃ dīkṣitvā pañcadaśadīkṣāḥ kurvīran
10.10.11.[1]	maśakaḥ paṭhati vidhṛtibhiḥ klṛptaṃ dṛtivātavatorayanamātriṇavebhyaḥ trivṛdbhyaḥ uddharatyukthāni pañcadaśebhyaḥ ṣoḍaśinamiti ṣoḍaśina uddhāraṃ paṭhati tatra ca vidhṛtīnāṃ daśame'hani pañcadaśānāṃ nārmedhamukthāneva paṭhati yadi ṣoḍaśinamuddharati tatrāyaṃ saṃśayaḥ kiṃ nārmedhasya tatra ṣoḍaśī nimittam atha vacanaṃ kāraṇamiti tadiha ācāryyairvicāryate pañcadaśastomānāmahnāṃ daśamasyāhnaḥ āṣṭādaṃṣṭrānyukthāni syurityevamācāryyā manyante kasmāt ṣoḍaśyapāyāt nārmedhasya hi tatra ṣoḍaśī nimittaṃ sacet ṣoḍaśī tasmādevamapi syāt avayavānāṃ nivṛttiḥ syāt
10.10.12.[1]	tuśabdaḥ pakṣavinivṛtyarthaḥ yathā anyāni sāmāni nivṛttāni bhavanti tatpradeśādevameva nārmedhamapi syāt na hi vacanamasti yena nārmedhaṃ nivarttata iti yaccoktaṃ ṣoḍaśino nivṛttaṃ na tatra nārmedhamityevaṃ vacanam
10.10.13.[1]	vacanañca tatra kāraṇaṃ nārmedhasya na ṣoḍaśī nimittaṃ bhavati
10.10.14.[1]	dṛśyate caitadevamābhīkṣṇaṃ punaḥ punaḥ prayujyamānam aṣoḍaśikeṣu yajñeṣu yathā gūrdaḥ traikakubhañca nārmedhamityutthānānītyetadādivat
10.10.15.[1]	tasyāyanavicārā varttiṣyante pṛṣṭhyenaikaiko māso varttetetyevaṃ śrutiḥ trivṛtāmāsamityevamādi atra pṛṣṭhyena ṣaḍahastomena trivṛdādi stomavikṛtena ekaiko māso vartteta evameke ācāryyā manyante liṅgāt yasmāt pārṣṭikāḥ stomāścodyante
10.10.16.[1]	śāṇḍilya ācāryya āha pṛṣṭhyastomena trivṛdādistomavikṛtena krameṇa ekaikomāso varttate
10.10.17.[1]	śaucivṛkṣirācāryya āha abhiplavapṛṣṭhyābhyāṃ trivṛdādistomavikṛtābhyām ekaikomāso vartteteti saṃvatsaraprakṛtitvāt
10.10.18.[1]	śāṇḍilyāyanadhānañjapyāvācāryyāvāhatuḥ pṛṣṭhyāhnaikaikena trivṛdādiḥ ekaiko māsaḥ vartteteti yasmāt tena liṅgena tasya tasya hi stomacodanā
10.10.19.[1]	lāmakāyana ācāryya āha jyotiṣṭomena trivṛdādistomavikṛtena ekaikomāso vartteta yasmāt sarveṣāmahnāmasau prakṛtiḥ ayantu viśeṣaḥ tasya rathantarapṛṣṭhaṃ bṛhacca pṛṣṭhānugrahārthaṃ tatprakṛtīni hi sarvāṇi
10.10.20.[1]	kṣairakalambhiḥ ācāryya āha yathaivārṣeyakalpenoktamayanaṃ tathaiva syāditi paraṃ naḥ pramāṇaṃ maśaka iti evamete sarve kalpāḥ pramāṇam
10.11.1.[1]	vicāritaṃ dṛtivātavatorayanaṃ sāmprataṃ kauṇḍapāyinaṃ vicāryyate tatra paṭhati māsaṃ dīkṣitā bhavanti māsaṃ soma krīṇanti teṣāṃ dvādaśopasada upasadbhiścaritvā somamupanahya māsamagnihotraṃ juhvati māsaṃ darśapūrṇamāsābhyāṃ yajante māsaṃ vaiśvadevena māsaṃ varuṇapraghāsairmāsaṃ śākamedhairmāsaṃ śunāśīryeṇa trivṛtā māsaṃ pañcadaśena māsaṃ saptadaśena māsamekaviṃśena māsantriṇavena māsamaṣṭādaśatrayastriṃśānyahāni dvādaśānyahāni dvādaśāhasya daśāhāni mahāvratañcātirātrañceti tatra upasadbhiścaritvā somamupanahya vidhāya prāyaṇīyamatirātrāgnihotrādīn haviryyajñānupadiśati trivṛnmāsādīṃścānyān māsān tatrāyaṃ saṃśayaḥ kiṃ satranyāyena prāyaṇīyo'tirātreṣu athāśravaṇān mābhūditi etasmin saṃśaye ācāryyaiḥ svaṃ svaṃ mataṃ parigṛhyāyamartho vicāryyate paurṇamāsīprabhṛtayo dīkṣāḥ kauṇḍapāyinasyeti paurṇamāsārambhāḥ paurṇamāsīprabhṛtayaḥ dīkṣāḥ prabhṛtiśabdaḥ ādyarthaḥ kauṇḍapāyinasyeti sambandhalakṣaṇā ṣaṣṭhī
10.11.2.[1]	kauṇḍapāyinasya upasadanta upavasathakarma kṛtvātirātramupeyuriti śāṇḍilya ācāryya āha kiṃ kāraṇaṃ yasmādevaṃ vṛttirgṛhyate sarvasatrāṇam
10.11.3.[1]	tatastasmādatirātrādūrddhvaṃ prātarāhutyupakramāḥ prātarāhutyārambhaṇāḥ sāyamāhutisaṃsthāḥ sāyamāhutyapavargāḥ ekānnatriṃśatamahānyagnihotraṃ juhuyuḥ evaṃ śāṇḍilyo manyate
10.11.4.[1]	gautama ācārya āha māsamevāgnihotraṃ juhuyuḥ māso hi śrutaḥ tasya kutaḥ khaṇḍanamṛte vacanāt kintu sutyānāntu purastādagnihotrādīn śunāsīryyāntān haviryajñān upariṣṭātkrameṇa samāpya tataḥ sutyānāntu purastādupavasathakarma syādatirātraścaivañca gṛhyate vṛttiḥ sarvakarmasu sutyānāṃ purastādupavasathakarma bhavati kiñcānyat avyavāyaśca haviryajñairevaṃ kriyamāṇe sutyānāṃ bhavati
10.11.5.[1]	dhānañjapya ācāryya āha aśravaṇādatirātro na syāditi yadi atirātro dṛṣṭo'bhaviṣyat aśrauṣat yena punasteṣu satreṣu pratimatrañcodayan yāvadanta iti neha vidadhāti tasmādakalpo na śrutamatirātraṃ kalpayitum
10.11.6.[1]	upasadanta eva upavasthakarma bhavet na sutyānantaram
10.11.7.[1]	athavā'nekadīkṣāṇāmanantaraṃ somakrayo na syāt śaunāsīryyānyahānyaṣṭādaśa kṛtvā tataḥ somaṃ rājānaṃ krīṇīyuḥ evaṃ tat rājakrayādi karma anantaraṃ sutyābhyo bhavatīti
10.11.8.[1]	śāṇḍilyāyana ācāryya āha dīkṣopasadāṃ vyavāyaḥ anyāya iti kiñcānyat te māsi somaṃ krīṇantīti caitat brāhmaṇamanantaraṃ dīkṣābhyaḥ krayaṃ darśayati
10.11.9.[1]	upavasathakarmaivānantaraṃ sutyābhyaḥ syādatirātro na syāt
10.11.10.[1]	darśe pitṛyajñā bhavanti teṣāṃ vidhirucyate āgnīdhrīyādaṅgārān mārjālīyaṃ hrtvā pṛthaṅnānā sthālīpākāñchrapayitvā pitṛyajñān kurvīran
10.11.11.[1]	tatastasmānmārjālīyāt dakṣiṇe pradeśe atipraṇayeyuḥ paitṛyajñikāyāṃ pitṛmedheṣu
10.11.12.[1]	kṛta upavasathānantaraṃ āhavanīyapraṇayanaṃ bhavati varuṇapraghāseṣu yo dvitīyo'gniḥ praṇīyate dakṣiṇatastamāhavanīyasya dakṣiṇe pradeśe praṇayeyuḥ tasmin kuryyuryyat karma dakṣiṇāhavanīye kṛtyaṃ tadupavasathakarmapūrvakaṃ syāt
10.11.13.[1]	atha punarupavasathakarma naiva kṛtaṃ syāt tathā satyanantaraṃ prakṛtaṃ tata iha āgnīdhrīyādaṅgārādityetadādi yathā prakṛtyeva syāt
10.11.14.[1]	agnihotramāse prakṛtānāṃ satriṇāṃ agnihotrācchiṣṭena vṛttirna kalpate tadeva darśayati teṣāmannaṃ kriyata iti dīkṣitārthamannaṃ tasya dīkṣitānnasyādhvaryurjuhuyāt uktannāhutasyāśnīyuriti itare'dhvaryyumanvārabheran juhvānam
10.11.15.[1]	iṣṭyayaneṣu havīṃṣvevopāvadyeyuḥ nātra dīkṣitānnamagnihotramāsavat syāt tatkimidamārabhyate yathā uktamevāgnihotramāse dīkṣitānnasyeti tat kathamiṣṭyayaneṣu na syāt ucyate anyārthamevaitadityādiśyate havīṃṣyeveṣṭyayaneṣūpāvadyeyuriti haviṣāmāvṛttiparimāṇamuktam iha tu tathā upāvadyeyuḥ yathā iṣṭīnāṃ haviḥśeṣeṇa yajamānavṛttiḥ syāt
10.12.1.[1]	somamupanahya māsamagnihotraṃ juhvati ityuktaṃ tasmin karmaṇi yat prāptaṃ karma tatra kiñcidvacanena nivartyate agnihotraṃ tāvadupasthānamiṣṭiṣu viṣṇukramāḥ samiṣṭayajūṃṣi avabhṛthanyaṅgaśceti etāni na kriyeran ityevaṃ śāṇḍilya ācāryyo manyate eteṣāṃ prāptapratiṣedhaḥ
10.12.2.[1]	samidhastvādadhyuryyā asminnavabhṛthanyaṅgeṣu purastāduktāḥ avabhṛthanyaṅgaṃ prāpyābhyukṣaṇaprabhṛti sautyaṃ karma samāpayeyurityetasmin prakaraṇe tatra hi samidādhānāntaṃ bhavati
10.12.3.[1]	dhānañjapya ācāryya āha agnihotropasthānādi sarvaṃ kriyeteti
10.12.4.[1]	māsandarśapūrṇamāsābhyāṃ yajerannityuktaṃ tatrāmāvāsyena haviṣā pūrvapakṣaṃ yajeran itaramaparapakṣaṃ paurṇamāsena yajeran
10.12.5.[1]	āmāvāsye karmaṇi pitṛyajñaḥ sakṛdbhūtvā prathame itareṣu na syādityevaṃ gautama ācāryyo manyate sati daśāṅgatve kāle'pi na syāt pitṛyajñaḥ amāvasyāyām
10.12.6.[1]	śāṇḍilya ācāryya āha asakṛdapi na syāt pitṛyajñaḥ nāṅgametaddarśasyeti
10.12.7.[1]	dhānañjapya ācārya āha yāvatkṛtva amāvasyā tāvatkṛtvaḥ pitṛyajñaḥ syāt darśāṅgaṃ hi sa iti
10.12.8.[1]	māsaṃ sākamedhairyyajeranniti brāhmaṇaṃ tatra gṛhamedhīyeneṣṭvā pūrvedyuḥ karma saṃsthāpayeyuḥ evaṃ kriyamāṇena sākamedhīyaṃ karma triṃśatkṛtva upetaṃ bhavatīti
10.12.9.[1]	tuśabdo hetvarthaḥ eṣāṃ śākamedhānāṃ prakṛte dvyahenāpavargo dṛṣṭaḥ ihāpi dvyahāpavargatāmeva kalpayitvā pañcadaśakṛtvo'bhyasyeyuḥ samāso bhavati evaṃ māsaśabdasyārthavattvaṃ kṛtaṃ bhavati
10.12.10.[1]	agnihotraṃ daśahotā darśapūrṇamāsaṃ caturhotā cāturmāsyāni pañcahotā saumyādhvare sadā hoteti brāhmaṇaṃ tatra agnihotraṃ daśahoteti daśahotāraṃ nāmādhvaryyavaḥ agnihotrasyopasthānamadhīyate tadabhipretyaitadbrāhmaṇam
10.12.11.[1]	uttarairvacanairyaduktaṃ tatra ṛtvijo'bhipretāḥ darśapaurṇamāsayoścatvāro hotāraḥ cāturmāsye tu pañca
10.12.12.[1]	adhvare some vaṣaṭkāriṇaḥ saptatāmanabhipretyaitadbrāhmaṇaṃ saumyo'dhvaraḥ saptahoteti
10.12.13.[1]	te sarve kuṇḍapāyino'tsarukaiścamasairbhakṣayantīti atsarukairadaṇḍacamasaiḥ kuṇḍapratirūpaiḥ kuṇḍasadṛśairbhakṣayeyuḥ
10.12.14.[1]	yo hotā so'dhvaryuḥ sapotetyetadādi samāsaḥ saṅkṣepa ekībhāvaḥ
10.12.15.[1]	svasmādāsanādupasañcāre'pi sañcāryya itare hotre maitrāvaruṇīyapratikartre kuryāt etat jñāpitaṃ bhavati brahmatvenāsau dīkṣitaḥ itare hotre karoti
10.12.16.[1]	tathā udgātā ca svasmādāsanādupasañcāramitare hotre neṣṭrīyācchāvākīye kuryyāt tathā prastotā itare hotre grāvastut brāhmaṇāchaṃsīye svasmādāsanādupasañcāraṃ kuryyāt tathāgnidhrīyeṇāsau dīkṣitaḥ itare unnetre pratiprasthātre kuryyāt
10.12.17.[1]	gṛhapatirgṛhapatiḥ subrahmaṇyaḥ subrahmaṇya ityanayā vīpsayā brāhmaṇamasamāsantayordarśayati vijñāpayati
10.13.1.[1]	uktaṃ kauṇḍapāyināmayanam anantaraṃ tāpaścitasya brāhmaṇaṃ saṃvatsaraṃ dīkṣitā bhavanti saṃvatsaramupasadbhiścaranti saṃvatsaraṃ prasṛtā bhavatīti tasya dīkṣākāla ucyate etenoktastāpaścitasya dīkṣādiriti etena kauṇḍapāyinena uktovyākhyātastāpaścitasya dīkṣādiḥ paurṇamāsīprabhṛtayo dīkṣā iti
10.13.2.[1]	vakṣyanta iti vākyaśeṣaḥ ayanasya vikalpitaṃ maśakena gavāmayanena klṛptaṃ tāpaścitāmayanaṃ jyotiṣṭomena vā viklṛpteneti tasya vikalpa ucyate
10.13.3.[1]	jyotiṣṭomo'tirātraḥ ṣoḍaśimānahanyahani syāt saṃvatsaramiti śeṣaḥ
10.13.4.[1]	catvāro jyotiṣṭomāḥ jyotiṣṭomaścaturabhyastaḥ abhijideṣa pañcāhaḥ ṣaṭsu māseṣvabhyasyeta mahāvrataṃ viṣuvān syāt athaita eva māsā āvṛttāḥ syuḥ ayantu viśeṣaḥ viśvajittvabhijitaḥ sthāne syāt tatpuruṣasya nārāyaṇasyāyanam
10.13.5.[1]	tenābhijidvikalpena rathantarapṛṣṭhamiti niyamārtham
10.13.6.[1]	bṛhatpṛṣṭho jyotiṣṭomaḥ saṃvatsaramaharahaḥ syāttadindrasyāyanam
10.13.7.[1]	vyatyāsaṃ jyotiṣṭome saṃvatsaraṃ bṛhadrathantare pṛṣṭhe syātāṃ tadindrāgnyorayanam
10.13.8.[1]	ubhayasāmā jyotiṣṭomaḥ saṃvatsaraḥ syāt tadbrahmaprājāpatyorayanaṃ syāt
10.13.9.[1]	vairūpapṛṣṭho jyotiṣṭomaḥ saṃvatsaraṃ syāt mahāvrataṃ vā saṃvatsaramaharahaḥ syāt tadvāyorayanam
10.13.10.[1]	vairājaṣpṛṣṭho jyotiṣṭomaḥ saṃvatsaraṃ syāt viśvajidvā tadādityasyāyanam
10.13.11.[1]	śarkvarīpṛṣṭho jyotiṣṭomaḥ saṃvatsaraṃ svāt tadapāmayanam
10.13.12.[1]	revatīpṛṣṭho jyotiṣṭomaḥ saṃvatsaraṃ syāt tadgavāmayanaṃ syāt
10.13.13.[1]	vāmadevyaṣpṛṣṭho jyotiṣṭomaḥ saṃvatsaraṃ syāt tatprajāpaterayanam
10.13.14.[1]	svarapṛṣṭho jyotiṣṭomaḥ saṃvatsaraṃ syāt etadviśveṣāṃ devānāmayanam
10.13.15.[1]	divākīrttyapṛṣṭho jyotiṣṭomaḥ saṃvatsaraṃ syāt tatsūryyasyāyanam
10.13.16.[1]	mahāvratapṛṣṭho jyotiṣṭomaḥ saṃvatsaraṃ syāt etanmahendrāyanam ete vicārāstāpaścitasya
10.13.17.[1]	tasya tāpaścitasya yāni trīṇyuttarāṇi dvādaśasaṃvatsaraṃ ṣaṭtriṃśatsaṃvatsaraṃ śatasaṃvatsaramiti etāni jyotiṣṭomena abhyastāni bhavanti tasya jyotiṣṭomasya rathantaraṃ pṛṣṭhaṃ bṛhacca vyatyāsaṃ vyatyasya vyatyasya vyātyāsam
10.13.18.[1]	kṣairakalambhirācāryya āha eteṣāmayanavidhānaṃ yathaivārṣeyakalpenoktaṃ tathaiva syāditi iti vātavatorayane tat klṛptaṃ prajāpaterdvādaśasaṃvatsaraṃ ṣaṭtriṃśatsaṃvatsaraṃ śatasaṃvatsaramiti
10.14.1.[1]	iha jyotiṣṭomena trīṇyuttarāṇīti prakṛtaṃ teṣu sarveṣu saṃvatsaracodanā na ca prāyaṇīyodayanīyāvādiṣṭau nāpi viṣuvān tatrāyaṃ śaṃsayaḥ kiṃ saṃvatsaranyāyaṃ gṛhītvā prāyaṇīyodayanīyātirātravanto bhavanti athāgrahaṇānna bhavantīti etasmin saṃśaye'yamācāryya ārabhate agniṣṭomāstrivṛta ityetadādi sūtraṃ maśaka eteṣu ye trivṛdādistomāḥ saṃvatsarān agniṣṭomasaṃsthān kalpayati yān pañcadaśān tānukthyasaṃsthān so'yamācāryya etadarthaṃ gṛhītvā tu parīkṣitumārabhate agniṣṭomāstrivṛta ukthyāḥ para ityetasmin kalpe avacanādatirātrā na syuḥ viṣuvantaśceti evaṃ śāṇḍilya ācāryya āha
10.14.2.[1]	dhānañjapya ācārya āha itaroyo vakṣyate satranyāyaḥ sa bhaveta iha kaḥ punarityucyate
10.14.3.[1]	prāyaṇīyodayanīyāvatirātrau syātām ādyantayoḥ satrasya syātāṃ madhye viṣuvān syāt bṛhatpṛṣṭho rathantaramadhyandinaḥ pañcadaśasaptadaśau stomau stotreṣu vyatyāsena syātām ekatrika iva
10.14.4.[1]	trivṛdādivargeṣu ādyantayoḥ prāyaṇīyodayanīyāvatirātrau madhye viṣuvān
10.14.5.[1]	vargāṇamuttame vā saṃvatsare etat syāt uttamasyottamasya saṃvatsarasyādyantayoḥ prāyaṇīyodayanīyāvatirātrau madhye viṣuvān
10.14.6.[1]	pṛthaksaṃvatsareṣu ekekasmin saṃvatsara ādyantayoḥ prāyaṇīyodayanīyāvatirātrau madhye viṣuvān
10.14.7.[1]	teṣāṃ saṃvatsarāṇāṃ yathāstomaṃ viṣuvantaḥ syuḥ yo'yaṃ sastomaḥ saṃvatsarastasmin sastome viṣuvān syāt
10.14.8.[1]	trivṛtāṃ saṃvatsarāṇāṃ rathantarapṛṣṭho bṛhadbrahmasāmā viṣuvān syāt bṛhatpṛṣṭho rathantaramadhyandinaḥ pareṣu pañcadaśādiṣu saṃvatsareṣu viṣuvān syāt
10.14.9.[1]	yajanīye'hani pratipadi prasavo bhavet prathamaḥ plavaḥ prasavaḥ yadyaviṣuvatkāḥ syuḥ tataḥ pūrvapakṣe syāt samārddhamāsātivarttinaśca yadi bhaveyuḥ
10.14.10.[1]	yadi viṣamārddhamāsātivarttinaḥ aviṣuvatkāśca tato aparapakṣe prasavaḥ syāt
10.14.11.[1]	sahasrasāvye paṭhati atirātraḥ sahasramahānītyatirātra iti tatra saṃśayaḥ kiṃ sahātirātrābhyāṃ sahasramahāni syuḥ uta vinātirātrābhyāmiti kutaḥ saṃśaya utpanna iti cet pratyakṣāyāṃ śrutau atirātraḥ sahasramahānītyatirātra iti ucyate samākhyātaḥ sahasrasāvya iti sahasramasmin sāvyā sahasrasāvyam ata ācārya prārabhate sahasrasāvye satre sahātirātrābhyāṃ sahasramahāni syuriti yasmādāha sahasrasāvyamiti
10.14.12.[1]	śaucivṛkṣirācāryya āha antareṇātirātrau anyāni sahasramahāni syuriti yasmādantareṇatirātrāvāha sahasramahānīni atirātraḥ sahasramahānyatirātra iti atha yaduktaṃ samākhyātaḥ saṃśaya utpanna iti na hi pratyakṣāyāṃ śrutau samākhyā grāhyā prathamaṃ hi viniyogakāraṇaṃ śrutiḥ durbalā samākhyā
10.14.13.[1]	tasya sahasrasāvyasyāyana ucyate atirātrau tāvatpratyakṣaśiṣṭau anyadatra sahasramayanaṃ yaccoditaṃ tat maśakena vikalpitaṃ jyotiṣṭomenāviklṛptena klṛptam agneḥ sahasrasāvyaṃ gaurīvitasya svareṇa vā tatrāyaṃ vikalpa ucyate pratirātrau tāvat pratyakṣaśiṣṭau anyattrikadrukāścatuḥṣaṣṭhaṃ śatamabhiplavānāṃ daśarātro vratamiti etadahaḥ sahasraṃ trikadrukā jyotirgaurāyuriti catuḥṣaṣṭhyadhikaṃ śataṃ abhiplavānāṃ daśarātrovratamiti
10.15.1.[1]	sahasrasāvyamuktam anantaraṃ sārasvatānyucyante tatra brāhmaṇaṃ sarasvatyā vinaśane dīkṣeta iti yasmin deśe sarasvatyantarbhavati tadvinaśanamityucyate tasya vinaśanasya dakṣiṇe kūle tīre sārasvatāya tādarthye caturthī ṣaṣṭhyāṃ tithau pakṣasya paribhāṣitam udagayanapūrvapakṣapuṇyāhamiti gautama ācāryya āha
10.15.2.[1]	uktaṃ yadaharatirātro bhavati tadaharvatsānapākurvanti saṃsthite'tirātre sānāyyena yajanta iti tadvatsāpākaraṇena sānnāyyayogena ca atirātrasyaiva kālo jñāpyate vatsāpākaraṇaṃ hi amāvāsyāyāṃ bhavati tadanantare'hani sānnāyyena yāgaḥ so'yaṃ gautama ācāryya āha amāvāsyāyāmatirātraḥ syādevaṃ svasthānamāmāvāsyaṃ prayujyata iti āmāvāsyasya hi pūrvapakṣādisthānam uktañca saṃsthite'tirātre sānnāyyena yajanta iti tadyadyamāvāsyāyāmatirātro bhavati tatastasya svasthānaṃ pūrvapakṣādau bhavati / 2 /
10.15.2.[2]	saptamyāṃ vā dīkṣitvāmāvāsyāyā yajanīye 'hany atirātraḥ syād iti dhānañjapyaḥ / 10.15.3 /
10.15.2.[3]	<10.15.3 dhānañjapya ācāryya evamāha
10.15.4.[1]	vakṣyati hi teṣāṃ paurṇamāsyāṅgoṣṭomastomo bhavatīti yajanīye'hani syādityācāryyā iti tathaivāyuḥ pradekṣyate evantāvat āyuṣo yajanīye'hani kriyopadekṣyate tadyadyatirātro'pi yajanīye'hani kriyate tataḥ goāyurbhyāṃ samādhiḥ kṛto bhavati etadarthaṃ atirātro'pi yajanīya evāhani syāt iti kiñcānyat
10.15.5.[1]	yaduktamamāvāsyāyāmatirātra kriyamāṇe pūrvapakṣādau svasthānamāmāvāsyaṃ prayujyate itarathā hi kriyamāṇe na svasthānamāmāvāsyaṃ prayujyate kiṃ kāraṇam
10.15.6.[1]	kṛtsno hi pūrvapakṣa āmāvāsyasthānaṃ tadā darśitaṃ granthāntare
10.15.7.[1]	prāgrātrerārambhāt sāyandohaṃ dohayeran saṃsthite samāpte'tirātre prātardohaṃ dohayeran uktaṃ saṃsthite'tirātre sānnāyyena yajanta iti
10.15.8.[1]	uktaṃ sānnāyyeneṣṭvā'dhvaryuḥ śamyāṃ parāsyatīti tacchamyāprāśanaṃ kutra bhavatītyāha āhavanīyasamīpe tiṣṭhanniti kriyāpadeśaḥ na āsīnaḥ tiṣṭhan prāṅmukhaḥ nityamahanyahani iṣṭisaṃsthāsu iṣṭisamāptiṣu prāsyet prakṣipet śamyāṃ taduktaṃ brāhmaṇena sā yatra nipatati tadgārhapatyastataḥ ṣaṭtriṃśataṃ prakramān prakrāmati tadāhavanīyamiti nityagrahaṇam amāvāsyānantaraṃ prāśanaṃ prakṛtaṃ tatsarvamakṛtam iṣṭisaṃsthāsu ca tat syāditi nityagrahaṇam
10.15.9.[1]	patnīśālāpi tathaiva cakrīvati svāt patnīśālā prāgvaṃśā śāmitramapi cakrīvadeva syāt śāmitramuktalakṣaṇam
10.15.10.[1]	tāni sadaādīni yathādeśaṃ vartteran yo yasya deśo yathādeśaṃ svasvadeśena gaccheyuryadi samobhūmibhāgaḥ syāt
10.15.11.[1]	yadi viṣamo bhūmibhāgaḥ syāt ānupūryeṇa vartteran ānupūrvyamadhvaryyave siddhaṃ yathā vyavāyanam
10.15.12.[1]	vedyādīnānnayanamaśakyaṃ tatra teṣāmavayavā nīyante vederityapādānalakṣaṇā pañcamī tasyāḥ pāṃśūn grahītvā nayeyuḥ yathā vedestathottaravedeḥ pāṃśūn hareyuḥ dhiṣṇyebhyaśca pāṃśūn hareyuḥ
10.15.13.[1]	tān pāṃśūn niviśya upaviśya yathāyatanaṃ yadyasyāyatanaṃ tasminnivapeyuḥ
10.15.14.[1]	ulūkhalabudhnoyūpa iti brāhmaṇaṃ tatkathamulūkhalabudhna ityucyate pṛthubudhnaḥ syāt pṛthu vistāre vistīrṇabudhaḥ syāt
10.15.15.[1]	yapaḥ prakṛṣya iti brāhmaṇaṃ yūpasthānaṃ sarveṣāṃ pūrvaṃ karṣeyuḥ anudyachantaḥ anutkṣipantaḥ evaśabdaḥ kriyate karṣeyureva nainamutkṣipeyuḥ yathā granthāntare dṛṣṭaḥ prakṛṣya ityavasthāne prakṛṣyata ākṛtiko hyatyanta iti ākṛtiko bhavatu mā vābhūt prakṛṣṭavya eva prakṛṣya iti brāhmaṇam
10.15.16.[1]	upopta eveti brāhmaṇaṃ na nikhātastiṣṭhet upopta eveti pāṃśubhiḥ paryyuptaḥ pariveṣṭitaḥ
10.15.17.[1]	noparavān khanantīti brāhmaṇaṃ te uparavāḥ kasmin deśe iti ucyate somasyādhiṣavaṇārthau yau phalakau tayoradhastādbhūmau uparavānāmaśvabhrā vidyante śvabhraḥ khātaḥ teṣāmatra pratiṣedhaḥ ālekhanamātramevaiṣāṃ kuryuḥ na khaneyuḥ ālikheyurenānityevameva vaktavye evaśabdaḥ kimarthaṃ kriyate na khaneyuriti ucyate anyatrāpi yatrārthataḥ khāto na syāt tatra lekhanamātrameva syāt yathā sādyaḥkreṣu vaiśvadeve cātvālapāṃśubhiḥ prayojanaṃ nāsti tatrāpyālekhanamātraṃ syāditi
10.16.1.[1]	uktaṃ te tamāpūryamāṇamāmāvāsyena yanti teṣāṃ paurṇamāsyāṃ goṣṭomaḥ stomo bhavatyuktho bṛhatsāmā saṃsthite goṣṭome paurṇamāsaṃ nirvapanta iti goṣṭomasaṃsthānantaraṃ paurṇamāsasya kriyāmādiśati paurṇamāsasya cāparapakṣādiḥ sthānaṃ tatkiṃ paurṇamāsakālavaśena yajanīye'hani goṣṭomo'stu atha pratyakṣatvāt paurṇamāsyāṃ goṣṭomaṃ kṛtvā tatkālānantaraṃ paurṇamāsaṃ nirūpyatāmiti ato'rthamācāryyaḥ parīkṣitumārabhate teṣāṃ paurṇamāsyāṃ goṣṭomaḥ stomo bhavatīti sa goṣṭomo yajanīye'hani syāt ityevamācāryyā manyante kiṃ kāraṇaṃ yasmāt saṃsthānantaraṃ paurṇamāmasya kriyāṃ vidhatte yastvayaṃ paurṇamāsīśabdasteṣāṃ paurṇamāsyāmiti ayaṃ paurṇamāsīsannikṛṣṭe kāle
10.16.2.[1]	kiñcānyat yadidante tamāpūryyamāṇamāmāvāsyena yanti tetamapakṣīyamāṇaṃ paurṇamāsena yantītyetadabhidhānaṃ kṛtvā pakṣāvadhikṛtya kālādhvanoratyantasaṃyoge dvitīyeti yadi hyayaṃ paurṇamāsyāṃ goṣṭomaṃ kuryyādamāvāsyāyāñcāyuṣṭomam āmāvāsyāpaurṇamāsābhyāṃ kṛtsnayoḥ pakṣayorvyāptirna syāt
10.16.3.[1]	tuśabdaḥ pūrvapakṣanivṛttyarthaḥ yaduktaṃ yajanīye'hani syāditi tanna parvaṇyeva syāt evaśabdo'vadhāraṇārthaḥ teṣāṃ paurṇamāsyānteṣāmamāvāsyāyāmeveti yasmāt pratyakṣeṇa vidadhāti yadidaṃ yajanīye'hanītyācāryyāṇāṃ vacanaṃ kalpanāmātramidam ayantvādyaḥ pratyakṣaśeṣaḥ kalpanāmātreṇa śakyaṃ pratyakṣaṃ vacanaṃ bādhituṃ kalpanāvacanayorvacanasya balīyastvāt vacanaṃ hi śrutiḥ
10.16.4.[1]	saṃsthite goṣṭome paurṇamāsamiti yaduktannāntarānyatkarma pravarttata ityetaduktaṃ bhavati sve sve kāla eva goṣṭomaḥ sve sve kāla eva paurṇamāsaḥ syāt vakṣyatyetenāyurvyākhyāta iti tatrā'pyeṣa eva vidhiḥ syāt
10.16.5.[1]	atha yaduktante tamāpūryyamāṇante tamapakṣīyamāṇamiti ca kṛtsnavatpakṣābhidhānamiti ayaṃ yathā bhūyasovādaḥ gṛhyatām asambhavāt kṛtsnabhāvasya
10.16.6.[1]	parvaṇi goṣṭomaṃ kṛtvā tasminnevāhani paurṇamāsena haviṣeṣṭvā udyuñjīranniti udyogaṃ kuryyuriti tadahareva pratiṣṭheranniti evaṃ saṃsthānantaraṃ paurṇamāsaṃ prayuktaṃ bhavatīti
10.16.7.[1]	gautama ācāryya āha parvaṇi goṣṭomeneṣṭvā ayajamānāḥ paurṇamāsena tasminneva deśe tāṃ rātriṃ vaseyuriti
10.16.8.[1]	śāṇḍilya ācāryya āha iṣṭvā paurṇamāsyāṃ goṣṭomena pratitiṣṭheranneva śvo bhūte tu paurṇamāsena yajeran evaṃ paurṇamāsaṃ sve sthāne kṛtaṃ bhavati
10.16.9.[1]	etena gavā āyurvyākhyātaḥ yajanīye'hani syāt parvaṇi syādityetadādinā
10.16.10.[1]	tatra tasmin karmaṇi dhānañjapyena vidhānenātirātre kriyamāṇe amāvāsyāyāṃ yajanīye'hanyatirātraḥ syāditi tatra tasminnamāvāsyāyāṃ sāyandohaṃ dohayeran pūrvamatirātrasya prātaranuvākāt prātardohaṃ tataḥ saṃsthite'tirātre sānnāyyena yajeran
10.16.11.[1]	śāṇḍilyāyana ācāryya āha evaṃ kriyamāṇe yadyamāvāsyāyāṃ sānnāyyaṃ kriyate dvitīyāyāñca yāgaḥ aticiraṃ sānnāyyaṃ dugdhamavatiṣṭhediti tasmāditarayoreva goāyuṣoryajanīye'hani parvaṇi cetyetayorvidhānayoranyatarat kuryyuriti atirātrastvamāvāsyāyāmeva syāditi
10.16.12.[1]	iṣṭyayaneṣu kauṇḍapāyine satre bhojanamuktaṃ haviṣyam iṣṭyayaneṣūpāpadyeyuriti darśapūrṇamāsadharmāśca kauṇḍapāyina evoktāḥ amāvāsyena pūrvapakṣamitaraṃ paurṇamāsenetyādayaḥ
10.16.13.[1]	pramāṇaṃ evaṃ parvasu kauṇḍapāyine hi triṃśino māsāvihitāḥ iha candrapramāṇā eveti
10.17.1.[1]	uktaṃ dṛṣadvatyā apyaye'ponaptrīyaṃ carunnirūpyāthātiyantīti taccaruṇā iṣṭiścodyate dṛṣadvatyā nadyā apyayaḥ sarasvatyāsaṅgama ekībhāvastasminnapyaye'ponaptrīyāmiṣṭiṃ nirvaperan aponaptā devatā asyā ityaponaptrīyā nirvapatyālabhate yajatayaḥ pradhānaśabdāstatra pravarttakāḥ nirvapatiśabdeneṣṭiścodyate yadi tasmin deśe sodakā syāddṛṣadvatī
10.17.2.[1]	dhānañjapya ācāryya āha anudakāyāmapi nirvaperan śrutisāmarthyāt
10.17.3.[1]	śate goṣvityādi brāhmaṇaṃ śate goṣvṛṣabhaṃ miśrayanti tāsāṃ vayaḥ ucyate vatsatarī śate garbhiṇīṣu vatsabhāvāduttīrṇā vatsataryyaḥ ayametāsāṃ vatsatvaṃ bahugotvaṃ vatsokṣāśvarṣabhebhyaśca tanutva iti ṭarac prathamagarbhāsvāsvityetaduktaṃ bhavati
10.17.4.[1]	tā gāvo yasmin deśe gavyaṃ tṛṇodakamabhayaṃ syāt gobhyohitaṃ gavyam abhayaṃ yatra bhayaṃ na syāt vyāghracaurādibhya etasmin deśe etā rakṣeyuḥ gopāḥ
10.17.5.[1]	ye tāsāṅgavāṃ puṅgavā utpadyeraṃstairbhuñjīran satriṇaḥ yatkiñcidannādyam upārjayitavyaṃ syāt taiḥ puṅgavaistadarjayeran te tatra nimittabhūtāḥ, apare brūvate ye tatra puṅgavāsteṣāṃ mātṝrdugdhvā tena kṣīreṇa bhuñjīran dadhnāvā yāḥ striyastāsāṃ mātaro na dogdhavyāḥ evaṃ varddhamānā kṣipraṃ sahasraṃ sampadyate eṣa evamukhyārthaḥ, apare brūvate ālabhyāste puṅgavā iti taiśca puṅgavairbhuñjīran sarpiṣā ca
10.17.6.[1]	uktaṃ yadā sahasraṃ sampadyate'thotthānaṃ yadā sarvajyāniñjīyante athotthānaṃ yadā gṛhapatirmriyate athotthānaṃ yadā plakṣaṃ prāśravaṇamāgacchantyathotthānamiti etānyevotthānanimittānyuktāni tatredantāvat prathamamutthānaṃ tāsu goṣu sahasraṃ saṃkhyātaḥ sampannāsu māsasya yaḥ pūrvapakṣastasmin gāmatirātrasaṃsthānaṃ kṛtvā datvā enāgāḥ uttiṣṭheyuḥ yasmai deyāstadupariṣṭādvakṣyate
10.17.7.[1]	tadyadā sarvajyānimiti kiṃ satriṇo yathā sarvajyāniñjīyante athānya ityatrāha tāsāmevādhikāraḥ prakaraṇabhūtatvāt tasmin hi prakaraṇe tasminnutthāne viśvajidatirātraḥ syāt
10.17.8.[1]	mṛte gṛhapatau āyuḥ syāt atirātra iti prakṛtam
10.17.9.[1]	etayorāpadoḥ sarvajyānigṛhapatimaraṇayoḥ prādurbhāvasamakālamevottiṣṭheyuḥ na pūrvapakṣamādriyeran aparapakṣe'pyuttiṣṭheyuḥ
10.17.10.[1]	sakṛdapi sarasvatyāmavabhṛthannābhyaveyuḥ
10.17.11.[1]	avidyamāne'nyatrodake sarasvatyā evoddhāraṃ kuryyāt pārśvatastu tasyā eva na dūre
10.17.12.[1]	prasravaṇe bhavaṃ prāsravaṇaṃ yadi tāvaddare sthāt plakṣaḥ sannikṛṣṭaśca pūrvapakṣaḥ tadā tena krameṇa prāsyeryuryathā pūrvapakṣe āgaccheyuriti gautama ācāryya āha
10.17.13.[1]	dhānañjapya ācāryya āha caturṇāmutthānānāṃ yadenāt satriṇaḥ kiñcidutthānamāgacchet prāyaṇīyamevātirātraṃ jyotiṣṭomaṃ kṛtvottiṣṭheyuḥ ādyantasamādhyarthaṃ naiva gavādīn kuryyāditi
10.17.14.[1]	uktaṃ plakṣaṃ prāsravaṇamāgacchantīti tat plakṣaṃ prāsravaṇamāgamyāgnaye kāmāyeṣṭiḥ purastādatirātrasya syādityevaṃ śāṇḍilya ācāryo manyate
10.17.15.[1]	dhānajapya ācāryya āha iṣṭiḥ upariṣṭādatirātrasya syāditi tato'pyāhāvabhṛtham
10.17.16.[1]	tasyāmaśvāñca puruṣīñca dhenuke datteti tasyāmiṣṭau aśvāñca puruṣīñca dhenuke yajñopakaraṇaśeṣabhūtāṃśca abhirūpāya vidyādiguṇayuktāyānyasmai brāhmaṇāya datvā uttiṣṭheyuḥ
10.17.17.[1]	kasmādanyasmai dadyuḥ yasmāt satreṣu sarve svāminasteṣāṃ pratigrahaṃ na vidyate vidhānaṃ kimarthamiti cet anyasmai dadyuriti ucyate anyā api yāḥ kāścidaṅgadakṣiṇā naimittinyaḥ karttṛsaṃyuktāḥ satreṣvāgaccheyuḥ tā apyanyasmā eva dadyuḥ
10.17.18.[1]	avabhṛtha ukto brāhmaṇena kārapacavaṃ prati yamunāvabhṛthamabhyavayantīti
10.17.19.[1]	etat satraṃ sārasvatam apṛṣṭaśamanīyam atha kasmādayamaprāptapratiṣedhaḥ kriyate yadā naiva kaścit pṛṣṭhasamanīyaḥ satreṣvabhihitaḥ athāpi iha pratiṣedhe'nyatra prāptiṃ darśayati śrutyantaradṛṣṭatvāt tasmādudavasānīyajyotiṣṭomena agniṣṭomena rathantarapṛṣṭhena sahasradakṣiṇena pṛṣṭhaśamanīyena ca yajeteti
10.18.1.[1]	etenaiva uttare sārasvate vyākhyāte tayoḥ pūrvasmin paṭhati atirātrastrivṛtpañcadaśamityādi paratra trirātro jyotirgorāyustryaha ityādi darśapaurṇamāsikānāṃ haviṣāmebhistrivṛtpañcadaśatrikadrukaiḥ pratyāhuranyatsarvametenaiva vyākhyātamuttarayoḥ dakṣiṇe tīre sarasvatyā vinaśanasya dīkṣeran sārasvatāyetyārabhya
10.18.2.[1]	taddevatyau
10.18.3.[1]	prathame agnaye kāmāyeṣṭiḥ purastādatirātrasya upariṣṭādvai vibhāṣitaṃ tatra śāṇḍilya ācāryya āha yadyupariṣṭādatirātrasya syādiṣṭirevāgnaye kāmāya syānna sruvahomāviti
10.18.4.[1]	uktaṅgoāyuṣī indrakukṣī viśvajidabhijitāvindrakukṣī iti tāvindrakukṣī parvaṇoḥ syātāṃ tayorhi pūrvasmiṃsthāne dṛṣṭau indrakukṣī iti saṃjñā indrakukṣī kāle tu vadati tata indrakukṣīti coktam
10.18.5.[1]	ye adhikṛte tayoḥ sāmānyo vidhiruktaḥ sāmprataṃ pūrvasmiṃstāvadviśeṣa ucyate uttarayoḥ sārasvatayoḥ pūrvasya trivṛtī ahanī rāthantarabārhate agniṣṭomasaṃsthe syātāṃ pūrvapakṣe ukthasaṃsthe pañcadaśe rāthantarabārhate aparapakṣe iti gautama ācāryya āha
10.18.6.[1]	te ahanī na pakṣayoḥ sañcārayet tayoḥ pakṣavyatyāsaṃprayoge
10.18.7.[1]	sarvatra tveva pūrvapakṣe aparapakṣe ca trivṛtpañcadaśe eva vyatyāsaṃ svātām
10.18.8.[1]	tayostrivṛtpañcadaśayoryasmin anupete asaṃskṛte parvāgacchet cāndramasameva tenottaraṃ pakṣamārabheta uktaṃ hi candrapramāṇādeva parvasu syuriti
10.18.9.[1]	etenoktaṃ vidhānamuttarasya sārasvatasya trikadrukeṣu yasmin na saṃskṛte parvāgacchet tenottaraṃ pakṣamupakrameteti
10.18.10.[1]	anantaraṃ dārṣadvratataure paṭhati tayoḥ sāmānyato vidhānamucyate dārṣadvratañca taurañca tayorvratāni vakṣyanta iti vākyaśeṣaḥ vratāni niyamāḥ
10.18.11.[1]	tiṣṭheddivāsīta naktaṃ na saṃviśet ṣṭhāgatinivṛttau naktaṃ rātrāvāsīta upaviśeta nāpi saṃviśet havirucchiṣṭabhojī syāt adhaḥsaṃveśī adhaḥsaṃviśet na kṣamāyāṃ bhūmāvityarthaḥ amāṃsāśyalavaṇāśī na māṃsamaśnīyāt na lavaṇamiti kutaḥ punaḥ saṃśaya ucyate na punaḥ pravṛttiruparisaṃveśanasya māṃsalavaṇabhojanasya ca yenāyaṃ pratiṣedhaḥ kriyate yāvatā uktaṃ tiṣṭheddivāsīta naktaṃ havirucchiṣṭabhojī syāditi tadidamanarthakaṃ tasmāt na vaktavyam ucyamāne vā prayojanaṃ vaktavyam ucyate ārabdhavyameva uktaṃ hi saṃvatsaraṃ brāhmaṇasya gā rakṣet saṃvatsaraṃ vyarṇenaitandhave'gnimindhīta saṃvatsare parīṇahyagnīnādadhīteti tadgopālāgnīndhanayoretanna sambhavati gāḥ pālayataḥ sthānāsanaṃ sambhavati agnīndhane prāgagnyādhānāddhaviṣo'bhāvāddhavirucchiṣṭabhojitvaṃ na sambhavati etasmāt kāraṇādārabdhavyamidamanena niyamo yathā sambhavati striyannopeyāt maithunadharmeṇeti kuto vā pravṛttiḥ tatrāha vakṣyatyayaṃ yathā prakṛtyāhitāgnivṛttiṃ varttayediti tasyāṃ vṛttāvetat prakṛtamṛtāvupeyāditi tat pratiṣidhyate yathāprakṛti āhitāgneryyā prakṛtavṛttiḥ tāṃ varttayet agnihotradarśapūrṇamāsānāṃ karmaṇāmanuṣṭhānaṃ kuryyāt dārṣadvratataurayoḥ sāmānyāni vratānyuktāni sāmprataṃ dārṣadvratataurayoryovidhiḥ sa ucyate
10.18.12.[1]	dārṣadvrate paṭhati saṃvatsaraṃ brāhmaṇasya gā rakṣediti tadyoyasya brāhmaṇasya ṛtvik syāt ācāryyo vā tasya gā rakṣet na yasya kasyacidbrāhmaṇasya ṛtvigācāryyāvuktalakṣaṇau etau hi ṛtvigācāryyau sthānināvavicālinau
10.18.13.[1]	uktaṃ saṃvatsaraṃ vyarṇe naitandhave'gnimindhīteti naitandhavānā mārmāḥ sarasvatyāṃ mārmā hradāḥ teṣāmeko vyarṇaḥ arṇa ityudakanāma vigatodakaḥ tasmin vyarṇe hrade saṃvatsaramagnimindhīta ñiindhī dīptau kena nyāyena yā ekāgneḥ paricaryoktā
10.18.14.[1]	yadi purastādāhitāgniḥ syāt tatastasmin vyarṇe naitandhave mārme agnihotrameva juhvatsaṃvatsaramevāsīta tadeva syādagnīndhanam
10.19.1.[1]	uktaṃ saṃvatsare parīṇahyagnīnādadhīteti saṃvatsaramagnimindhitvā tasmādūrddhvaṃ parīṇhyagnīnādadhīta parīṇahīti deśaśrutiḥ parīṇaṃ nāma sthalī kurukṣetre bhūmerunnatapradeśaḥ tasyāṃ sthalyāmagnīnādhāya yathākālamanvārambhaṇīyo yaḥ kālaḥ tasminneva etayeṣṭvā prasṛjyeteti śāṇḍilya ācāryya āha
10.19.2.[1]	dhānañjapya ācāryya āha agnyādhānaṃ kṛtvā tasminneva deśe yathākālamanvārambhaṇīyayeṣṭvā darśapūrṇamāsābhyāṃ yajeteti
10.19.3.[1]	atha yadi purastādāhitāgniḥ sāyaṃ prātarāhutī eva hutvā prasṛjyeteti
10.19.4.[1]	brāhmaṇaṃ sadakṣiṇena tīreṇa dṛṣadvatyā āgneyenāṣṭākapālena śamyā parāsīyāditi tatsarasvatīdṛṣadvatyoḥ sambhedaṃ saṅgamaṃ prāpyāgneyena puroḍāśenāṣṭākapālena yaṣṭumupakrameta upakrama ārambhaḥ
10.19.5.[1]	tatra tasmin karmaṇi aṣṭākapālena yāgena śamyāprāsanaṃ śamyāprakṣepaḥ yena prakāreṇa sārasvateṣu āhavanīyanyantenetyādinā
10.19.6.[1]	na tviha prakramāt prakrāmet yathā sārasvateṣu tatra hi saumikañcaityāhavanīyam iha punaraiṣṭikaṃ tasmādiha prakramāt na prakrāmet
10.19.7.[1]	iha kāmamiṣṭitaḥ anekamiṣṭimekaikenāknā saṃsthāpayet kuryyāt viprakṛtya
10.19.8.[1]	dṛṣadvatyā dakṣiṇena kūlena iyādgacchet śamyāprāsaiḥ
10.19.9.[1]	uktaṃ triplakṣān prati yamunāmavabhṛthamabhyavaitīti tadeva manuṣyebhyastiro bhavatīti tasyā dṛṣadvatyāḥ prabhavyamarmaṃ prāpya yasmādasau prabhavati prāyāt taṃ prāpyaitayeṣṭvā āgneyenāṣṭākapālena triplakṣāvaharaṇaṃ deśaṃ prati yamunāmavabhṛthamabhyaveyāt triplakṣān pratīti brāhmaṇaṃ te plakṣā na jñāyante kasmin kāle avahṛtā iti āgamena tvavicchinnena pāramparyeṇādau vijñāyante tasmāt sūtrakāra evaṃ kalpayati
10.19.10.[1]	yadi tasmāddeśādyamunā dūre syāt tasmin kasmiṃściddeśe etayeṣṭyeṣṭvā svayaṃ sāma gāyannavabhthamabhyaveyādityarthādavagamyate svayamiti ucyate etaddhi avabhṛthasāma ṛtvikkartṛkaṃ tadanena liṅgenādriyetāpi ṛtviggānārtham evamādita ārabhya svayamiti athavā svayaṃ sāma gāyatīti asaṃpreṣito gāyet agāyanvā abhyaveyādavabhṛtham
10.19.11.[1]	idaṃ dārṣadvratamayanaṃ pravrajiṣyata evaṃ manya iti dhānajapyastadeva manuṣyebhyastiro bhavatīti eṣa tirobhāvastasya yannityamaraṇye vasanmanuṣyairdṛśyate
10.19.12.[1]	evamiva hi tadbrāhmaṇaṃ bhavati
10.19.13.[1]	atha kriyāphalamidamucyate anena karmaṇā svargaṃ lokamākramate tato manuṣyebhyastirobhūto bhavati na manuṣyairupalabhyate
10.19.14.[1]	athavā vyāvarttata evāsau manuṣyebhyaḥ nāsau manuṣyaistulyo bhavati śreyān bhavati kiṃ punarmanuṣyebhyaḥ śreyaḥ brahmaprāptiḥ brahma prāpnotītyanena karmaṇā apavṛjyata ityarthaḥ ayamātyantikastirobhāvaḥ
10.19.15.[1]	athavā tirobhāva udakāntarddhānāt yadāsau avabhṛthamabhyavaityapsu nimajjati tadāsāvantarhito bhavati na dṛśyate tasmādudakāntarddhānāt tirobhavati yathā sarajasa iti dṛṣṭānta upādīyate yathā sarajaso'hani manuṣyalokādevainamantardadhātīti kuśapuṭairupayantīti
10.20.1.[1]	iha brāhmaṇamāgneyo'ṣṭākapāla aindra ekādaśakapālo vaiśvadevacarurityetadādyanukramyāha etena vai turo devamuniḥ sarvāmṛddhimārddhnot sarvāmṛddhimṛdhnoti ya etadupaitīti āgneyo'ṣṭākapāla ityādipradhānatvaṃ coditaṃ nāpyabhyāsaścodito nāpi kālaniyamaḥ kṛtaḥ so'yamācāryyo liṅgaṃ gṛhītvā etena vai turodevamuniḥ sa sarvāmṛddhimārdhnot sarvāmṛddhimṛdhnoti ya etadupaiti sāṃvatsarikaṃ satrāyaṇamupaitīti saṃvatsaramaharahastaureṇa yajeteti saṃvatsaramiti kālaniyamaḥ aharaharityabhyāsaścodyate taureṇeti karaṇalakṣaṇā tṛtīyā yajeteti kriyopadeśaḥ ayaṃ sūtrārthaḥ yadetadaiṣṭikaṃ vidhānaṃ vakṣyati anenāharahaḥ saṃvatsaraṃ yajeteti
10.20.2.[1]	ṣaṣṭhyāṃ tithau caitrīpakṣasya citrābhiryuktā paurṇamāsī caitrī yadetat karma vakṣyate etat ṣaṣṭyāṃ caitrīpakṣasyārabhya kuryyāt pañcamyāmiti gautama ācāryya āha pañcamyāṃ caitrīpakṣasya vratopāyanīyamodanamaśitvā odanaṃ bhuktvā vratamupaiti yena taṃ vratopāyanīyamodanamaupavasantikaṃ haviṣyamantraṃ bhuktvā keśān śmaśrūṇi ca vāpayitvā ahataṃ vasanaṃ paridhāya tāntukamanirṇiktamaprāvṛtapūrvaṃ tadvasanaṃ paridhāya parisamuhyāgnī paristīryya tretāgnīnāṃ paristaraṇamādhvaryyave siddhaṃ praṇītāḥ praṇīya praṇītāsaṃjñā mantrasaṃskṛtā āpaḥ mekhalāmābadhya mehanasya khalasya mālā mekhalā adharottarakāyavibhāgārthā raśanetyarthaḥ muñjādīnāṃ dravyāṇaṃ ekena nirvṛttā daṇḍaṃ pāṇau kṛtvā pālāśādīnāṃ yajñīyānāṃ vṛkṣāṇāmekasyāvayavabhūtaṃ gārhapatyasya paścime pradeśe upaviśya svayaṃ kṛṣṇājinaṃ pratiṣajeta tūṣṇīṃ kṛṣṇamṛgasya carma kṛṣṇājinaṃ tat svayaṃ skandhe pratiṣajeta adattamadhvaryuṇā etadādhvaryyavaṃ tadvacanāt svayaṃ bhavatīti adīkṣitaḥ kṛṣṇājinaṃ pratimuñceta iti tūṣṇīmiti mantreṇādhastādgrahaṇaṃ dṛṣṭaṃ tasya pratiṣedhaḥ
10.20.3.[1]	kintu paścādgārhapatyasyopaviśyeti yaduktaṃ tasyāyaṃ vikalpaḥ
10.20.4.[1]	tasya tisra iṣṭayaḥ stomasaṃsthā vikṛtaṃ gavāmayanaṃ sarpasatraṃ syādityeke ācāryyā brūvate
10.20.5.[1]	aṣṭākapālaḥ ekādaśakapālaścaruḥ brāhmaṇoktametat sarvaṃ vakṣyamāṇaviśeṣavidhānārtham
10.20.6.[1]	kālatrayavihitahaviḥṣvekaiveṣṭiḥ na tisraḥ
10.20.7.[1]	svayaṃ gāyena vā gāyediti
10.20.8.[1]	prakṛtatvādubhayordārṣadvratataurayoravabhṛthottarakālamāgneyādibhiriṣṭvā somenāgniṣṭomena prayogaḥ
10.20.9.[1]	taddevatyaiḥ paśubhiḥ sāmarthyāt mantravarṇavikāraḥ
10.20.10.[1]	sarvo daśadaśīti stomo vikṛtaḥ agniṣṭomameva iti saṃsthāvikāraḥ śeṣaṃ samānaṃ gavāmayanena abhigarāpagarayoḥ kṛtatvāt
10.20.11.[1]	pratyakṣavihitametadārṣeyakalpena sarpasatraṃ tatra tasminnanumānaṃ na vidyate paraṃ naḥ pramāṇamārṣeyakalpe tena cedaṃ pratyakṣamuktasaṃśayaṃ vihitaṃ na ca śakyaṃ pratyakṣavihitamanumānena pratyākhyātuṃ vikalpayituṃ vā tadyathārṣeyakalpena kṛtaṃ tathaiva syāt kintu
10.20.12.[1]	abhigarāpagarāveva sarpasatrasyottame'hani bhavetāṃ taddhi vratasthānīyamupottamamahaḥ
10.20.13.[1]	paṭhati gavāmayanaṃ prathamaḥ saṃvatsaro'thādityānāmathāṅgirasāmiti tasya trisaṃvatsarasya paurṇamāsyāṃ prasavaḥ syāt tathopapādayeran yathā paurṇamāsyāṃ prasavo bhavati
10.20.14.[1]	yāvatya iṣṭayaḥ syustāvatīḥ kuryuriti
10.20.15.[1]	śāṇḍilya ācāryya āha ṣaṣṭi dīkṣāḥ syuriti
10.20.16.[1]	eke ācāryyā bruvate asmiṃstrisaṃvatsare prathamottamau saṃvatsarau vyatiharediti prathamottamayoḥ saṃvatsarayorvyatihāraḥ kathaṃ kuryyāditi gavāmayanam iti kimartham abhiplavastomapṛṣṭhyadeśarohaṇārtham evaṃ trivṛtstomā abhiplavāḥ prathame saṃvatsare bhavanti trivṛtpañcadaśastomā dvitīye cātuṣṭomyena tṛtīye abhiplavastomānāmeṣa rohaḥ pṛṣṭhyadeśasya ye pṛṣṭhyaḥ abhiplavānāṃ purastāt madhya upariṣṭādbhavati
10.20.17.[1]	yathaivāmnātāḥ saṃvatsarāstathaiva tānupeyuḥ ke hi pramāṇamāśritya pratyakṣaśrutiṃ pratyāmananti tasmādyathāmnāyamevopeyuḥ
10.20.18.[1]	uktaṃ trisaṃvatsaraṃ sahasrasaṃvatsare paṭhati ekaṃ prajāpateḥ anyadviśvasṛjāntayoḥ stotravidhirukto maśakena karmavidhiḥ sarvaḥ paribhāṣāsiddhaḥ kevalaṃ prasavakāla ucyate amāvāsyāprasave sahasrasaṃvatsare amāvāsyāyāṃ prasavo yayoste ime amāvāsyāprasave tadā dīkṣeran yathā amāvāsyāyāṃ prasavaḥ sampadyate ṣaṣṭhyāṃ pūrvapakṣasya dīkṣitānāṃ tṛtīyāyāmaparapakṣasya kramaḥ evamamāvāsyāyāṃ prasavaḥ sampadyate
