#Text:Śāṅkhāyanāraṇyaka
#Edition:DCS version



1.1.1	prajāpatir vai saṃvatsaraḥ
1.1.2	tasyaiṣa ātmā yan mahāvratam
1.1.3	tasmād enat parasmai na śaṃsen net sarveṣāṃ bhūtānām ātmānaṃ parasmin dadhānīti
1.1.4	atho indrasyaiṣa ātmā yan mahāvratam
1.1.5	tasmād enat parasmai na śaṃsen ned indrasyātmānaṃ parasmin dadhānīti
1.1.6	atho yam evaitam ṛṅmayaṃ yajurmayaṃ sāmamayaṃ puruṣaṃ saṃskurvanti tasyaiṣa ātmā yan mahāvratam
1.1.7	tasmād enat parasmai na śaṃsen net sarveṣāṃ chandasām ātmānaṃ parasmin dadhānīti
1.1.8	kāmaṃ tu sattriṇāṃ hotā śaṃset
1.1.9	pitre vācāryāya vātmane haivāsya tacchastaṃ bhavati
1.1.10	ātmanaiva tad yajñaṃ samardhayati
1.1.11	tasya pañcaviṃśaḥ stomaḥ
1.1.12	caturviṃśatir vai saṃvatsarasyārdhamāsāḥ saṃvatsarasyaivāptyai
1.1.13	atho prajāpatir vai saṃvatsaraḥ pañcaviṃśaḥ
1.1.14	atho caturviṃśo vai purastāt kṛto bhavati tasyaiṣa gatir yat pañcaviṃśaḥ
1.1.15	aindraśca ṛṣabhaḥ prājāpatyaścāja upālabhyau
1.1.16	aindraṃ vā etad ahaḥ
1.1.17	indra u vai prajāpatiḥ
1.1.18	tat prājāpatyaṃ rūpam
1.1.19	atho etad eva paśuṣvaindraṃ rūpaṃ yad ṛṣabhaḥ
1.2.1	tasya viśo viśo vo atithim iti dvādaśarcam ājyam
1.2.2	dvādaśa vai māsāḥ saṃvatsaraḥ saṃvatsarasyaivāptyai
1.2.3	tasmin vai dve chandasī bhavato gāyatryaścānuṣṭubhaśca
1.2.4	agniṃ naro dīdhitibhiraraṇyor ityetat pañcaviṃśatyṛcam upasaṃśaṃsati
1.2.5	pañcaviṃśo hi stomaḥ
1.2.6	tad vai śastraṃ samṛddhaṃ yat stomena sampadyate
1.2.7	tasmin vai dve chandasī bhavato virājaśca triṣṭubhaśca
1.2.8	tāni catvāri sampadyante
1.2.9	catuṣṭayaṃ vā idaṃ sarvam asyaiva sarvasyāptyai
1.2.10	traiṣṭubhaḥ praugaḥ
1.2.11	indrasyaivaitacchando yat triṣṭup
1.2.12	tad enaṃ svena chandasā samardhayati
1.2.13	kuvid aṅga namasā ye vṛdhāsa iti vāyavyaṃ mahadvad vṛdhavat
1.2.14	mahadvat mahadvaddhyetad ahaḥ
1.2.15	ata evottaraṃ tṛcam aindravāyavaṃ yāvat taras tanvo yāvadoja iti yāvannaraścakṣasā dīdhyānā ityetena rūpeṇa
1.2.16	ud vāṃ cakṣurvaruṇa supratīkam iti maitrāvaruṇaṃ devayoreti sūryas tatanvān ityetena rūpeṇa
1.2.17	ka u śravat katamo yajñiyānām ityāśvinaṃ yaṃ sūryasya duhitāvṛṇītetyetena rūpeṇa
1.2.18	kathā mahāṁ avṛdhat kasya hotur ityaindraṃ mahadvad vṛdhavat
1.2.19	mahadvat mahadvaddhyetad ahaḥ
1.2.20	ko vastrātā vasavaḥ ko varūteti vaiśvadevaṃ sahīyaso varuṇa mitra martād ityetena rūpeṇa
1.2.21	uta syā naḥ sarasvatī juṣāṇeti sārasvataṃ dvārāv ṛtasya subhage vyāvar ityetena rūpeṇa
1.2.22	eṣa vā u kadvāṃstraiṣṭubhas tṛcakﾱpto vāmadevyaḥ praugaḥ
1.2.23	prajāpatir vai vāmadevaḥ prajāpatāveva tat sarvān kāmān ṛdhnuvanti
1.2.24	tad āhur na traiṣṭubhaṃ prātaḥsavanaṃ syāt
1.2.25	mohayati kﾱptachandasaḥ
1.2.26	yajñamukham aikāhikam eva syāt
1.2.27	brahma vā ekāhaḥ
1.2.28	brahmaitad ahaḥ
1.2.29	brahmaṇaiva tad brahma samardhayati
1.3.1	ā tvā rathaṃ yathotaya iti marutvatīyasya pratipat
1.3.2	idaṃ vaso sutam andha ityanucaraḥ
1.3.3	eṣa eva nitya ekāhātānaḥ
1.3.4	tasyoktaṃ brāhmaṇam
1.3.5	asat su me jaritaḥ sābhivega iti vāsukraṃ pūrvaṃ śastvā mahān indro nṛvad ā carṣaṇiprā ityetasmiṃstraiṣṭubhe nividaṃ dadhāti
1.3.6	tad yad vāsukraṃ pūrvaṃ śaṃsati
1.3.7	indra u vai vasukraḥ
1.3.8	atha yan mahān indro nṛvad ā carṣaṇiprā iti mahadvat
1.3.9	mahadvaddhyetad ahaḥ
1.4.1	athaitā ājyāhutīr juhoti
1.4.2	svastyayanam eva tat kurute
1.4.3	yajñasyaiva śāntyai yajamānānāṃ ca bhiṣajyāyai
1.4.4	tā vā aṣṭau bhavanti
1.4.5	etābhir vai devāḥ sarvā aṣṭīr āśnuvata
1.4.6	tatho evaitad yajamānā etābhir eva sarvā aṣṭīr aśnuvate
1.4.7	athaitān pārimadāñjapāñ japati
1.4.8	parimādaḥ āpo vai parimādaḥ
1.4.9	adbhir hīdaṃ sarvaṃ parimattam
1.4.10	atha vai parimādaḥ
1.4.11	annam etad uktham
1.4.12	āpo vā annasyāyataḥ pūrvā āyanti
1.4.13	āpaḥ parimādaḥ
1.4.14	atha vai parimādo yan nakhāni dantās tanūr lomānīti
1.4.15	tasmāt kṛtyāḥ saṃpadvatyo hi bhavanti
1.4.16	pañcaviṃśatir nidhanam
1.4.17	āṅgirasaṃ pratiṣṭhāyai
1.4.18	tad rūpam
1.4.19	bhūtacchandāṃ sāma
1.4.20	priyam indrasya dhāmopajagāmeti
1.4.21	krośānukrośe
1.4.22	arātsuḥ
1.4.23	apyeṣāṃ payaḥ
1.4.24	arātsuḥ
1.4.25	arkaṃ cārkapuṣpaṃ ca
1.4.26	ayaṃ vā agnir arkaḥ
1.4.27	asāvādityo 'rkapuṣpam
1.4.28	teṣu yadā paryāyaṃ sāmagāḥ stuvate atha hotāram āhur anujapeti
1.4.29	te yadi stuvīran athānujapet
1.4.30	yadi caivaṃ stuvīran yadi na stuvīran anveva japet
1.5.1	tāni vā etāni sapta devacchandāṃsi bhavanti
1.5.2	tasmād enān anujapet
1.5.3	atho aindraṃ vā etad ahaḥ
1.5.4	aindrā japāḥ
1.5.5	tasmād enān anujapet
1.5.6	athātraiva tiṣṭhann agniṃ yathāṅgam upatiṣṭhate namo nama iti
1.5.7	nahi namaskāram ati devāḥ
1.5.8	samiddhasyaivaitān bhāgān upatiṣṭheta yadyuttaravedau bhavati
1.5.9	athātraiva tiṣṭhann ādityam upatiṣṭhate
1.5.10	ākāśaṃ śālāyai kuryur iti haika āhuḥ
1.5.11	deśena tvevopatiṣṭheta
1.5.12	tirohito ha vā eṣa etasmin parama ukthe parama āśiṣo vadati saṃ mahān mahatyādadhād iti
1.5.13	agnir vai mahān iyaṃ pṛthivī mahatī
1.5.14	etau hi samadhattām
1.5.15	saṃ devo devyādadhād iti
1.5.16	vāyur vai devo 'ntarikṣaṃ devī
1.5.17	etau hi samadhattām
1.5.18	saṃ brahma brāhmaṇyādadhād iti
1.5.19	asāv ādityo brahmāsau dyaur brāhmaṇī
1.5.20	etau hi samadhattām
1.5.21	tad imāṃllokān saṃdadhāti etad ukthaṃ śaṃsiṣyate
1.6.1	viśvāmitro ha vā indrasya priyaṃ dhāmopajagāma śastreṇa ca vratacaryayā
1.6.2	taṃ hendra uvāca viśvāmitra varaṃ vṛṇīṣveti
1.6.3	sa hovāca viśvāmitras tvām eva vijānīyām iti
1.6.4	dvitīyam iti
1.6.5	tvām eveti
1.6.6	tṛtīyam iti
1.6.7	tvām eveti
1.6.8	taṃ hendra uvāca mahāṃśca mahatī cāsmi
1.6.9	devaśca devī cāsmi
1.6.10	brahma ca brāhmaṇī cāsmīti
1.6.11	tata u ha viśvāmitro vijijñāsām eva cakre
1.6.12	taṃ hendra uvācaitad vā aham asmi yad etad avocaṃ yad vā ṛṣe 'to bhūyo 'tapās tadeva tat syād yad aham iti
1.6.13	tad vā indro vyāhṛtīr ūce tā upāptā āsann iti
1.6.14	athopanidhāya preṅkhaphalakaṃ trir abhyanya trir abhyavān iti
1.7.1	tad vā audumbaraṃ bhavati
1.7.2	ūrg vā annādyam udumbara ūrjo 'nnādyasyopāptyai
1.7.3	athainad urasā saṃspṛśya dakṣiṇaṃ bhāgam ātmano 'tiharañjapati arko 'si vasavastvā gāyatreṇa chandasārohantu te ta āroḍhāra ityeva tad āha
1.7.4	tān aham anvārohāmi rājyāyeti
1.7.5	rājyaṃ ha vā idam u haiva cakṣate
1.7.6	athottaraṃ bhāgam ātmano 'tiharañjapati rudrāstvā traiṣṭubhena chandasārohantu te ta āroḍhāra ityeva tad āha
1.7.7	tān aham anvārohāmi svārājyāyeti
1.7.8	svārājyaṃ ha vai rājyād adhitarām iva
1.7.9	atha dakṣiṇaṃ bhāgam ātmano 'tiharañjapati ādityāstvā jāgatena chandasārohantu te ta āroḍhāra ityeva tad āha
1.7.10	tān aham anvārohāmi sāmrājyāyeti
1.7.11	sāmrājyaṃ ha vai svārājyād adhitarām iva
1.7.12	athottaraṃ bhāgam ātmano 'tiharañjapati viśve tvā devā ānuṣṭubhena chandasārohantu te ta āroḍhāra ityeva tad āha
1.7.13	tān aham anvārohāmi kāmaprāyeti
1.7.14	kāmapraṃ ha vai sarveṣāṃ parārdhyam
1.7.15	atha samadhisṛpya prāñcau pādā upāvahṛtya bhūmau pratiṣṭhāpayati
1.7.16	udyatataro ha vā eṣo 'smāllokād bhavati
1.7.17	tad yat pratiṣṭhāpayati tad asmiṃlloke pratitiṣṭhati pratiṣṭhāyām apracyutyām
1.7.18	atha trir abhyanya trir abhyavān iti
1.7.19	athopari preṅkhaphalake dakṣiṇottariṇam upasthaṃ kṛtvā dakṣiṇena prādeśena paścāt prāṅ preṅkhaphalakam upaspṛśati
1.7.20	prajāpatiṣṭvārohatu vāyuḥ preṅkhayatviti
1.7.21	prajāpatir vā etad ārohati vāyuḥ preṅkhayati yajjīvam
1.7.22	atha trir abhyanya trir abhyavān iti
1.7.23	atha prāñcau pāṇī parigṛhya japati
1.8.1	saṃ vāk prāṇena sam ahaṃ prāṇena saṃ cakṣur manasā sam ahaṃ manasā saṃ prajāpatiḥ paśubhiḥ sam ahaṃ paśubhir ity āśiṣam eva tad vadate
1.8.2	suparṇo 'si garutmān iti
1.8.3	prāṇo vai suparṇaḥ
1.8.4	premāṃ vācaṃ vadiṣyāmīti pravadiṣyan hyeṣa etāṃ vācaṃ vadati bahu kariṣyantīṃ bahu kariṣyann iti
1.8.5	bahu hyeṣā vāk kariṣyantī bhavati
1.8.6	bahvayaṃ ya etasyāhnaḥ śastraṃ prāpnoti
1.8.7	bahor bhūyaḥ kariṣyantīṃ bahor bhūyaḥ kariṣyann iti bahor bhūyo hyeṣā vāk kariṣyantī bhavati bahor bhūyo 'yaṃ ya etasyāhnaḥ śastraṃ prāpnoti
1.8.8	svar gamiṣyantīṃ svar gamiṣyann iti svar hyeṣā vāg gamiṣyantī bhavati svar ayaṃ ya etasyāhnaḥ śastraṃ prāpnoti
1.8.9	svar imān yajamānān vakṣyan ity eva brūyāt
1.8.10	yaṃ dviṣyāt taṃ brūyān nāmuṃ nāmum iti
1.8.11	sa yāvato ha vā eṣa etasmād devarathāt pratisaṃkhyāya nirdhūnute niṣ ṭad dhūnute
1.8.12	tau ha na bhogyāyaiva bhavataḥ
1.8.13	tam evaitat pradharṣayati
1.8.14	tam evaitat pradharṣyātman dhatte
1.8.15	vāyur vā eṣa prāṇo bhūtvaitad ukthaṃ śaṃsati
1.8.16	tam evaitat pradharṣayati
1.8.17	tam evaitat pradharṣyātman dhatte
1.8.18	gurau vā eṣa yukto bhavati ya etasyāhnaḥ śastraṃ prāpnoti tasya gurau yuktasyeśvaraḥ prāṇo yadi nāpaparājetoḥ
1.8.19	tam evaitat pradharṣayati
1.8.20	tam evaitat pradharṣyātman dhatte
1.8.21	na ha vā etasyai devatāyai digdhena nāsinā na paraśunā na kenacanāvatardo 'sti
1.8.22	tad ya evaṃ vidvāṃsam apavadati sa eva pāpīyān bhavati
1.8.23	na sa ya evaṃ veda
1.8.24	naivaṃ viduṣo 'vatardo naivaṃ viduṣo 'vatardaḥ
2.1.1	hiṃkāreṇa pratipadyata etad uktham
2.1.2	prāṇo vai hiṃkāraḥ prāṇenaivaitad ukthaṃ pratipadyate
2.1.3	atho ūrg vai raso hiṃkāra ūrjam eva tad rasam etasmin ukthe dadhāti
2.1.4	atho amṛtatvaṃ vai hiṃkāro 'mṛtatvam eva tad ātman dhatte
2.1.5	rājanaṃ pṛṣṭhaṃ bhavati
2.1.6	etad vai pratyakṣaṃ sāma yad rājanam
2.1.7	tad enat svena sāmnā samardhayati
2.1.8	tad aniruktāsu bhavati
2.1.9	anirukta u vai prajāpatiḥ
2.1.10	tat prājāpatyaṃ rūpam
2.1.11	kavatīṣu syād iti haika āhuḥ
2.1.12	ko vai prajāpatiḥ
2.1.13	tat prājāpatyaṃ rūpam
2.1.14	athaitaṃ tūṣṇīṃśaṃsam upāṃśu śaṃsati
2.1.15	vāg vā etad ahar manas tūṣṇīṃśaṃsaḥ
2.1.16	manasaiva tad vācaṃ samardhayati
2.1.17	tad id āsa bhuvaneṣu jyeṣṭham iti stotriyastṛcaḥ
2.1.18	vāvṛdhānaḥ śavasā bhūryojā iti vṛdhavan mahadvat
2.1.19	mahadvaddhyetad ahaḥ
2.1.20	sa eṣa ātmā pañcaviṃśaḥ
2.1.21	tan nadenopasṛṣṭaṃ śaṃsati
2.1.22	ātmā vai pañcaviṃśaḥ prajā paśava upasargaḥ
2.1.23	prajayaiva tat paśubhiḥ preṣyair annādyenetyātmānam upasṛjate
2.1.24	nadaṃ va odatīnām iti traiṣṭubhāni pūrvāṇi padāni karoti nadasyottarāṇi
2.1.25	prathamena traiṣṭubhena padena prathamaṃ nadasya padam upasamādhāyāvasyati
2.1.26	dvitīyena traiṣṭubhena dvitīyaṃ saṃdhāya praṇauti
2.1.27	tṛtīyena traiṣṭubhena tṛtīyaṃ saṃdhāyāvasyati
2.1.28	caturthena traiṣṭubhena caturthaṃ saṃdhāya praṇauti
2.1.29	evaṃ vihṛtāṃ prathamāṃ triḥ śaṃsati parācīr uttarā evaṃ vihṛtā eva
2.1.30	yā tṛtīyā sūktasya tasyā uttaram ardharcam utsṛjati nadasya cottaram
2.1.31	so 'yaṃ mukhasya vivaras tena vācaṃ vadati mukhena vai vācaṃ vadati
2.1.32	tau purastād dvipadānāṃ śaṃsati tathā hāsya stotriyānantarhitā bhavati / ātmānaṃ śastvā atha sūdadohasaṃ parvāṇi saṃhitāni bhavanti
2.1.33	atho āpo vai sūdadohā adbhir vā imāni parvāṇi saṃhitāni bhavanti
2.1.34	atho amṛtatvaṃ vai sūdadohā amṛtatvaṃ eva tad ātman dhatte
2.1.35	atha vai sūdadohā āhāvasyaitad rūpam
2.1.36	tad yathā ha vai dāruṇaḥ śleṣma saṃśleṣaṇaṃ syāt paricarmaṇyaṃ vaivam eva sūdadohāḥ sarveṣāṃ vedānāṃ śaṃśleṣiṇī
2.2.1	athaitāni śīrṣṇyāni śaṃsati
2.2.2	tāni vai trīṇi tṛcāni bhavanti
2.2.3	trīṇi vā asya śīrṣṇaḥ kapālāni bhavanti
2.2.4	tānyevaitaiḥ saṃdadhāti
2.2.5	tāni trīṇi punar ekaikaṃ tredhā tredhā tā navarco bhavanti
2.2.6	nava vai śirasi prāṇāḥ
2.2.7	tānyarkavanti bhavanti
2.2.8	tad etasyāhno rūpam
2.3.1	athaitaṃ graivaṃ śaṃsati
2.3.2	tā vai tisra ṛco bhavanti
2.3.3	trīṇi vā āsāṃ grīvāṇāṃ parvāṇi bhavanti
2.3.4	tānyevaitābhiḥ saṃdadhāti
2.3.5	uṣṇig uttamā
2.3.6	so 'yaṃ skandho vidalo 'vyūḍhaḥ
2.4.1	athaitāṃ akṣāṃ śaṃsati
2.4.2	sā vai triṣṭub bhavati
2.4.3	tasmād akṣaḥ sthaviṣṭhaḥ
2.4.4	ṛṣvā ta indra sthavirasya bāhū iti bāhvor abhirūpā
2.4.5	atha rathantarasya stotriyānurūpau śaṃsati
2.4.6	tayor uktaṃ brāhmaṇam
2.4.7	atha dhāyyāṃ śaṃsati
2.4.8	iyaṃ vai dhāyyā
2.4.9	iyaṃ hi sarveṣu bhūteṣu hitā
2.4.10	sā vai dakṣiṇe bhāge dhīyate
2.4.11	tasmād dakṣiṇaṃ bhāgaṃ puṃsaḥ stryadhiśete
2.4.12	atha rāthantaraṃ pragāthaṃ śaṃsati
2.4.13	tasyoktaṃ brāhmaṇam
2.4.14	sa eka iddhavyaś carṣaṇīnām iti sūktaṃ tat pacchaḥ
2.4.15	tasya dvitīyām uddhṛtya viśvo hyanyo arirājagāmeti
2.4.16	yaitasya dvitīyā tām iha dvitīyāṃ karoti
2.4.17	tad imau pakṣau vyatiṣajatyavivarhāya
2.4.18	tasmāddhābhyāṃ pakṣābhyāṃ sarvāṇi karmāṇi samaśnute
2.5.1	athaitaṃ prahastakaṃ śaṃsati
2.5.2	tā vai tisra ṛco bhavanti
2.5.3	trīṇi vā asya pāṇeḥ parvāṇi bhavanti
2.5.4	tānyevaitābhiḥ saṃdadhāti
2.5.5	aticchandāḥ prathamā so 'yam aṅguṣṭhaḥ
2.5.6	tasmād ayam aṅguṣṭhaḥ sarvā aṅgulīḥ pratyeti
2.5.7	dakṣiṇaḥ pakṣo rāthantaraḥ
2.5.8	atha vā uttaraḥ pakṣo bārhataḥ
2.5.9	etenaivokto brāhmaṇaḥ
2.5.10	tau vā etau pakṣau bārhatarāthantarau caturviṃśau
2.5.11	caturviṃśatir vai saṃvatsarasyārdhamāsāḥ saṃvatsarasyāptyai
2.6.1	athaitāni caturuttarāṇi śaṃsati tad anūkam
2.6.2	tā ekaviṃśatir ṛco bhavanti
2.6.3	ekaviṃśatir vā asyānūkasya parvāṇi bhavanti
2.6.4	tānyevaitābhiḥ saṃdadhāti
2.6.5	tāni vai sapta tṛcāni bhavanti
2.6.6	sapta vai chandāṃsi sarveṣām eva chandasām āptyai
2.6.7	tānyarkavanti bhavanti
2.6.8	tad etasyāhno rūpam
2.7.1	athaitā aśītīḥ śaṃsati
2.7.2	stotriyān evaitābhir anuśaṃsati gāyatryā gāyatram auṣṇihyā ca bārhatyā ca bṛhadrathantare
2.7.3	iyam eva dakṣiṇaṃ pārśvaṃ gāyatrī savyam auṣṇihī madhyaṃ bārhatī
2.7.4	madhye vā idam ātmano 'nnaṃ dhīyate
2.7.5	triṣṭubhāvantareṇa triṣṭum naividī
2.7.6	vaiśvāmitryāvarkavatyāvabhirūpe
2.7.7	viśvāmitro hyenad apaśyat
2.7.8	mahadvatyo vṛdhavatyaḥ pratipado bhavanti
2.7.9	mahadvad vṛdhavat
2.7.10	mahadvat mahadvaddhyetad ahaḥ
2.8.1	mahān indro ya ojasetyetayā gāyatrīm aśītiṃ pratipadyate stomair vatsasya vāvṛdha iti mahadvatyā vṛdhavatyā
2.8.2	mahadvad vṛdhavat
2.8.3	mahadvat mahadvaddhyetad ahaḥ
2.9.1	yā indra bhuja ābhara ityetayā bārhatīm aśītiṃ pratipadyate stotāram in maghavann asya vardhayeti mahadvatyā vṛdhavatyā
2.9.2	mahadvad vṛdhavat
2.9.3	mahadvat mahadvaddhyetad ahaḥ
2.9.4	ayaṃ te astu haryata ā mandrair indra haribhir iti sūkte
2.9.5	tad yad ete antataḥ śaṃsati saṃsiddhābhir bṛhatībhir auṣṇihīm aśītiṃ samārohāṇīti
2.10.1	indraḥ suteṣu someṣvityetayauṣṇihīm aśītiṃ pratipadyate vide vṛdhasya dakṣaso mahān hi ṣa iti vṛdhavatyā mahadvatyā
2.10.2	vṛdhavan mahadvat
2.10.3	mahadvaddhyetad ahaḥ
2.10.4	tā vā etā aśītayaḥ saṃśastāḥ saptaviṃśatiśatāny ṛcāṃ sampadyante
2.10.5	sapta vai viṃśatiśatāni saṃvatsarasyāhorātrāṇāṃ tad aśītibhiḥ saṃvatsarasyāhorātrāṇy āpnoti
2.10.6	sāmanidhanair haike gāyatrīr uṣṇihaḥ sampādayanti
2.10.7	caturakṣarāṇyu haike punar ādadate
2.10.8	bārhatyā aśītyā aśītiṃ caturakṣarāṇyuddharati kākubhebhyaḥ pragāthebhyaś caturviṃśatiṃ caturakṣarāṇi tāni catuḥśataṃ caturakṣarāṇi catuḥśate gāyatrīṣūpadadhāti
2.10.9	tathā tā gāyatrīr uṣṇihaḥ sampadyante
2.10.10	nādriyeta
2.10.11	atraiva sampannam
2.10.12	indrāya sāma gāyateti
2.10.13	tad yad etad antataḥ śaṃsati saṃsiddhābhir uṣṇigbhir vaśaṃ samārohāṇīti
2.11.1	atha vaśaṃ śaṃsati
2.11.2	udaraṃ vai vaśaḥ
2.11.3	tena saṃsiddhenānantaryaṃ jigamiṣet
2.11.4	yad ataḥ kiṃca bahirdhā tata eva tacchrapayati yad antar udare
2.11.5	tasmād bahvyo devatā bahūni chandāṃsi vaśe śasyante
2.11.6	tasmād idaṃ bahu viśvarūpam udare 'nnam avadhīyate
2.11.7	athaitau vihṛtāvardharcau
2.11.8	atha sūdadohasam
2.11.9	sā tata evotsṛjyate
2.11.10	atra caturviṃśatikṛtvaḥ śastā bhavati
2.12.1	athaitā dvipadāḥ śaṃsati
2.12.2	pratiṣṭhānīyaṃ vai chando dvipadāḥ pratiṣṭhityā eva
2.13.1	athaitad aindrāgnaṃ sūktaṃ gāyatrīśaṃsaṃ śaṃsati
2.13.2	pratiṣṭhe vā indrāgnī pratiṣṭhityā eva
2.14.1	athaitad āvapanaṃ śaṃsati
2.14.2	pratiṣṭhā vā āvapanaṃ pratiṣṭhityā eva
2.14.3	atho etānyeva punararvācīni bhavanti
2.15.1	athaitam ānuṣṭubhaṃ samāmnāyaṃ śaṃsati
2.15.2	vāg vā etad ahar vāg anuṣṭub vācyeva tad vācaṃ pratiṣṭhāpayati
2.15.3	divaṃ yaya divaṃ yayeti devān evaitena sūktenaiti
2.15.4	sa pratnathā kavivṛdha iti tṛcam arkavat tena samṛddham
2.15.5	gāyatryuttamā tayā samṛddham
2.15.6	śāsa itthā mahān asīti mahadvat
2.15.7	mahadvaddhyetad ahaḥ
2.16.1	athaitaṃ triṣṭupchataṃ śaṃsati
2.16.2	indrasyaivaitacchando yat triṣṭup tad enaṃ svena chandasā samardhayati
2.16.3	hairaṇyastūpīyaṃ ca yātaūtīyaṃ ca bārhatarāthantare bṛhadrathantare hi purastāt kṛte bhavataḥ
2.16.4	sajanīyaṃ cādhvaryavo bharatendrāya somam iti ca tāḥ saptaviṃśatir ṛco bhavanti
2.16.5	saptaviṃśatir vai nakṣatrāṇi
2.16.6	tan nakṣatriyāṃ virājaṃ āpnoti
2.16.7	viśvāmitrasya śaṃset
2.16.8	viśvāmitro hyenad apaśyat
2.16.9	vāmadevasya śaṃsed vāmaṃ hyetad devānām
2.16.10	vasiṣṭhasya śaṃsed vāsiṣṭhaṃ hyetad devānām
2.16.11	tatra purastād udbrahmīyasya padānuṣaṅgāñchaṃsati
2.16.12	sarve vai kāmā etasmin antarukthe
2.16.13	tad yathā vraje paśūn avasṛjyārgaleṣīke parivyayed evam evaitaiḥ padānuṣaṅgaiḥ sarvān kāmān ubhayataḥ parigṛhyātman dhatte
2.16.14	atho udubrahmīyasyārkavatyuttamā
2.16.15	tad etasyāhno rūpam
2.16.16	triḥ śastayā paridadhāti
2.16.17	paridhāyokthavīryaṃ japati
2.16.18	aikāhikaṃ pūrvaṃ
2.16.19	pratiṣṭhā vā evāhaḥ pratiṣṭhityā eva
2.16.20	māhāvratikam uttaram
2.16.21	mahad asīti mahadvat
2.16.22	mahadvaddhyetad ahaḥ
2.17.1	tad etat sakṛcchastāyāṃ sūdadohasi yāvacchastraṃ upasarjanyāṃ saṃkhyāyamānāyām ṛte tūṣṇīṃśaṃsaṃ bṛhatīsahasraṃ sampadyate
2.17.2	tasya vā etasya bṛhatīsahasrasya ṣaṭtriṃśad akṣarāṇāṃ sahasrāṇi bhavanti
2.17.3	tāvanti śatasaṃvatsarasyāhāni bhavanti
2.17.4	tacchatasaṃvatsarasyāhānyāpnoti
2.17.5	anuṣṭupsampannam u haike
2.17.6	vāg vā etad ahaḥ
2.17.7	vāg anuṣṭup
2.17.8	vāggha sarvāṇi bhūtāni
2.17.9	atho vāg idaṃ sarvam iti
2.17.10	bṛhatīsampannam iti tveva sthitam
2.17.11	bārhato vā eṣa ya eṣa tapati
2.17.12	tad enaṃ svena chandasā samardhayati
2.17.13	trir evāhvayate
2.17.14	trayo vā ime lokāḥ
2.17.15	imān eva tallokān āpnoti
2.17.16	aikāhikī yājyā
2.17.17	pratiṣṭhā vā ekāhaḥ pratiṣṭhityā eva
2.17.18	ananuvaṣaṭkṛta eva preṅkhaṃ śrathnanti
2.17.19	sagraham evāyaṃ taṃ prāṅ upāvarohati
2.17.20	pratyaṅ preṅkhaphalakam apohati
2.17.21	parāmṛśan grahaṃ japati yam imaṃ prajayaṃ prājaiṣaṃ tam anvasānīti ned asmāt prajayād ātmānam apādadhānīti
2.17.22	vaiśvakarmaṇo 'tigrāhyaḥ
2.17.23	prājāpatyaṃ vā etad ahaḥ
2.17.24	prajāpatir viśvakarmā
2.17.25	tad enaṃ svena rūpeṇa samardhayati
2.17.26	taddhaitad ahar indro 'ṅgirase provācāṅgirā dīrghatamase
2.17.27	tata u ha dīrghatamā daśa puruṣāyuṣāṇi jijīva
2.17.28	tad apyetad ṛṣir āha dīrghatamā māmateyo jujurvān daśame yuga iti
2.17.29	tad etad āyuṣkāmasya śastram iti ha smāha kauṣītakiḥ
2.17.30	tad ya evaṃ vidvān etad ahaḥ śaṃsati sarvam āyur asmiṃlloka eti
2.17.31	āpnotyamṛtatvam akṣitiṃ svarge loke
2.18.1	tat savitur vṛṇīmaha iti vaiśvadevasya pratipat
2.18.2	vṛṇīmaha iti mahadvatī
2.18.3	mahadvat mahadvaddhyetad ahaḥ
2.18.4	adyā no deva savitar ityanucaraḥ
2.18.5	viśvā vāmā nidhīmahīti mahadvat
2.18.6	mahadvaddhyetad ahaḥ
2.18.7	tad devasya savitur vāryaṃ mahad iti sāvitraṃ mahadvat
2.18.8	mahadvaddhyetad ahaḥ
2.18.9	te hi dyāvāpṛthivī viśvaśaṃbhuveti dyāvāpṛthivīyam
2.18.10	uruvyacasā mahinī asaścateti mahadvat
2.18.11	mahadvaddhyetad ahaḥ
2.18.12	kim u śreṣṭhaḥ kiṃ yaviṣṭho na ājagan ityārbhavam
2.18.13	na nindima camasaṃ yo mahākula iti mahadvat
2.18.14	mahadvaddhyetad ahaḥ
2.18.15	asya vāmasya palitasya hotur iti salilaṃ vaiśvadevam
2.18.16	salilaṃ hyetad devānām
2.18.17	aikāhike nividaṃ dadhāti
2.18.18	pratiṣṭhā vā ekāhaḥ pratiṣṭhityā eva
2.18.19	aikāhikaṃ vaiśvānarīyam
2.18.20	pratiṣṭhā vā ekāhaḥ pratiṣṭhityā eva
2.18.21	prayajyavo maruto bhrājadṛṣṭaya iti mārutam
2.18.22	bṛhan mahānta urviyā vi rājatheti bṛhadvat
2.18.23	mahadvat mahadvaddhyetad ahaḥ
2.18.24	baﾱ itthā tad vapuṣo 'dhāyi darśitam iti jātavedasīyaṃ tasyāstāvyagniḥ śimīvadbhir arkair ity arkavatyuttamā
2.18.25	tad etasyāhno rūpam ity āgnimārutasūktānīti
2.18.26	etasyāhnaḥ sūktāni
2.18.27	tad agniṣṭomaḥ saṃtiṣṭhate
2.18.28	brahma vā agniṣṭomaḥ
2.18.29	brahmaitad ahaḥ
2.18.30	brahmanyeva tad brahma pratiṣṭhāpayanti
2.18.31	te 'mṛtatvam āpnuvanti ya etad ahar upayanti ya etad ahar upayanti
3.1.1	citro ha vai gāṅgyāyanir yakṣyamāṇa āruṇiṃ vavre
3.1.2	sa ha putraṃ śvetaketuṃ prajighāya yājayeti
3.1.3	taṃ hābhyāgataṃ papraccha gotamasya putra asti saṃvṛtaṃ loke yasmin mā dhāsyasi anyatamo vādhvā tasya mā loke dhāsyasīti
3.1.4	sa hovāca nāham etad veda hantācāryaṃ pṛcchānīti
3.1.5	sa ha pitaram āsādya papracchetīti māprākṣīt kathaṃ pratibravāṇīti
3.1.6	sa hovāca aham apyetan na veda
3.1.7	sadasyeva vayaṃ svādhyāyam adhītya harāmahe yan naḥ pare dadati
3.1.8	ehyubhau gamiṣyāva iti
3.1.9	sa hi samitpāṇiś citraṃ gāṅgyāyaniṃ praticakrama upāyānīti
3.1.10	taṃ hovāca brahmārho 'si gotama yo na mānam upāgāḥ
3.1.11	ehi vyeva tvā jñapayiṣyāmīti
3.2.1	sa hovāca ye vai ke cāsmāllokāt prayanti candramasam eva te sarve gacchanti
3.2.2	teṣāṃ prāṇaiḥ pūrvapakṣa āpyāyate
3.2.3	tān aparapakṣeṇa prajanayati
3.2.4	etad vai svargasya lokasya dvāraṃ yaccandramāḥ
3.2.5	taṃ yaḥ pratyāha tam atisṛjate
3.2.6	atha yo na pratyāha tam iha vṛṣṭir bhūtvā varṣati
3.2.7	sa iha kīṭo vā pataṅgo vā matsyo vā śakunir vā siṃho vā varāho vā paraśvā vā śārdūlo vā puruṣo vānyo vā teṣu teṣu sthāneṣu pratyājāyate yathākarma yathāvidyam
3.2.8	tam āgataṃ pṛcchati ko 'sīti
3.2.9	taṃ pratibrūyāt / vicakṣaṇād ṛtavo reta ābhṛtaṃ pañcadaśāt prasūtāt pitryāvataḥ / tan mā puṃsi kartary erayadhvaṃ puṃsā kartrā mātari māsiṣikta
3.2.10	sa jāyamāna upajāyamāno dvādaśatrayodaśopamāsaḥ
3.2.11	dvādaśatrayodaśena pitrā saṃ tad vide 'haṃ prati tad vide 'haṃ tan ma ṛtavo 'mṛtyava ārambhadhvam
3.2.12	tena satyena tena tapasā ṛtur asmi ārtavo 'smi
3.2.13	ko 'si tvam asmīti tam atisṛjate
3.3.1	sa etaṃ devayānaṃ panthānam āpadyāgnilokam āgacchati
3.3.2	sa vāyulokam
3.3.3	sa varuṇalokam
3.3.4	sa indralokam
3.3.5	sa prajāpatilokam
3.3.6	sa brahmalokam
3.3.7	tasya vā etasya brahmalokasyāro hradaḥ muhūrtā yaṣṭihāḥ vijarā nadī ilyo vṛkṣaḥ sālajyaṃ saṃsthānam aparājitam āyatanam indraprajāpatī dvāragopau vibhu pramitam vicakṣaṇāsandī amitaujāḥ paryaṅkaḥ priyā ca mānasī pratirūpā ca cākṣuṣī puṣpāṇyādāyāvayato vai ca jagāni ambāś cāmbāyavīś cāpsarasaḥ ambayā nadyaḥ
3.3.8	tam itthaṃvid āgacchati
3.3.9	taṃ brahmāha abhidhāvata mama yaśasā
3.3.10	vijarāṃ vā ayaṃ nadīṃ prāpat
3.3.11	na vā ayaṃ jarayiṣyatīti
3.4.1	taṃ pañca śatānyapsarasāṃ pratiyanti śataṃ phalahastāḥ śatam āñjanahastāḥ śataṃ mālyahastāḥ śataṃ vāsohastāḥ śataṃ cūrṇahastāḥ
3.4.2	taṃ brahmālaṅkāreṇālaṃkurvanti
3.4.3	sa brahmālaṅkāreṇālaṃkṛto brahma vidvān brahmābhipraiti
3.4.4	sa āgacchatyāraṃ hradam
3.4.5	taṃ manasātyeti
3.4.6	tam itvā saṃprativido majjanti
3.4.7	sa āgacchati muhūrtān yaṣṭihān
3.4.8	te 'smād apadravanti
3.4.9	sa āgacchati vijarāṃ nadīm
3.4.10	tāṃ manasaivātyeti
3.4.11	tat sukṛtaduṣkṛte dhunuvāte
3.4.12	tasya priyā jñātayaḥ sukṛtam upayanti apriyā duṣkṛtam
3.4.13	tad yathā rathena dhāvayan rathacakre paryavekṣeta evam ahorātre paryavekṣeta evaṃ sukṛtaduṣkṛte sarvāṇi ca dvandvāni
3.4.14	sa eṣa visukṛto viduṣkṛto brahma vidvān brahmaivābhipraiti
3.5.1	sa āgacchatīlyaṃ vṛkṣam
3.5.2	taṃ brahmagandhaḥ praviśati
3.5.3	sa āgacchati sālajyaṃ saṃsthānam
3.5.4	taṃ brahmarasaḥ praviśati
3.5.5	sa āgacchatyaparājitam āyatanam
3.5.6	taṃ brahmayaśaḥ praviśati
3.5.7	sa āgacchatīndraprajāpatī dvāragopau
3.5.8	tāv asmād apadravataḥ
3.5.9	sa āgacchati vibhu pramitam
3.5.10	taṃ brahmatejaḥ praviśati
3.5.11	sa āgacchati vicakṣaṇām āsandīm
3.5.12	bṛhadrathantare sāmanī pūrvau pādau śyaitanaudhase cāparau
3.5.13	vairūpavairāje anūcye
3.5.14	śākvararaivate tiraścī
3.5.15	sā prajñā prajñayā hi vipaśyati
3.5.16	sa āgacchatyamitaujasaṃ paryaṅkam
3.5.17	sa prāṇaḥ
3.5.18	tasya bhūtaṃ ca bhaviṣyacca pūrvau pādau śrīś cerā cāparau
3.5.19	bhadrayajñāyajñīye śīrṣaṇye
3.5.20	bṛhadrathantare anūcye
3.5.21	ṛcaś ca sāmāni ca prācīnātānāni yajūṃṣi tiraścīnāni
3.5.22	somāṃśavaḥ upastaraṇam
3.5.23	udgītho 'paśrayaḥ
3.5.24	śrīr upabarhaṇam
3.5.25	tasmin brahmāste
3.5.26	tam itthaṃvid pādenaivāgra ārohati
3.5.27	taṃ brahmā pṛcchati ko 'sīti
3.5.28	taṃ pratibrūyāt
3.6.1	ṛtur asmi
3.6.2	ārtavo 'smi
3.6.3	ākāśād yoneḥ sambhūto bhāryāyai retaḥ saṃvatsarasya tejobhūtasya bhūtasyātmā
3.6.4	bhūtasya bhūtasya tvam ātmāsi
3.6.5	yas tvam asi so 'ham asmi
3.6.6	tam āha ko 'ham asmīti
3.6.7	satyam iti brūyāt
3.6.8	kiṃ tad yatsatyam iti
3.6.9	yad anyad devebhyaśca prāṇebhyaś ca tat sat
3.6.10	atha yad devāś ca prāṇāśca tat tyam
3.6.11	tad ekayā vācābhivyāhriyate sattyam iti
3.6.12	etāvad idaṃ sarvam
3.6.13	idaṃ sarvam asmītyevainaṃ tad āha
3.6.14	tad etacchlokenābhyuktam
3.7.1	yajūdaraḥ sāmaśirā asāv ṛṅmūrtir avyayaḥ / sa brahmeti vijñeya ṛṣir brahmamayo mahān iti
3.7.2	tad āha kena me pauṃsnāni nāmānyāpnoṣīti
3.7.3	prāṇeneti brūyāt
3.7.4	kena napuṃsakānīti
3.7.5	manaseti
3.7.6	kena strīnāmānīti
3.7.7	vāceti
3.7.8	kena gandhān iti
3.7.9	ghrāṇeneti
3.7.10	kena rūpāṇīti
3.7.11	cakṣuṣeti
3.7.12	kena śabdān iti
3.7.13	śrotreṇeti
3.7.14	kenānnarasān iti
3.7.15	jihvayeti
3.7.16	kena karmāṇīti
3.7.17	hastābhyām iti
3.7.18	kena sukhaduḥkhe iti
3.7.19	śarīreṇeti
3.7.20	kenānandaṃ ratiṃ prajātim iti
3.7.21	upastheneti
3.7.22	kenetyā iti
3.7.23	pādābhyām iti
3.7.24	kena dhiyo vijñātavyaṃ kāmān iti
3.7.25	prajñayaiveti brūyāt
3.7.26	tam āhāpo vai khalu me loko 'yaṃ te 'sāv iti
3.7.27	sā yā brahmaṇo jitir yā vyaṣṭiḥ tāṃ jitiṃ jayati tāṃ vyaṣṭiṃ vyaśnute ya evaṃ veda ya evaṃ veda
4.1.1	prāṇo brahmeti ha smāha kauṣītakiḥ
4.1.2	tasya vā etasya prāṇasya brahmaṇo mano dūtam cakṣur goptṛ śrotraṃ śrāvayitṛ vāk pariveṣṭrī
4.1.3	sa yo ha vā etasya prāṇasya brahmaṇo mano dūtaṃ veda dūtavān bhavati
4.1.4	yaś cakṣur goptṛ goptṛmān bhavati
4.1.5	yaḥ śrotraṃ śrāvayitṛ saṃśrāvayitṛmān bhavati
4.1.6	yo vācaṃ pariveṣṭrīṃ pariveṣṭrīmān bhavati
4.1.7	tasmai vā etasmai prāṇāya brahmaṇa etā devatā ayācamānāya baliṃ haranti
4.1.8	evaṃ haivāsmai sarvāṇi bhūtānyayācamānāyaiva baliṃ haranti ya evaṃ veda
4.1.9	tasyopaniṣan na yāced iti
4.1.10	tad yathā grāmaṃ bhikṣitvālabdhvopaviśen nāham ato dattam aśnīyām iti ta evainam upamantrayante ye purastāt pratyācakṣīran
4.1.11	eṣa dharmo 'yācato bhavati
4.1.12	annadās tvevainam upamantrayante dadāma ta iti
4.2.1	prāṇo brahmeti ha smāha paiṅgyaḥ
4.2.2	tasya vā etasya prāṇasya brahmaṇo vāk parastāc cakṣur ārundhate
4.2.3	cakṣuḥ parastācchrotraṃ ārundhate
4.2.4	śrotraṃ parastān mana ārundhate
4.2.5	manaḥ parastāt prāṇa ārundhate
4.2.6	tasmai vā etasmai prāṇāya brahmaṇa etā devatā ayācamānāya baliṃ haranti
4.2.7	evaṃ haivāsmai sarvāṇi bhūtānyayācamānāyaiva baliṃ haranti ya evaṃ veda
4.2.8	tasyopaniṣan na yāced iti
4.2.9	tad yathā grāmaṃ bhikṣitvālabdhvopaviśen nāham ato dattam aśnīyām iti ta evainam upamantrayante ye purastāt pratyācakṣīran
4.2.10	eṣa dharmo 'yācato bhavati
4.2.11	annadās tvevainam upamantrayante dadāma ta iti
4.3.1	athāta ekadhanāvarodhanam
4.3.2	ya ekadhanam abhidhyāyāt paurṇamāsyāṃ vāmāvāsyāyāṃ vā śuddhapakṣe vā puṇye nakṣatra eteṣām ekasmin parvaṇyagnim upasamādhāya parisamuhya paristīrya paryukṣya dakṣiṇaṃ jānvācya sruveṇājyāhutīr juhoti
4.3.3	vāṅ nāma devatāvarodhinī sā me 'muṣmād idam avarundhyāt tasyai svāhā
4.3.4	prāṇo nāma devatāvarodhinī sā me 'muṣmād idam avarundhyāt tasyai svāhā
4.3.5	śrotraṃ nāma devatāvarodhinī sā me 'muṣmād idam avarundhyāt tasyai svāhā
4.3.6	mano nāma devatāvarodhinī sā me 'muṣmād idam avarundhyāt tasyai svāhā
4.3.7	prajñā nāma devatāvarodhinī sā me 'muṣmād idam avarundhyāt tasyai svāhā
4.3.8	atha dhūmagandhaṃ prajighrāyājyalepanenāṅgānyanuvimṛjya vācaṃyamo 'bhipravrajyārthaṃ brūyād dūtaṃ vā prahiṇuyāt
4.3.9	labhate haiva
4.4.1	athāto daivaḥ smaraḥ
4.4.2	yasya priyo bubhūṣed yasyai yeṣāṃ vā yāsāṃ vaiteṣām evaikasmin parvaṇyetayaivāvṛtaitā ājyāhutīr juhoti
4.4.3	vācaṃ te mayi juhomyasau svāhā
4.4.4	prāṇaṃ te mayi juhomyasau svāhā
4.4.5	mayi cakṣus te juhomyasau svāhā
4.4.6	śrotraṃ te mayi juhomyasau svāhā
4.4.7	manas te mayi juhomyasau svāhā
4.4.8	prajñāṃ te mayi juhomyasau svāheti
4.4.9	atha dhūmagandhaṃ prajighrāyājyalepanenāṅgānyanuvimṛjya vācaṃyamo 'bhipravrajya saṃsparśaṃ jigamiṣet
4.4.10	abhivātād vā tiṣṭhet sambhāṣamāṇaḥ
4.4.11	priyo haiva bhavati
4.4.12	smarante haivāsya
4.5.1	athātaḥ saṃyamanaṃ prātardanam
4.5.2	āntaram agnihotram ityācakṣate
4.5.3	yāvad vai puruṣo bhāṣate na tāvat prāṇituṃ śaknoti
4.5.4	prāṇaṃ tadā vāci juhoti
4.5.5	yāvad vai puruṣaḥ prāṇiti na tāvad bhāṣituṃ śaknoti
4.5.6	vācaṃ tadā prāṇe juhoti
4.5.7	ete anante amṛte āhutī jāgracca svapaṃśca saṃtataṃ juhoti
4.5.8	atha yā anyā āhutayo 'ntavatyas tāḥ karmamayyo hi bhavanti
4.5.9	taddha smaitat pūrve vidvāṃso 'gnihotraṃ na juhavāṃcakruḥ
4.6.1	ukthaṃ brahmeti ha smāha śuṣkabhṛṅgāraḥ
4.6.2	tad ṛg ityupāsīta
4.6.3	sarvāṇi hāsmai bhūtāni śraiṣṭhyāyābhyarcyante
4.6.4	tad yajur ityupāsīta
4.6.5	sarvāṇi hāsmai bhūtāni śraiṣṭhyāya yujyante
4.6.6	tat sāma ityupāsīta
4.6.7	sarvāṇi hāsmai bhūtāni śraiṣṭhyāya saṃnamante
4.6.8	tacchrīr ityupāsīta
4.6.9	tad yaśa ityupāsīta
4.6.10	tat teja ityupāsīta
4.6.11	tad yathaitacchrīmattamaṃ yaśasvitamaṃ tejasvitamam iti śastreṣu bhavati evaṃ haiva sa sarveṣu bhūteṣu śrīmattamo yaśasvitamastejasvitamo bhavati ya evaṃ veda
4.6.12	tad etad aiṣṭikaṃ karma yam ātmānam adhvaryuḥ saṃskaroti tasmin yajurmayaṃ pravayati
4.6.13	yajurmaya ṛṅmayaṃ hotā
4.6.14	ṛṅmaye sāmamayam udgātā
4.6.15	sa eṣa trayyai vidyāyā ātmā
4.6.16	eṣa u evaitad indrasyātmā bhavati ya evaṃ veda
4.7.1	athātaḥ sarvajitaḥ kauṣītakes trīṇyupāsanāni bhavanti
4.7.2	sarvajiddha sma kauṣītakir udyantam ādityam upatiṣṭhate yajñopavītaṃ kṛtvodakam ānīya triḥ prasicyodakapātram
4.7.3	vargo 'si pāpmānaṃ me vṛṅgdhīti
4.7.4	etayaivāvṛtā madhye santam
4.7.5	udvargo 'si pāpmānaṃ ma udvṛṅgdhīti
4.7.6	etayaivāvṛtāstaṃ yantam
4.7.7	saṃvargo 'si pāpmānaṃ me saṃvṛṅgdhīti
4.7.8	tad yad ahorātrābhyāṃ pāpaṃ karoti saṃ tad vṛṅkte
4.7.9	tatho evaivaṃ vidvān etayaivāvṛtādityam upatiṣṭhate
4.7.10	yad ahorātrābhyāṃ pāpaṃ karoti saṃ tad vṛṅkte
4.8.1	atha māsi māsy amāvāsyāyāṃ vṛttāyāṃ paścāccandramasaṃ dṛśyamānam upatiṣṭhetaitayaivāvṛtā
4.8.2	haritatṛṇe vā pratyasya / yan me susīmaṃ hṛdayaṃ divi candramasi śritam / manye 'haṃ māṃ tad vidvāṃsaṃ māhaṃ putryam aghaṃ rudam / iti
4.8.3	na hyasmāt pūrvā prajā praitīti nu jātaputrasya
4.8.4	athājātaputrasya / āpyāyasva sametu te saṃ te payāṃsi sam u yantu vājāḥ yam ādityā aṃśum āpyāyayantītyetās tisra ṛco japitvā māsmākaṃ prāṇena prajayā paśubhir āpyāyayiṣṭhāḥ / yo 'smān dveṣṭi yaṃ ca vayaṃ dviṣmas tasya prāṇena prajayā paśubhir āpyāyayasvetyaindrīm āvṛtam āvarta ādityasyāvṛtam anvāvarta iti dakṣiṇaṃ bāhum anvāvartate
4.9.1	atha paurṇamāsyāṃ purastāccandramasaṃ dṛśyamānam upatiṣṭhetaitayaivāvṛtā
4.9.2	somo rājāsi vicakṣaṇaḥ pañcamukho 'si prajāpatiḥ
4.9.3	brāhmaṇas ta ekaṃ mukhaṃ tena mukhena rājño 'tsi / tena mukhena māṃ annādaṃ kuru
4.9.4	rājā ta ekaṃ mukhaṃ tena mukhena viśo 'tsi / tena mukhena māṃ annādaṃ kuru
4.9.5	śyenas ta ekaṃ mukhaṃ tena mukhena pakṣiṇo 'tsi / tena mukhena māṃ annādaṃ kuru
4.9.6	agniṣ ṭa ekaṃ mukhaṃ tena mukhenemaṃ lokam atsi / tena mukhena māṃ annādaṃ kuru
4.9.7	tvayi pañcamaṃ mukhaṃ tena mukhena sarvāṇi bhūtānyatsi / tena mukhena mām annādaṃ kuru / māsmākaṃ prāṇena prajayā paśubhir apakṣeṣṭhāḥ
4.9.8	yo 'smān dveṣṭi yaṃ ca vayaṃ dviṣmas tasya prāṇena prajayā paśubhir apakṣīyasveti / daivīm āvṛtam āvarta ādityasyāvṛtam anvāvarta iti dakṣiṇaṃ bāhum anvāvartate
4.10.1	atha saṃvekṣyan jāyāyai hṛdayam abhimṛśet / yat te susīme hṛdayaṃ śritam antaḥ prajāpatau / tenāmṛtatvasyeśāne mā tvaṃ putryam aghaṃ nigā iti
4.10.2	na hyasyāḥ pūrvā prajā praitīti
4.11.1	atha proṣyāyan putrasya mūrdhānam abhijighret / aṅgād aṅgāt sambhavasi hṛdayād adhijāyase / ātmā vai putranāmāsi sa jīva śaradaḥ śatam / iti nāmāsya dadhāti
4.11.2	aśmā bhava paraśur bhava hiraṇyam astṛtaṃ bhava / tejo vai putranāmāsi sa jīva śaradaḥ śatam / iti nāmāsya gṛhṇāti
4.11.3	athainaṃ parigṛhṇāti / yena prajāpatiḥ prajāḥ paryagṛhṇāt tad ariṣṭyai tena tvā parigṛhṇāmi asāv iti
4.11.4	athāsya dakṣiṇe karṇe japati / asme prayandhi maghavann ṛjīṣin iti
4.11.5	indra śreṣṭhāni draviṇāni dhehīti savye
4.11.6	mā bhetthā mā vyathiṣṭhāḥ śataṃ śarada āyuṣaḥ / jīvasva putra te nāmnā mūrdhānam abhijighrāmīti / trir asya mūrdhānam abhijighret
4.11.7	gavāṃ tvāṃ hiṃkāreṇābhihiṅkaromīti / trir asya mūrdhānam abhihiṅkaroti
4.12.1	athāto daivaḥ parimaraḥ
4.12.2	etad vai brahma dīpyate yad agnir jvalati
4.12.3	athaitan mriyate yan na jvalati
4.12.4	tasyādityam eva tejo gacchati vāyuṃ prāṇaḥ
4.12.5	etad vai brahma dīpyate yad ādityo dṛśyate
4.12.6	athaitan mriyate yan na dṛśyate
4.12.7	tasya candramasam eva tejo gacchati vāyuṃ prāṇaḥ
4.12.8	etad vai brahma dīpyate yaccandramā dṛśyate
4.12.9	athaitan mriyate yan na dṛśyate
4.12.10	tasya vidyutam eva tejo gacchati vāyuṃ prāṇaḥ
4.12.11	etad vai brahma dīpyate yad vidyud vidyotate
4.12.12	athaitan mriyate yan na vidyotate
4.12.13	tasyādiśa eva tejo gacchati vāyuṃ prāṇaḥ
4.12.14	tā vā etāḥ sarvā devatā vāyum eva praviśya vāyau mṛtvā na mṛcchante
4.12.15	tasmād eva punarudīrate
4.12.16	ityadhidaivam
4.12.17	athādhyātmam
4.13.1	etad vai brahma dīpyate yad vācā vadati
4.13.2	athaitan mriyate yan na vadati
4.13.3	tasya cakṣur eva tejo gacchati
4.13.4	prāṇaṃ prāṇaḥ
4.13.5	etad vai brahma dīpyate yaccakṣuṣā paśyati
4.13.6	athaitan mriyate yan na paśyati
4.13.7	tasya śrotram eva tejo gacchati
4.13.8	prāṇaṃ prāṇaḥ
4.13.9	etad vai brahma dīpyate yacchrotreṇa śṛṇoti
4.13.10	athaitan mriyate yan na śṛṇoti
4.13.11	tasya mana eva tejo gacchati
4.13.12	prāṇaṃ prāṇaḥ
4.13.13	etad vai brahma dīpyate yanmanasā dhyāyati
4.13.14	athaitan mriyate yan na dhyāyati
4.13.15	tasya prāṇam eva tejo gacchati
4.13.16	prāṇaṃ prāṇaḥ
4.13.17	tā vā etāḥ sarvā devatāḥ prāṇam eva praviśya prāṇe mṛtvā na mṛcchante
4.13.18	tasmād eva punar udīrate
4.13.19	tad yad iha vā evaṃ vidvāṃsam ubhau parvatāv abhipravarteyātāṃ dakṣiṇaścottaraś ca tustūrṣamāṇau na hainaṃ stṛṇvīyātām
4.13.20	atha ya enaṃ dviṣanti yāṃś ca svayaṃ dveṣṭi ta evainaṃ parimriyante
4.14.1	athāto niḥśreyasādānam
4.14.2	etā ha vai devatā ahaṃśreyase vivadamānā asmāccharīrād uccakramuḥ
4.14.3	taddha papāta śuṣkaṃ dārubhūtaṃ śiśye
4.14.4	athainad vāk praviveśa
4.14.5	tad vācā vadacchiśya eva
4.14.6	athainaccakṣuḥ praviveśa
4.14.7	tad vācā vadaccakṣuṣā paśyacchiśya eva
4.14.8	athainacchrotraṃ praviveśa
4.14.9	tad vācā vadaccakṣuṣā paśyacchrotreṇa śṛṇvacchiśya eva
4.14.10	athainan manaḥ praviveśa
4.14.11	tad vācā vadaccakṣuṣā paśyacchrotreṇa śṛṇvan manasā dhyāyacchiśya eva
4.14.12	athainat prāṇaḥ praviveśa
4.14.13	tat tata eva samuttasthau
4.14.14	tā vā etāḥ sarvā devatāḥ prāṇe niḥśreyasaṃ viditvā prāṇam eva prajñātmānam abhisaṃbhūya sahaivaitaiḥ sarvair asmāccharīrād uccakramuḥ
4.14.15	te vāyupratiṣṭhā ākāśātmānaḥ svar īyuḥ
4.14.16	tatho evaivaṃ vidvān prāṇe niḥśreyasaṃ viditvā prāṇam eva prajñātmānam abhisaṃbhūya sahaivaitaiḥ sarvair asmāccharīrād utkrāmati
4.14.17	sa vāyupratiṣṭha ākāśātmā svar eti
4.14.18	sa tad gacchati yatraite devāḥ
4.14.19	tat prāpya yad amṛtā devāḥ tad amṛto bhavati ya evaṃ veda
4.15.0	athātaḥ pitāputrīyaṃ saṃpradānam iti cācakṣate
4.15.1	pitā putraṃ preṣyann āhvayati
4.15.2	navais tṛṇair agāraṃ saṃstīryāgnim upasamādhāyodakumbhaṃ sapātram upanidhāyāhatena vāsasā saṃpracchannaḥ pitā śete
4.15.3	etya putra upariṣṭād abhinipadyata indriyair indriyāṇi saṃspṛśya
4.15.4	api vāsmā āsīnāyābhimukhāyaiva sampradadyāt
4.15.5	athāsmai samprayacchati
4.15.6	vācaṃ me tvayi dadhānīti pitā
4.15.7	vācaṃ te mayi dadha iti putraḥ
4.15.8	prāṇaṃ me tvayi dadhānīti pitā
4.15.9	prāṇaṃ te mayi dadha iti putraḥ
4.15.10	cakṣur me tvayi dadhānīti pitā
4.15.11	cakṣus te mayi dadha iti putraḥ
4.15.12	śrotraṃ me tvayi dadhānīti pitā
4.15.13	śrotraṃ te mayi dadha iti putraḥ
4.15.14	annarasān me tvayi dadhānīti pitā
4.15.15	annarasāṃste mayi dadha iti putraḥ
4.15.16	karmāṇi me tvayi dadhānīti pitā
4.15.17	karmāṇi te mayi dadha iti putraḥ
4.15.18	sukhaduḥkhe me tvayi dadhānīti pitā
4.15.19	sukhaduḥkhe te mayi dadha iti putraḥ
4.15.20	ānandaṃ ratiṃ prajātiṃ me tvayi dadhānīti pitā
4.15.21	ānandaṃ ratiṃ prajātiṃ te mayi dadha iti putraḥ
4.15.22	ityāṃ me tvayi dadhānīti pitā
4.15.23	ityāṃ te mayi dadha iti putraḥ
4.15.24	dhiyo vijñātavyaṃ kāmān me tvayi dadhānīti pitā
4.15.25	dhiyo vijñātavyaṃ kāmāṃste mayi dadha iti putraḥ
4.15.26	mano me tvayi dadhānīti pitā
4.15.27	manas te mayi dadha iti putraḥ
4.15.28	prajñāṃ me tvayi dadhānīti pitā
4.15.29	prajñāṃ te mayi dadha iti putraḥ
4.15.30	yad u vā upābhigadaḥ syāt samāsenaiva brūyāt
4.15.31	prāṇān me tvayi dadhānīti pitā
4.15.32	prāṇāṃs te mayi dadha iti putraḥ
4.15.33	atha dakṣiṇāvṛd upaniṣkrāmati
4.15.34	taṃ pitānumantrayate
4.15.35	yaśo brahmavarcasaṃ kīrtis tvā juṣatām iti
4.15.36	athetaraḥ savyam anvaṃsam abhyavekṣate
4.15.37	pāṇināntardhāya vasanāntena vā pracchādya svargāṃllokān kāmān āpnuhīti
4.15.38	sa yadyagadaḥ syāt putrasyaiśvarye pitā vaset pari vā vrajet
4.15.39	yadyu vai preyāt tathaivainaṃ samāpayeyuḥ yathā samāpayitavyo bhavati yathā samāpayitavyo bhavati
5.1.1	pratardano ha vai daivodāsir indrasya priyaṃ dhāmopajagāma yuddhena ca pauruṣeṇa ca
5.1.2	taṃ indra uvāca pratardana varaṃ vṛṇīṣveti
5.1.3	sa hovāca pratardanaḥ tvam eva me vṛṇīṣva yaṃ tvaṃ manuṣyāya hitatamaṃ manyasa iti
5.1.4	taṃ indra uvāca na vai varo 'varasmai vṛṇīte
5.1.5	tvam eva vṛṇīṣveti
5.1.6	avaro vai kila ma iti hovāca pratardanaḥ
5.1.7	atho khalvindraḥ satyād eva neyāya
5.1.8	satyaṃ hīndraḥ
5.1.9	taṃ hendra uvāca mām eva vijānīhi
5.1.10	etad evāhaṃ manuṣyāya hitatamaṃ manye yo māṃ vijānīyāt
5.1.11	triśīrṣāṇaṃ tvāṣṭram ahanam arurmukhān yatīn sālāvṛkebhyaḥ prāyaccham
5.1.12	bahvīḥ saṃdhā atikramya divi prahlādīyān atṛṇaham antarikṣe paulomān pṛthivyāṃ kālakhañjān
5.1.13	tasya me tatra na loma canāmīyata
5.1.14	sa yo māṃ veda na ha vai tasya kena ca karmaṇā loko mīyate na steyena na bhrūṇahatyayā na mātṛvadhena na pitṛvadhena
5.1.15	nāsya pāpaṃ cakruṣo mukhān nīlaṃ vyetīti
5.2.1	sa hovāca prāṇo 'smi prajñātmā
5.2.2	taṃ mām āyur amṛtam ityupāssva
5.2.3	āyuḥ prāṇaḥ
5.2.4	prāṇo vā āyuḥ
5.2.5	yāvaddhyasmin śarīre prāṇo bhavati tāvad āyuḥ
5.2.6	prāṇena hyevāsmiṃlloke 'mṛtatvam āpnoti prajñayā satyaṃ saṃkalpaṃ
5.2.7	sa yo mām āyur amṛtam ityupāste sarvam āyur asmiṃlloka eti
5.2.8	āpnotyamṛtatvam akṣitiṃ svarge loke
5.2.9	taddhaika āhur ekabhūyaṃ vai prāṇā gacchantīti
5.2.10	na hi kaścana śaknuyāt sakṛd vācā nāma prajñāpayituṃ cakṣuṣā rūpaṃ śrotreṇa śabdaṃ manasā dhyātum
5.2.11	ekabhūyaṃ vai prāṇā bhūtvaivaikaikam etāni sarvāṇi prajñāpayantīti
5.2.12	vācaṃ vadantīṃ sarve prāṇā anuvadanti
5.2.13	cakṣuḥ paśyat sarve prāṇā anupaśyanti
5.2.14	śrotraṃ śṛṇvat sarve prāṇā anuśṛṇvanti
5.2.15	mano dhyāyat sarve prāṇā anudhyāyanti
5.2.16	prāṇaṃ prāṇantaṃ sarve prāṇā anuprāṇanti
5.2.17	evam u haitad iti hendra uvāca
5.2.18	asti tveva prāṇānāṃ niḥśreyasam iti
5.3.1	jīvati vāgapetaḥ
5.3.2	mūkān hi paśyāmaḥ
5.3.3	jīvati cakṣurapetaḥ
5.3.4	andhān hi paśyāmaḥ
5.3.5	jīvati śrotrāpetaḥ
5.3.6	badhirān hi paśyāmaḥ
5.3.7	jīvati mano'petaḥ
5.3.8	bālān hi paśyāmaḥ
5.3.9	jīvati bāhucchinnaḥ
5.3.10	jīvatyūrucchinnaḥ
5.3.11	ityevaṃ hi paśyāma iti
5.3.12	atha khalu prāṇa eva prajñātmedaṃ śarīraṃ parigṛhyotthāpayati
5.3.13	tasmād etad evoktham upāsīteti
5.3.14	saiṣā prāṇe sarvāptiḥ
5.3.15	yo vai prāṇaḥ sā prajñā
5.3.16	yā vai prajñā sa prāṇaḥ
5.3.17	tasyaiṣaiva dṛṣṭiḥ
5.3.18	etad vijñānam
5.3.19	yatraitat puruṣaḥ suptaḥ svapnaṃ na kaṃcana paśyati athāsmin prāṇa evaikadhā bhavati
5.3.20	tad enaṃ vāk sarvair nāmabhiḥ sahāpyeti
5.3.21	cakṣuḥ sarvai rūpaiḥ sahāpyeti
5.3.22	śrotraṃ sarvaiḥ śabdaiḥ sahāpyeti
5.3.23	manaḥ sarvair dhyānaiḥ sahāpyeti
5.3.24	sa yadā pratibudhyate
5.3.25	yathāgner jvalataḥ sarvā diśo visphuliṅgā vipratiṣṭheran evam evaitasmād ātmanaḥ prāṇā yathāyatanaṃ vipratiṣṭhante prāṇebhyo devā devebhyo lokāḥ
5.3.26	sa eṣa prāṇa eva prajñātmedaṃ śarīraṃ parigṛhyotthāpayati
5.3.27	tasmād etad evoktham upāsīteti
5.3.28	saiṣā prāṇe sarvāptiḥ
5.3.29	yo vai prāṇaḥ sā prajñā
5.3.30	yā vai prajñā sa prāṇaḥ
5.3.31	tasyaiṣaiva siddhiḥ
5.3.32	etad vijñānam
5.3.33	yatraitat puruṣa ārto mariṣyann ābalyam etya saṃmoham eti tam āhuḥ udakramīccittam
5.3.34	na śṛṇoti
5.3.35	na paśyati
5.3.36	na vācā vadati
5.3.37	na dhyāyati
5.3.38	athāsmin prāṇa evaikadhā bhavati
5.3.39	tad enaṃ vāk sarvair nāmabhiḥ sahāpyeti
5.3.40	cakṣuḥ sarvai rūpaiḥ sahāpyeti
5.3.41	śrotraṃ sarvaiḥ śabdaiḥ sahāpyeti
5.3.42	manaḥ sarvair dhyānaiḥ sahāpyeti
5.3.43	sa yadāsmāccharīrād utkrāmati sahaivaitaiḥ sarvair utkrāmati
5.4.1	vāg evāsmin sarvāṇi nāmānyabhivisṛjyante
5.4.2	vācā sarvāṇi nāmānyāpnoti
5.4.3	prāṇa evāsmin sarve gandhā abhivisṛjyante
5.4.4	prāṇena sarvān gandhān āpnoti
5.4.5	cakṣur evāsmin sarvāṇi rūpāṇyabhivisṛjyante
5.4.6	cakṣuṣā sarvāṇi rūpāṇyāpnoti
5.4.7	śrotram evāsmin sarve śabdā abhivisṛjyante
5.4.8	śrotreṇa sarvāñchabdān āpnoti
5.4.9	mana evāsmin sarvāṇi dhyātānyabhivisṛjyante
5.4.10	manasā sarvāṇi dhyātānyāpnoti
5.4.11	saha hyetāvasmiñcharīre vasataḥ sahotkrāmataḥ
5.4.12	atha yathāsmai prajñāyai sarvāṇi bhūtānyekaṃ bhavanti tad vyākhyāsyāmaḥ
5.5.1	vāg evāsyā ekam aṅgam udūḍham
5.5.2	tasyai nāma parastāt prativihitā bhūtamātrā
5.5.3	prāṇa evāsyā ekam aṅgam udūḍham
5.5.4	tasya gandhaḥ parastāt prativihitā bhūtamātrā
5.5.5	cakṣur evāsyā ekam aṅgam udūḍham
5.5.6	tasya rūpaṃ parastāt prativihitā bhūtamātrā
5.5.7	śrotram evāsyā ekam aṅgam udūḍham
5.5.8	tasya śabdaḥ parastāt prativihitā bhūtamātrā
5.5.9	jihvaivāsyā ekam aṅgam udūḍham
5.5.10	tasyā annarasaḥ parastāt prativihitā bhūtamātrā
5.5.11	hastāvevāsyā ekam aṅgam udūḍham
5.5.12	tayoḥ karma parastāt prativihitā bhūtamātrā
5.5.13	śarīramevāsyā ekam aṅgam udūḍham
5.5.14	tasya sukhaduḥkhe parastāt prativihitā bhūtamātrā
5.5.15	upastha evāsyā ekam aṅgam udūḍham
5.5.16	tasyānando ratiḥ prajātiḥ parastāt prativihitā bhūtamātrā
5.5.17	pādāvevāsyā ekam aṅgam udūḍham
5.5.18	tayor ityāḥ parastāt prativihitā bhūtamātrā
5.5.19	mana evāsyā ekam aṅgam udūḍham
5.5.20	tasya dhīḥ kāmāḥ parastāt prativihitā bhūtamātrā
5.6.1	prajñayā vācaṃ samāruhya vācā sarvāṇi nāmānyāpnoti
5.6.2	prajñayā prāṇaṃ samāruhya prāṇena sarvān gandhān āpnoti
5.6.3	prajñayā cakṣuḥ samāruhya cakṣuṣā sarvāṇi rūpāṇyāpnoti
5.6.4	prajñayā śrotraṃ samāruhya śrotreṇa sarvāñchabdān āpnoti
5.6.5	prajñayā jihvāṃ samāruhya jihvayā sarvān rasān āpnoti
5.6.6	prajñayā hastau samāruhya hastābhyāṃ sarvāṇi karmāṇyāpnoti
5.6.7	prajñayā śarīraṃ samāruhya śarīreṇa sukhaduḥkhe āpnoti
5.6.8	prajñayopasthaṃ samāruhyopasthenānandaṃ ratiṃ prajātim āpnoti
5.6.9	prajñayā pādau samāruhya pādābhyāṃ sarvā ityā āpnoti
5.6.10	prajñayā manaḥ samāruhya manasā sarvāṇi dhyātānyāpnoti
5.7.1	na hi prajñāpetā vāṅ nāma kiṃcana prajñāpayet
5.7.2	anyatra me mano 'bhūd ityāha
5.7.3	nāham etan nāma prājñāsiṣam iti
5.7.4	na hi prajñāpetaḥ prāṇo gandhaṃ kaṃcana prajñāpayet
5.7.5	anyatra me mano 'bhūd ityāha
5.7.6	nāham etaṃ gandhaṃ prājñāsiṣam iti
5.7.7	na hi prajñāpetaṃ cakṣū rūpaṃ kiṃcana prajñāpayet
5.7.8	anyatra me mano 'bhūd ityāha
5.7.9	nāham etad rūpaṃ prājñāsiṣam iti
5.7.10	na hi prajñāpetaṃ śrotraṃ śabdaṃ kaṃcana prajñāpayet
5.7.11	anyatra me mano 'bhūd ityāha
5.7.12	nāham etaṃ śabdaṃ prājñāsiṣam iti
5.7.13	na hi prajñāpetā jihvānnarasaṃ kaṃcana prajñāpayet
5.7.14	anyatra me mano 'bhūd ityāha
5.7.15	nāham etam annarasaṃ prājñāsiṣam iti
5.7.16	na hi prajñāpetau hastau karma kiṃcana prajñāpayetām
5.7.17	anyatra nau mano 'bhūd ityāhatuḥ
5.7.18	nāvām etat karma prājñāsiṣveti
5.7.19	na hi prajñāpetaṃ śarīraṃ na sukhaṃ na duḥkhaṃ kiṃcana prajñāpayet
5.7.20	anyatra me mano 'bhūd ityāha
5.7.21	nāham etaṃ na sukhaṃ na duḥkhaṃ prājñāsiṣam iti
5.7.22	na hi prajñāpeta upastha ānandaṃ na ratiṃ na prajātiṃ kāṃcana prajñāpayet
5.7.23	anyatra me mano 'bhūd ityāha
5.7.24	nāham etam ānandaṃ na ratiṃ prajātiṃ prājñāsiṣam iti
5.7.25	na hi prajñāpetau pādāv ityāṃ kāṃcana prajñāpayet
5.7.26	anyatra nau mano 'bhūd ityāha
5.7.27	nāvām etām ityāṃ prājñāsiṣveti
5.7.28	na hi prajñāpetā dhīḥ kāṃcana sidhyenna prajñātavyaṃ prajñāpayet
5.8.1	na vācaṃ vijijñāsīti
5.8.2	vaktāraṃ vidyāt
5.8.3	na gandhaṃ vijijñāsīti
5.8.4	ghrātāraṃ vidyāt
5.8.5	na rūpaṃ vijijñāsīti
5.8.6	draṣṭāraṃ vidyāt
5.8.7	na śabdaṃ vijijñāsīti
5.8.8	śrotāraṃ vidyāt
5.8.9	nānnarasaṃ vijijñāsīti
5.8.10	annarasasya vijñātāraṃ vidyāt
5.8.11	na karma vijijñāsīti
5.8.12	kartāraṃ vidyāt
5.8.13	na sukhaduḥkhe vijijñāsīti
5.8.14	sukhaduḥkhayor vistāraṃ vidyāt
5.8.15	nānandaṃ na ratiṃ na prajātiṃ vijijñāsīti
5.8.16	ānandasya rateḥ prajāter vijñātāraṃ vidyāt
5.8.17	netyāṃ vijijñāsīti
5.8.18	etāraṃ vidyāt
5.8.19	na mano vijijñāsīti
5.8.20	mantāraṃ vidyāt
5.8.21	tā vā etā daśaiva bhūtamātrā adhiprajñam
5.8.22	daśa prajñāmātrā adhibhūtam
5.8.23	yaddhi bhūtamātrā na syur na prajñāmātrāḥ syuḥ
5.8.24	yad vā prajñāmātrā na syur na bhūtamātrāḥ syuḥ
5.8.25	na hyanyatarato rūpaṃ kiṃcana sidhyet
5.8.26	no eta nānā
5.8.27	tad yathā rathasyāreṣu nemir arpitaḥ
5.8.28	nābhāvarā arpitāḥ
5.8.29	evam evaitā bhūtamātrāḥ prajñāmātrāsvarpitāḥ
5.8.30	prajñāmātrāḥ prāṇe 'rpitāḥ
5.8.31	sa eṣa prāṇa eva prajñātmānanto 'jaro 'mṛto na sādhunā karmaṇā bhūyān bhavati np evāsādhunā kanīyān
5.8.32	eṣa hyeva sādhu karma kārayati taṃ yam ebhyo lokebhya unninīṣate
5.8.33	eṣa u evāsādhu karma kārayati taṃ yam adho ninīṣate
5.8.34	eṣa lokapālaḥ
5.8.35	eṣa lokādhipatiḥ
5.8.36	eṣa lokeśaḥ
5.8.37	sa ma ātmeti vidyāt sa ma ātmeti vidyāt
6.1.1	atha gārgyo bālākir anūcānaḥ saṃspaṣṭa āsa
6.1.2	so 'vasad uśīnareṣu so 'vasan matsyeṣu kurupañcāleṣu kāśivideheṣviti
6.1.3	sa hājātaśatruṃ kāśyam āvrajyovāca brahma te bravāṇīti
6.1.4	taṃ hovācājātaśatruḥ sahasraṃ dadmi ta ityetasyāṃ vāci
6.1.5	janako janaka iti vā u janā dhāvantīti
6.2.1	āditye bṛhat candramasyannam vidyuti satyam stanayitnau śabdaḥ vāyāvindro vaikuṇṭhaḥ ākāśe pūrṇam agnau viṣāsahiḥ apsu tejaḥ
6.2.2	ityadhidaivatam
6.2.3	athādhyātmam ādarśe pratirūpaḥ chāyāyāṃ dvitīyaḥ pratiśrutkāyām asuriti śabde mṛtyuḥ svapne yamaḥ śarīre prajāpatiḥ dakṣiṇe 'kṣiṇi vācaḥ savye 'kṣiṇi satyasya
6.3.1	sa hovāca bālākiḥ ya evaiṣa āditye puruṣas tam evāham upāsa iti
6.3.2	taṃ hovācājātaśatruḥ mā maitasmin saṃvādayiṣṭhāḥ
6.3.3	bṛhan pāṇḍaravāsā atiṣṭhāḥ sarveṣāṃ bhūtānāṃ mūrdheti vā aham etam upāsa iti
6.3.4	sa yo haitam evam upāste 'tiṣṭhāḥ sarveṣāṃ bhūtānāṃ mūrdhā bhavati
6.4.1	sa hovāca bālākiḥ ya evaiṣa candramasi puruṣas tam evāham upāsa iti
6.4.2	taṃ hovācājātaśatruḥ mā maitasmin saṃvādayiṣṭhāḥ
6.4.3	annasyātmeti vā aham etam upāsa iti
6.4.4	sa yo haitam evam upāste 'nnasyātmā bhavati
6.5.1	sa hovāca bālākiḥ ya evaiṣa vidyuti puruṣas tam evāham upāsa iti
6.5.2	taṃ hovācājātaśatruḥ mā maitasmin saṃvādayiṣṭhāḥ
6.5.3	satyasyātmeti vā aham etam upāsa iti
6.5.4	sa yo haitam evam upāste satyasyātmā bhavati
6.6.1	sa hovāca bālākiḥ ya evaiṣa stanayitnau puruṣas tam evāham upāsa iti
6.6.2	taṃ hovācājātaśatruḥ mā maitasmin saṃvādayiṣṭhāḥ
6.6.3	śabdasyātmeti vā aham etam upāsa iti
6.6.4	sa yo haitam evam upāste śabdasyātmā bhavati
6.7.1	sa hovāca bālākiḥ ya evaiṣa vāyau puruṣas tam evāham upāsa iti
6.7.2	taṃ hovācājātaśatruḥ mā maitasmin saṃvādayiṣṭhāḥ
6.7.3	indro vaikuṇṭho 'parājitā seneti vā aham etam upāsa iti
6.7.4	sa yo haitam evam upāste jiṣṇur ha vā aparājiṣṇur anyatastyajāyī bhavati
6.8.1	sa hovāca bālākiḥ ya evaiṣa ākāśe puruṣas tam evāham upāsa iti
6.8.2	taṃ hovācājātaśatruḥ mā maitasmin saṃvādayiṣṭhāḥ
6.8.3	pūrṇam apravarti brahmeti vā aham etam upāsa iti
6.8.4	sa yo haitam evam upāste pūryate prajayā paśubhir yaśasā brahmavarcasena svargeṇa lokena sarvam āyur eti
6.9.1	sa hovāca bālākiḥ ya evaiṣo 'gnau puruṣas tam evāham upāsa iti
6.9.2	taṃ hovācājātaśatruḥ mā maitasmin saṃvādayiṣṭhāḥ
6.9.3	viṣāsahir iti vā aham etam upāsa iti
6.9.4	sa yo haitam evam upāste viṣāsahir haivānyeṣu bhavati
6.10.1	sa hovāca bālākiḥ ya evaiṣo 'psu puruṣas tam evāham upāsa iti
6.10.2	taṃ hovācājātaśatruḥ mā maitasmin saṃvādayiṣṭhāḥ
6.10.3	tejasa ātmeti vā aham etam upāsa iti
6.10.4	sa yo haitam evam upāste tejasa ātmā bhavati
6.10.5	ityadhidaivatam
6.10.6	athādhyātmam
6.11.1	sa hovāca bālākiḥ ya evaiṣa ādarśe puruṣas tam evāham upāsa iti
6.11.2	taṃ hovācājātaśatruḥ mā maitasmin saṃvādayiṣṭhāḥ
6.11.3	pratirūpa iti vā aham etam upāsa iti
6.11.4	sa yo haitam evam upāste pratirūpo haivāsya prajāyām ājāyate nāpratirūpaḥ
6.12.1	sa hovāca bālākiḥ ya evaiṣa chāyāyāṃ puruṣas tam evāham upāsa iti
6.12.2	taṃ hovācājātaśatruḥ mā maitasmin saṃvādayiṣṭhāḥ
6.12.3	dvitīyo 'napaga iti vā aham etam upāsa iti
6.12.4	sa yo haitam evam upāste vindate dvitīyāt
6.12.5	dvitīyavān bhavati
6.13.1	sa hovāca bālākiḥ ya evaiṣa pratiśrutkāyāṃ puruṣas tam evāham upāsa iti
6.13.2	taṃ hovācājātaśatruḥ mā maitasmin saṃvādayiṣṭhāḥ
6.13.3	asur iti vā aham etam upāsa iti
6.13.4	sa yo haitam evam upāste na purā kālāt saṃmoham eti
6.14.1	sa hovāca bālākiḥ ya evaiṣa śabde puruṣas tam evāham upāsa iti
6.14.2	taṃ hovācājātaśatruḥ mā maitasmin saṃvādayiṣṭhāḥ
6.14.3	mṛtyur iti vā aham etam upāsa iti
6.14.4	sa yo haitam evam upāste na purā kālāt praiti
6.15.1	sa hovāca bālākiḥ yenaitat puruṣaḥ suptaḥ svapnayā carati tamu evāham upāsa iti
6.15.2	taṃ hovācājātaśatruḥ mā maitasmin saṃvādayiṣṭhāḥ
6.15.3	yamo rājeti vā aham etam upāsa iti
6.15.4	sa yo haitam evam upāste sarvaṃ hāsmā idaṃ śraiṣṭhyāya yamyate
6.16.1	sa hovāca bālākiḥ ya evaiṣa śarīre puruṣas tam evāham upāsa iti
6.16.2	taṃ hovācājātaśatruḥ mā maitasmin saṃvādayiṣṭhāḥ
6.16.3	prajāpatir iti vā aham etam upāsa iti
6.16.4	sa yo haitam evam upāste prajāyate prajayā paśubhir yaśasā brahmavarcasena svargeṇa lokena sarvam āyur eti
6.17.1	sa hovāca bālākiḥ ya evaiṣa dakṣiṇe 'kṣiṇi puruṣas tam evāham upāsa iti
6.17.2	taṃ hovācājātaśatruḥ mā maitasmin saṃvādayiṣṭhāḥ
6.17.3	vāca ātmāgner ātmā jyotiṣa ātmeti vā aham etam upāsa iti
6.17.4	sa yo haitam evam upāste eteṣāṃ sarveṣām ātmā bhavati
6.18.1	sa hovāca bālākiḥ ya evaiṣa savye 'kṣiṇi puruṣas tam evāham upāsa iti
6.18.2	taṃ hovācājātaśatruḥ mā maitasmin saṃvādayiṣṭhāḥ
6.18.3	satyasyātmā vidyuta ātmā tejasa ātmeti vā aham etam upāsa iti
6.18.4	sa yo haitam evam upāste eteṣāṃ sarveṣām ātmā bhavati
6.19.1	tata u ha bālākis tūṣṇīm āsa
6.19.2	taṃ hovācājātaśatruḥ etāvān nu bālākā3 iti
6.19.3	etāvad iti hovāca bālākiḥ
6.19.4	taṃ hovācājātaśatruḥ mṛṣā vai khalu mā saṃvādayiṣṭhā brahma te bravāṇīti
6.19.5	sa hovāca yo vai bālāka eteṣāṃ puruṣāṇāṃ kartā yasya vaitat karma sa vai veditavya iti
6.19.6	tata u ha bālākiḥ samitpāṇiḥ praticakrama upāyānīti
6.19.7	taṃ hovācājātaśatruḥ pratilomarūpam eva tan manye yat kṣatriyo brāhmaṇam upanayeta
6.19.8	ehi vyeva tvā jñapayiṣyāmīti
6.19.9	taṃ ha pāṇāvabhipadya pravavrāja
6.19.10	tau ha suptaṃ puruṣam ājagmatuḥ
6.19.11	taṃ hājātaśatrur āmantrayāṃcakre bṛhan pāṇḍaravāsaḥ soma rājann iti
6.19.12	sa u ha śiśya eva
6.19.13	tat u hainaṃ yaṣṭyā vicikṣepa
6.19.14	sa tata eva samuttasthau
6.19.15	taṃ hovācājātaśatruḥ kvaiṣa etad bālāke puruṣo 'śayiṣṭa yatraitad abhūt yata etad āgād iti
6.19.16	hitā nama puruṣasya nāḍyo hṛdayāt purītatam abhipratanvanti tad yathā sahasradhā keśo vipāṭitastvāvad aṇvyaḥ
6.19.17	piṅgalasyāṇimnyas tiṣṭhanti śuklasya kṛṣṇasya pītasya lohitasya ca
6.19.18	tāsu tadā bhavati yadā suptaḥ svapnaṃ na kaṃcana paśyati
6.20.1	athāsmin prāṇa ekaikadhā bhavati
6.20.2	tad enaṃ vāk sarvair nāmabhiḥ sahāpyeti
6.20.3	cakṣuḥ sarvai rūpaiḥ sahāpyeti
6.20.4	śrotraṃ sarvaiḥ śabdaiḥ sahāpyeti
6.20.5	manaḥ sarvair dhyātaiḥ sahāpyeti
6.20.6	sa yadā pratibudhyate yathāgner jvalataḥ sarvā diśo visphuliṅgā vipratiṣṭheran evam evaitasmād ātmanaḥ prāṇā yathāyatanaṃ vipratiṣṭhante prāṇebhyo devāḥ devebhyo lokāḥ
6.20.7	sa eṣa prāṇa eva prajñātmedaṃ śarīram ātmānam anupraviṣṭa ā lomabhya ā nakhebhyaḥ
6.20.8	tad yathā kṣuraḥ kṣuradhāne vopahito viśvaṃbharo vā viśvaṃbharakulāya evam evaiṣa prajñātmedaṃ śarīram ātmānam anupraviṣṭa ā lomabhya ā nakhebhyaḥ
6.20.9	tam etam ātmānam eta ātmāno 'nvavasyante yathā śreṣṭhinaṃ svāḥ
6.20.10	tad yathā śreṣṭhī svair bhuṅkte yathā vā svāḥ śreṣṭhinaṃ bhuñjanti
6.20.11	evam evaiṣa prajñātmaitair ātmabhir bhuṅkte
6.20.12	evam evaita ātmāna etam ātmānaṃ bhuñjanti
6.20.13	sa yāvaddha vā indra etam ātmānaṃ na vijajñe tāvad enam asurā abhibabhūvuḥ
6.20.14	sa yadā vijajñe 'tha hatvāsurān vijitya sarveṣāṃ ca devānāṃ śraiṣṭhyaṃ svārājyam ādhipatyaṃ paryait
6.20.15	tatho evaivaṃ vidvān sarvān pāpmano 'pahanti sarveṣāṃ ca bhūtānām śraiṣṭhyaṃ svārājyam ādhipatyaṃ paryeti
6.20.16	ya evaṃ veda ya evaṃ veda
7.1.1	om ṛtaṃ vadiṣyāmi
7.1.2	satyaṃ vadiṣyāmi
7.1.3	tan mām avatu tad vaktāram avatvavatu mām avatu vaktāram
7.1.4	mayi bhargo mayi mahaḥ
7.1.5	vāṅ me manasi pratiṣṭhitā
7.1.6	mano me vāci pratiṣṭhitam
7.1.7	āvir āvir mayyābhūḥ
7.1.8	vedasya ma āṇīḥ
7.1.9	ṛta mā mā hiṃsīḥ
7.1.10	anenādhītenāhorātrān saṃvasāmi
7.1.11	agne iḍā nama iḍā namaḥ
7.1.12	ṛṣibhyo mantrakṛdbhyo mantrapatibhyo namo 'stu devebhyaḥ
7.1.13	śivā naḥ śaṭamā bhava sumṛḍīkā sarasvati mā te vyoma saṃdṛśi
7.1.14	adabdhaṃ mana iṣiraṃ cakṣuḥ sūryo jyotiṣāṃ śreṣṭhaḥ
7.1.15	dīkṣe mā mā hiṃsīḥ
7.2.1	athātaḥ saṃhitāyā upaniṣat
7.2.2	pṛthivī pūrvarūpaṃ dyaur uttararūpaṃ vāyuḥ saṃhiteti śauravīro māṇḍūkeyaḥ
7.2.3	ākāśaḥ saṃhitetyasya māṇḍavyo vedayāṃcakre sa hāviparihṛto mene na me 'sya putreṇa samagād iti
7.2.4	parihṛto mena ity āgastyaḥ
7.2.5	samānaṃ hyatra pituśca putrasya ca vāyuś cākāśaś ca
7.2.6	ityadhidaivatam
7.2.7	athādhyātmam
7.2.8	vāk pūrvarūpaṃ mana uttararūpaṃ prāṇaḥ saṃhiteti śauravīro māṇḍūkeyaḥ
7.2.9	atha ha smāsya putra āha dīrghaḥ manasā vā agre kīrtayati tad vācā vadati
7.2.10	tasmān mana eva pūrvarūpaṃ vāg uttararūpaṃ mano vāk prāṇas tveva saṃhiteti
7.2.11	sa eṣo 'śvarathaḥ praṣṭivāhano manovākprāṇasaṃhitaḥ svargaṃ lokaṃ gamayati
7.2.12	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur etīti nu māṇḍūkeyānām
7.3.1	atha śākalyasya
7.3.2	pṛthivī pūrvarūpaṃ dyaur uttararūpaṃ vāyuḥ saṃhitā vṛṣṭiḥ saṃdhiḥ saṃdhātā
7.3.3	tad utāpi yatraitad balavad anugṛhṇan mahāmegho vṛṣṭiṃ varṣati
7.3.4	dyāvāpṛthivyau samadhātām ityadhidaivatam
7.3.5	athādhyātmam
7.3.6	puruṣo 'yaṃ sarvam āṇḍam
7.3.7	dve vidale bhavataḥ
7.3.8	tatredam eva pūrvarūpam idam uttararūpam
7.3.9	tatrāyam antareṇākāśaḥ
7.3.10	yathāsau dyāvāpṛthivyor antareṇākāśa etasminn ākāśe prāṇa āyatto bhavati yathāmuṣminn ākāśe vāyur āyatto bhavati
7.3.11	yathāmūni trīṇi jyotīṃṣyevam imāni puruṣe trīṇi jyotīṃṣi
7.3.12	yathāsau divyāditya evam idaṃ śirasi cakṣuḥ
7.3.13	yathāsāvantarikṣe vidyud evam idam ātmani hṛdayam
7.3.14	yathāyam agniḥ pṛthivyām evam idam upasthe retaḥ
7.3.15	evamiva ha sma sarvata ātmānam anuvidhāyāha idam eva pūrvarūpam idam uttararūpaṃ mano vāk prāṇas tveva saṃhiteti
7.3.16	sa eṣo 'śvarathaḥ praṣṭivāhano manovākprāṇasaṃhitaḥ svargaṃ lokaṃ gamayati
7.3.17	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.4.1	pṛthivī pūrvarūpaṃ dyaur uttararūpaṃ vāyuḥ saṃhitā diśaḥ saṃdhir ādityaḥ saṃdhāteti vaiśvāmitraḥ
7.4.2	ityadhidaivatam
7.4.3	athādhyātmam
7.4.4	vāk pūrvarūpaṃ mana uttararūpaṃ prāṇaḥ saṃhitā śrotraṃ saṃdhiś cakṣuḥ saṃdhātā
7.4.5	sa ya evam etāṃ etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.5.1	agniḥ pūrvarūpaṃ candramā uttararūpaṃ vidyut saṃhiteti sūryadattaḥ
7.5.2	ityadhidaivatam
7.5.3	athādhyātmam vāk pūrvarūpaṃ mana uttararūpaṃ satyaṃ saṃhitā
7.5.4	sa ya evam etāṃ etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.6.1	pṛthivī pūrvarūpaṃ dyaur uttararūpaṃ kālaḥ saṃhiteti rādheyaḥ
7.6.2	ityadhidaivatam
7.6.3	athādhyātmam vāk pūrvarūpaṃ mana uttararūpaṃ ātmā saṃhitā
7.6.4	sa ya evam etāṃ etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.7.1	vāk pūrvarūpaṃ mana uttararūpaṃ vidyā saṃhiteti pauṣkarasādiḥ
7.7.2	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.8.1	athāto 'nuvyāhārāḥ
7.8.2	prāṇo vaṃśa iti vidyāt
7.8.3	sa ya enaṃ prāṇaṃ vaṃśaṃ bruvan param upavadet śaknuvan kaściccenmanyeta prāṇaṃ vaṃśaṃ samadhām
7.8.4	prāṇaṃ vaṃśaṃ saṃdhitsituṃ na śaknoṣītyāttha
7.8.5	prāṇas tvā vaṃśo hāsyatītyevainaṃ brūyāt
7.8.6	atha ced aśaknuvan manyeta prāṇaṃ vaṃśaṃ samadhitsīḥ taṃ nāśakaḥ saṃdhātuṃ prāṇas tvā vaṃśo hāsyatītyevainaṃ brūyāt
7.8.7	yathā nu kathā ca bruvan vābruvan vā brūyād abhyāśam eva yat tat tathā syāt
7.8.8	na tvevānyat kuśalād brāhmaṇaṃ brūyād atidyumna eva brāhmaṇaṃ brūyān nātidyumne ca na brāhmaṇaṃ brūyān namo 'stu brāhmaṇebhya iti śauravīro māṇḍūkeyaḥ
7.9.1	sa yadi prāṇaṃ vaṃśaṃ bruvantaṃ param upavadet śaknuvantaṃ cen manyeta prāṇaṃ vaṃśaṃ samadhitsiṣam prāṇaṃ vaṃśaṃ saṃdhitsituṃ na śaknoṣītyāttha
7.9.2	prāṇas tvā vaṃśo hāsyatītyevainaṃ brūyāt
7.9.3	atha ced aśaknuvantaṃ manyeta prāṇaṃ vaṃśaṃ samadhitsīs tan nāśakaḥ saṃdhātum
7.9.4	prāṇas tvā vaṃśo hāsyatītyevainaṃ brūyāt
7.9.5	yathā nu kathā ca bruvantaṃ vābruvantaṃ vā brūyād abhyāśam eva yat tat tathā syāt
7.9.6	na tvevānyat kuśalād brāhmaṇaṃ brūyād atidyumna eva brāhmaṇaṃ brūyān nātidyumne ca na brāhmaṇaṃ brūyān namo 'stu brāhmaṇebhya iti śauravīro māṇḍūkeyaḥ
7.10.1	athāto nirbhujapravādāḥ
7.10.2	pṛthivyāyatanaṃ nirbhujaṃ divāyatanaṃ pratṛṇṇam antarikṣāyatanam ubhayam antareṇa
7.10.3	sa ya enaṃ nirbhujaṃ bruvan param upavadet
7.10.4	pṛthivīṃ devatām āraḥ pṛthivī tvā devatāriṣyatītyenaṃ brūyāt
7.10.5	atha yadi pratṛṇṇam bruvan param upavaded divaṃ devatām āro dyaus tvā devatāriṣyatītyenaṃ brūyāt
7.10.6	atha yadyubhayam antareṇa bruvan param upavaded antarikṣaṃ devatām āra antarikṣaṃ tvā devatāriṣyatītiyenaṃ brūyāt
7.10.7	yaddhi saṃdhiṃ vivartayati tan nirbhujasya rūpam
7.10.8	atha yacchuddhe akṣare abhivyāharati tat pratṛṇṇasyāgra u eva
7.10.9	ubhayam antareṇobhayaṃ vyāptaṃ bhavati
7.10.10	annādyakāmo nirbhujaṃ brūyāt svargakāmaḥ pratṛṇṇam ubhayakāma ubhayamantareṇa
7.10.11	sa ya enaṃ nirbhujaṃ bruvan param upavaded acyoṣṭhā avarābhyāṃ sthānābhyām ityenaṃ brūyāt
7.10.12	atha yadi pratṛṇṇam bruvan param upavaded acyoṣṭhā uttarābhyāṃ sthānābhyām ityevainaṃ brūyāt
7.10.13	yastvevobhayam antareṇāha tasya tasya nāstyupavādaḥ
7.10.14	yathā nu kathā ca bruvan vābruvan vā brūyād abhyāśam kuśalād brāhmaṇaṃ brūyād atidyumna evaṃ brāhmaṇaṃ brūyān nātidyumne ca na brāhmaṇaṃ brūyāt
7.10.15	namo 'stu brāhmaṇebhya iti śauravīro māṇḍūkeyaḥ
7.11.1	atha khalvāhur nirbhujavaktrāḥ
7.11.2	pūrvam evākṣaraṃ pūrvarūpam uttaram uttararūpam
7.11.3	yakāravakārāvantareṇa sā saṃhiteti
7.11.4	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.12.1	atha vai vayaṃ brūmo nirbhujavaktrāḥ sma iti ha smāha hvastro māṇḍūkeyaḥ
7.12.2	pūrvam evākṣaraṃ pūrvarūpam uttaram uttararūpam
7.12.3	tad yāsau mātrā pūrvarūpottararūpe antareṇa yena saṃdhiṃ vivartayati yena mātrāmātraṃ vibhajati yena svarāt svaraṃ vijñāpayati sā saṃhiteti
7.12.4	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.13.1	atha ha smāsya putra āha madhyamaḥ prātiyodhīputro magadhavāsī pūrvam evākṣaraṃ pūrvarūpam uttaram uttararūpam
7.13.2	tad yāsau mātrā saṃdhivijñāpanī sāma tad bhavati sāmaihāvaṃ saṃhitāṃ manya iti
7.13.3	tad etad ṛcābhyuditam mā naḥ stenebhyo ye abhi druhas pade nirāmiṇo ripavo 'nneṣu jāgṛdhuḥ
7.13.4	ā devānām ohate vi vrayo hṛdi bṛhaspate na paraḥ sāmno viduḥ
7.13.5	iti
7.13.6	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.14.1	vāk prāṇena saṃdhīyata iti kauṇṭharavyaḥ
7.14.2	prāṇaḥ pavamānena pavamāno viśvair devair viśve devāḥ svargeṇa lokena svargo loko brahmaṇā saiṣāvaraparā saṃhitā
7.14.3	sa ya evam etām avaraparāṃ saṃhitāṃ veda evaṃ haiva sa prajayā paśubhir yaśasā brahmavarcasena svargeṇa lokena saṃdhīyate yathaiṣāvaraparā saṃhitā
7.14.4	sa yadi pareṇa vopasṛṣṭaḥ svena vārthenābhivyāhared abhivyāharann eva vidyāt divaṃ saṃhitāgamad viduṣo devān abhivyāhārārtham evaṃ bhaviṣyatīti
7.14.5	etenāvarapareṇa tathā haiva tad bhavati
7.15.1	mātā pūrvarūpaṃ pitottararūpaṃ prajā saṃhiteti bhārgavaḥ
7.15.2	tad etad ekam eva sarvaṃ abhyanūktam
7.15.3	mātā ca hyevedaṃ pitā ca prajā ca sarvam
7.15.4	saiṣāditisaṃhitā
7.15.5	aditir hevedaṃ sarvaṃ yad idaṃ kiṃcid viśvabhūtam
7.15.6	tad etad ṛcābhyuditam aditir dyaur aditir antarikṣaṃ aditir mātā sā pitā sa putraḥ
7.15.7	viśve devā aditiḥ pañca janā aditir jātam aditir janitvam
7.15.8	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.16.1	jāyā pūrvarūpaṃ patir uttararūpaṃ putraḥ saṃhitā retaḥ saṃdhiḥ prajananaṃ saṃdhānam iti sthaviraḥ śākalyaḥ
7.16.2	saiṣā prajāpatisaṃhitā
7.16.3	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.17.1	prajñā pūrvarūpaṃ śraddhottararūpaṃ karma saṃhitā satyaṃ saṃdhānam iti kāśyapaḥ
7.17.2	saiṣā satyasaṃhitā
7.17.3	tad āhur yat satyasaṃdhā devā iti
7.17.4	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.18.1	vāk saṃhiteti pañcālacaṇḍaḥ
7.18.2	vācā vai vedāḥ saṃdhīyante vācā chandāṃsi vācā mitrāṇi saṃdadhati
7.18.3	tad yatraitad adhīte vā bhāṣate vā vāci tadā prāṇo bhavati
7.18.4	vāk tadā prāṇaṃ reḍhi
7.18.5	atha yat svapiti vā tūṣṇīṃ vā bhavati prāṇe tadā vāg bhavati prāṇastadā vācaṃ reḍhi tāv anyonyaṃ rīḍhaḥ
7.18.6	tad etad ṛcābhyuditam ekaḥ suparṇaḥ sa samudram āviveśa sa idaṃ viśvaṃ bhuvanaṃ vicaṣṭe
7.18.7	taṃ pākena manasāpaśyam antitas taṃ mātā reḍhi sa u reḍhi mātaram
7.18.8	iti
7.18.9	vāg vai mātā prāṇo vatsaḥ
7.18.10	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.19.1	bṛhadrathaṃtareṇa rūpeṇa saṃhitā saṃdhīyata iti tārkṣyaḥ
7.19.2	vāg vai rathaṃtarasya rūpaṃ prāṇo bṛhataḥ
7.19.3	ubhābhyām u khalu saṃhitā saṃdhīyate vācā ca prāṇena ca
7.19.4	etasyāṃ ha smopaniṣadi saṃvatsaraṃ gā rakṣayata iti tārkṣyaḥ
7.19.5	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.20.1	gatiḥ pūrvarūpaṃ nivṛttir uttararūpaṃ sthitiḥ saṃhiteti jāratkārava ārtabhāgaḥ
7.20.2	tasyām etasyāṃ saṃhitāyāṃ dhvaṃsayo nimeṣāḥ kāṣṭhāḥ kalāḥ kṣaṇā muhūrtā ahorātrā ardhamāsā māsā ṛtavaḥ saṃvatsarāś ca saṃdhīyante
7.20.3	saiṣā saṃhitainān kālān saṃdadhāti
7.20.4	kālo gatinivṛttisthitīḥ saṃdadhāti
7.20.5	gatinivṛttisthitibhir idaṃ sarvaṃ saṃdhīyate
7.20.6	ityadhidaivatam
7.20.7	athādhyātmam bhūtaṃ pūrvarūpaṃ bhaviṣyad uttararūpaṃ bhavat saṃhiteti kālasaṃdhiḥ
7.20.8	tad etad ṛcābhyuditam mahat tan nāma guhyaṃ puruspṛg yena bhūtaṃ janayo yena bhavyam
7.20.9	pratnaṃ jātaṃ jyotir yad asya priyaṃ priyāḥ samaviśanta pañca
7.20.10	iti
7.20.11	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.21.1	athāto vāliśikhāyaner vacaḥ
7.21.2	pañcemāni mahābhūtāni bhavantīti ha smāha vāliśikhāyaniḥ
7.21.3	pṛthivī vāyur ākāśam āpo jyotīṃṣi tāni mithaḥ saṃhitāni bhavanti
7.21.4	atha yānyanyāni kṣudrāṇi mahābhūtaiḥ saṃdhīyante saiṣā sarvavibhūtasaṃhitā
7.21.5	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.22.1	sarvā vāg brahmeti ha smāha lauhikyaḥ
7.22.2	ye tu kecana śabdā vācam eva tāṃ vidyāt
7.22.3	tad apyetad ṛṣir āha ahaṃ rudrebhir vasubhiś carāmīti
7.22.4	saiṣā vāk sarvaśabdā bhavati
7.22.5	sa ya evam etāṃ saṃhitāṃ veda saṃdhīyate prajayā paśubhir yaśasā brahmavarcasena svargeṇa lokena sarvam āyur eti
7.22.6	yathā caitad brahma kāmarūpi kāmacāri bhavatyevaṃ haiva sa sarveṣu bhūteṣu kāmarūpī kāmacārī bhavati
7.22.7	ya evaṃ veda ya evaṃ veda
8.1.1	prāṇo vaṃśa iti ha smāha sthaviraḥ śākalyaḥ
8.1.2	tadu yathā śālāvaṃśe sarve 'nye vaṃśāḥ samāhitāḥ syur evam evaitasmin prāṇe sarva ātmā samāhitaḥ
8.1.3	tasyaitasyātmanaḥ prāṇa ūṣmarūpam asthīni sparśarūpaṃ majjānaḥ svararūpaṃ māṃsaṃ lohitam ityetaccaturtham akṣararūpam iti
8.1.4	trayaṃ tveva na etat proktam iti ha smāha hrasvo māṇḍūkeyaḥ
8.1.5	tasyaitasya trayasya trīṇītaḥ ṣaṣṭiśatāni bhavanti saṃdhīnāṃ trīṇītas tāni saptaviṃśatiśatāni bhavanti
8.1.6	sapta vai viṃśatiśatāni saṃvatsarasyāhorātrāṇām
8.1.7	tat saṃvatsarasyāhorātrāṇy āpnoti
8.1.8	sa eṣa saṃvatsarasaṃmānaś cakṣurmayaḥ śrotramayaś chandomayo manomayo vāṅmaya ātmā
8.1.9	sa ya evam etaṃ saṃvatsarasaṃmānaṃ cakṣurmayaṃ śrotramayaṃ chandomayaṃ manomayaṃ vāṅmayam ātmānaṃ veda saṃvatsarasya sāyujyaṃ salokatāṃ sarūpatāṃ sabhakṣatām aśnute
8.1.10	putrī paśumān bhavati sarvam āyur etyasyāruṇikeyo devayāṃcakre
8.2.1	atha kauṣṭharavyaḥ
8.2.2	trīṇi ṣaṣṭiśatānyakṣarāṇām
8.2.3	trīṇi ṣaṣṭiśatānyūṣmaṇām
8.2.4	trīṇi ṣaṣṭiśatāni saṃdhīnām
8.2.5	yānyakṣarāṇyavocāmāhāni tāni
8.2.6	yān ūṣmaṇo rātrayastāḥ
8.2.7	yān saṃdhīn avocāmāhorātrāṇāṃ te saṃdhayaḥ
8.2.8	ityadhidaivatam
8.2.9	athādhyātmam yānyakṣarāṇyadhidaivatam avocāmāsthīni tānyadhyātmam
8.2.10	yān ūṣmaṇo 'dhidaivatam avocāma majjānas te 'dhyātmam
8.2.11	eṣa u ha vai saṃpratiprāṇo yan majjā etad retaḥ na vā ṛte prāṇād retasaḥ siddhir asti
8.2.12	yad vā ṛte prāṇād retaḥ sicyeta tat pūyen na sambhavet
8.2.13	yān saṃdhīn adhidaivatam avocāma parvāṇi tānyadhyātmam
8.2.14	tasyaitasyāsthnāṃ majjā parvaṇām iti pañcetaścatvāriṃśacchatāni bhavanti
8.2.15	saṃdhīnāṃ pañcetastadaśītisahasraṃ bhavati
8.2.16	aśītisahasraṃ vārkalino bṛhatīr aharahani sampādayanti
8.2.17	sa eṣo 'haḥsaṃmānaś cakṣurmayaḥ śrotramayaś chandomayo manomayo vāṅmaya ātmā
8.2.18	sa ya evam etad ahaḥsaṃmānaṃ cakṣurmayaṃ śrotramayaṃ chandomayaṃ manomayaṃ vāṅmayam ātmānaṃ veda ahnāṃ sāyujyaṃ salokatāṃ sarūpatāṃ sabhakṣatām aśnute
8.2.19	putrī paśumān bhavati sarvam āyur eti
8.3.1	catvāraḥ puruṣā iti vātsyaḥ śarīrapuruṣaś chandaḥpuruṣo vedapuruṣo mahāpuruṣa iti
8.3.2	śarīrapuruṣa iti yam avocam ya evāyaṃ daivika ātmā tasyaitasya yo 'yam aśarīraḥ prajñātmā sa rasaḥ
8.3.3	chandaḥpuruṣa iti yam avocāmākṣarasamāmnāya eva
8.3.4	tasyaitasyākāro rasaḥ
8.3.5	vedapuruṣa iti yam avocāma yena devān vedargvedaṃ yajurvedaṃ sāmavedam iti tasyaitasya brahma rasaḥ
8.3.6	tasmād brahmiṣṭhaṃ brahmāṇam ṛtvijaṃ kurvīta yo yajñasyolvaṇaṃ vidyāt
8.3.7	mahāpuruṣa iti yam avocāma saṃvatsara eva tasyaitasyāsāv ādityo rasaḥ
8.3.8	sa yaś cāyam aśarīraḥ prajñātmā yaś cāsāv āditya ekam etad iti vidyāt
8.3.9	tad etad ṛcābhyuditam
8.4.1	citraṃ devānām udagād anīkaṃ cakṣur mitrasya varuṇasyāgneḥ
8.4.2	āprā dyāvāpṛthivī antarikṣaṃ sūrya ātmā jagatas tasthuṣaś ca
8.4.3	iti
8.4.4	etām evānuvidyāṃ saṃhitāṃ saṃdhīyamānāṃ manya iti ha smāha vātsyaḥ etam u haiva bahvṛcā mahadukthe mīmāṃsanta etam agnāv adhvaryava etaṃ mahāvrate chandogā etam asyām etam antarikṣa etaṃ divi etam agnāv etaṃ vāyāv etaṃ candramasy etaṃ nakṣatreṣv etam apsv etam oṣadhīṣv etaṃ sarveṣu bhūteṣv etam akṣareṣv etam eva brahmetyupāsate
8.4.5	tad etad ṛcābhyuditam
8.5.1	ud vayaṃ tamasas pari jyotiṣ paśyanta uttaram
8.5.2	devaṃ devatrā sūryam aganma jyotir uttamam
8.5.3	iti
8.5.4	sa eṣo 'kṣarasaṃmānaś cakṣurmayaḥ śrotramayaś chandamayo manomayo vāṅmaya ātmā
8.5.5	sa ya evam etam akṣarasaṃmānaṃ cakṣurmayaṃ śrotramayaṃ chandamayaṃ manomayaṃ vāṅmayam ātmānaṃ parasmai śaṃsati dugdhadohā asya vedā bhavanti
8.5.6	abhāgo vāci bhavati abhāgo 'nūkte
8.5.7	tad etad ṛcābhyuditam
8.6.1	yas tityāja sacividaṃ sakhāyaṃ na tasya vācy api bhāgo asti
8.6.2	yad īṃ śṛṇoty alakaṃ śṛṇoti na hi praveda sukṛtasya panthām
8.6.3	iti
8.6.4	nāsyānūkte vāco bhāgo astīty eva tad āha tan na parasmā etad ahaḥ śaṃset
8.6.5	nāgniṃ cinuyān na mahāvratena stuyān ned ātmano 'pihīyā iti
8.6.6	sa yaś cāyam aśarīraḥ prajñātmā yaś cāsāv āditya ekam etad ity avocāma tau yatra vipradṛśyete
8.7.1	candramā ivādityo dṛśyate na raśmayaḥ prādurbhavanti
8.7.2	lohinī dyaur bhavati yathā mañjiṣṭhāḥ
8.7.3	vyastaḥ pāyur bhavati
8.7.4	saṃpareto 'syātmā na ciram iva jīviṣyatīti vidyāt
8.7.5	sa yat karaṇīyaṃ manyeta tat kuryāt
8.7.6	athāpyādarśe vodake vā jihmaśirasaṃ vāśirasaṃ vātmānaṃ paśyen na vā paśyet
8.7.7	tad apy evam eva vidyāt
8.7.8	athāpi chidrā chāyā bhavati na vā bhavati tad apy evam eva vidyāt
8.7.9	athāpi chidra ivādityo rathanābhir ivākhyāyet tad apy evam eva vidyāt
8.7.10	athāpi nīla ivāgnir dṛśyeta yathā mayūragrīvā mahāmeghe vā marīcīr iva paśyet
8.7.11	anabhre vā vidyutaṃ paśyet
8.7.12	abhra enāṃ mna paśyet tad apy evam eva vidyāt
8.7.13	athāpy apidhāyākṣiṇī upekṣeta tatraitad varāṭakānīva na paśyet tad apy evam eva vidyāt
8.7.14	athāpy apidhāya karṇā upāsīta
8.7.15	ya eṣo 'gner iva jvalataḥ śabdo rathasyevopabdis taṃ na yadā śṛṇuyāt tad apy evam eva vidyāt
8.7.16	athāpi viparyaste kanyake dṛśyete dvijihme vā na vā dṛśyete etad apy evam eva vidyāt
8.7.17	sa yo 'to 'śruto 'mato 'vijñāto 'dṛṣṭo 'nādiṣṭo 'ghuṣṭaḥ śrotā mantā vijñātā draṣṭādeṣṭā ghoṣṭā sarveṣāṃ bhūtānām āntaraḥ puruṣaḥ sa ma ātmeti vidyāt
8.7.18	sa utkrāmann evaitam aśarīraṃ prajñātmānam abhisaṃpadyate vijahātītaraṃ dauhikam
8.7.19	saiṣā sarvasyai vāca upaniṣat
8.7.20	sarvā haivemāḥ sarvasyai vāca upaniṣadaḥ
8.7.21	imāṃ tv evam ācakṣate
8.8.1	pṛthivyā rūpaṃ sparśā antarikṣasyoṣmāṇo divaḥ svarāḥ
8.8.2	agne rūpaṃ sparśā vāyor ūṣmāṇa ādityasya svarāḥ
8.8.3	ṛgvedasya rūpaṃ sparśā yajurvedasyoṣmāṇaḥ sāmavedasya svarāḥ
8.8.4	rathantarasya rūpaṃ sparśā vāmadevyasyoṣmāṇo bṛhataḥ svarāḥ
8.8.5	prāṇasya rūpaṃ sparśā apānasyoṣmāṇo manasaḥ svarāḥ
8.8.6	prāṇasya rūpaṃ sparśā apānasyoṣmāṇa udānasya svarāḥ svarā iti punardattaḥ
8.8.7	eṣa u haiva sarvāṃ vācaṃ veda ya evaṃ veda
8.9.1	atha khalviyaṃ daivī vīṇā bhavati tadanukṛtir asau mānuṣī bhavati
8.9.2	tad yatheyaṃ śastravatī tardmavatī bhavaty evam evāsau śastravatī tardmavatī bhavati
8.9.3	tad yathāsyāḥ śira evam amuṣyāḥ śiraḥ
8.9.4	tad yathāsyai vaṃśa evam amuṣyā daṇḍaḥ
8.9.5	tad yathāsyā udaram evam amuṣyā ambhaṇaṃ
8.9.6	tad yathāsyai mukhanāsike akṣiṇī ity evam amuṣyāś chidrāṇi
8.9.7	tad yathāsyā aṅgulinigrahā upastaraṇānīty evam amuṣyāḥ parvāṇi
8.9.8	tad yathāsyā aṅgulaya evam amuṣyās tantryaḥ
8.9.9	tad yathāsyai jihvaivam amuṣyā vādanam
8.9.10	tad yathāsyāḥ svarā evam amuṣyāḥ svarāḥ
8.9.11	tad yathā haiveyaṃ romaśena carmaṇāpihitā bhavaty evam evāsau romaśena carmaṇāpihitā bhavati
8.9.12	romaśena ha sma carmaṇā purā vīṇā apidadhati
8.9.13	saiṣā daivī vīṇā bhavati
8.9.14	sa ya evam etāṃ daivīṃ vīṇāṃ veda śrutavadanatamo bhavati bhūmiprāsya kīrtir bhavati śuśrūṣante hāsya parṣatsu bhāṣyamāṇasyedam astu yad ayam īhate yatrāryā vāg vadati vidur enaṃ tatra
8.10.1	athātas tāṇḍavindasya vacaḥ
8.10.2	tad yatheyaṃ akuśalena vādayitrā vīṇārabdhā na kṛtsnaṃ vīṇārthaṃ sādhayaty evam evākuśalena vaktrā vāg ārabdhā na kṛtsnaṃ vāgarthaṃ sādhayati
8.10.3	tad yathā haiveyaṃ kuśalena vādayitrā vīṇārabdhā kṛtsnaṃ vīṇārthaṃ sādhayaty evam eva kuśalena vaktrā vāg ārabdhā kṛtsnaṃ vāgarthaṃ sādhayati
8.10.4	tasyai vā etasyai vīṇāyai yā tviṣiḥ sā saṃhiteti kātyāyanīputro jātūkarṇyaḥ
8.10.5	atha ha smaitat kṛtsnahārito brāhmaṇam evodāharati
8.11.1	prajāpatiḥ prajāḥ sṛṣṭvā vyasraṃsata sa chandobhir ātmānaṃ samadadhat
8.11.2	tad yacchandobhir ātmānaṃ samadadhat tasmāt saṃhitā
8.11.3	tasyai vā etasyai saṃhitāyai ṇakāro balaṃ ṣakāraḥ prāṇa ātmā saṃhitā
8.11.4	athaiṣā kṣudramiśrā vikṛtis tāni nakhāni romāṇi vyañjanānīti
8.11.5	sa yo 'tra vicikitset saṇakāraṃ eva brūyād ṛte ṇakāram iti saṇakāram eva brūyāt
8.11.6	evam eva yo 'tra vicikitset saṣakāraṃ eva brūyād ṛte ṣakāram iti saṣakāram eva brūyāt
8.11.7	tau vā etau ṇakāraṣakārau vidvān anusaṃhitam ṛco 'dhīyītāyuṣyam iti vidyād evam eva vidyāt
8.11.8	atha vāg itihāsapurāṇaṃ yaccānyat kiṃcid brāhmīkṛtyevādhīyīta tad apyevam eva vidyāt
8.11.9	te yad vayam anusaṃhitam ṛco 'dhīmahe yacca māṇḍūkeyīyam adhyāyaṃ prabrūmastena no ṇakāraṣakārā upāptāviti ha smāha hrasvo māṇḍūkeyaḥ
8.11.10	atha yad vayam anusaṃhitam ṛco 'dhīmahe yacca svādhyāyam adhīmahe tena no ṇakāraṣakārā upāptāv iti ha smāha sthaviraḥ śākalyaḥ
8.11.11	etaddha sma vai tad vidvāṃsa āhuḥ kāvaṣeyāḥ kimarthā vayaṃ yakṣyāmahe kimarthā vayam adhyeṣyāmahe vāci hi prāṇaṃ juhumaḥ prāṇe vācaṃ yo hy eva prabhavaḥ sa evāpyaya iti
8.11.12	tā etāḥ saṃhitā nānantevāsine brūyān nāsaṃvatsaravāsine nābrahmacāriṇe nāvedavide nāpavaktra ity ācāryā ity ācāryāḥ
9.1.1	om
9.1.2	tat savitur vṛṇīmahe
9.1.3	vayaṃ devasya bhojanam
9.1.4	śreṣṭhaṃ sarvadhātamam
9.1.5	turaṃ bhagasya dhīmahi
9.1.6	tat savitur vareṇyaṃ
9.1.7	bhargo devasya dhīmahi
9.1.8	dhiyo yo naḥ pracodayāt
9.1.9	adabdhaṃ mana iṣiraṃ cakṣuḥ
9.1.10	sūryo jyotiṣāṃ śreṣṭho dīkṣe mā mā hiṃsīḥ
9.2.1	yo ha vai jyeṣṭhaṃ ca śreṣṭhaṃ ca veda jyeṣṭhaś ca ha vai śreṣṭhaś ca svānāṃ bhavati
9.2.2	prāṇo vai jyeṣṭhaś ca śreṣṭhaś ca
9.2.3	yo ha vai vasiṣṭhāṃ veda vasiṣṭho ha svānāṃ bhavati vāg vai vasiṣṭhā
9.2.4	yo ha vai pratiṣṭhāṃ veda prati ha tiṣṭhaty asmiṃśca loke 'muṣmiṃśca cakṣur ha pratiṣṭhā
9.2.5	yo ha vai saṃpadaṃ veda saṃ hāsmai kāmāḥ sampadyante śrotraṃ ha vā u saṃpat
9.2.6	yo ha vā āyatanaṃ vedāyatano ha svānāṃ bhavati mano vā āyatanam
9.2.7	atha hemā devatāḥ prajāpatiṃ pitaram etyābruvan ko vai naḥ śreṣṭha iti
9.2.8	sa hovāca prajāpatir yasmin va utkrānte śarīraṃ pāpiṣṭham iva manyate sa vai śreṣṭha iti
9.3.1	sā ha vāg uccakrāma
9.3.2	yathā mūkā avadantaḥ prāṇantaḥ prāṇena paśyantaś cakṣuṣā śṛṇvantaḥ śrotreṇa dhyāyanto manasaivam iti
9.4.1	cakṣur hoccakrāma
9.4.2	yathāndhā apaśyantaḥ prāṇantaḥ prāṇena vadanto vācā śṛṇvantaḥ śrotreṇa dhyāyanto manasaivam iti
9.5.1	śrotraṃ hoccakrāma
9.5.2	yathā badhirā aśṛṇvantaḥ prāṇantaḥ prāṇena vadanto vācā paśyantaḥ cakṣuṣā dhyāyanto manasaivam iti
9.6.1	mano hoccakrāma
9.6.2	yathā bālā amanasaḥ prāṇantaḥ prāṇena vadanto vācā paśyantaḥ cakṣuṣā śṛṇvantaḥ śrotreṇaivam iti
9.7.1	prāṇo hoccakrāma
9.7.2	tatas tad yatheha saindhavaḥ suhayaḥ paḍbīśaśaṅkūn saṃkhided evam asau prāṇān samakhidat
9.7.3	te ha sametyocur bhagavan motkramīr iti
9.7.4	sa hovāca prāṇaḥ kiṃ me 'nnaṃ bhaviṣyatīti
9.7.5	yat kiṃcāśvabhya ivāśakunibhya iti
9.7.6	kiṃ me vāso bhaviṣyatīty āpa iti hocuḥ
9.7.7	tasmād vā ayam aśiṣyan purastāccopariṣṭāccādbhiḥ paridadhāti
9.7.8	lambhuko hāsya vāso bhavaty anagno hi bhavati
9.7.9	haddha smaitat satyakāmo jābālo gośrute vaiyāghrapadyāyoktvovāca
9.7.10	apy evaṃ śuṣkasya sthāṇoḥ prabrūyāj jayerann asya śākhāḥ praroheyuḥ palāśānīti
9.7.11	vanaspate śatavalśo viroheti dyāṃ mā lekhīr antarikṣaṃ mā mā hiṃsīr iti ha yājñavalkyaḥ
9.8.1	atha yadi mahajjigamiṣet trirātraṃ dīkṣitvāmāvāsyāyāṃ sarvauṣadhasya manthaṃ dadhimadhubhyām upamanthyāgnim upasamādhāya parisamuhya paristīrya paryukṣya dakṣiṇaṃ jānv ācyottarato 'gneḥ kaṃse manthaṃ kṛtvā hutvā homān manthe saṃpātaṃ ānayet
9.8.2	jyeṣṭhāya śreṣṭhāya svāhety agnau hutvā manthe saṃpātam ānayet
9.8.3	pratiṣṭhāyai svāhety agnau hutvā manthe saṃpātam ānayet
9.8.4	saṃpade svāhety agnau hutvā manthe saṃpātam ānayet
9.8.5	tat savitur vareṇyam iti pacchaḥ prāśya tat savitur vṛṇīmaha iti paccha ācāmati mahāvyāhṛtibhiś caturthaṃ nirṇijya kāṃsyaṃ carmaṇi vā sthaṇḍile vā saṃviśati
9.8.6	sa yadi striyaṃ paśyet samṛddhaṃ karmeti vidyāt samṛddhaṃ karmeti vidyāt
10.1.1	athāto 'dhyātmikam
10.1.2	āntaram agnihotram ity ācakṣate
10.1.3	etā ha vai devatāḥ puruṣa eva pratiṣṭhitā agnir vāci vāyuḥ prāṇa ādityaś cakṣuṣi candramā manasi diśaḥ śrotra āpo retasi
10.1.4	etāsu ha vai sarvāsu hutaṃ bhavati ya evaṃ vidvān aśnāti ca pibati cāśayati ca pāyayati ca
10.1.5	so 'śnāti sa pibati sa tṛpyati sa tarpayati
10.2.1	sa tṛpto vācaṃ tarpayati
10.2.2	vāk tṛptāgniṃ tarpayati
10.2.3	agnis tṛptaḥ pṛthivīṃ tarpayati
10.2.4	pṛthivī tṛptā yat kiṃcit pṛthivyāpihitaṃ bhavad bhaviṣyad bhūtaṃ tat sarvaṃ tarpayati
10.2.5	ya evaṃ vidvān aśnāti ca pibati cāśayati ca pāyayati ca so 'śnāti sa pibati sa tṛpyati sa tarpayati
10.3.1	sa tṛptaḥ prāṇaṃ tarpayati
10.3.2	prāṇas tṛpto vāyuṃ tarpayati
10.3.3	vāyus tṛpta ākāśaṃ tarpayati
10.3.4	ākāśas tṛpto yat kiṃcākāśenāpihitam bhavad bhaviṣyad bhūtaṃ tat sarvaṃ tarpayati
10.3.5	ya evaṃ vidvān aśnāti ca pibati cāśayati ca pāyayati ca so 'śnāti sa pibati sa tṛpyati sa tarpayati
10.4.1	sa tṛptaś cakṣus tarpayati
10.4.2	cakṣus tṛptam ādityaṃ tarpayati
10.4.3	ādityas tṛpto divaṃ tarpayati dyaus tṛptā yat kiṃcid divāpihitam bhavad bhaviṣyad bhūtaṃ tat sarvaṃ tarpayati
10.4.4	ya evaṃ vidvān aśnāti ca pibati cāśayati ca pāyayati ca so 'śnāti sa pibati sa tṛpyati sa tarpayati
10.5.1	sa tṛpto manas tarpayati
10.5.2	manas tṛptaṃ candramasaṃ tarpayati
10.5.3	candramās tṛpto nakṣatrāṇi tarpayati
10.5.4	nakṣatrāṇi tṛptāni māsāṃs tarpayanti
10.5.5	māsās tṛptā ardhamāsāṃs tarpayanti
10.5.6	ardhamāsās tṛptā ahorātre tarpayanti
10.5.7	ahorātre tṛpte ṛtūṃs tarpayataḥ
10.5.8	ṛtavas tṛptāḥ saṃvatsaraṃ tarpayanti
10.5.9	saṃvatsaras tṛpto yat kiṃcit saṃvatsareṇāpihitam bhavad bhaviṣyad bhūtaṃ tat sarvaṃ tarpayati
10.5.10	ya evaṃ vidvān aśnāti ca pibati cāśayati ca pāyayati ca so 'śnāti sa pibati sa tṛpyati sa tarpayati
10.6.1	sa tṛptaḥ śrotraṃ tarpayati
10.6.2	śrotraṃ tṛptaṃ diśas tarpayati
10.6.3	diśas tṛptā avāntaradiśas tarpayanti
10.6.4	avāntaradiśas tṛptā yat kiṃcāvāntaradigbhir apihitam bhavad bhaviṣyad bhūtaṃ tat sarvaṃ tarpayati
10.6.5	ya evaṃ vidvān aśnāti ca pibati cāśayati ca pāyayati ca so 'śnāti sa pibati sa tṛpyati sa tarpayati
10.7.1	sa tṛpto retas tarpayati
10.7.2	retas tṛptam apas tarpayati
10.7.3	āpas tṛptā nadīṃs tarpayanti
10.7.4	nadyas tṛptāḥ samudraṃ tarpayanti
10.7.5	samudro tṛpto yat kiṃcit samudreṇāpihitam bhavad bhaviṣyad bhūtaṃ tat sarvaṃ tarpayati
10.7.6	ya evaṃ vidvān aśnāti ca pibati cāśayati ca pāyayati ca so 'śnāti sa pibati sa tṛpyati sa tarpayati
10.8.1	sa tṛptas tad etad vairājaṃ daśavidhaṃ agnihotraṃ bhavati
10.8.2	tasya prāṇa evāhavanīyaḥ
10.8.3	apāno gārhapatyo vyāno 'nvāhāryapacano mano dhūmo manyur arcir dantā aṅgārāḥ śraddhā payo vāk samit satyam āhutiḥ prajñātmā sa rasaḥ
10.8.4	tad etad vairājaṃ daśavidhaṃ agnihotraṃ hutaṃ bhavati
10.8.5	rohobhyāṃ rohobhyām abhyārūḍham abhi svargaṃ lokaṃ gamayati ya evaṃ vidvān aśnāti ca pibati cāśayati ca pāyayati ca
10.8.6	atha ya idam avidvān agnihotraṃ juhoti yathāṅgārān apohya bhasmani hutaṃ tādṛk tatyās tādṛk tat syāt
11.1.1	prajāpatir vā imaṃ puruṣam udañcata
11.1.2	tasminn etā devatā āveśayad vācy agniṃ prāṇe vāyuṃ apāne vidyuta udāne parjanyaṃ cakṣuṣy ādityaṃ manasi candramasaṃ śrotre diśaḥ śarīre pṛthivīṃ retasy apo bala indraṃ manyāv īśānaṃ mūrdhany ākāśaṃ ātmani brahma
11.1.3	sa yathā mahān amṛtakumbhaḥ pinvamānas tiṣṭhed evaṃ haiva sa tasthau
11.1.4	atha hemā devatā īkṣāṃcakrire kim ayam asmābhiḥ puruṣaḥ kariṣyati kiṃ vā vayam anena
11.1.5	hantāsmāccharīrād utkramāmeti
11.1.6	tā hoccakramuḥ
11.1.7	atha hedaṃ śarīraṃ riktam iva parisuṣiraṃ sa hekṣāṃcakre prajāpatī randhrāya na kṣamam
11.1.8	hantāham imā aśanāyāpipāsābhyām upasṛjā iti
11.1.9	tā hopasasṛje
11.1.10	tā hopāsṛṣṭāḥ sukhaṃ alabhamānā imam eva puruṣaṃ punaḥ pratyāviviśuḥ
11.2.1	vāṅ mametyagnir āviveśa
11.2.2	prāṇo mameti vāyur āviveśa
11.2.3	apāno mameti vidyuta āviviśuḥ
11.2.4	udāno mameti parjanya āviveśa
11.2.5	cakṣur mametyāditya āviveśa
11.2.6	mano mameti candramā āviveśa
11.2.7	śrotram asmākam iti diśa āviviśuḥ
11.2.8	śarīraṃ mameti pṛthivyāviveśa
11.2.9	reto 'smākam ity āpa āviviśuḥ
11.2.10	balaṃ mametīndra āviveśa
11.2.11	manyur mametīśāna āviveśa
11.2.12	mūrdhā mametyākāśa āviveśa
11.2.13	ātmā mameti brahmāviveśa
11.2.14	sa yathā mahān vṛkṣa ārdra upasiktamūlas tiṣṭhed evaṃ haiva sa tasthau
11.3.1	athāyaṃ puruṣaḥ praiṣyan purā saṃvatsarāt saṃvatsarasya dṛṣṭīḥ paśyati
11.3.2	chidrā chāyā bhavati na vā bhavati
11.3.3	mahāmeghe vā marīcīr iva paśyed anabhre vā vidyutaṃ paśyed abhra enāṃ na paśyet
11.3.4	akṣiṇī vā apidhāya varāṭakānīva na paśyati
11.3.5	karṇau vāpidhāyopabdim iva na śṛṇoti
11.3.6	nāsmiṃlloke ramate nainaṃ manaś chandayati
11.3.7	iti pratyakṣadarśanāni
11.4.1	atha svapnāḥ
11.4.2	puruṣaṃ kṛṣṇaṃ kṛṣṇadantaṃ paśyati sa enaṃ hanti varāha enaṃ hanti markaṭa enaṃ hanti enaṃ hanti bisāni khādayati suvarṇaṃ bhakṣayitvāvagiraty ekapauṇḍarīkaṃ dhārayati gāṃ savatsāṃ dakṣiṇāmukho naladamālī vrājayati
11.4.3	sa yady eteṣāṃ kiṃcit paśyet pāṇḍuradarśanāṃ kālīṃ strīṃ muktakeśāṃ muṇḍāṃ tailābhyaṅgaṃ kausumbhaparidhānaṃ gītāny uṣṭrārohaṇaṃ dakṣiṇāśāgamanādīni vīkṣyopoṣya pāyasaṃ sthālīpākaṃ śrapayitvā sarūpavatsāyā goḥ payasi na tv eva tu kṛṣṇāyā agnim upasamādhāya parisamuhya paristīrya paryukṣya dakṣiṇaṃ jānv ācya sruveṇājyāhutīr juhoti
11.5.1	vāci me 'gniḥ pratiṣṭhitaḥ svāhā
11.5.2	prāṇe me vāyuḥ pratiṣṭhitaḥ svāhā
11.5.3	apāne me vidyutaḥ pratiṣṭhitāḥ svāhā
11.5.4	udāne me parjanyaḥ pratiṣṭhitaḥ svāhā
11.5.5	cakṣuṣi ma ādityaḥ pratiṣṭhitaḥ svāhā
11.5.6	manasi me candramāḥ pratiṣṭhitaḥ svāhā
11.5.7	śrotre me diśaḥ pratiṣṭhitāḥ svāhā
11.5.8	śarīre me pṛthivī pratiṣṭhitā svāhā
11.5.9	retasi ma āpaḥ pratiṣṭhitāḥ svāhā
11.5.10	bale ma indraḥ pratiṣṭhitaḥ svāhā
11.5.11	manyau ma īśānaḥ pratiṣṭhitaḥ svāhā
11.5.12	mūrdhani ma ākāśaḥ pratiṣṭhitaḥ svāhā
11.5.13	ātmani me brahma pratiṣṭhitaṃ svāhā
11.5.14	athaitad ājyāvaśeṣaṃ sthālīpāke samavaninīya sthālīpākasyopaghātaṃ juhoti
11.6.1	vāci me 'gniḥ pratiṣṭhito vāgghṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.2	prāṇe me vāyuḥ pratiṣṭhitaḥ prāṇo hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.3	apāne me vidyutaḥ pratiṣṭhitā apāno hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.4	udāne me parjanyaḥ pratiṣṭhita udānaṃ hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.5	cakṣuṣi ma ādityaḥ pratiṣṭhitaś cakṣur hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.6	manasi me candramāḥ pratiṣṭhito mano hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.7	śrotre me diśaḥ pratiṣṭhitā diśo hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.8	śarīre me pṛthivī pratiṣṭhitā pṛthivī hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.9	bale ma indraḥ pratiṣṭhitā balaṃ hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.10	manyau ma īśānaḥ pratiṣṭhito manyur hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.11	mūrdhani ma ākāśaḥ pratiṣṭhito mūrdhā hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.12	ātmani me brahma pratiṣṭhitam ātmā hṛdaye hṛdayam ātmani tat satyaṃ devānāṃ māham akāmo mariṣyāmy annavān annādo bhūyāsaṃ svāhā
11.6.13	athaitat sthālīpākaśeṣam ātmani samavaninīya juhoti
11.7.1	aśmā jāgatam ayas traiṣṭubhaṃ loham auṣṇihaṃ sīsaṃ kākubhaṃ rajataṃ svārājyaṃ suvarṇaṃ gāyatram annaṃ vairājaṃ tṛptir ānuṣṭubhaṃ nākaṃ sāmrājyaṃ bṛhaspatir bārhataṃ brahma pāṅktaṃ prajāpatir ātichandasaṃ sāvitrī sarvavedachandasena chandaseti
11.8.1	aśmeva sthiro vasāni jāgatena chandasā
11.8.2	puruṣo maṇiḥ prāṇaḥ sūtram annaṃ granthis taṃ granthim udgrathnāmy annakāmaḥ
11.8.3	mṛtyave brāhmaṇaṃ api sarvam āyur aśīyāyuṣmān māham akāmo mariṣyāmy annavān annādo bhūyāsaṃ svāhā
11.8.4	aya iva sthiro vasāni traiṣṭubhena chandasā puruṣo maṇiḥ prāṇaḥ svāhā
11.8.5	loham iva sthiro vasāny auṣṇihena chandasā puruṣo maṇiḥ prāṇaḥ svāhā
11.8.6	sīsam iva sthiro vasāni kākubhena chandasā puruṣo maṇiḥ prāṇaḥ svāhā
11.8.7	rajatam iva sthiro vasāni svarājyena chandasā puruṣo maṇiḥ prāṇaḥ svāhā
11.8.8	suvarṇam iva sthiro vasāni gāyatreṇa chandasā puruṣo maṇiḥ prāṇaḥ svāhā
11.8.9	annam iva sthiro vasāni vairājena chandasā puruṣo maṇiḥ prāṇaḥ svāhā
11.8.10	tṛptir iva sthiro vasāny ānuṣṭubhena chandasā puruṣo maṇiḥ prāṇaḥ svāhā
11.8.11	nākam iva sthiro vasāni sāmrājyena chandasā puruṣo maṇiḥ prāṇaḥ svāhā
11.8.12	bṛhaspatir iva sthiro vasāni bārhatena chandasā puruṣo maṇiḥ prāṇaḥ svāhā
11.8.13	brahmeva sthiro vasāni pāṅktena chandasā puruṣo maṇiḥ prāṇaḥ svāhā
11.8.14	prajāpatir iva sthiro vasāny ātichandasena chandasā puruṣo maṇiḥ prāṇaḥ svāhā
11.8.15	sāvitrīr iva sthiro vasāni sarvavedachandasena chandasā puruṣo maṇiḥ prāṇaḥ svāhā
11.8.16	priyāyai vā jāyāyai priyāya vāntevāsine 'nyasmai vāpi yasmai kāmayeta tasmā ucchiṣṭaṃ dadyāt
11.8.17	sa hāpi śataṃ varṣāṇi jīvati punaḥ punaḥ prayuñjāno jīvaty eva jīvaty eva
12.1.1	om / hastivarcasaṃ prathatāṃ bṛhad vayo yad adityai tanvaḥ saṃbabhūva / tan mahyaṃ samaduḥ sarva eta ādityāso adityā saṃvidānāḥ
12.1.2	yat te varco jātavedo bṛhad bhavaty āhitam / tena mā varcasā tvam agne varcasvinaṃ kuru
12.1.3	yac ca varco vā puruṣe yac ca hastiṣv āhitam / suvarṇe goṣu yad varco mayi taddhastivarcasam
12.1.4	yad akṣeṣu hiraṇyeṣu goṣv aśveṣu yad yaśaḥ / surāyāṃ pūyamānāyāṃ mayi taddhastivarcasam
12.1.5	mayi bhargo mayi maho mayi yajñasya yad yaśaḥ / tan mayi prajāpatir divi divam iva dṛṃhatu
12.2.1	aśvinā sāragheṇa mā samaṅktāṃ madhunā payaḥ / yathā madhumatīṃ vācam āvadāni janeṣu
12.2.2	ghṛtād ullupto madhumān payasvān dhanaṃjayo dharuṇo dhārayiṣṇuḥ / rujan sapatnān adharāṃś ca kṛṇvan āroha māṃ mahate saubhagāya
12.2.3	prajāpate na tvad etāny anyo viśvā jātāni pari tā babhūva / yatkāmās te juhumas tan no astu vayaṃ syāma patayo rayīṇām
12.2.4	ayaṃ sano nudatāṃ me sapatnān indra iva vṛtraṃ pṛtanāsu sāḍhā / agnir iva kakṣaṃ vibhṛtaḥ purutrā vāteṣu nas tigmajambho 'numārṣṭi
12.2.5	ayaṃ sano yo 'nuvādī kīla iva vṛtraṃ vi puro ruroja / anenendro vi mṛdho vihatyā śatrūyatām ābharā bhojanāni
12.3.1	jayendra śatrūñ jahi śūra dasyūn vṛtraṃ hatveva kuliśenā vivṛśca / augha iva śāpān praṇudāt sapatnāñjahyāt sapatnān svadhitir vaneva
12.3.2	anuvṛśca madhyāt prati vṛścopariṣṭād vivṛśca paścāt prati śūra vṛśca / tvayā praṇuttān maghavann amitrān śūra riṣantaṃ maruto 'nuyantu
12.3.3	tvāṃ rudrair hetibhiḥ pinvamānā indraṃ manvānā maruto juṣanta / suparṇāḥ kaṅkāḥ pramṛśanto enān mahīyatāṃ daṃṣṭrī vardhaneṣu
12.3.4	brahmaṇuttasya maghavan pṛtanyato viṣvag indra bhaṅgāḥ patantu / mā jñātāram īśata mā pratiṣṭhāṃ mitho vighnānā upayānti mṛtyum
12.3.5	agne yaśasvin yaśase samarpayendravatīm apacitim ihāvaha / ayaṃ mūrdhā parameṣṭhī suvarcāḥ sajātānām uttamaśloko astu
12.4.1	bhadraṃ paśyanta upasedur āgan tato dīkṣām ṛṣayaḥ svarvidaḥ / tataḥ kṣatraṃ balam ojaś ca jātaṃ tad asmai devā abhisaṃnamantām
12.4.2	dhātā vidhātā paramota saṃdṛk prajāpatiḥ parameṣṭhī suvarcāḥ / stomāṃś chandāṃsi nivido ma āhur etasmai rāṣṭram abhisaṃnamantām
12.4.3	abhyāvartadhvam upasevatāgnim ayaṃ śāstādhipatir no astu / asya vijñānam anusaṃrabhadhvam imaṃ paścād anujīvātha sarve
12.4.4	alardo nāma jāto 'si purā sūryāt puroṣasaḥ / taṃ tvā sapatnakṣayaṇaṃ vedātha viṣṭambhajambhanam
12.4.5	nārdhe pramīyeta tared dviṣantaṃ kalpeta vākyaṃ pṛtanāḥ saheta / pramāyukaṃ tasya dviṣantam āhur irāmaṇiṃ bailvaṃ yo bibharti
12.5.1	na sa śaptam aśnāti kilbiṣaṃ kṛtaṃ nainaṃ divyo varuṇo hanti bhītam / nainaṃ kruddhaṃ manyavo 'bhiyantīrāmaṇiṃ bailvaṃ yo bibharti
12.5.2	nāsya tvacaṃ hiṃsati jātavedā na māṃsam aśnāti na hanti tāni / śatāyur asmiñ jaradaṣṭiḥ praitīrāmaṇiṃ bailvaṃ yo bibharti
12.5.3	nāsya prajā duṣyati jāyamānā na śailago bhavati na pāpakṛtyā / nānyan mithas tasya kuleṣu jāyata irāmaṇiṃ bailvaṃ yo bibharti
12.5.4	nāsyāpavādā na pravādakā gṛhe na saṃpatatryo na viveśa tasmai / nāsminn alakṣmīḥ kurute niveśanam irāmaṇiṃ bailvaṃ yo bibharti
12.5.5	nainaṃ rakṣo na piśāco hinasti na jambhako nāpy asuro na yakṣaḥ / na sūtikā tasya kuleṣu jāyate irāmaṇiṃ bailvaṃ yo bibharti
12.6.1	nainaṃ vyāghro na vṛko na dvīpī na śvāpadaṃ hiṃsati kiṃcanainam / na hastinaṃ kruddham upaiti bhītim irāmaṇiṃ bailvaṃ yo bibharti
12.6.2	nainaṃ sarpo na pṛdākur hinasti na vṛściko na tiraścīnarājiḥ / nainaṃ kṛṣṇo 'hir abhisaṃhata irāmaṇiṃ bailvaṃ yo bibharti
12.6.3	nainaṃ pramattaṃ varuṇo hinasti na makaro na grahaḥ śiṃśumāraḥ / pārāvarācchivam asmai kṛṇotīrāmaṇiṃ bailvaṃ yo bibharti
12.6.4	pramāyukam asya dviṣantam āhuḥ / puṣpam iva chinnaṃ saha bandhanena / ogha iva śāpān praṇudāt sapatnān / irāmaṇiṃ bailvaṃ yo bibharti
12.6.5	ayaṃ maṇiḥ pratisaro jāmbo jīvāya badhyate / anenendro vṛtram ahann ṛṣiṇā ca manīṣiṇā
12.7.1	sahendra dviṣataḥ sahasvārātīḥ sahasva pṛtanāyataḥ / nāga iva pūrvapādābhyām abhitiṣṭha pṛtanyataḥ
12.7.2	āgād ayaṃ bailvo maṇiḥ sapatnakṣapaṇo vṛṣā / taṃ paśyanti kavayaḥ sarvavīrā yathā sapatnān samare saheyuḥ
12.7.3	anṛtaṃ me maṇau sūtram aśvināvapi nahyatām / bailvaḥ sahasravīryo 'si mā te bhartā riṣam aham
12.7.4	ghṛtād ullupto madhumān payasvān dhanaṃjayo dharuṇo dhārayiṣṇuḥ / rujan sapatnān adharāṃśca kṛṇvan āroha māṃ mahate saubhagāya
12.7.5	prajāpate na tvad etānyanyo viśvā jātāni pari tā babhūva / yatkāmas te juhumas tan no astu vayaṃ syāma patayo rayīṇām
12.7.6	śāsa itthā mahān asīti pañca
12.8.1	athāto maṇikalpaḥ
12.8.2	bhūtikāmaḥ puṣpeṇa trirātropoṣito jīvato hastino dantān mātrām uddhṛtyāgnim upasamādhāya parisamuhya paristīrya paryukṣya dakṣiṇaṃ jānv ācyottarato 'gneḥ kaṃse maṇiṃ kṛtvā hutvā homān maṇau saṃpātam ānayet
12.8.3	hastivarcasam ity etābhiḥ pratyṛcam aṣṭābhiḥ saptarātraṃ madhusarpiṣor vāsayitvā trirātram ekāṃ vā badhnīyād ghṛtād ullupta ity etayarcā
12.8.4	ata evottaraṃ ṣaḍbhir hṛdayaśūlāgramaṇiṃ pratodāgramaṇiṃ vā muśalāgramaṇiṃ vā khadirasāramaṇiṃ vā māṃsaudane vāsayitvā trirātram ekāṃ vā badhnīyāt
12.8.5	ata evottaraṃ catasṛbhir vṛṣabhaśṛṅgāgramaṇiṃ ghṛtaudane vāsayitvā trirātram ekāṃ vā badhnīyāt
12.8.6	ata evottaraṃ ekayairaṇḍamaṇiṃ tilaudane vāsayitvā trirātram ekāṃ vā badhnīyāt
12.8.7	ata evottaraṃ ṣoḍaśabhir bailvaṃ saptarātraṃ madhusarpiṣor vāsayitvā trirātram ekāṃ vā badhnīyād ghṛtād ullupta ity etayarcā
12.8.8	ata evottaraṃ pañcabhir mahāvarāsyodohaṃ mudgaudane vāsayitvā trirātram ekāṃ vā badhnīyācchaktau sati prathamaṃ hastichāyāyāṃ vaiyāghre vāpi carmaṇy āsīno vāpi juhuyād āsīno vāpi juhuyāt
13.1.1	athāto vairāgyasaṃskṛte śarīre brahmayajñaniṣṭho bhavet
13.1.2	apa punarmṛtyuṃ jayati
13.1.3	tad u ha vātmā draṣṭavyaḥ śrotavyo mantavyo nididhyāsitavya iti
13.1.4	tam etaṃ vedānuvacanena vividiṣanti brahmacaryeṇa tapasā śraddhayā yajñenānāśakena ceti māṇḍūkeyaḥ
13.1.5	tasmād evaṃvicchānto dānta uparatas titikṣuḥ śraddhāvitto bhūtvātmany evātmānaṃ paśyed iti māṇḍavyaḥ
13.1.6	yo 'yaṃ vijñānamayaḥ puruṣaḥ prāṇeṣu sa eṣa neti nety ātmā na gṛhya idaṃ brahmedaṃ kṣatram ime devā ime vedā ime lokā imāni sarvāṇi bhūtānīdaṃ sarvaṃ yad ayam ātmā
13.1.7	sa eṣa tat tvam asīty ātmāvagamyo 'haṃ brahmāsmīti
13.1.8	tad etad brahmāpūrvam aparam anaparam anantaram abāhyam ayam ātmā brahma sarvānubhūr ity anuśāsanam iti yājñavalkyaḥ
13.1.9	tad etan nāputrāya nānantevāsine vā brūyād iti
13.1.10	ya imām adbhiḥ parigṛhītāṃ vasumatīṃ dhanasya pūrṇāṃ dadyād idam eva tato bhūya idam eva tato bhūya ity anuśāsanam
13.1.11	tām etām upaniṣadaṃ vedaśiro na yathā kathaṃcana vadet
13.1.12	tad etad ṛcābhyuditam
14.1.1	ṛcāṃ mūrdhānaṃ yajuṣām uttamāṅgam / sāmnāṃ śiro 'tharvāṇāṃ muṇḍamuṇḍam
14.1.2	nādhīte 'dhīte vedam āhus tam ajñam / śiraś chittvāsau kurute kabandham
14.2.1	sthāṇur ayaṃ bhārahāraḥ kilābhūt
14.2.2	adhītya vedaṃ na vijānāti yo 'rtham
14.2.3	yo 'rthajña iti sakalaṃ bhadram aśnute
14.2.4	nākam eti jñānavidhūtapāpmā
15.1.1	atha vaṃśaḥ
15.1.2	oṃ namo brahmaṇe nama ācāryebhyaḥ
15.1.3	guṇākhyācchāṅkhāyanād asmābhir adhītam
15.1.4	guṇākhyaś śāṅkhāyanaḥ kahoḍāt kauṣītakeḥ
15.1.5	kahoḍaḥ kauṣītakir uddālakād āruṇeḥ
15.1.6	uddālaka āruṇiḥ priyavratāt saumāpeḥ
15.1.7	priyavrataḥ saumāpiḥ somapāt
15.1.8	somapaḥ saumāt prātiveśyāt
15.1.9	saumaḥ prātiveśyaḥ prativeśyāt
15.1.10	prativeśyo bṛhaddivāt
15.1.11	bṛhaddivaḥ sumnayoḥ
15.1.12	sumnayur uddālakāt
15.1.13	uddālako viśvamanasaḥ
15.1.14	viśvamanā vyaśvāt
15.1.15	vyaśvaḥ sākamaśvāt
15.1.16	sākamaśvo devarātāt
15.1.17	devarāto viśvāmitrāt
15.1.18	viśvāmitra indrāt
15.1.19	indraḥ prajāpateḥ
15.1.20	prajāpatir brahmaṇaḥ
15.1.21	brahmā svayaṃbhūḥ
15.1.22	namo brahmaṇe namo brahmaṇe
