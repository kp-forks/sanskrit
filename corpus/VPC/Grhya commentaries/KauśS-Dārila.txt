#Author:Dārila
#Text:Kauśikasūtrabhāṣya
#Comments:Kauśikasūtra
#Data entry:Arlo Griffiths
#Todo:“'” is used for marking quotations and avagraha.


1.1.1.[1]	atra hetur na śabdalakṣaṇatayā svamatiprakāśanam /
1.1.1.[2]	kriyāviśeṣabodhāya guror iyaṃ kṛtiḥ /
1.1.1.[3]	tasyā mānatvāddhi samabhihriyate /
1.1.1.[4]	padārthapūrvako yad uktaṃ naimittikānāṃ vidhiḥ /
1.1.1.[5]	tasmāt padavibhāgo 'tra prathamaṃ pratiracyate /
1.1.1.[6]	sūtravidhiṃ vakṣyāmaḥ /
1.1.1.[7]	'lokataḥ śabdarūpāṇi tadarthāṃś cāpi yojayet /
1.1.1.[8]	sūtratulyaṃ śabdatulyaṃ śabdaś cātra [paścān na] vicāryate' /
1.1.1.[9]	tripadasūtre na vacipadam eva vaktavyaṃ bhiṣaktvādisūtravat /
1.1.1.[10]	ākhyātasya sāmarthyalabhyatvāt /
1.1.1.[11]	triprakārā hi kalpakārā iti sūcanārthaḥ /
1.1.1.[12]	mantrādhikāreṇa phalādhikāreṇa ca saṃskārakṛter narāṇām iti tridhā vā sūtrakṛtiḥ kṛtā guruṇā /
1.1.1.[13]	yuktā tv atra vicāryate /
1.1.1.[14]	tatra mantrādhikāreṇa vidhim āha kiṃ vā phalādhikāreṇa paiṭhīnasasya svarūpasaṃskārakrameṇa manvādīnāṃ gotrikasya veti /
1.1.1.[15]	mantrādhikāreṇāśeṣavidhivacanam asya nyāyyaṃ granthagauravān nāha /
1.1.1.[16]	vidhigranthasyeva puruṣasaṃskārakrameṇāpi naimittikavidhīnām aprasaṅgaḥ /
1.1.1.[17]	mantrā api ca syuḥ /
1.1.1.[18]	tatra ca phalavacanaṃ punaḥ punaḥ kriyate /
1.1.1.[19]	phalādhikāreṇa tu vidhāne pūrvadoṣaprasaṅgaḥ /
1.1.1.[20]	lāghavaṃ guṇeṣv iṣṭo nāma /
1.1.1.[21]	ataḥ guṇaphalasājātyena mantragrahaṇe śikṣāvidhir āśritaḥ kauśikena /
1.1.1.[22]	athavā trividhā saṃhitā /
1.1.1.[23]	ācāryasaṃhitā ārṣī saṃhitā vidhiprayogasaṃhitā /
1.1.1.[24]	yena upanīya śiṣyaṃ pāṭhayati sā ācāryasaṃhitā /
1.1.1.[25]	'pitaraṃ parjanyaṃ śatavṛṣṇyam' /
1.1.1.[26]	ṛṣiṇā dṛṣṭā ārṣī saṃhitā /
1.1.1.[27]	yathā 'vidmā śarasya pitaraṃ mitraṃ śatavṛṣṇyam /
1.1.1.[28]	tenā te tanve3 śaṃ karaṃ pṛthivyāṃ te niṣecanaṃ bahiṣ ṭe astu bāl iti' ity evam ārṣī /
1.1.1.[29]	'ārṣī pārṣade pūrvaproktā' iti sā sūcitā /
1.1.1.[30]	vidhiprayogasaṃhitā vidhau prayujyate /
1.1.1.[31]	'ṛtubhyaṣ ṭvā yaje svāhā' iti /
1.1.1.[32]	'kena śīrṣṇā prāśīḥ /
1.1.1.[33]	jyeṣṭhatas te prajā mariṣyatīty enam āha' /
1.1.1.[34]	ante 'taṃ vā ahaṃ nārvāñcaṃ na parāñcaṃ na pratyañcam /
1.1.1.[35]	bṛhaspatinā śīrṣṇā tenainaṃ prāśiṣaṃ tenainam ajīgamam' uttarayogaprayogaḥ /
1.1.1.[36]	'agniṃ brūmo' 'yanmātalī rathakrītaṃ' 'brūmo rājānaṃ' 'yanmātalī' ity evaṃ sarvāsāṃ dvitīyā /
1.1.1.[37]	ṣaṭcatvāriṃśadṛco vidhisaṃhitā /
1.1.1.[38]	'āyam agan' 'ṛtūn yaje' 'indraputre' 'ekāṣṭakā' iti vidhiprayogasaṃhitā 'indrasyauja ity anayāvapannaṃ prakṣālayati /
1.1.1.[39]	jiṣṇave yogāya ityapo yunakti' /
1.1.1.[40]	punaḥ 'indrasyauja iti prakṣālayati /
1.1.1.[41]	jiṣṇave yogāya ityapo yunakti' /
1.1.1.[42]	etad nyāsena nyāsena prakṣālanayogaiḥ etāś caikāvasānā yuktā vaktum iti vidhiprayogasaṃhitāpradarśanam /
1.1.1.[43]	athavā prayogadharmavādina iti sūcanāya /
1.1.1.[44]	īśvaravāsudevabuddhaṛṣabhādayaḥ /
1.1.1.[45]	tathā codanaikapramāṇavādino vyāsam anu jaiminyādayaḥ /
1.1.1.[46]	tathā lokāyatikā ye 'dharmādhigamapramāṇavādino 'nyān luñcanti /
1.1.1.[47]	āha ca 'svato na jānanti śivaṃ manuṣyā na tat kṛtaṃ vācyam ihāsti kiñcit /
1.1.1.[48]	ato na dharmo 'sti hataiḥ pramāṇaiḥ svaredavidvān viṣayātiśaṅkitaḥ' tatrādyotyamānaḥ pratiṣedhaḥ kramoktaḥ 'sa punar āmnāyapratyayaḥ' iti /
1.1.1.[49]	athavā trividhaḥ puruṣārthaḥ /
1.1.1.[50]	sukho pabhogaḥ svargo duḥkhopabhogo narakaḥ upapannasyeha mokṣaś ceti /
1.1.1.[51]	tatra adṛṣṭaphalaiḥ svargaḥ prāpyate /
1.1.1.[52]	dharmādharmābhyām ubhābhyāṃ vicitraphalatā /
1.1.1.[53]	jñānān mokṣaḥ /
1.1.1.[54]	tathā coktaṃ kauśikena 'tadabhāve sampradāyaḥ /
1.1.1.[55]	pramuktatvād brāhmaṇānām' iti /
1.1.1.[56]	narakopabhogas tu teṣām agocaraḥ /
1.1.1.[57]	kathaṃ tarhi mantrāgamaḥ /
1.1.1.[58]	ucyate /
1.1.1.[59]	pratiṣedhātikramāt manasādhyavasīyate /
1.1.1.[60]	tathā gautamaḥ sañjagāda - 'vidhis tato 'viparītaḥ' iti /
1.1.1.[61]	athavā trividhāny atra karmāṇi medhājananādīni vidhikarmāṇi avidhikarmāṇi pariśiṣṭakarmāṇi vidhyavidhikarmāṇi bhaiṣajyanāmakaraṇavivāhādīni sarvāṇi karmalopabhāvāt /
1.1.1.[62]	athavā trīṇi pramāṇāny atra pratyakṣam anumānam āgama iti /
1.1.1.[63]	atheti saṃhitāsaṃbandhārthaḥ /
1.1.1.[64]	sāmarthyākṣiptāyāḥ /
1.1.1.[65]	tathā ca saṃhitāvidhir iti nāma granthasya /
1.1.1.[66]	saṃhitāśabdaś cāpi viśeṣavacanato mantraviṣayaḥ /
1.1.1.[67]	brāhmaṇasaṃhitāḥ svato vidhāyakārthatvāt /
1.1.1.[68]	samāś ca saṃhitāyāḥ karmavacanāt /
1.1.1.[69]	pratīkopalakṣaṇārthaḥ saṃhitāśabdaḥ /
1.1.1.[70]	ṣaṣṭhy api ca /
1.1.1.[71]	pratīkānugatān ekapratīkanirdiṣṭasya vidhiḥ /
1.1.1.[72]	pratipratīkaṃ vidhisaṃbandhaḥ /
1.1.1.[73]	na ca padakramayor vidhisvarūpaṃ saṃhitāvidhyupakārakatvāt /
1.1.1.[74]	tathā ca saṃhitāvidhir iti granthanāma lāghavārtham /
1.1.1.[75]	'tvaṃ no medhe dyauś ca ma iti bhakṣayati' iti /
1.1.1.[76]	tathā ca 'anantarāṇi samānāni yuktāni' /
1.1.1.[77]	yogavacanaṃ vikalpaprasaṅgāt /
1.1.1.[78]	tatra cāpi vihitavidhānārthaṃ yogavacanam ucyate /
1.1.1.[79]	'tvayā manyo yas te manyo' iti uttarasūktam anarthakam /
1.1.1.[80]	nānarthakam /
1.1.1.[81]	yataḥ gṛhyamāṇānām eva yogārtheyaṃ paribhāṣā /
1.1.1.[82]	yady evaṃ 'vār idam' ity evamādīnāṃ vidhyabhāvaḥ prasajyeta /
1.1.1.[83]	tathā ca pratijñāhāniḥ syāt /
1.1.1.[84]	'saṃhitāvidhiṃ vakṣyāmaḥ' iti kalpāntare ca vidhidarśanāt paribhāṣā cārthavatī /
1.1.1.[85]	vār idam iti kalpakāreṇāgṛhītānāṃ vidhisaṃbandhārthatvāt /
1.1.1.[86]	yadi pratipratīkavibhaktayogo yathānirdiṣṭānāṃ pratipratīkaṃ karmasaṃyogārthaḥ /
1.1.1.[87]	ekārthasya ṣaṣṭhīsaṃbandhaḥ karmārthaḥ /
1.1.1.[88]	yathā 'pūrvasya medhājananāni' ityādikeṣu bhedavādārthikāyāḥ ṣaṣṭhīvibhakter āśyādi karma pratyetavyam /
1.1.1.[89]	idaṃ sūtraṃ 'āśyabandhāplavanayānabhakṣyāṇi saṃpātavanti' iti atra viniyojyam /
1.1.1.[90]	itarathā hi vidhivākyena ca mantravidhiḥ syāt /
1.1.1.[91]	'aghadviṣṭā śaṃ no devī varaṇaḥ pippalī vidradhasya yā babhrava iti' karma /
1.1.1.[92]	ayaṃ pāṭha uttamo asti /
1.1.1.[93]	evam arthavān bhavati /
1.1.1.[94]	nanv evam atra homaḥ sūktena kartavyaḥ /
1.1.1.[95]	ucyate /
1.1.1.[96]	na sūktena homaḥ /
1.1.1.[97]	'svāhāntābhiḥ pratyṛcaṃ homāḥ' iti sarvārthatvāt /
1.1.1.[98]	kvacic ca sarveṇa sūkteneti vacanāt /
1.1.1.[99]	'aṣṭakyāyā vapāṃ sarveṇa sūktena trir juhoti' iti yathā /
1.1.1.[100]	nanu ṛksamudāyena homaḥ śrutaḥ /
1.1.1.[101]	ucyate /
1.1.1.[102]	ṛksamudāyo hi ekakarmaprayogārthaḥ /
1.1.1.[103]	tasmāt pratyṛcaṃ na karmabhedaḥ /
1.1.1.[104]	ataś ca yatra na doṣaḥ tatraivāvāptiḥ /
1.1.1.[105]	atha vikalpaḥ /
1.1.1.[106]	'grahaṇam ā grahaṇāt' iti vacanāt /
1.1.1.[107]	upasthānābhimantraṇādiṣu ca prativākyam arthabhedād iti athaśabdārthaḥ kathitaḥ /
1.1.1.[108]	vidhiśabdaḥ kathyate /
1.1.1.[109]	vidhīyate tad iti vidhiḥ /
1.1.1.[110]	karmasādhano vidhiśabdaḥ /
1.1.1.[111]	yadīpsitatamo vidhiśabdaḥ tataḥ pratīkāni guṇabhūtāni tataś ca pratīkasamuccayaḥ /
1.1.1.[112]	ucyate /
1.1.1.[113]	teṣām idam iti na doṣaḥ /
1.1.1.[114]	yathānādiṣṭaphalānāṃ 'sa svargaḥ' iti /
1.1.1.[115]	athavā vidhīyate'nena vākyeneti vidhir vākyam /
1.1.1.[116]	yaś ca pratipratīkaṃ vidhāyaikavākyavṛttiḥ /
1.1.1.[117]	nanu ca karma vidhāya vākyaṃ kṛtārtham iti nāvarteta /
1.1.1.[118]	ucyate /
1.1.1.[119]	kim iti /
1.1.1.[120]	yad apekṣitaṃ pratīkais tad anyair na śakyate saṃbandhaṃ netum iti vākyam āvartate /
1.1.1.[121]	atrāpi vacanasaṃhitā vidhīyate karmaṇo vidheyatvāt /
1.1.1.[122]	athavā vidhānaṃ vidhiḥ /
1.1.1.[123]	vidhānakriyāmūlaṃ vākyam āvartate /
1.1.1.[124]	pūrvavad vidhiśabdārthaḥ kathitaḥ /
1.1.1.[125]	vakṣyāma iti pratijñāṃ kathayiṣyāma iti yāvat /
1.1.1.[126]	pratijñāvacanam anarthakaṃ sāmarthyākṣitatvāt /
1.1.1.[127]	'atha bhaiṣajyāni' iti yathā /
1.1.1.[128]	ucyate /
1.1.1.[129]	pratijñāvacanam anārabhya vidheḥ saṃhitāvidhisaṃbandhārtham /
1.1.1.[130]	'aśnāty anādeśe sthālīpākaḥ' ityādivad vidhāv eva pariśiṣṭa iti /
1.1.1.[131]	āha kathite hi vidhau tasya pratijñānena ekavidhau vā yad anārabhya kathyate tadvijñānataḥ ekāgniś cāta eva vidhikarmārtha eva /
1.1.1.[132]	tathā cāvidhikarma /
1.1.1.[133]	'agnir bhūmyām' iti tisṛbhiḥ iti tisṛgrahaṇam /
1.1.1.[134]	'śraddhāyā duhitā iti' dvigrahaṇam /
1.1.1.[135]	'idāvatsarāya iti vratavisarjanam ājyaṃ juhuyāt /
1.1.1.[136]	samidho 'bhyādadhyāt' iti /
1.1.1.[137]	sarvārtheṣv api paribhāṣāyāṃ saṅkhyājyasamidgrahaṇāny anarthakāni syur iti /
1.1.1.[138]	vidhisaṃbandhe 'nena tu kauśikena sājātyena caikaviṃśatividhimantragaṇaṃ pravibhajya vidhiḥ kathitaḥ /
1.1.1.[139]	tad yathā 'ambayo yanti' iti śāntyudakasaṃhitā /
1.1.1.[140]	'pūrvasya medhājananāni' /
1.1.1.[141]	'pūrvasya brahmacārisāmpadāni' iti /
1.1.1.[142]	'etāni grāmasāmpadāni' /
1.1.1.[143]	'audumbaryādīni bhakṣaṇāntāni sarvasāmpadāni' iti /
1.1.1.[144]	*'vatso virāja iti manthāntāni' /* 'sahṛdayam iti sāmmanasyāni' /
1.1.1.[145]	'pūrvasya mamāgne varca iti varcasyāni' /
1.1.1.[146]	'pūrvasya hastitrasanāni' iti rājakarmāṇi /
1.1.1.[147]	'pūrvasya pūrvasyām' iti nirṛtikarmāṇi /
1.1.1.[148]	'pūrvasya putrakāmāvatokayoḥ' iti strīṣu karmāṇīti /
1.1.1.[149]	'ambayo yantīti vijñānāni' /
1.1.1.[150]	'jarāyuja iti durdinam' iti prāyaścittīyāni /
1.1.1.[151]	'ubhayataḥ paricchinnam' ity ābhicārikāṇi /
1.1.1.[152]	'svastidā ye te panthāna iti' svastyayanāni /
1.1.1.[153]	'viśve devā iti āyuṣyāṇi' /
1.1.1.[154]	'viśve devā iti viśvān āyuṣkāmo' iti kāmyāni /
1.1.1.[155]	'agnīn ādhāsyamānaḥ savān' iti savāḥ /
1.1.1.[156]	'pitryam agniṃ śamayiṣyan' iti kravyācchamanam /
1.1.1.[157]	'atha vivāhaḥ' iti vivāhaḥ /
1.1.1.[158]	'atha pitṛmedham' iti pitṛmedhaḥ /
1.1.1.[159]	evaṃ sājātyabhedānāṃ mantrāṇām ekaviṃśatir vidhayaḥ /
1.1.1.[160]	nātrānārabhyavādāḥ /
1.1.1.[161]	eṣa saṃhitāvidhiviśeṣaḥ /
1.1.1.[162]	pariśiṣṭasaṃhitāpratīkakramavidhāv antarāleṣu punaḥpunar medhājananādigrahaṇāt granthagauravam iti na cārṣasaṃhitākrama āśritaḥ /
1.1.1.[163]	prathamapratīkānām iti pratipratīkasaṃhitānām api kramaḥ saṅkramārthasaṅgrahāt /
1.1.1.[164]	atha yad uktam 'atra trīṇy eva pramāṇāni' /
1.1.1.[165]	pratyakṣaṃ nāma kim u jñānam /
1.1.1.[166]	indriyaviṣayasaṃyogajaṃ jñānaṃ pratyakṣam /
1.1.1.[167]	praminotīti pramāṇam /
1.1.1.[168]	prameyaṃ bhavati tasya grāhi pramāṇam iti /
1.1.1.[169]	avinābhāvasaṃbandham eva ubhayatra upalabhya asannikṛṣṭaṃ jñānam anumānam /
1.1.1.[170]	dhūmavijñānād agnivijñānam /
1.1.1.[171]	ubhayatra viparyayajñānaṃ tad ābhāsam /
1.1.1.[172]	śābdam api akṛtavākyāt parokṣavijñānam /
1.1.1.[173]	āha ca lopālambāyaniḥ 'śabdajñānāt parokṣaṃ tu pūrvadarśanavarjitam /
1.1.1.[174]	yaj jñānaṃ jāyate tad vai pramāṇaṃ śabda ucyate' iti /
1.1.1.[175]	udāharaṇam 'agnihotraṃ juhuyāt svargakāmaḥ' ityādi /
1.1.1.[176]	pratyakṣādīnāṃ lakṣaṇavacanaṃ prameyatattvāvadhāraṇārtham /
1.1.1.[177]	upamānārthāpattisambhavābhāvaitihyāni kecit pramāṇāntarāṇy abhidadhati /
1.1.1.[178]	adbhutaṃ vijñāya upamānasyāvagataviṣayatvāt prameyaśūnyatvam /
1.1.1.[179]	arthāpatter anumānalakṣaṇatvāt anumānānanyatvam /
1.1.1.[180]	abhāvaḥ śūnyatā /
1.1.1.[181]	aitihyasya kiṃsaṃbandhitā /
1.1.1.[182]	atho kasya viditam /
1.1.1.[183]	evaṃ vacanaṃ matvā manur āha 'pratyakṣaṃ cānumānaṃ ca śāstraṃ ca vividhāgamam /
1.1.1.[184]	trayaṃ suviditaṃ kāryaṃ dharmaśuddhim abhīpsatā' iti /
1.1.1.[185]	kriyā ca coditā dravyam ākṣipati svarūpaniṣpattyartham /
1.1.1.[186]	tatra jātiguṇaliṅgasaṅkhyā kriyāsādhanakṣamā viśrutāḥ /
1.1.1.[187]	dravyaviśeṣatā tv eṣāṃ dravyabhāvam ākṣipati /
1.1.1.[188]	svarūpaniṣpattyarthaṃ bhāvaṃ yāti /
1.1.1.[189]	kriyāṇāṃ dravyāśrayatvāt /
1.1.1.[190]	tasmāt 'puṣṭikarmasu sārūpavatse' /
1.1.1.[191]	ayaṃ guṇaḥ dravyasya nākṛteḥ /
1.1.1.[192]	tathā hi 'etena paurṇamāsyāṃ yajeta' iti sādhanatā dravyasya nākṛteḥ /
1.1.1.[193]	tathā 'āśyabandhyāplavanayānabhakṣyāṇi saṃpātavanti' iti dravyasya saṃpātatā nākṛteḥ /
1.1.1.[194]	tathā 'dvitīyaṃ saṃpātavantam' iti dravyasya dvitīyakṛtaṃ nākṛteḥ /
1.1.1.[195]	ataś ca dravyaṃ vidhātuṃ śakyate kratuvat /
1.1.1.[196]	evaṃ ca kṛtvā liṅgam api śrutaṃ vyaktiviśeṣaṇatvenaikavākyatāṃ yāti /
1.1.1.[197]	yathā 'agnīṣomīyaṃ paśum ālabheta' iti /
1.1.1.[198]	ata eva ca naikasādhanaśravaṇe teṣāṃ vikalpaḥ /
1.1.1.[199]	yathā 'śukasārikṛśānāṃ jihvā badhnāti' iti /
1.1.1.[200]	tathā ca 'sarvā ity ākhyāte' sasamuccayaṃ liṅgam /
1.1.1.[201]	yady evaṃ sarvatra yathāśrutānāṃ liṅgasaṅkhyānām upādānam /
1.1.1.[202]	ucyate /
1.1.1.[203]	yatra anupādeyaṃ tatra liṅgavacanānām avivakṣā /
1.1.1.[204]	yathā 'āśyabandhyāplavanayānabhakṣyāṇi saṃpātavanti' iti /
1.1.1.[205]	upādeyasya liṅgasaṅkhyāvivakṣā /
1.1.1.[206]	yathā 'rathacakreṇa saṃpātavatā prativartayati /
1.1.1.[207]	yānenābhiyāti /
1.1.1.[208]	vāditraiḥ' iti upādīyate /
1.1.1.[209]	sādhanaṃ karmagrahaṇabhūtam /
1.1.1.[210]	yathā 'vrīhīn avahanti' iti /
1.1.1.[211]	dviprakārāṇi karmāṇi pradhānāni guṇabhūtāni ca /
1.1.1.[212]	pradhānabhāvaḥ phalānām /
1.1.1.[213]	'viśve devā iti viśvān āyuṣkāmo yajate' iti /
1.1.1.[214]	atra dravyaṃ na guṇabhūtaṃ saṃpātā iti guṇabhūtā dravyaprādhānyāt /
1.1.1.[215]	avahananaṃ ca dravyāpter arthe /
1.1.1.[216]	na cotpattiḥ kriyate /
1.1.1.[217]	'yūpaṃ chinatti' iti /
1.1.1.[218]	yatra ca saṃskriyate dravyaṃ tatra cakraṃ guṇabhūtam /
1.1.1.[219]	yathā vrīhīn avahantīti atra guṇabhūtam /
1.1.1.[220]	asya prayojanam atideśānatideśau /
1.1.1.[221]	atha vidher ekatve kiṃ pramāṇam /
1.1.1.[222]	ucyate /
1.1.1.[223]	ākhyātabhede vidhibhedaḥ /
1.1.1.[224]	yathā badhnāti aśnāti ādadhāti /
1.1.1.[225]	sādhanabhedāc ca bhedaḥ /
1.1.1.[226]	'śukasārikṛśānāṃ jihvā badhnāti' iti yathā /
1.1.1.[227]	ākhyātasādhanābhede 'pi spaṣṭaṃ ca pratīkabhedād bhedaḥ yathā 'tvaṃ no medhe dyauś ca ma iti bhakṣayati' iti /
1.1.1.[228]	ākhyātasādhanapratīkābhede 'pi phalād bhedaḥ /
1.1.1.[229]	yathā 'audumbaryādīni sarvasāmpadāni' iti /
1.1.1.[230]	phalaviśeṣayogaś ca phalaviśeṣādhikārāt /
1.1.1.[231]	'artham utthāsyan' iti /
1.1.1.[232]	ataḥprabhṛtyartham utthāsyamānasya /
1.1.1.[233]	yatra pratīkāntarasaṃbandhārthaḥ upadeśaḥ tatra na phalāntaram /
1.1.1.[234]	yathā 'ambayo yantīti kṣīraudanotkuca' iti /
1.1.1.[235]	saṅkhyā ca bhedayantī yathā 'āyojanānām apyayaḥ' iti /
1.1.1.[236]	yathā 'uttamā sarvakarmā' iti sarvakarmaśabdo bhinnāni karmāṇy asyāsādayati /
1.1.1.[237]	nāmabhedāc ca karmabhedaḥ /
1.1.1.[238]	yathā darśapūrṇamāsau agnihotraṃ viśve devā āgrayaṇaṃ vivāha iti /
1.1.1.[239]	athātaḥ phalaṃ katham /
1.1.1.[240]	ucyate /
1.1.1.[241]	phalavacanāt /
1.1.1.[242]	yathā medhājananānīti /
1.1.1.[243]	kvacin mantraliṅgāt yathā saveṣu /
1.1.1.[244]	kvacid adhikārāt yathā 'ahaṃ rudrebhiḥ' iti jātakarmāṇi /
1.1.1.[245]	atha yatra na vacanaṃ na mantro nādhikāras tatra katham /
1.1.1.[246]	ucyate /
1.1.1.[247]	tatra sarvakāmasaṃpratyayaḥ /
1.1.1.[248]	yathā 'prajāpatiś cety anaḍvāham' iti /
1.1.1.[249]	nityeṣu karmasu kiṃ phalam /
1.1.1.[250]	ucyate /
1.1.1.[251]	nityāny aphalāni nityavacanāt /
1.1.1.[252]	svarga iti kecit /
1.1.1.[253]	bhāvyamānatvāt /
1.1.1.[254]	ādhānasyāgnyutpattiḥ phalam /
1.1.1.[255]	phalavacanaṃ māntravarṇikam /
1.1.1.[256]	mantrādhikāro hi mānasaḥ saṃbandhaḥ /
1.1.1.[257]	jātisthānāṃ puruṣasaṃskāraḥ manvādismaraṇāt /
1.1.1.[258]	māntravarṇike hi kalpyamāne anityatā syāt /
1.1.1.[259]	phalādhikāre kimarthaṃ vidhānaṃ guṇāt phalārthaḥ /
1.1.1.[260]	atha 'savān dattvāgnīn ādadhīta' ity asyāṃ codanāyām agneḥ saṃskāraḥ phalaṃ tadaṅgatvāt /
1.1.1.[261]	brahmaudanavat /
1.1.1.[262]	anaṅgabhūtānāṃ svargaḥ /
1.1.1.[263]	anye māntravarṇikaṃ phalam icchanti /
1.1.1.[264]	puṣṭigrahaṇāt /
1.1.1.[265]	'jarāyuja' ityādīnāṃ doṣopaśamanaṃ māntravarṇikaṃ phalam /
1.1.1.[266]	doṣeṇa saṃyujya vidhanāt /
1.1.1.[267]	'liṅgy upatāpaḥ' iti bhaiṣajyeṣu vacanāt /
1.1.1.[268]	yathā 'dīrghāyutvāya iti mantroktaṃ badhnāti' ity atra 'pra ṇa āyūṃṣi tāriṣat' iti /
1.1.1.[269]	atha nirṛtikarmapiṇḍapitṛyajñamadhuparkeṣu aṅgena upakāraḥ savavat /
1.1.1.[270]	'proṣya tām uttarasyāṃ sāmpadaṃ kurute' 'yā pūrvāmāvāsyā sā sinīvālī' 'eṣa vivāhaḥ' iti sarvakarmāṇi caikāgnau yasya syus tasyānārabhyavidhānāt /
1.1.1.[271]	'tasmin gṛhyāṇi' viśeṣasmaraṇāt /
1.1.1.[272]	tathā cātithye tretāsampadvacanaṃ 'yo 'tithīnām' iti /
1.1.1.[273]	jāṭharo hy atithīnām āhavanīyo 'tithīnāṃ veśmani agniḥ sa gārhapatyaḥ atithīnāṃ yasmin pacanti sa dakṣiṇāgnir iti /
1.1.1.[274]	sa caikāgnis tasya sarvārthatvāt /
1.1.1.[275]	anye kuṇḍastham ekāgniṃ veśmani ity ṛcā tena saṃbandhenātithyoktāḥ saṃbandhādayaḥ /
1.1.1.[276]	nanu vidhiḥ tṛptimātrasya phalasya viśeṣāgninā dṛṣṭaḥ /
1.1.1.[277]	sādhakenāgninā na ca tebhyo 'pākarotītyanupramāṇam asti /
1.1.1.[278]	ucyate /
1.1.1.[279]	ātithyam ata utkṛṣṭaṃ yathācoditam /
1.1.1.[280]	tatraikāgnir upakariṣyati /
1.1.1.[281]	ulūkhalamusalaprokṣaṇavat /
1.1.1.[282]	coditaṃ ca 'bhojayet pūrvam atithikumāravyādhitagarbhiṇīsvavāsinīsthavirāñ jaghanyāṃś ca' iti /
1.1.1.[283]	pāko vihitaḥ 'yo vidyāt' ity atrātithyārthaḥ 'yad aśanaṃ kṛtaṃ hvayanti' ityādinā ātmārthaṃ vā pākapratiṣedhāt /
1.1.1.[284]	'iṣṭaṃ ca vā eṣa pūrtaṃ ca' ityādinā atithibhojanavidhiś ca /
1.1.1.[285]	'āśitāvaty atithāv aśnīyād yajñasya sātmatvāya yajñasyāvicchedāya tad vratam' /
1.1.1.[286]	śamite ca kravyādi kuto 'nyo 'syāgniḥ /
1.1.1.[287]	yatra pākaprasaṅgaḥ syāt tasminn idaṃ vacanam /
1.1.1.[288]	ābhicārikeṣu cāgnyantaram /
1.1.1.[289]	'dakṣiṇataḥ sambhāram āharaty āṅgirasam' vacanam /
1.1.1.[290]	savānāṃ cāgnyantaranivṛttiḥ /
1.1.1.[291]	'tasmin yathākāmaṃ savān dadāti' iti vacanāt /
1.1.1.[292]	purastāddhomādīnāṃ phalavad aṅgaṃ ca prakaraṇāt /
1.1.1.[293]	aṅgānāṃ ca dṛṣṭārthānām aṅgisaṃbandhaḥ /
1.1.1.[294]	prakaraṇāt /
1.1.1.[295]	śrutyā 'aṅgamaṅgam indraṃ yajate' upatiṣṭhate iti dvitīyāvibhaktiśrutiḥ /
1.1.1.[296]	kvacil liṅgena viśeṣaḥ /
1.1.1.[297]	yathā 'agnaye tvā juṣṭaṃ prokṣāmītīdhmam' iti /
1.1.1.[298]	kvacid vākyena viśeṣaḥ /
1.1.1.[299]	'parimṛṣṭe parilipte ca parvaṇi' iti ca yajñe 'nvāhāryabhojanānāṃ na prakaraṇena /
1.1.1.[300]	kvacit krameṇa viśeṣaḥ /
1.1.1.[301]	'kiṃstyaśvajāmbīlodakarakṣikāmaśakādibhyāṃ daṃśayati' /
1.1.1.[302]	kiṃstyenābhilipya udakarakṣikayā daṃśanaṃ śvalālayā lepanaṃ maśakādinyā daṃśanam iti /
1.1.1.[303]	kvacid ākhyāviśeṣaḥ /
1.1.1.[304]	vratādānīyāḥ sarvaprāyaścittīyā ityādi /
1.1.1.[305]	darśapūrṇamāsahaviṣām āgneyādaya eva prayojanam /
1.1.1.[306]	na sviṣṭakṛtādayaḥ pratikarmatvāt /
1.1.1.[307]	anekaviśeṣasaṃnipāte kvacic chrautakramaḥ /
1.1.1.[308]	'ahorātrābhyām ity ūnaviṃśīm' iti yathā /
1.1.1.[309]	kvacidarthena kramaḥ /
1.1.1.[310]	yathājyahaviṣṭva ājyotpavanakāle pavitrotpattiḥ /
1.1.1.[311]	kvacit pāṭhakramaḥ /
1.1.1.[312]	yathā vedipadād vedipadārthodayaḥ /
1.1.1.[313]	kvacit pradānakramaḥ /
1.1.1.[314]	yathāgneyādīnāṃ haviṣāṃ nirvāpādayaḥ /
1.1.1.[315]	kvacit sthānakramaniyamaḥ /
1.1.1.[316]	yathā 'uttarato 'gneḥ sapta lekhā likhati prācyaḥ /
1.1.1.[317]	tāsu padāny utkrāmayati' iti /
1.1.1.[318]	prathamāyāṃ prathamaṃ padaṃ prathamena mantreṇaivaṃ sarvāsu /
1.1.1.[319]	kvacit pravṛttyā yathāṣṭakāhaviṣām /
1.1.1.[320]	ebhiś ca karmabhir adhikāraḥ śāstrārthatvasamarthaiḥ samastaiḥ /
1.1.1.[321]	'pūrvasya brahmacārī' iti brāhmaṇasyādhikāraḥ /
1.1.1.[322]	yadi ca brahmacārī ebhir arthī bhavati yadi cādhyayane samartho bhavati /
1.1.1.[323]	evam anyatrāpi yojyam /
1.1.1.[324]	dravyādhikāraḥ śrutisāmarthyābhyām /
1.1.1.[325]	'vrīhīn ulūkhala opya' caruniṣpādane sāmarthyam /
1.1.1.[326]	prāyaścittādhikāraḥ /
1.1.1.[327]	vākyaprakaraṇe sarvaprāyaścittīyāñ juhoti /
1.1.1.[328]	bahūnāṃ pradhānānām itikartavyatārthinām ekavākyacoditānāṃ phalakāladeśakartṛsāmānya ekatra sahapravṛttiḥ /
1.1.1.[329]	āgneyāgnīṣomīyayoḥ paurṇamāsyām itarayor amāvāsyāyām /
1.1.1.[330]	tadbheda āvāpaḥ darśapūrṇamāsādīnām /
1.1.1.[331]	vaśāyāḥ sthālīpākasya vaśādharmā eva /
1.1.1.[332]	kutaḥ /
1.1.1.[333]	paratantramadhye vidhāne parakīyair upakārād ātmīyānāṃ nivṛttiprasaṅgaḥ /
1.1.1.[334]	prākṛtānām aṅgānāṃ kuto nivṛttiḥ /
1.1.1.[335]	āha /
1.1.1.[336]	nivṛttiḥ pratyāmnāyārthalopavirodhaiḥ /
1.1.1.[337]	rājakarmābhicārikeṣu grahapurastāddhomādipratyāmnāyāt /
1.1.1.[338]	ājyāhutis tu āghāro 'rthalopāt /
1.1.1.[339]	virodhād aṣṭakāyāṃ dhānādyavaghātaḥ /
1.1.1.[340]	tilaudaneneti tilānām avaghātaḥ /
1.1.1.[341]	iha vacanātideśaḥ /
1.1.1.[342]	katham atra 'samānam ā paridhānāt' atideśaḥ /
1.1.1.[343]	'darśapūrṇamāsābhyāṃ pākayajñāḥ' /
1.1.1.[344]	'vaśayā pākayajñā vyākhyātāḥ' /
1.1.1.[345]	vyākhyātaṃ savapākayajñiyaṃ tantram /
1.1.1.[346]	'samānam ā paridhānāt /
1.1.1.[347]	agnīn ādhāsyamānaḥ paryavetavratadīkṣiṣyamāṇānāṃ soṣṇodakaṃ śāntyudakam' /
1.1.1.[348]	'eṣa savānāṃ saṃskāraḥ' iti viśeṣātideśaḥ /
1.1.1.[349]	katham /
1.1.1.[350]	āha devatāhaviḥsāmānyadviśeṣātideśaḥ /
1.1.1.[351]	oṣadhidharmā oṣadhiṣu, ājyadharmā ājye, paśudharmāḥ paśau /
1.1.1.[352]	atha 'viśve devā iti viśvān āyuṣkāmo yajate' iti atra nirvāpādimantrāṇāṃ kathaṃ prayogaḥ /
1.1.1.[353]	āha prākṛtepsayā vaikṛtān āha viśvebhyo devebhyo juṣṭaṃ nirvapāmītyādi /
1.1.1.[354]	evaṃ sāmānyena dharmāḥ kathitāḥ /
1.1.1.[355]	pratisūtraṃ viśeṣavidhir vakṣyate /
1.1.1.[356]	ācāryasaṃhitā ca trayoviṃśatividhau sājātyenaiva mantrāṇāṃ laghīyasī bhavatīti /
1.1.1.[357]	saṃhitākramamātreṇa vidhikarma yadīṣyate tadā vidhiḥ sadoṣaḥ syāt /
1.1.1.[358]	ato bhedaḥ pradarśyate /
1.1.1.[359]	'tvaṃ no medhe dyauś ca ma iti bhakṣayati' ity uktasya kramabhedaḥ lāghavāt /
1.1.1.[360]	anyathā svakrame punar etat karma vidhim ākṣipata iti /
1.1.1.[361]	ataś cātrānārabhyavidhibhāvaḥ /
1.1.1.[362]	asya ca vidhitvajñāpakaṃ 'mamāgne varca iti samidha ādadhāti vratam upaiti' iti lāghavāt /
1.1.1.[363]	yady evaṃ ucyate /
1.1.1.[364]	uttarasya vidhikarmatvāt pūrvasyāpi vidhikarmatvaṃ syāt /
1.1.1.[365]	tataś ca 'grahaṇam ā grahaṇāt' iti pūrvasyāpi sūktaṃ syād ekavākyacoditatvād iti /
1.1.1.[366]	'mā no devā ahir vadhīt arasasya śarkoṭasya indrasya prathamo ratho yas te sarpo vṛścikas tṛṣṭadaṃśmā namas te astu vidyuta iti' atra jñāpakam eva kila vaktavyam /
1.1.1.[367]	'mamāgne varco vratena tvāṃ vratapata iti vā samidha ādhāya vratam upaiti' iti /
1.1.1.[368]	'āre 'sāv asmad astu yaste pṛthuḥ stanayitnuḥ' iti yathā /
1.1.1.[369]	eṣāṃ vidhikarmatvaṃ saṃhitākramabādhaś ca vikalpe sati kāraṇam /
1.1.1.[370]	yathā 'āpo hi ṣṭhā mayobhuvaḥ iti mārjayitvā barhiṣi patnyañjalau ninayati samudraṃ vaḥ pra hiṇomi iti idaṃ janāsa iti vā' ity āpo hi ṣṭhety asya vidhikarmatvaṃ kathaṃ syād iti /
1.1.1.[371]	uttarasya ca vidhikarmaṇāṃ vikalpyamānatvāt /
1.1.1.[372]	tathā svakrame karmābhāvād anyatra vidhikarmatvam /
1.1.1.[373]	tad yathā 'uttiṣṭhata ity aindram, adārasṛt iti' /
1.1.1.[374]	etasya vidhikarmatvaṃ mantreṇābādhyamānatvāt /
1.1.1.[375]	bādhakasya vidhikarmatvam anyakṛtatvāt /
1.1.1.[376]	prāyaḥ kvacid vidhikarmatvam /
1.1.1.[377]	'iyaṃ vīrud iti madughamaṇim' 'pṛthivyai śrotrāya iti triḥ pratyāsiñcati' iti yathā /
1.1.1.[378]	saṃjñāyāṃ ca vidhikarma viṣṇukramā udavajrā iti /
1.1.1.[379]	'dakṣiṇenāgniṃ trīn viṣṇukramān kramate' /
1.1.1.[380]	'anvṛcam udavajraiḥ' iti /
1.1.1.[381]	tathā prayogakramārthaṃ kramabhedena vidhānāt vidhikarmatve kāraṇam /
1.1.1.[382]	'prātar agniṃ girāvaragarāṭeṣu divaspṛthivyā iti saṃhāya mukhaṃ vimārṣṭi' iti yathā /
1.1.1.[383]	saṃjñāyāṃ ca vidhikarma /
1.1.1.[384]	tathā pratīkakrameṇa vidhim uktvā ṛcāṃ ca karmavidhiḥ /
1.1.1.[385]	yathā 'ṛdhaṅmantras tad id āsa ity āśvathyāṃ pātryām' ity avadhārya 'yadi cin nu tvā namo devavadhebhya ity anvāha' iti vidhikarma /
1.1.1.[386]	tad id āsety atra tisra ṛco 'grahaṇam ā grahaṇāt' iti vacanāt /
1.1.1.[387]	yatra tu pūrvam ucchrayakarmavidhiḥ paścāt sūktena karmavidhiḥ tatra ṛkkarmaṇām avidhikarmatvam /
1.1.1.[388]	yathā 'yas te śokāya iti vastrasāmpadī' iti /
1.1.1.[389]	etāny avidhikarmāṇi /
1.1.1.[390]	ataś ca 'ṛdhaṅmantras tad id āsa iti maiśradhānyam' ity ete na sūkte /
1.1.1.[391]	grahaṇam ā grahaṇād iti vidhikarma /
1.1.1.[392]	pratīkagrahaṇābhāvāt vidhikarma /
1.1.1.[393]	tulyaśabdanirdeśāc ca vidhikarma /
1.1.1.[394]	yathā 'tvam agne vratapā asi kāmas tad agra iti śāntāḥ' /
1.1.1.[395]	śāntā iti vidhikarmaṇy ayaṃ śabdo dṛṣṭaḥ /
1.1.1.[396]	'vāyoḥ pūta iti ca śāntāḥ' /
1.1.1.[397]	tathā svakrame tṛtīyāntenāpi samuccayārthatvāt /
1.1.1.[398]	yathā 'salilaiḥ sarvakāmaḥ' iti /
1.1.1.[399]	tṛtīyayā hy atra samuccayo 'rthaḥ /
1.1.1.[400]	svakrame 'pi vidhikarmatvam eva /
1.1.1.[401]	ataś ca grahaṇam ā grahaṇād iti paribhāṣāsaṃbandhaḥ /
1.1.1.[402]	'dadir hi iti takṣakāyety uktam' ity atra sūktasya vidhikarmatvam /
1.1.1.[403]	uttarāsāṃ tṛtīyāntatvāt /
1.1.1.[404]	'caturthyā dakṣiṇam apehīti daṃśma tṛṇaiḥ prakarṣyāhim abhinirasyati' /
1.1.1.[405]	apehīty asyāvidhikarmatvam /
1.1.1.[406]	dakṣiṇaśabdena vyavadhānāt /
1.1.1.[407]	caturthyāṃśas tu karmāṅgatvaṃ tṛtīyānirdeśāt /
1.1.1.[408]	yadi ṣaṣṭhīnirdiṣṭānāṃ vikalpaḥ /
1.1.1.[409]	'karkīpravādānāṃ dvādaśadāmnyām' ity atra katham /
1.1.1.[410]	tṛtīyānirdeśo yatra pratīkasamuccayo 'py ādiṣṭaḥ /
1.1.1.[411]	ṛksamuccaye homaḥ syāt /
1.1.1.[412]	ṣaṣṭhī tu saṃbandhamātrārthā /
1.1.1.[413]	tasmāt 'pratyṛcaṃ homāḥ' vidhikarmanirdeśād vidhikarmatvam /
1.1.1.[414]	'mamāgne varca iti bṛhaspatiśirasaṃ pṛṣātakenopasicya' iti mamāgne varca ity asya vidhikarmatvam /
1.1.1.[415]	pūrvaṃ mantram abhidhāya karmavidhānāt /
1.1.1.[416]	mantrāṇām apāṭhād vidhikarma /
1.1.1.[417]	'tām atyāsarat prathamā iti yathoktaṃ dohayitvopasiñcati' iti yathā /
1.1.1.[418]	śabdasāmānyāc ca vidhikarma /
1.1.1.[419]	'upotthāya vedaprapadbhiḥ prapadyate' iti /
1.1.1.[420]	atha pūrveṇāgrahaṇād anyatra vidhikarmatvaṃ 'aganma svaḥ ity ādityam īkṣate' iti /
1.1.1.[421]	paratantranirdeśāt tac ca vidhikarma /
1.1.1.[422]	'tayor vyatikrame tvam agne vratapā asi kāmas tad agra iti śāntāḥ' iti /
1.1.1.[423]	evam eva paiṭhīnasenāpi vidhirnideśaḥ kṛto vidhikarmaṇi /
1.1.1.[424]	ata idaṃ vidhikarma /
1.1.1.[425]	taiś ca sūktena samuccayaḥ /
1.1.1.[426]	sūktayoḥ saṃhitākramaḥ /
1.1.1.[427]	karmasu nānāmantrāṇām anyakarmāṇi 'āśyabandhyādīni' udāharaṇāni /
1.1.1.[428]	paribhāṣikaṃ vidhikarma /
1.1.1.[429]	'sarvāṇy abhimantryāṇi' iti /
1.1.1.[430]	prapādya pradānaṃ ca vidhikarma pūrvagrahaṇāt /
1.1.1.[431]	ataś ca pradānam ityuktam /
1.1.1.[432]	ataś ca manthaudanasaṃbandhaḥ /
1.1.1.[433]	'pratidiśam upatiṣṭhate' iti vidhikarma mantrakaraṇatvāt /
1.1.1.[434]	vāstoṣpatyādīnām arthasūktatvāt vidhikarma /
1.1.1.[435]	avidhikarma syād bhākteṣu arthasūktatvaṃ tulyasaṃjñābhidhānāt /
1.1.1.[436]	dravyasya arthasūktatvaṃ tulyasaṃjñābhidhānāt /
1.1.1.[437]	dravyasya sūktāvidhānāt vidhikarmatvaṃ 'bṛhaspatiśirasam' iti /
1.1.1.[438]	nanv evaṃ pākayajñavidhiṃ vyākhyāsyāma iti vaktavyaṃ tasya uttaratra vacanāt /
1.1.1.[439]	ucyate /
1.1.1.[440]	sāmānyapratijñānatas tūbhayanirvṛttiḥ pratijñārthā /
1.1.1.[441]	vivāhādikasya pākayajñavidheś ca /
1.1.1.[442]	tathā ca 'savān dattvāgnīn ādadhīta' /
1.1.1.[443]	'uttareṇa dīkṣitasya vā brahmacāriṇo vā daṇḍapradānam' /
1.1.1.[444]	'savān dāsyato 'gnīn ādhāsyamānaḥ paryavetavratadīkṣiṣyamāṇānāṃ soṣṇodakaṃ śāntyudakam' /
1.1.1.[445]	'atha pitṛmedhaṃ vyākhyāsyāmaḥ' /
1.1.1.[446]	'āhitāgnim agnibhir dahanti yajñapātraiś ca' iti śruteḥ /
1.1.1.[447]	dakṣiṇāgnau tv etat /
1.1.1.[448]	āhitāgner eṣa ṛtvikkalpaḥ /
1.1.1.[449]	'ahatavāsāḥ kaṃse śāntyudakaṃ karoti' /
1.1.1.[450]	'cātanāni mātṛnāmāni' /
1.1.1.[451]	upādāya indriyaṃ pratyakṣam, anumānaṃ bhavet yady aṅgāni, atīndriyaṃ śāstram iti matvā tadabhidhānāt //
1.1.2.[1]	sa eva na sṛṣṭyādividhiḥ viśeṣatvāt /
1.1.2.[2]	athavā sa evāmnāyapramāṇakaḥ /
1.1.2.[3]	kim iti /
1.1.2.[4]	idānīṃ tasyānupalabdhiḥ /
1.1.2.[5]	āha 'pramuktatvād brāhmaṇānām' /
1.1.2.[6]	nanu ca yathānārabhyavādānāṃ vidhisaṃpratyayaḥ, evam atrāpi vidhisaṃpratyayaḥ /
1.1.2.[7]	nārthaḥ saṅgrahaṇena /
1.1.2.[8]	ucyate /
1.1.2.[9]	vidhir vidheyasya ca pratijñātaḥ /
1.1.2.[10]	tasyānantarayogārthaḥ saśabdaḥ /
1.1.2.[11]	saśabdāc cādhikāranivṛttiḥ /
1.1.2.[12]	āmnāyapramāṇatvam ity anarthāntaram /
1.1.2.[13]	nātra pratyakṣānumānābhyāṃ svarūpam upalabhya kathitaṃ yathā bauddhāni pratyakṣapūrvāṇīti /
1.1.2.[14]	punar ity avadhāraṇārthaḥ /
1.1.2.[15]	āmnāyapramāṇaka eva /
1.1.2.[16]	nānāmnāyapramāṇako 'pīti /
1.1.2.[17]	nanu ca 'tadvacanād āmnāyasya prāmāṇyam' ity āhakaṇāśa iti /
1.1.2.[18]	etad vinivṛttyartham āha āmnāyapratyaya iti /
1.1.2.[19]	ābhimukhyenābhyasyate iti āmnāyaḥ /
1.1.2.[20]	śiṣṭaiḥ sarvair etad vacanaṃ yadānantyāya /
1.1.2.[21]	sarvadāyam abhyasyate na kadācid anadhyāya āsīd iti /
1.1.2.[22]	pratyayaḥ pramāṇam ity anarthāntaram /
1.1.2.[23]	samāsavacanam ubhayāvadhāraṇārtham /
1.1.2.[24]	vidhir āmnāyapramāṇaḥ /
1.1.2.[25]	eka evāmnāyo vidhipramāṇa eva arthavādānāṃ vidhiśeṣatvapratipattir ity arthaḥ /
1.1.2.[26]	ataś ca dravyaguṇakarmaphalanidānasvarūpāṇi lokataḥ /
1.1.2.[27]	nanu cāmnāyaḥ kṛtako varṇātmakatvāt /
1.1.2.[28]	pṛthivīvijayavat /
1.1.2.[29]	yaś ca sa kartā sa vidher ajñātaḥ jñātā /
1.1.2.[30]	kiṃ ca tadanyapratyakṣam /
1.1.2.[31]	tat varṇātmakatvaṃ hi yathaiva kṛtakatvaṃ sādhayati /
1.1.2.[32]	evaṃ harir hiraṇyagarbhodarasthaḥ smaraḥ kṛtsnaṃ bandhanam api sādhayati /
1.1.2.[33]	api ca pratyakṣānumānam anyad apy atrāsti /
1.1.2.[34]	neśvarādiḥ kartā vedasya kartṛtvāt /
1.1.2.[35]	dravyapuruṣavad ity ata āha 'vaktrā coccāryate śabdaḥ kathaṃ tasya kriyā bhavet /
1.1.2.[36]	upalabdhiprayatno hi vaktā śabdasya gamyate /
1.1.2.[37]	tatra lakṣaṇavākyāni na vaktrā kriyate ca saḥ' /
1.1.2.[38]	atas tasya sādhyānanvito dṛṣṭāntaḥ //
1.1.2.[39]	āmnāyaśabdārtham āha /
1.1.3.[1]	sarvadābhyāsayogāc cāmnāyaḥ /
1.1.3.[2]	punar ity avadhāraṇārthaḥ /
1.1.3.[3]	mantrā iti ye vyavasitaiḥ smṛtyantāḥ /
1.1.3.[4]	brāhmaṇāni 'brahma ha vā idam agra āsīt' ityevamādīni /
1.1.3.[5]	asamāsamantravacanaṃ mantramadhyagatānāṃ mā bhūt /
1.1.3.[6]	bahuvacanaṃ vedakalpajaprāyogikāṇāṃ mantrāṇām arthe /
1.1.3.[7]	brāhmaṇānīti bahuvacanaṃ 'yad vīdhre' 'virāḍ vā idaṃ' 'brahma ha vā idaṃ' iti sarvasaṃpratyayārtham /
1.1.3.[8]	karmacodanā mantrabrāhmaṇād iti /
1.1.3.[9]	aparacodanā liṅgāc ca /
1.1.3.[10]	viśeṣāt k.lpteḥ /
1.1.3.[11]	punar iti pūrvavat /
1.1.3.[12]	mantrā iti bahuvacanaṃ kalpajaśākhāmantrāpekṣam /
1.1.3.[13]	dviś ca śrutiḥ /
1.1.3.[14]	āmnāyaśabdaś cobhayābhidhānārtho mantrabrāhmaṇānām abhidheyavidhāyakaḥ //
1.1.3.[15]	āha /
1.1.4.[1]	tatrāmnāye yathā brāhmaṇaṃ vidadhāti evaṃ karmābhidhātāraḥ mantrā vidadhati /
1.1.4.[2]	atha pratīkam eva kasmān na bhavati /
1.1.4.[3]	mantrā eva vidhāyakāḥ /
1.1.4.[4]	tadbrāhmaṇam eva vidhāyakam /
1.1.4.[5]	ucyate /
1.1.4.[6]	brāhmaṇe vidhāyakaḥ pratyakṣaprabhūtaś ca brāhmaṇa eveti /
1.1.4.[7]	ato brāhmaṇāni vidhāyakāni /
1.1.4.[8]	tadvad avagatārtho vidhir vidhāyaka iti /
1.1.4.[9]	'agnihotraṃ juhuyāt svargakāmaḥ' iti /
1.1.4.[10]	'devasya tvā savituḥ prasave 'śvinor bāhubhyāṃ pūṣṇo hastābhyām agnaye juṣṭaṃ nirvapāmi' iti /
1.1.4.[11]	'agnaye tvā juṣṭaṃ prokṣāmi' iti /
1.1.4.[12]	'devasya tvā savituḥ prasave' iti paristaraṇamantraś codāharaṇāni /
1.1.4.[13]	yadi mantrā vidhāyakā brāhmaṇavākyavad, amīṣāṃ karmānubodhena kṛtārthatvāt prayogavacanād aṅgam abhidheyaprayojanam /
1.1.4.[14]	abhidheyam ākṣipya tatkramavidhikalpanāt /
1.1.4.[15]	evaṃ tu save 'tām atyāsarat prathamā iti yathoktaṃ dohayitvopasiñcati' mantroktagrahaṇāt /
1.1.4.[16]	'mahānade śāntyudakaṃ karoty ādiṣṭānām' ityevamādīnāṃ prayojanaṃ vaktavyam /
1.1.4.[17]	mantrā iti prayogārthāḥ //
1.1.5.[1]	yathā brāhmaṇam anyārthaṃ tathā mantrā anyārthā bhavanti /
1.1.5.[2]	anyārthatvaṃ prāyeṇa stutinindāpratyagāśiṣām abhidhānam /
1.1.5.[3]	granthagauravabhayān na bhedavacanam /
1.1.5.[4]	udāharaṇavacanam eva /
1.1.5.[5]	evaṃprakāreṣu mantroktāni grahaṇāni //
1.1.6.[1]	brāhmaṇaṃ liṅgam abhidheyaṃ yeṣāṃ te brāhmaṇaliṅgā mantrāḥ /
1.1.6.[2]	na tv idam 'apriyo bhrātṛvyaḥ' ity udāharaṇe 'ya evaṃ veda' iti brāhmaṇaliṅgam /
1.1.6.[3]	brāhmaṇam arthavāda ityarthaḥ /
1.1.6.[4]	'ya evaṃ veda' iti padārthavijñānāt brāhmaṇaliṅgam /
1.1.6.[5]	tathā ca brāhmaṇam 'etā ṛco 'bhivadanti' iti /
1.1.6.[6]	āha ca sthityutpattipralaya[nyāyena] brāhmaṇe 'apaśyaṃ gopām' 'apāṅ prāṅ' 'tad id āsa' iti yathā /
1.1.6.[7]	tatheti prakāranirdeśaḥ brāhmaṇasya /
1.1.6.[8]	brāhmaṇaliṅgatvāt /
1.1.6.[9]	'virāḍ vai' 'yo vidyāt' 'vrātya āsīt' iti brāhmaṇāny arthasāmānyāc chiṣṭasmṛteś ca /
1.1.6.[10]	mantramadhyapāṭhāt tadvad upacāraḥ /
1.1.6.[11]	'tasmai prācyā diśaḥ' iti mantrāṇāṃ nakṣatrakalpe vidhānāt /
1.1.6.[12]	atha yatraitad gāva upatāpinyo atra karmāṇi /
1.1.6.[13]	'kutas tau jātau katamaḥ saḥ' evaṃ jāyamānavidhir astyuta neti /
1.1.6.[14]	āha 'kutas tau' 'kena pārṣṇī' 'kasminn aṅge' 'yo bhūtaṃ ca' 'brahmacārī' 'ucchiṣṭe' 'yanmanyuḥ' ity anyaprakaraṇagatānām itītaraiḥ samabhihārād ātmadevatāsaṃbandhāt niruktatvam /
1.1.6.[15]	aviśeṣeṇa ca karmasaṃbandhāt sarvakarmasaṃyogaḥ saṃhitāyā vidhisaṃbandhāt /
1.1.6.[16]	'atha vidhim' iti mantragrahaṇaṃ prayogārtham /
1.1.6.[17]	pramāṇaṃ kathitam /
1.1.6.[18]	dharme pramāṇaviṣayaḥ śrautaḥ smārto 'pi bhavati /
1.1.6.[19]	atra tadartham idam abhidhānāt //
1.1.7.[1]	tasyāmnāyasyābhāve samyak pradāyaḥ /
1.1.7.[2]	rāgādyasaṃspṛṣṭaḥ pramāṇaṃ vidhisaṃbandhe /
1.1.7.[3]	manvādismṛtayo 'py atra pramāṇam iti jānīta /
1.1.7.[4]	kutaḥ /
1.1.7.[5]	pramuktatvāt /
1.1.7.[6]	tatpramāṇasyādhyetṛbhiḥ pramuktatvāt pralīnatvād ity arthaḥ /
1.1.7.[7]	tadabhāva iti cānekavirodhe nāpekṣitaṃ smṛtiḥ kathayati /
1.1.7.[8]	athavā tasyābhāvaḥ /
1.1.7.[9]	pratyakṣaśrutasyānumānikasyābhāve saṃpratyaya ātmanopadeśaḥ pramāṇam /
1.1.7.[10]	kutaḥ //
1.1.7.[11]	pramuktatvāt /
1.1.7.[12]	mokṣagatatvāt /
1.1.8.[1]	śiṣṭānām ity arthaḥ /
1.1.8.[2]	'āmnāyamūlako dharmaḥ smṛtimūlaka eva ca /
1.1.8.[3]	iti sthite vidhir ayam uttaraṃ paribhāṣyate' //
1.1.9.[1]	yajñārthaṃ kathayiṣyāmo 'laukikatvāt /
1.1.9.[2]	darśādipratijñārtham /
1.1.9.[3]	ataś caitāḥ paribhāṣāḥ sarvārthāḥ /
1.1.10.[1]	aprāṇinaḥ ṣaṣṭhī caturthyarthe /
1.1.10.[2]	aprāṇitvaṃ ca śabdasya /
1.1.10.[3]	devatāyāś ca śabdenopakārakatvāt /
1.1.10.[4]	yajño dānaṃ śabdasmaraṇāt taddānam /
1.1.10.[5]	devānāṃ yaḥ śabdaḥ pitṝṇāṃ ca tena saṃyogayāga ity ucyate /
1.1.10.[6]	ayam evālaukika iti kṛtvā tat kathitam /
1.1.10.[7]	'samāvartanīya[samāpanīya]yoś caiṣejyā' ityevamādiṣu devaśabdasaṃkalpaḥ prayojanam /
1.1.10.[8]	'piṇḍapitṛyajñaḥ' iti /
1.1.10.[9]	atra ca 'agnaye kavyavāhanāya svadhā pitṛbhyaḥ' iti juhoti /
1.1.10.[10]	atra ca [pitṛ]śabdasaṃkalpa iti /
1.1.10.[11]	saṃpradānavibhakteś ca dānādhigamaḥ /
1.1.10.[12]	devebhyaḥ pitṛbhyaś ca yo dravyaparityāgaḥ sa yajña iti //
1.1.11.[1]	vitānapragatamukha upāṃśu mantrān prayuñjīta sarvatra /
1.1.11.[2]	na cātra digvācaka uttaratra digvikalpavacanāt //
1.1.12.[1]	yajñopavītaṃ yasya sa yajñopavītī karmasu gobhilādismaraṇāt /
1.1.12.[2]	smṛtisiddham apīhocyate /
1.1.12.[3]	akriyāyāṃ tūpavītī prāyaścittārtham //
1.1.13.[1]	prācīnāvītam /
1.1.13.[2]	tad yasya sa pitryupavītī /
1.1.13.[3]	iha vacanam uktaprayojanam //
1.1.14.[1]	prāṅmukha udaṅmukhaḥ /
1.1.14.[2]	veti vikalpārtham /
1.1.14.[3]	tatra vastutaḥ prācy eva vede 'prācyai' iti vacanāt /
1.1.14.[4]	'purastāddhomasaṃhatāṃ pūrvām' iti ca //
1.1.15.[1]	dakṣiṇābhimukhaḥ pitryeṣu kartā //
1.1.16.[1]	pūrvasyāṃ diśi devānāṃ karma parisamāpanīyam uttarasyāṃ vā /
1.1.16.[2]	karmadharmatvaṃ cāsya kartur abhihitatvāt /
1.1.16.[3]	na cāntarālasaṃpratyayaḥ /
1.1.16.[4]	śabdayor atyantaparārthaprasaṅgāt /
1.1.16.[5]	ājyatantre ca 'pūrvottarataḥ saṃsthāpya' iti vacanāt /
1.1.16.[6]	apavargaṃ pratyekam abhisaṃbadhyate /
1.1.16.[7]	asyeyaṃ parisamāptiḥ /
1.1.16.[8]	āha mānavikhananasecanottaravedisaṃvapanaparigrahaṇaprathanacaturasrīkaraṇastaraṇasaṃprokṣaṇādīni //
1.1.17.[1]	apavargaḥ parisamāptiḥ /
1.1.17.[2]	devānāṃ niyamād aniyamanivṛttyarthaḥ prārambhaḥ //
1.1.18-19.[1]	sakṛt anāvṛttam /
1.1.18-19.[2]	adṛṣṭārthaṃ karmamātraṃ karmagrahaṇāt /
1.1.18-19.[3]	avaghātasyā taṇḍulanirvṛtteḥ /
1.1.18-19.[4]	kāryā 'trir udakakriyā' iti /
1.1.18-19.[5]	tasya ca vidhikarmasu nivṛttyartha ārambhaḥ /
1.1.18-19.[6]	viparyayeṇa pitṛdharmābhidhānaṃ niyamārtham /
1.1.18-19.[7]	pitara eva pitaraḥ /
1.1.18-19.[8]	yatra tu prapitāmahāḥ pitara eva devatā tatra cāyaṃ niyama iti /
1.1.18-19.[9]	'sarvā eva yajñatanūḥ pitaram upajīvanti' iti pitaraḥ /
1.1.18-19.[10]	tryavarārdhaṃ devānāṃ karma sarvātmanā eva trir abhyasitavyaṃ karmagrahaṇāt /
1.1.18-19.[11]	pūrvasūtre ihāpy aṅgakarmaṇa evābhyāsaḥ na pradhānasya /
1.1.18-19.[12]	yāgādāv avaghātaphalīkaraṇavilayanādiṣu tv abhyāsa ā phalanirvṛtteḥ //
1.1.20.[1]	devānāṃ yathopadiṣṭaṃ vāsakṛd ity arthaḥ /
1.1.20.[2]	kāni punas tāni /
1.1.20.[3]	āha pāṇiprakṣālanāstaraṇanirvapaṇaprokṣaṇolūkhalamusalādiprokṣaṇahavirutpavanayajñāṅgaprokṣaṇaparyagnikaraṇaśṛtābhighāraṇālaṃkaraṇāvekṣaṇādīni dṛṣṭaphalabhāvāt /
1.1.20.[4]	na ca mantrāvṛttiḥ /
1.1.20.[5]	'sakṛt karma pitṝṇām' iti karmagrahaṇāt /
1.1.21.[1]	dakṣiṇahastam abhimukham ācaraṇam āgamanaṃ devānāṃ kāryaṃ vediparigrahaṇādiṣu /
1.1.22.[1]	ācaraṇaṃ karmaṇaḥ pragatasavyahastaṃ kāryam /
1.1.22.[2]	'agniṃ pariṇīya' iti yathā //
1.1.23.[1]	svāhāśabdam uccārya devebhyo havir deyam /
1.1.23.[2]	vaṣaṭkāraṃ coccārya pradātavyam /
1.1.23.[3]	svāhākārapradānā iti bahuvrīhiḥ /
1.1.23.[4]	vaṣaṭkārapradānā iti [bahuvrīhiḥ] /
1.1.23.[5]	vaṣaṭkāravacanaṃ vikalpārtham /
1.1.23.[6]	ṛcā saha samuccayo nānayoḥ kāryābhedāt /
1.1.23.[7]	yathāśāstraṃ svaraḥ /
1.1.23.[8]	'svāhāntābhiḥ' ity anuvacanāt /
1.1.23.[9]	ṛṅmadhyasattve tasyābhāvaḥ /
1.1.23.[10]	tena pradānāt //
1.1.24.[1]	pūrvasūtravat sarvaṃ vācyam /
1.1.24.[2]	'agnaye kavyavāhanāya svadhā [namaḥ] pitṛbhya ...' ity udāharaṇam //
1.1.25.[1]	mūlānāṃ samīpe lūnā darbhāḥ pitṝṇāṃ karmaṇi kāryāḥ /
1.1.25.[2]	lavane devapitṛviparyayaḥ /
1.1.25.[3]	uttarasya devavidhir devasaṃbandhārthaḥ /
1.1.25.[4]	itarathā hi pitṝṇām adhikāraḥ syāt //
1.1.26.[1]	granthiṣu chinnaṃ barhir devānāṃ karmasu kāryam //
1.1.27.[1]	kartā darbhāhārāya 'pra' ity anena mantreṇa /
1.1.27.[2]	grahaṇāvacchinnaṃ dātraṃ prasiddhaṃ tat prayacchati /
1.1.27.[3]	darbhāharaṇayogād darbhāhāraḥ pāvakavat /
1.1.27.[4]	tathāpi yajamānasya eva lavanamantra āśīḥśravaṇāt /
1.1.27.[5]	vidhikarmaparibhāṣā /
1.1.27.[6]	lavanadravyāṇi yathārtham //
1.1.28.[1]	ṛkśeṣeṇa upari granthīnāṃ lūtvā tūṣṇīṃ darbhāhāra ānīya uttaradeśe agner upasādayati /
1.1.28.[2]	tūṣṇīm iti vacanaṃ 'tvarayā hara' ity ayam āharaṇaliṅgāt mā bhūt /
1.1.28.[3]	prathamo muṣṭiḥ pṛthak bandhyas tato vedistaraṇārthaṃ lūnas tataḥ paribhojanīyalūnaḥ /
1.1.28.[4]	pratilūnaṃ mantrāvṛttiḥ sarveṣāṃ mantrasaṃskārāpekṣitatvāt gṛhyamāṇaviśeṣatvāc ca /
1.1.28.[5]	ājyatantreṣu muṣṭyabhāvaḥ prayogābhāvāt //
1.1.29.[1]	agniṃ prāpya nivartamānaḥ kartā brahmā yajamānaḥ patnī vā pratīpamukhā nāvarteta śarīreṇa /
1.1.29.[2]	sarvānupūrvyo 'yaṃ dhātur āvartanārthaḥ /
1.1.29.[3]	nāyaṃ pratiṣedho gomayāvarjanāvaśyakāyavinamanādikāryeṣv āvartamāneṣv ā kāryaparisamāpteḥ /
1.1.29.[4]	dhūmodvegakaraṇe tu vitānasaṃpratyayaḥ śiṣṭasmṛteḥ //
1.1.30.[1]	savyenānyonyasya neyāt /
1.1.30.[2]	yajñāṅgāni sruvādīni yāgasādhanāni //
1.1.31.[1]	dakṣiṇaṃ jānu bhūmisthitaṃ kṛtvā juhuyāt /
1.1.31.[2]	bhujo kauṭilye /
1.1.31.[3]	prakarṣeṇa /
1.1.31.[4]	yajatau juhotiś ca /
1.1.31.[5]	'evaṃ pūrvāṃ pūrvāṃ saṃhatāṃ juhoti' iti yajatāv api juhotiprayogāt /
1.1.31.[6]	'dvidhā pramāṇaṃ kathitaṃ smṛteś ca tataś ca sādhāraṇadharma uktaḥ /
1.1.31.[7]	uvāca cārthādhigater niṣedhaṃ vidhyaṅgabhāvāt pariśiṣṭa āha' //
1.1.32.[1]	pūrvā paurṇamāsī pūrvā pañcadaśī tasyā mukhyārthatvaṃ virodhābhāvāt /
1.1.32.[2]	paurṇamāsīdvayaṃ ca vidhibhedena karmāmnānāt /
1.1.32.[3]	uttarā paurṇamāsī pratipat /
1.1.32.[4]	uttarāsaṃbandhāt /
1.1.32.[5]	saṃvyavahārābhāvāc cānarthakaṃ saṃjñāvacanam /
1.1.32.[6]	arthavattvaṃ ca kriyānimittatvāt /
1.1.32.[7]	nityaṃ kālasya tatkriyāyogārthatvāt /
1.1.32.[8]	vratagrahaṇādikriyām anumanyate /
1.1.32.[9]	uttarāc ca devebhyo dadāti haviḥ ity evaṃ vidhānāc cāsyāḥ kālaviśeṣasaṃpratyayārthatvāt /
1.1.32.[10]	pūrvasyāṃ paurṇamāsyām anumananam /
1.1.32.[11]	uttarasyāṃ dānam iti yat tat param ucyate /
1.1.32.[12]	yasyāstither uttarabhāge madhyāhne paurṇamāsī syāt tatra lokaprasiddhā mā bhūt /
1.1.32.[13]	anumananam iti uttarasyāḥ pūrvasyāṃ yathā syād iti /
1.1.32.[14]	ayaṃ ca kauśikān na bhidyetārtha ity āha /
1.1.32.[15]	tathā ca 'adyopavasatha' ity upavasathasyānavadhāraṇāśaṅkā /
1.1.32.[16]	yasyāṃ viniveśaḥ syāt tasyā manyate yāgārthasaṃpratyayaḥ /
1.1.32.[17]	vratopāyanaṃ tu manyate 'nnaṃ dīyamānaṃ vrate 'stu /
1.1.32.[18]	haviṣaḥ saṃpradānaṃ pradhānahaviṣaḥ //
1.1.33.[1]	pūrvasūtravad asyārthaḥ /
1.1.33.[2]	sūryācandramasoḥ paro viprakarṣaḥ paurṇamāsī /
1.1.33.[3]	viparītāmāvāsyā /
1.1.33.[4]	sā sinīvālī annavatīti /
1.1.33.[5]	tasyāṃ smṛtyāṃ vālaśabdasya cānvarthatvāt /
1.1.33.[6]	tasmāt piṇḍapitṛyajñaḥ pūrvasyām /
1.1.33.[7]	śrāddhasya tadvṛtatvāc ca /
1.1.33.[8]	piṇḍapitṛyajñāṅgaṃ śrāddham /
1.1.33.[9]	kuhestu dānārthasya haviḥsaṃpradānāt /
1.1.33.[10]	ekakāryasaṃbandhaḥ pūrvottarayāgopapatteḥ /
1.1.33.[11]	pūrvasyām upavasatha uttarasyāṃ yāgaḥ //
1.1.34.[1]	caturdaśyā saha saṃyuktā pūrveti /
1.1.34.[2]	asminn ahany upavasatho yogya ity avadhārya tatropavatsyadbhaktam aśnāti yajamānaḥ /
1.1.34.[3]	upavatsyataḥ bhaktam upavatsyadbhaktam //
1.1.35.[1]	madhu mākṣikaṃ mādhvīkasyātyantapratiṣedhāt /
1.1.35.[2]	lavaṇaṃ sarvaprakāram /
1.1.35.[3]	māṃsaṃ bṛṃhaṇam /
1.1.35.[4]	bṛṃhaṇakāmenāpi yajamānabhāgādi iḍābhakṣaṃ śāstracoditatvāt /
1.1.35.[5]	sarvaṃ tu parilopaprasaṅgāt /
1.1.35.[6]	māṣān upavasane 'rthataś ca varjayet /
1.1.35.[7]	surādīni tu nityapratiṣiddhānīti kṛtvā neha pratiṣedhārhāṇīti na pratiṣiddhāni /
1.1.35.[8]	upavasanaṃ upavasathaḥ /
1.1.35.[9]	yad aśnāti tena etad aśnātigrahaṇāt /
1.1.35.[10]	adyopavasatha ity anavadhāritavacanam /
1.1.35.[11]	kasmāt /
1.1.35.[12]	āha /
1.1.35.[13]	pūrvabhāgikyuttarabhāgikītvāt /
1.1.35.[14]	pūrvāmāvāsyottarāmāvāsyayoḥ vikramasaṃnipātayoś ca yāgasaṃbandhāt /
1.1.35.[15]	pūrvāhṇe ca karma /
1.1.35.[16]	nottarabhāgikyām upavasanakarma /
1.1.35.[17]	vikramasaṃnipātayoḥ karma /
1.1.35.[18]	adyopavasathasyānuparodhāt /
1.1.35.[19]	adyopavasatha ity avadhārita uttarabhāgikyām anupavasathaḥ pratyetavya iti /
1.1.35.[20]	aśikriyāyā artha vattvād bhojanārthaḥ /
1.1.35.[21]	tasmāt sadyaskālānām āgrayaṇādīnām upavasanakriyāyā abhāvāt /
1.1.35.[22]	aśikriyāyā abhāva upavatsyadbhaktavacanaṃ saṃvyavahārārtham aparāhṇe bhojanavacanāt //
1.1.36.[1]	ekā ṛk vidhikarmatvāt /
1.1.36.[2]	samidha ādadhāti /
1.1.36.[3]	samidgrahaṇaṃ vidhikarmatvāt /
1.1.36.[4]	yajamāna ādhānavacanāt /
1.1.36.[5]	agnyādhāne 'agnīṣomābhyāṃ darśana indrāgnibhyām adarśane' iti vacanāt /
1.1.36.[6]	niyamagrahaṇaṃ 'mamāgne' //
1.1.37.[1]	asyāvidhikarma krame karmābhāvāt /
1.1.37.[2]	mamāgne varco vratena tvaṃ vratapata iti vā samidha ādhāya vratam upaitīti vaktavyam /
1.1.37.[3]	evam ucyamāna ubhayor vidhikarmatvaṃ syāt /
1.1.37.[4]	tataś ca sūktaṃ syāt /
1.1.37.[5]	atra ca svāhākāro na pūrvahomatvāt /
1.1.37.[6]	vratādānīyāḥ upaiti vacanāt //
1.1.37.[7]	kiṃ punar vratam /
1.1.38.[1]	syād iti śeṣaḥ /
1.1.38.[2]	brahmacārī vratīti maithunapratiṣedhaḥ /
1.1.39.[1]	bhūmāv anantarhitāyām /
1.1.39.[2]	vedikaraṇādi śayanāntaṃ pūrvasyāṃ tithau //
1.1.40.[1]	prātarhute 'gnau na sāyaṃ homayitvā /
1.1.40.[2]	arthāc ca sāyam ārambhayitvā /
1.1.40.[3]	tad api svayam eva hotavyam /
1.1.40.[4]	tataḥ kartā karmaṇe vām iti hastau prakṣālayaty udakena /
1.1.40.[5]	tataḥ paribhojanīyān darbhān ādāya paścāt kṛtvāgnes tān āstṛṇāti /
1.1.40.[6]	teṣām upari ānaḍuhaṃ carmāstṛṇāti raktavarṇaṃ prāggrīvaṃ pūrvagrīvam upariloma upastīrya pavitre dve karoti kartā /
1.1.40.[7]	hute 'gnau mantratrikeṇa hastau prakṣālayāmīti śeṣaḥ /
1.1.40.[8]	'yathārtham udarkān yojayet' iti vacanāt /
1.1.40.[9]	na śākhāntarīyā ṛco 'tiprasaṅgāt /
1.1.40.[10]	prakṣālyeti nirvāpasamānakartṛkārtham /
1.1.40.[11]	ataś ca nājyatantre pāṇiprakṣālanam /
1.1.40.[12]	teṣu ity uttarasiddher uttaravacanam anyasyāpi haviṣaś carmaṇi darbhān āstīrya teṣūttaratvaṃ yathā syāt /
1.1.40.[13]	'paścād agneś carmaṇi haviṣāṃ saṃskāraḥ' ity asya pavitrakriyākramārthalakṣaṇam /
1.1.40.[14]	yathā śāntyudakakriyākrama āgrayaṇe tathehājyaparicaraṇakramaḥ /
1.1.40.[15]	ataś cājyahaviṣy arthalakṣaṇaḥ kramaḥ /
1.1.40.[16]	pavitrakriyāyāṃ sthaṇḍilakarmasu ca 'nānutpūtaṃ haviḥ' iti vacanāt //
1.1.40.[17]	pavitrakriyā prakṣālanaṃ saṃskāraśabdatvāt /
1.1.41.[1]	paribhojanīyalūnadarbhāṇām apādāya apracchinnāgrau gṛhītvā prakṣālayaty evaṃ pavitrakriyā /
1.1.41.[2]	tato mārjanaṃ mantreṇa /
1.1.41.[3]	saṃjñā saṃvyavahārārthā 'pavitre 'ntardhāya' iti //
1.1.41.[4]	mahāvedārthavido vatsaśarmaṇaḥ prapautrasya bhaṭṭadārilakṛtau kauśikabhāṣye prathamā kaṇḍikā samāptā //1//
1.2.1.[1]	'tvaṃ bhūmim' iti kalpajayā pavitre carmaṇaḥ vrīhīṇāṃ cāntarā kṛtvā haviś carmaṇi karoti 'devasya tvā' ity anena mantreṇa /
1.2.1.[2]	mantrād eva kriyāvagater nirvapatigrahaṇaṃ vyaktacodaneti /
1.2.1.[3]	nirvāpe mantrābhāvāt kriyā na syāt tadarthaṃ mantrasiddham api nirvapatigrahaṇaṃ punarucyate /
1.2.1.[4]	dakṣiṇena hastena trīn muṣṭīn /
1.2.1.[5]	tūṣṇīṃ caturtham /
1.2.1.[6]	havirgrahaṇam āśyeṣu sthālīpākeṣu mā bhūt /
1.2.1.[7]	saṃnikarṣe viśeṣān vakṣyāmaḥ /
1.2.1.[8]	caturvidhāḥ sthālīpākāḥ - vyaktacodanāḥ avyaktacodanāḥ vyaktāvyaktacodanā āśyāś ceti /
1.2.1.[9]	'puroḍāśenendraṃ yajate' /
1.2.1.[10]	'samāvartanīyasamāpanīyayoś caiṣejyā' /
1.2.1.[11]	'idaṃ tad yuje yat kiñ cāsau manasety āhitāgniṃ pratinirvapati' 'samāvṛtyāśnāti' udāharaṇāni //
1.2.2.[1]	nirvāpamantre 'agnīṣomābhyām' iti mantrāvayavaḥ /
1.2.2.[2]	agnīṣomayor nirvāpaḥ /
1.2.2.[3]	evam iti pavitrāntardhānād iti prāpte 'rthe 'agnaye' ity asya sthāne 'agnīṣomābhyām' iti viśeṣaḥ //
1.2.3.[1]	evam amāvāsyāyām avyaktacodanāyām api pavitrāntardhānādinirvāpaḥ kāryaḥ /
1.2.3.[2]	viśeṣas tu 'indrāgnibhyāṃ juṣṭaṃ nirvapāmi' /
1.2.3.[3]	amāvāsyāgrahaṇam anarthakam /
1.2.3.[4]	'indrāgnibhyām adarśane' ity amāvāsyāsaṃbandhaḥ syāt /
1.2.3.[5]	siddhatvāt /
1.2.3.[6]	nānarthakam /
1.2.3.[7]	'nityaṃ pūrvam āgneyam' ity atra nityagrahaṇaṃ sahāvahanane 'py āgneyasya pūrvāṇi pūrvatvāt /
1.2.3.[8]	tataś cāgnīṣomīyaindrāgnayor vikalpaḥ prasajyate /
1.2.3.[9]	tan nivṛttyartham amāvāsyāyām iti vacanam //
1.2.4.[1]	sarvadā cāgneyaṃ vidhānaṃ prathamaṃ pratyetavyam /
1.2.4.[2]	sahāvahanane kṛte vibhajyamāneṣu ye taṇḍulāḥ prathamaṃ vibhaktās te āgneyā iti /
1.2.4.[3]	avahananānantaraṃ cāgneyasya prathamaṃ na vyartham //
1.2.5.[1]	carmasthān vrīhīn pavitrābhyāṃ prokṣati /
1.2.5.[2]	yasyai devatāyai vrīhayo niruptāḥ /
1.2.5.[3]	tān prokṣati /
1.2.5.[4]	agnaye tvā juṣṭaṃ prokṣāmīti agnīṣomābhyāṃ tvā juṣṭaṃ prokṣāmīti nidarśanam /
1.2.5.[5]	avyaktacodaneṣv amantrakaṃ niruptagrahaṇāt /
1.2.5.[6]	nirvāpamantre yathāvidhānaṃ pāṇiprakṣālanamantravat pratyayaḥ //
1.2.6.[1]	ulūkhalamusalaṃ ca śūrpaṃ ca prakṣālayet /
1.2.6.[2]	'yadyat kṛṣṇaṃ iti mantroktam' /
1.2.6.[3]	prakṣālitāni nirvāpacarmaṇi sthāpayet /
1.2.6.[4]	niruptān vrīhīn ulūkhale prakṣipyāvahanti yajamānaḥ /
1.2.6.[5]	avaghnaṃś ca haviṣkṛtā mantreṇa haviṣkṛd ā dravehīti triḥ vācaṃ visṛjati /
1.2.6.[6]	arthābhidhānāt /
1.2.6.[7]	'yat tvā śikva iti prakṣālayati' /
1.2.6.[8]	'yadyat kṛṣṇa iti mantroktam' ity ulūkhalādīnāṃ prakṣālanaṃ bhavati /
1.2.6.[9]	prakṣālitam iti saṃskṛtadravyam /
1.2.6.[10]	vyaktacodaneṣv arthaviśeṣanirdeśaḥ /
1.2.6.[11]	carmaṇy ādhāyeti vacanaṃ carmaṇi haviḥsaṃskārasya vidhikarmasaṃbandhāt /
1.2.6.[12]	vrīhīn iti darśapūrṇamāsayor havirgrahaṇasaṃpratyayārtham /
1.2.6.[13]	nirvāpagrahaṇaṃ tasya sarvahaviḥsaṃpratyayārthatvāt tilādyartham /
1.2.6.[14]	'paścād agner vāgyataḥ saṃviśati' ity ata ārabhya vāgmayo vitānavat /
1.2.6.[15]	haviṣkṛd ehīti haviṣkriyākartṛtvāt /
1.2.6.[16]	haviṣkriyāśabdaḥ pavitre 'rpaṇe /
1.2.6.[17]	avahananaṃ haviṣkṛtaḥ /
1.2.6.[18]	avahatyeti cottareṇa samānakartṛnirdeśāt //
1.2.7.[1]	avahatya ā taṇḍulanirvṛtteḥ /
1.2.7.[2]	su suṣṭha phalīkaraṇān kṛtvā /
1.2.7.[3]	phalīkaraṇāḥ tuṣabusāḥ /
1.2.7.[4]	prakṣālyodakena taṇḍulān agne carur ity agnau caruṃ sthāpayati /
1.2.7.[5]	carugrahaṇaṃ navakakharparakapālānāṃ mā bhūt /
1.2.7.[6]	pratihaviḥ padānāṃ na samavāyaḥ sahatvāt //
1.2.8.[1]	anayā ṛcā āsiñcati /
1.2.8.[2]	'pavitre antardhāya' prakaraṇātideśāt /
1.2.8.[3]	saha mantreṇa puroḍāśasaṃyavanaṃ bhavati /
1.2.8.[4]	udakagrahaṇaṃ payasi mā bhūt //
1.2.9.[1]	udakasekānantaram eva taṇḍulān āvapati /
1.2.9.[2]	taṇḍulagrahaṇaṃ tilaudanena mā bhūt //
1.2.9.[3]	sarveṣu kālāntaratvāt āvapatigrahaṇam /
1.2.9.[4]	āpas tāsu taṇḍulāḥ //
1.2.10.[1]	anayā caruṃ triḥ paryagni karoti /
1.2.10.[2]	mantras tu sakṛd ekadravyāt /
1.2.10.[3]	tryavarārdhanivṛttyarthaṃ trir grahaṇam //
1.2.11.[1]	ūrdhvam ābhimukhyena āghaṭṭanaṃ taṇḍulānām udāyavanam /
1.2.11.[2]	caruṃ paryāloḍayati /
1.2.11.[3]	nekṣaṇenāghaṭṭanam /
1.2.11.[4]	pradakṣiṇavacanaṃ yathākāmaniyamārtham //
1.2.12.[1]	ataḥ paraṃ āghaṭṭanam anāghaṭṭanaṃ vā pradakṣiṇam apradakṣiṇaṃ vā //
1.2.13.[1]	upanīya tatredhmam upasādayati //
1.2.14.[1]	idhmasyottarataḥ //
1.2.15.[1]	prokṣatīti vākyaśeṣaḥ /
1.2.15.[2]	'evaṃ karmaliṅgāḥ' iti vacanāt //
1.2.16.[1]	pṛthivyai tvā juṣṭaṃ prokṣāmīti barhiḥ prokṣati /
1.2.16.[2]	idhmābarhiṣor ubhayor upasāditayoḥ prokṣaṇārtham idhmābarhiṣor grahaṇam /
1.2.16.[3]	pṛthivyā iti samastamantravacanam /
1.2.16.[4]	adhikārād eva gatatvāt /
1.2.16.[5]	'evam agnīṣomābhyām' iti yathā //
1.2.17.[1]	yo muṣṭiḥ prathamo lūnaḥ taṃ paścād agneḥ pūrvāgraṃ nidadhāti /
1.2.17.[2]	nivṛttacodanāl lavanakāle prathamasya muṣṭeḥ pṛthagvacanam /
1.2.17.[3]	lavanakāle vacana ihāvaśyagrahaṇāt /
1.2.17.[4]	ājyatantre 'laṃbhāvaḥ punaragrahaṇāt //
1.2.18.[1]	darbhebhyaḥ paribhojanīyebhyaḥ apādāya darbhān pradakṣiṇam agner vedyām eva 'vedir yajñasya' iti vacanāt /
1.2.18.[2]	brahmaṇaḥ āsanaṃ brahmāsanam /
1.2.18.[3]	atra brahmavaraṇaṃ vitānavat /
1.2.18.[4]	vṛtajapaś ca bhavati /
1.2.18.[5]	'vṛto japati' iti vitānavacanāt /
1.2.18.[6]	'ahaṃ bhūpatiḥ' iti //
1.2.19.[1]	uttaraveder madhyadeśād ārabhyāstṛṇāti /
1.2.19.[2]	ācchādayan sarvato gacchati /
1.2.19.[3]	staraṇāya gacchati dakṣiṇenāgner yāvat paścimam ardhaṃ vedeḥ //
1.2.20.[1]	brahmā kartāraṃ saṃpreṣyati /
1.2.20.[2]	prastarasya prathamaṃ saṃpreṣavacanam /
1.2.20.[3]	uttarapakṣastaraṇārthaṃ punaḥ saṃpreṣaṇam /
1.2.20.[4]	itarathā vedir apūrṇā eva /
1.2.20.[5]	preṣita iti punaḥ prayogaḥ syāt /
1.2.20.[6]	tat 'devasya tvā' ity ṛco 'syottaratravacanaṃ pakṣasaṃbandhārtham eva /
1.2.20.[7]	ataś ca staraṇadeśasaṃpreṣasyātideśaḥ tanmadhyapatitatvāt /
1.2.20.[8]	saṃpreṣayogatvād dvāv eva pakṣau saṃpreṣyatīti vacanāt saṃpreṣyati /
1.2.20.[9]	brahmā saṃpreṣyati kartāram /
1.2.20.[10]	brahmaṇa abhāve yajamānaḥ saṃpreṣyati /
1.2.20.[11]	abhāvaś cājñānād aśakter vā //
1.2.21.[1]	vedistaraṇārthaṃ barhiṣaḥ muṣṭiṃ gṛhītvānena mantreṇa saṃstṛṇāti //
1.2.22.[1]	yathā dakṣiṇe vedyardhe saṃpreṣādi staraṇāntam evam uttare 'pi vedyardhe sampreṣādi staraṇāntaṃ mantroktaṃ kartavyam /
1.2.22.[2]	evam ity aviśeṣātideśāt /
1.2.22.[3]	yāvanto muṣṭayo dakṣiṇe pakṣe tāvanta uttare pakṣe /
1.2.22.[4]	kuryād ity arthaḥ /
1.2.22.[5]	uttarādhikāre 'yugvacanam anyatraikatvasaṃpratyayārtham /
1.2.22.[6]	tasmād ājyatantre sakṛt sampreṣaṇam /
1.2.22.[7]	anyat sarvaṃ prakṛtivat //
1.2.23.[1]	yasmin pradeśe staraṇasaṃgamo bhavati tad dakṣiṇam upari kāryam uttarasya //
1.2.24.[1]	stīrṇam ucyate ubhayapakṣastaraṇe prakṛte prokṣaṇaṃ yathā syāt /
1.2.24.[2]	na pakṣastaraṇasaṃbandhaḥ /
1.2.24.[3]	'tad yathā brāhmaṇavidhiḥ' ity anena vihite 'pi prokṣatīti vacanam anārabhyavādāt /
1.2.24.[4]	mantrābhāvāt prokṣaṇābhāvaḥ syāt /
1.2.24.[5]	tatrāmantrakaṃ prokṣaṇaṃ kathaṃ bhaved iti /
1.2.24.[6]	ucyate /
1.2.24.[7]	mantrābhāvaś ca punarvacanāt muṣṭivat //
1.2.25.[1]	barhiḥ saṃstīrṇam abhyukṣaṇarahitam aṅgabhāvaṃ na labhate /
1.2.25.[2]	sarvārtho vidhiḥ /
1.2.25.[3]	ihavacanaṃ yajñastīrṇasya mā bhūt /
1.2.25.[4]	'paścād agner darbhān āstīrya' 'jyotir āyatanaṃ saṃstīrya' iti //
1.2.26.[1]	edhasaḥ anabhyukṣitasya syād anaṅgatā //
1.2.27.[1]	utpavanaṃ pavitrābhyām /
1.2.27.[2]	vaiśvadeve sāyaṃprātarhomadravye madhuparke vrātapatānte 'dbhute save //
1.2.28.[1]	darvyudāyuvanaṃ kṛṣṇājinādi //
1.2.29.[1]	tataḥ stṛte prakṣālya yadā śuṣkāṇi bhavanti tadā sthāpayati /
1.2.29.[2]	tasminniti /
1.2.29.[3]	nakṣatrakalpa evamādisaṃpratyayārtham /
1.2.29.[4]	saṃnidhānād evātra siddheḥ //
1.2.30.[1]	nidadhātīti /
1.2.30.[2]	ṛcā prakṛtatvāt /
1.2.30.[3]	sruvaḥ prasiddhaḥ /
1.2.30.[4]	ājyadhānī yasyāṃ grahaṇam ājyasya /
1.2.30.[5]	tayor upastaraṇānantaraṃ nidhānam anyeṣāṃ kāryakālam //
1.2.31.[1]	vilīnaṃ drutaṃ pūtaṃ keśakīṭādirahitaṃ ca vilīnapūtam /
1.2.31.[2]	ājyaṃ ghṛtam /
1.2.31.[3]	gṛhītvopādāyādhiśrityāgnau /
1.2.31.[4]	paryagnikaraṇam ulmukena /
1.2.31.[5]	uttarato 'panīya paścād agneḥ sthāpayati /
1.2.31.[6]	tatrastham uttarāgrābhyāṃ pavitrābhyām utpunāti //
1.2.32.[1]	iti prathamam /
1.2.32.[2]	anena mantreṇotpunāti //
1.2.33.[1]	iti dvitīyam //
1.2.35.[1]	utpunāti /
1.2.35.[2]	'ājyaṃ gṛhītvā' iti vacanāt /
1.2.35.[3]	jātivacana ājyaśabdaḥ /
1.2.35.[4]	ataś ca tantrābhāve'pi saṃskārabhāvaḥ /
1.2.35.[5]	tṛtīyavacanaṃ pūrvābhyāṃ mantrābhyām utpavanārtham /
1.2.35.[6]	caturthavacanāt tritvasiddhau tṛtīyavacanaṃ mantrāvayavānāṃ kriyāsaṃbandhārtham /
1.2.35.[7]	ājyahaviḥṣūdapātropasādanakāla ājyasaṃskāraḥ śṛtābhighārābhāvāt /
1.2.35.[8]	iha prāksaṃskāravidhiḥ śṛtābhighāraṇārthaḥ //
1.2.36.[1]	yadā paktiyuktaṃ havir jñātaṃ tadānena mantreṇābhighārayati /
1.2.36.[2]	havirgrahaṇam ājyanivṛttyartham //
1.2.37.[1]	abhighāritaṃ sat uttarāyāṃ diśi ānayati /
1.2.37.[2]	'abhighārya' uttarasyāpi haviḥsaṃpratyayārtham //
1.2.38.[1]	ājyasthālyāḥ paścime deśe sthāpayati carum /
1.2.38.[2]	alaṃkaraṇaṃ ghṛtena /
1.2.38.[3]	abhighāraṇaṃ caroḥ /
1.2.38.[4]	ājyasya samānenotpunāti 'udagagrābhyāṃ pavitrābhyām utpunāti' ityādinā 'tūṣṇīṃ caturtham' ity evamantena /
1.2.38.[5]	paścād ājyasyeti avikṛtatvāt ājyasya samāneneti saṃbandhaḥ /
1.2.38.[6]	evamanto havirdharmaḥ tulyaprayogāt //
1.2.39.[1]	sūtreṇottareṇa vidhikarma mantreṇābādhyamānatvāt /
1.2.39.[2]	pratihavir āvṛttir dravyabhedāt //
1.2.40.[1]	uttiṣṭhatāva paśyatety arthasūktaṃ tisraḥ /
1.2.40.[2]	asya vidhikarmārthatvam anyakarmābhāvāt //
1.3.1.[1]	tisṛgrahaṇaṃ vidhikarmatvāt /
1.3.1.[2]	caturthīpañcamyor vikalpaḥ anayoḥ /
1.3.1.[3]	itikaraṇabhāvaḥ etayor eva vikalpo yathā syāt /
1.3.1.[4]	yunajmi tveti pañcamī /
1.3.1.[5]	agnipratiṣṭhāpanānantaraṃ yat tad eva ca tad dravyābhidhānāt /
1.3.1.[6]	'savapākayajñiye' athaśabdasya prayogāt 'athedhmam upasamādadhāti' iti /
1.3.1.[7]	madhye ca upasamādadhātīti vacanaṃ sarvatra vidhikarmanivṛttyartham //
1.3.1.[8]	mahāvedārthavida upādhyāyavatsaśarmaṇaḥ prapautrasya bhaṭṭadārilasya kṛtau dvitīyā kaṇḍikā //
1.3.2.[1]	kalpajayā /
1.3.2.[2]	dakṣiṇato 'gner vedyāṃ tūṣṇīm upasādanam /
1.3.2.[3]	upasādyeti vacanāt /
1.3.2.[4]	jāṅmāyanagrahaṇaṃ saṃvyavahārārtham /
1.3.2.[5]	antarasyāyaṃ dharmo na bhavati //
1.3.3.[1]	dvābhyāṃ kalpajābhyām /
1.3.3.[2]	atha 'udapātram upasādya paricaraṇenājyaṃ paricarya' /
1.3.3.[3]	tatropasādanam āsecanāntaṃ yathā syāt /
1.3.4.[1]	kalpajaiḥ pañcabhiḥ saha havirbhiḥ agniṃ mantraliṅgāt kriyāvagamāt /
1.3.4.[2]	paryukṣyeti satyaṃ tvarteneti mantroktakriyānabhidhānād asya mantrasya saṃbandhaḥ kathaṃ syāt /
1.3.4.[3]	'jīvāḥ stha' iti catasṛbhiḥ sakṛd apo bhakṣayati kartā brahmā ca /
1.3.4.[4]	upotthāyeti vacanaṃ mantrasaṃpratyayārtham /
1.3.4.[5]	'navabhiḥ śaṃtivā iti daśamyodāyuṣā ity upottiṣṭhati' /
1.3.4.[6]	prativyāhṛti ca padābhyāsaḥ /
1.3.4.[7]	prativyāhṛti bhedaḥ pratipattidarśanāt //
1.3.5.[1]	paścime deśe stīrṇasya vedyām eva paribhojanīyān darbhān āstṛṇāti kartā /
1.3.5.[2]	amantrakam eva /
1.3.5.[3]	anena brahmaṇa āsanam anvīkṣate /
1.3.5.[4]	athavā brahmātmīyam āsanam anvīkṣate /
1.3.5.[5]	kartā īkṣayate /
1.3.5.[6]	stīrṇa evāsanam /
1.3.5.[7]	evaṃ sukhena homaḥ kartuṃ śakyate /
1.3.5.[8]	tathā ca 'ekeṣv āhatasyādahana upasamādhāya dīrghadaṇḍena sruveṇa' iti /
1.3.5.[9]	dīrghadaṇḍavacanam udvāsanāyāgner āśyānāṃ sthālīpākānām /
1.3.5.[10]	āsanādyubhayor brahmakartroḥ /
1.3.5.[11]	ata eva brahmāsanam iti 'brahmā' grahaṇam //
1.3.6.[1]	āsanāt tṛṇaṃ gṛhītvā dakṣiṇataḥ kṣipati savyena hastena //
1.3.7.[1]	iti kalpajena /
1.3.7.[2]	tad iti brahmāsanasaṃbandhāc ca //
1.3.8.[1]	āsanīyavacanaṃ brahmaṇo 'bhāve 'pi kartur yathā syāt /
1.3.8.[2]	brahmajapavacanaṃ bhavati ca brahmaṇo 'pi viśeṣārthatvāt /
1.3.8.[3]	athavā indramahe japaprāptyarthaṃ brahmajapagrahaṇam //
1.3.9.[1]	dve /
1.3.9.[2]	paribhojanīyair darbhaiḥ suṣṭhu śodhayitvā sruvam amantrakam /
1.3.9.[3]	niṣṭaptam iti pratāpanamantra ekaḥ /
1.3.9.[4]	mūlam ālabhya japati /
1.3.9.[5]	ūrdhvāgraṃ sruvaṃ gṛhītvā hotā japati /
1.3.9.[6]	sruvagrahaṇaṃ darvyulūkhalayor mā bhūt /
1.3.9.[7]	teṣāṃ nirmārjanādi bhavati tadarthāpatteḥ //
1.3.10.[1]	ājyadhānyāḥ sruveṇa saṃskṛtam ājyaṃ gṛhītvotthāpayati /
1.3.10.[2]	'yad ājyadhānyām' iti pratipattidarśanāt /
1.3.10.[3]	prathamavacanaṃ bhedārtham /
1.3.10.[4]	grahagrahaṇaṃ 'grahān ājyabhāgau' iti /
1.3.10.[5]	grahān gṛhītveti nakṣatrakalpe //
1.3.11.[1]	pūrvavad vyākhyātam //
1.3.12-13.[1]	pūrvavat /
1.3.12-13.[2]	na pratihomaṃ caturgṛhītam /
1.3.12-13.[3]	saṃsthitahomānte na caturgṛhītavacanāt /
1.3.12-13.[4]	na ca saptasaṃkhyatvaṃ purastāddhomārtham /
1.3.12-13.[5]	pitṛmedhe purastāddhomoddhāre grahoddhāravacanāt /
1.3.12-13.[6]	tasmāt sarvārthaṃ caturgrahaṇam /
1.3.12-13.[7]	pratyavadānaṃ cāpyāyanaṃ sāmarthyāt /
1.3.12-13.[8]	yathā cāpyāyanaṃ tathā vakṣyāmi /
1.3.12-13.[9]	tathā ca 'yad ājyadhānyāṃ tat saṃsrāvayati' ity āpyāyane liṅgam /
1.3.12-13.[10]	āha ca asmatprapitāmaho vatsaśarmā /
1.3.12-13.[11]	'haviḥ pratyabhighārayati' /
1.3.12-13.[12]	avadānaṃ pūrvam iti ca siddham /
1.3.12-13.[13]	'yato yato 'vadyati' iti vacanam anyasyāpyāyanārthatvāt //
1.3.14.[1]	'pūrvasya hastitrasanāni' iti ādhyāyaparisamāpteḥ rājakarmāṇi /
1.3.14.[2]	'ubhayataḥ paricchinnam' ity ābhicārikāṇi /
1.3.14.[3]	eṣu pañca grahā bhavanti /
1.3.14.[4]	grahamantrāḥ - rājyavardhanasya tvā prāṇāya gṛhṇe 'pānāya vyānāya samānāyodānāyeti pañcamam /
1.3.14.[5]	amuṣyeti dviṣannāmayojanam ubhayatra /
1.3.14.[6]	pañcamavacanaṃ pratimantragrahaṇārtham //
1.3.15.[1]	ekaikā vidhikarmatvāt /
1.3.15.[2]	etair mantrair ekaikena sruveṇājyadhānyā ājyam agnau juhoti //
1.3.16.[1]	saṃjñā saṃvyavahārārtham /
1.3.16.[2]	'purastāddhomājyabhāgasaṃsthitahomasamṛddhiśāntānām iti' /
1.3.16.[3]	saṃvyavahārabahuvacanaṃ pratyṛcaṃ karmabhedārtham //
1.3.17.[1]	agner dakṣiṇe deśe adūram udapātram /
1.3.17.[2]	tatrājyāhutīnāṃ saṃpātān ānayati /
1.3.17.[3]	jāṅmāyanam eva vaktavyaṃ lāghavād eva siddhiḥ /
1.3.17.[4]	dakṣiṇenāgnim udapātra iti vacanam anekodapātrasaṃbhave anantarodapātrasaṃpratyayārtham /
1.3.17.[5]	anavadhāritavacanaṃ dakṣiṇenāgnim udapātrasaṃpratyayārtham /
1.3.17.[6]	avadhāritavacanaṃ saṃbodhārtham /
1.3.17.[7]	saṃpātā hutaśeṣas tasyānayanam /
1.3.17.[8]	kasya /
1.3.17.[9]	tad ucyate //
1.3.18.[1]	eṣāṃ saṃpātānām ānayanam /
1.3.18.[2]	śāntānāṃ nābhicārikāṇām /
1.3.18.[3]	'agnāv agniḥ hṛdā pūtam' iti purastāddhomāḥ /
1.3.18.[4]	'vṛṣṇe bṛhate' ity ājyabhāgau /
1.3.18.[5]	'yad adya tvā prayati iti saṃsthitahomāḥ' /
1.3.18.[6]	'ākūtyai' iti samṛddhiḥ eṣāṃ saṃpātānām ānayanam /
1.3.18.[7]	tad udapātre /
1.3.18.[8]	ājyāhutīnām eva /
1.3.18.[9]	ājyāhutivacanasya anyatrāpi saṃpātagrahaṇād ājyāhutisaṃpratyayārtham /
1.3.18.[10]	'āśyabandhyāplavanayānabhakṣyāṇi saṃpātavanti' 'sarvāṇy abhimantryāṇi' iti samṛddhihomānām utkramavacanam /
1.3.18.[11]	śāntānām iti pūrvaviśeṣaṇārtham /
1.3.18.[12]	tat sahaiveha saṃpātasadbhāvārtham /
1.3.18.[13]	samṛddhiś ca na pākatantreṣu /
1.3.18.[14]	purastāddhomādīnāṃ saṃpātaprasaṅgaḥ śāntānām /
1.3.18.[15]	'agne yat te tapa iti purastāddhomāḥ' /
1.3.18.[16]	'tathā tad agna ity ājyabhāgau' /
1.3.18.[17]	'nir amuṃ nuda iti saṃsthitahomāḥ' ity ābhicārikāḥ /
1.3.18.[18]	athavājyāhutigrahaṇaṃ saṃpātavantam aśnāty evamādiṣu purastāddhomādiṣu ājyasaṃpratyayārtham iti //
1.3.19.[1]	itiḥ śāntānukarṣaṇārthaḥ /
1.3.19.[2]	śāntāv etāv ity arthaḥ /
1.3.19.[3]	svata evaitau śāntau /
1.3.19.[4]	tat sāmānyāt purastāddhomasaṃsthitahomānām api svataḥ śāntatvam /
1.3.19.[5]	ājyabhāgagrahaṇaṃ saṃvyavahārārtham /
1.3.19.[6]	atra saṃpātāḥ //
1.4.1.[1]	iti kalpajā /
1.4.1.[2]	uttarapūrvārdhe āparājite koṇe agnaye juhoty ājyam /
1.4.1.[3]	āgneyam iti devatāyuktanirdeśaḥ /
1.4.1.[4]	koṇe asya deśasya saṃpratipattyarthaḥ /
1.4.1.[5]	samānadevatātvād 'yām uttarām agner ājyabhāgasya' iti cāpavādasiddhyartham //
1.4.2.[1]	somāyety āgneyavat //
1.4.3.[1]	purastāddhomājyabhāgayor madhye pradhānaṃ havir juhoti /
1.4.3.[2]	tadadhikārāt /
1.4.3.[3]	na cājyabhāgāpekṣaṇam eva 'purastāddhomasaṃhatām' iti vacanāt //
1.4.3.[4]	kathaṃ havir hotavyam /
1.4.4.[1]	sruci ājyam upastīrya /
1.4.4.[2]	sruveṇopastaraṇam /
1.4.4.[3]	ājyam alpaṃ ghṛtam /
1.4.4.[4]	saṃhatābhyāṃ saṃbaddhābhyām aṅgulibhyāṃ madhyamādeśinībhyāṃ dviḥ kṛtvā haviṣaḥ avakhaṇḍayati /
1.4.4.[5]	haviṣaḥ madhyāt pūrvārdhāt /
1.4.4.[6]	madhyāt pūrvārdhād deśāt /
1.4.4.[7]	haviṣaḥ niruptena saṃbandhaḥ samānaśabdatvāt 'pavitre antardhāya havir nirvapati' iti /
1.4.4.[8]	tathā ca 'yato yato 'vadyati' iti apekṣaṇārtham //
1.4.5.[1]	'yato yato 'vadyati tadanupūrvam' /
1.4.5.[2]	sruvasya dviravattam ājyadhānīyaṃ pātrāntareṇa gṛhītvābhighārayati /
1.4.5.[3]	yataḥ yasmāt pradeśād dviravattaṃ tad dhaviḥ pratyabhighārayati /
1.4.5.[4]	pratyāpyāyayatīty arthaḥ /
1.4.5.[5]	havirgrahaṇaṃ pūrvavat /
1.4.5.[6]	kramapratyabhighāraṇam asyocyate //
1.4.6.[1]	yato 'vakhaṇḍitaṃ tena krameṇa taddhaviḥ pratyabhighārayati /
1.4.6.[2]	athavānupūrvam iti vaktavyaṃ lāghavāt /
1.4.6.[3]	pradhānahaviṣa eva syāt /
1.4.6.[4]	nāṅgahaviṣaḥ nājyasya /
1.4.6.[5]	tadartham evam uktam //
1.4.7.[1]	uktenāvadānadharmeṇa pratyṛcam avadānāni kartavyāni /
1.4.7.[2]	pratyṛcaṃ homavacanāt /
1.4.7.[3]	tadanukaraṇāt sarvāṇy eva karmāṇīti uktam /
1.4.7.[4]	āha - 'karmasaṃbandhe hi vākyavikalpaḥ' /
1.4.7.[5]	ekena siddhe ṛgvikalpaḥ syāt /
1.4.7.[6]	'svāhāntābhiḥ pratyṛcaṃ homāḥ' iti tat kimarthaṃ pratyṛcahomavacanam /
1.4.7.[7]	sūktanivṛttyarthaṃ syāt /
1.4.7.[8]	samastena sūktena homo mā bhūt /
1.4.7.[9]	naitat /
1.4.7.[10]	samastasya kvacid vidhānāt 'sarveṇa sūktena juhoti' iti /
1.4.7.[11]	tasmāt pratyṛcaṃ homā iti saṃyogavacanāt /
1.4.7.[12]	sarvāvadānavidhiś ca bahūnām ekapradhānasaṃbandhe 'ṣṭakāyām /
1.4.7.[13]	pratihavir dviravadānasaṃyogārtham /
1.4.7.[14]	na caikaṃ caturgṛhītaṃ pratimantravibhāgena hotavyam //
1.4.8.[1]	anekahaviḥsaṃbandhaprayogeṇa pratyavadānaṃ 'upastīryājyaṃ sarveṣām uttarataḥ sakṛtsakṛd avadāya dviravattam abhighārayati' ity etan na bhavati /
1.4.8.[2]	ekadevatānāṃ ca pratyṛcaṃ karmabhedo 'vadānanivṛttyartham /
1.4.8.[3]	devatābhedenāvadānavat /
1.4.8.[4]	tathā ca 'ekasviṣṭakṛtaḥ' iti darśanāt //
1.4.9.[1]	anayarcā prathamām āhutiṃ purastāddhomasaṃbaddhāṃ juhuyāt /
1.4.9.[2]	pūrvasyāṃ diśi madhye havir iti vacanāt //
1.4.10.[1]	evam anyā yathāgneyāt pūrvāpūrvāhutiḥ pūrvasmin pūrvasmin deśe saṃhatāyāḥ prathamāyāḥ saṃhatābhiḥ pratyṛcaṃ homāḥ /
1.4.10.[2]	prasakte juhotau punarjuhotigrahaṇaṃ sarvārtham /
1.4.10.[3]	ataś cātadvikāreṣv aṣṭakādiṣv ayam eva //
1.4.11.[1]	svāhākārānto yathā syāt /
1.4.11.[2]	ṛcaḥ svāhākārāntāḥ tāvatyaḥ svāhāntāḥ /
1.4.11.[3]	ṛksaṃpratyayaḥ pratyṛcam iti vacanāt /
1.4.11.[4]	ye homā kvacic coditās te ṛcā ṛcā kāryāḥ /
1.4.11.[5]	ataś ca pratyṛcaṃ homāḥ /
1.4.11.[6]	ṛksaṃbaddhasya vacanasyāvivakṣitatvāt /
1.4.11.[7]	yajatau ca pūrvatra juhotiprayogaḥ ubhayatra svāhāntābhiḥ /
1.4.11.[8]	pratyṛcahomagrahaṇe pratyṛcavidhiḥ sarvaviṣayārthatvaṃ ca /
1.4.11.[9]	devatānāma grahītavyam /
1.4.11.[10]	ājyabhāge sviṣṭakṛti ca devatānām agrahaṇāt /
1.4.11.[11]	uktānuktanyāyān na vā /
1.4.11.[12]	dvitīya ājyabhāge 'somāya svāhā' iti vacanāt /
1.4.11.[13]	nirvāpe ca devatārthatvena saṃkalpanāt /
1.4.11.[14]	antavacanam ṛgantena svarasaṃbandhārtham //
1.4.12.[1]	saumyād ājyabhāgadeśāj juhoti pitaras tām upabhuñjate //
1.4.13.[1]	yata ubhayor doṣaḥ tasmād antarā madhye hotavyā āhutiḥ /
1.4.13.[2]	kas tasya guṇo bhavati /
1.4.13.[3]	ucyate /
1.4.13.[4]	devasthāna eva hutā bhavati /
1.4.13.[5]	pūrvām iti madhye /
1.4.13.[6]	madhyamadeśapraśaṃsā ca /
1.4.13.[7]	evaṃ devaloka eveti ca stutiḥ /
1.4.13.[8]	'madhye haviḥ' iti stūyate //
1.4.14.[1]	pūrvām āhutiṃ hutvā paścimadeśe yām āhutiṃ juhoti sāpakrāmantī nāmāhutiḥ /
1.4.14.[2]	apakramayatīty apakrāmantī na śreyasaḥ pratyāpayatīty arthaḥ /
1.4.14.[3]	ataś ca sa yajamānaḥ pāpād api pāpaḥ dāridryayuktaḥ //
1.4.15.[1]	yām āhutiṃ prathamayā parāṃparāṃ saṃhatāṃ juhoti sā abhikrāmantī /
1.4.15.[2]	abhikrāmantī nāma ābhimukhyagamanāt /
1.4.15.[3]	sa yajamāna īśvaro bhavati //
1.4.16.[1]	yām āhutiṃ hy agnir ahite deśe juhoti asamiddhe hutoparibhasmano bhavaty asau andhā nāmāhutir aprakāśakatvāt /
1.4.16.[2]	sa yajamānaḥ āndhyaśīlo bhavati /
1.4.16.[3]	janmāntarābhiprāyaṃ tācchīlyam //
1.4.17.[1]	yām āhutiṃ dhūma eva prakṣipati sa yajamāno guṇavān api aprakāśo bhavati //
1.4.18.[1]	yām āhutiṃ jyotiṣmaty agnau juhoti tayā āhutyā brahmavarcasī dīptimān /
1.4.18.[2]	yasmāc caitadevaṃ tasmāj jyotiṣmati hotavyam //
1.4.19.[1]	upādhyāyavatsaśarmaṇaḥ prapautrasya bhaṭṭadārilasya kṛtau kauśikavṛttau caturthī kaṇḍikā //
1.5.1.[1]	iti yathāgneyasya homavidhiḥ evam agnīṣomīyasyāpi haviṣaḥ /
1.5.1.[2]	'ud enam uttaraṃ naya' ity atrātideśe prāpte mantrāntarāṇy āha /
1.5.1.[3]	'asmai kṣatram' iti vaidikaḥ ekaḥ /
1.5.1.[4]	kalpajāś ca trayaḥ /
1.5.1.[5]	samānavidhānatvāt /
1.5.1.[6]	karmaṇāṃ prakaraṇaviśeṣād evam ity atraiva /
1.5.1.[7]	atrocyate /
1.5.1.[8]	'svāhāntābhiḥ pratyṛcaṃ homāḥ' iti sarvārthena vidhinājyabhāgasya nirdiṣṭasya juhotīty arthavidhānād atra karmaṇām arthavattvam /
1.5.1.[9]	agnīṣomīyasyeti havirhomanirdeśaḥ /
1.5.1.[10]	kimartham /
1.5.1.[11]	liṅgadevatāsaṃbandhena bhaviṣyati /
1.5.1.[12]	āgneyavad anarthāntarasaṃbandhārthatvāt /
1.5.1.[13]	haviṣo nirdeśasya prathamasyākalpajatvāt /
1.5.1.[14]	nirdeśārthaḥ itiśabdaḥ /
1.5.1.[15]	pūrvahavirnirdeśa uttarair asaṃbandha itinā vyavadhānāt /
1.5.1.[16]	aindrāgnasaṃbandho vacanāt syāt /
1.5.1.[17]	tasmād uttaro havirnirdeśaḥ uttarair abhisaṃbandhārthatvāt /
1.5.1.[18]	laiṅgikaṃ karma /
1.5.1.[19]	'ud enaṃ' mantrasaṃbandhaḥ kena tarhi /
1.5.1.[20]	haviṣā /
1.5.1.[21]	kasmāt /
1.5.1.[22]	mantrāṇāṃ samuccayārthatvāt sarvamantrasaṃbandhaṃ hi haviḥ /
1.5.1.[23]	ataś ca pratimantraṃ karmabhedaḥ /
1.5.1.[24]	ata eva ca 'anyatra sauviṣṭakṛtāt' iti karmapravṛttiprasaṅganivṛttyartham idam //
1.5.2.[1]	caturbhiḥ //
1.5.3.[1]	evam aindrāgnasya haviṣo juhoti /
1.5.3.[2]	aindrāgnasyeti agnīṣomīyāvat vyākhyātaṃ pratimantraṃ vyavahāranivṛttyartham /
1.5.3.[3]	ataś ca vaiśvadeve 'pi cāntyena mantrasaṃbandhaḥ syāt /
1.5.3.[4]	tannivṛttyartham amāvāsyāgrahaṇam //
1.5.4.[1]	'sarveṣām uttarataḥ sakṛtsakṛd avadāya' ityādi coditaṃ sviṣṭakṛtam /
1.5.4.[2]	prathamaṃ sviṣṭakṛtaḥ 'pūrṇā paścāt' ity etau homau bhavataḥ /
1.5.4.[3]	samṛddhihomāḥ /
1.5.4.[4]	'ākūtyai tvā' ityādayo homāḥ pañca /
1.5.4.[5]	kāmyāś ca //4// 'pṛthivyām agnaye ... iti' /
1.5.4.[6]	itiḥ homasaṃbandhārthaḥ /
1.5.4.[7]	ataś ca atrāyaṃ 'saṃsthitahomaḥ samṛddhiḥ śāntānām' iti saṃvyavahāraḥ /
1.5.4.[8]	pāṭhakramāt pārvaṇādīnāmasya kramasya siddhatvād anarthakaṃ 'prāk sviṣṭakṛtaḥ' iti /
1.5.4.[9]	arthavattvāt /
1.5.4.[10]	ānumatīsadbhāve ānumatyā ūrdhvaṃ pārvaṇādayo yathā syuḥ 'prāk sviṣṭakṛtaḥ' iti /
1.5.4.[11]	yadā ca 'ardhāhutiḥ ... ānumatī' tadā sviṣṭakṛdājyena /
1.5.4.[12]	athavā pradhānaśeṣāt sviṣṭakṛt /
1.5.4.[13]	pratipattikarmasu ājyahaviḥ punaḥ syāt /
1.5.4.[14]	śeṣabhāvād ājyatantre 'pi /
1.5.4.[15]	sviṣṭakṛto vidhānaṃ ājyatantra eva ca /
1.5.4.[16]	pārvaṇayoḥ samuccayārthaṃ pārvaṇau homāv iti /
1.5.4.[17]	athavā 'ājyabhāgāntaṃ prāktantram ūrdhvaṃ sviṣṭakṛtā saha' iti vacanāt /
1.5.4.[18]	avyaktacodaneṣv ājyahaviṣṣu ca pārvaṇādīnāṃ kramān niyamaḥ syāt /
1.5.4.[19]	atra tv aniyamārtham idam /
1.5.4.[20]	athavā ānumatīsaṃyoge pārvaṇādīnāṃ nivṛttyartham /
1.5.4.[21]	athavā pārvaṇādīnāṃ vikṛtau prāptyartham idam /
1.5.4.[22]	kālasaṃyogād dhi na syāt /
1.5.4.[23]	samuccayaś ca vikṛtau kālanāmnīdevatābhidhānāt /
1.5.4.[24]	stutibhājo mantrā iti daivate /
1.5.4.[25]	tathā ca 'darśapūrṇamāsābhyāṃ pākayajñāḥ' ity arthaḥ /
1.5.4.[26]	tad etat sūtraṃ tadvac ca samāsena vidhānaṃ pārvaṇāv ity uttaratra vyatyāsavidhānāt //
1.5.5.[1]	pārvaṇahomamantraḥ //
1.5.6.[1]	ekaikā /
1.5.6.[2]	ubhayaṃ na /
1.5.6.[3]	avidhikarmatvād idam /
1.5.6.[4]	vyatyāsavidhānaṃ darśapūrṇamāsavikārārthaṃ homagrahaṇāt /
1.5.6.[5]	ājyahaviḥprasaṅgād vikṛtau ca kālasaṃnikarṣeṇa pārvaṇayor vyatyāsaḥ /
1.5.6.[6]	anyakāleṣu pūrṇā paścād iti pūrvapakṣe karmaprayogavacanāt /
1.5.6.[7]	adbhuteṣu ca /
1.5.6.[8]	triparvavacanād aniyamaḥ /
1.5.6.[9]	naimittikeṣu ca nimittāntarapravṛttiḥ syāt /
1.5.6.[10]	bhaiṣajyeṣu ca nirnimittakatvāt /
1.5.6.[11]	vyaktacodaneṣu devatāliṅgāt vyavasthā /
1.5.6.[12]	devatāviśeṣaḥ dharmagrahaṇahetuḥ /
1.5.6.[13]	sāṃpadeṣu vacanāt 'uttarasyāṃ sāṃpadaṃ kurute' iti /
1.5.6.[14]	senākarmasu ca yātrādhiyā tatkālasaṃbandhaḥ //
1.5.6.[15]	samṛddhihomā ucyante /
1.5.6.[16]	ākūtyai tvā svāhā /
1.5.6.[17]	iti prathame samṛddhihome /
1.5.6.[18]	kāmāya tvā svāhā iti dvitīye /
1.5.6.[19]	samṛddhihomamantre samṛdhe tvā iti tṛtīyapakṣe /
1.5.6.[20]	karmaprayogavacanāt /
1.5.6.[21]	adbhuteṣu yathā vacanād aniyamaḥ /
1.5.6.[22]	naimittikeṣu ca nimittāntarapravṛttiḥ syāt samṛddhihome /
1.5.7.[1]	iti pañcame /
1.5.7.[2]	ājyena homagrahaṇāt /
1.5.7.[3]	samṛddhihomeṣu saṃpātāḥ //
1.5.8.[1]	etābhiḥ saṃnatibhiḥ prajāpate na tvad etāny anya ity anayā ca juhuyāt /
1.5.8.[2]	atha yad uktaṃ 'samṛddhihomāḥ kāmyāś ca' iti /
1.5.8.[3]	ke te kāmyāḥ /
1.5.8.[4]	ucyate /
1.5.8.[5]	saṃnatayaḥ prajāpateś ca kāmyāḥ kramasaṃyogāt talliṅgatvāc ca /
1.5.8.[6]	cakāradvayakaraṇāc cobhayoḥ kāmyatvam /
1.5.8.[7]	saṃnatibhir ājyaṃ juhuyād iti /
1.5.8.[8]	saṃnatiṣu bahumantratvāt tattalliṅganirdeśād homasaṃpratyaḥ /
1.5.8.[9]	saṃnatihomamantreṣv itikaraṇakāraṇāt //
1.5.9.[1]	tat kim aniyatād deśāt /
1.5.9.[2]	ucyate /
1.5.9.[3]	uttarataḥ uttaradeśāt /
1.5.9.[4]	atra deśaviśeṣaṇārthā ṣaṣṭhī sarveṣām uttarataḥ /
1.5.9.[5]	sakṛtsakṛtsaṃbandhaḥ /
1.5.9.[6]	sarveṣāṃ haviṣām iti haviḥsaṃbandhaḥ /
1.5.9.[7]	'na havīṃṣi' iti pratiṣedhāt /
1.5.9.[8]	vīpsā pratihaviḥ sakṛdavadānārtham /
1.5.9.[9]	sakṛdavadānaṃ ca sruveṇa homārtham /
1.5.9.[10]	dvir avattam /
1.5.9.[11]	srukstham /
1.5.9.[12]	abhighārayati //10// avattagrahaṇaṃ sarvasyāvattasya dvirabhighāraṇaṃ yathā syāt //
1.5.9.[13]	na pratyavadānam /
1.5.10.[1]	'yatoyato 'vadyati' iti pratyabhighāraṇe prāpte 'na havīṃṣi' //11// iti pratiṣedhaḥ /
1.5.10.[2]	sarveṣām iti havirabhisaṃbandhāt /
1.5.10.[3]	samānadeśeṣu karmasu ekahaviṣṭvena sakṛdavadānaṃ yathā grahaṇam ekahaviṣi //
1.5.11.[1]	ā devanām api ... homamantraḥ /
1.5.11.[2]	uttaraśvāndham iti mantraliṅgādayo sviṣṭakṛta /
1.5.11.[3]	ataś ca 'ūrdhvaṃ sviṣṭakṛtā saha' ity ayaṃ viśeṣaḥ /
1.5.11.[4]	'uttarapūrvārdhe'vayutaṃ hutvā sarvaprāyaścittīyān homān juhoti' //12// uttarapūrvakoṇe 'vayutaṃ hutvā pṛthagbhūtam ity arthaḥ /
1.5.11.[5]	sviṣṭakṛtam /
1.5.11.[6]	prāyaścittīyān homān juhoti /
1.5.11.[7]	sarvaprāyaścittīya iti prakṛtau /
1.5.11.[8]	bhreṣe 'pi pratividhānaṃ yathā syāt /
1.5.11.[9]	ebhir na prakaraṇaṃ niyatakāraṇaṃ sarvaśabdāt /
1.5.11.[10]	idaṃ vidhānaprayojanaṃ mantreṣv atikramārtham /
1.5.11.[11]	puruṣadharmātikrame tu 'punar maitv indriyam' iti /
1.5.11.[12]	'uttamā sarvakarmā' iti vacanāt homa ekasyā api viniyogaḥ /
1.5.11.[13]	ubhayātikrame samuccaya ubhayasaṃyogāt /
1.5.11.[14]	sarvaprāyaścittīyānāṃ 'punar maitv indriyam' iti cānayoḥ samuccayaḥ //
1.5.12.[1]	iti dvādaśa yojyā mantrāḥ 'yan me skannam' iti pāṭhāt /
1.5.12.[2]	sarvaprāyaścittīyavacanāt sarvaprāyaścittīyagrahaṇam /
1.5.12.[3]	juhotigrahaṇāc cājyam //
1.5.12.[4]	iti pañcamī kaṇḍikā //
