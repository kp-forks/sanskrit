#Author:Devapāla
#Text:Kāṭhagṛhyasūtrabhāṣya
#Comments:Kāṭhakagṛhyasūtra
#Edition:Kashmir Series of Texts and Studies, No. XLIX (1923)
#Data entry:Oliver Hellwig
#Notes:Currently covers only the first half of the mūla text.



1.1.[1]	vrataśabdo yamaniyamavācakaḥ /
1.1.[2]	tatra prasaktipratiṣedhātmakā yamāḥ amāṃsabhakṣaṇādayaḥ /
1.1.[3]	niyamāstu aprāptyaṅgaparipūrakā bhaikṣavṛttyādiviṣayāḥ /
1.1.[4]	‘ahiṃsāsatyāsteyabrahmacaryāparigrahāḥ’ yamāḥ /
1.1.[5]	‘śaucasantoṣatapaḥsvādhyāyeśvarapraṇidhānāni’ niyamāḥ /
1.1.[6]	iti tu yamā niyamāśca tairuktāste'pi yathāsaṃbhavamiha nirdhāryante /
1.1.[7]	upanayanādārabhya ā vedādhyayanaparisamāptevratacaraṇaśīlo bhavet // 1 //
1.2.[1]	syādityanuṣaṅgaḥ /
1.2.[2]	uttaratrāpi yojyamevaitat /
1.2.[3]	mṛgasyedaṃ mārgaṃ sāmānyaśabdenāpyeṇasyeti viśeṣo vakṣyamāṇatvāt /
1.2.[4]	vaste ācchādayatīti vāsaḥ paridhānam /
1.2.[5]	tacca mṛgacarma, mārgaṃ vāso yasyeti mārgavāsāḥ syāt // 2 //
1.3.[1]	hantirhiṃsākarmā /
1.3.[2]	samyak kṣureṇa natu kartaryādinā apasāritāḥ keśā yasya muṇḍitaśirā ityarthaḥ, tena muṇḍanena vakṣyamāṇena paunaruktyamityāhuḥ /
1.3.[3]	athavā saṃhatā ekarūpāḥ keśā yasya saḥ /
1.3.[4]	etaduktaṃ bhavati ‘muṇḍo jaṭilo śikhī vā’ iti vakṣyati, tatraikasya traivarṇikasya brahmacāriṇaḥ kālabhedena vikalpanivṛttyarthaṃ niyamābhidhānametat ekarūpā evaikaikena keśāḥ kartavyāḥ, jaṭī cenna muṇḍī śikhī veti /
1.3.[5]	evaṃ muṇḍādiṣu // 3 //
1.4.[1]	bhikṣāṇāṃ samūho bhaikṣam /
1.4.[2]	ācāryastu ‘upanīya tu yaḥ śiṣyam’ ityādilakṣaṇaḥ /
1.4.[3]	bhaikṣeṇaiva brahmacāriṇā śarīraṃ saṃdhāraṇīyamiti niyamaḥ /
1.4.[4]	ācāryādhīnā cāsya vṛttiḥ sthitirūpā śarīrapoṣaṇarūpā ca syāt /
1.4.[5]	ācāryo hi prerya kāṃścidbhikṣāṃ dāpayatītyācāryeṇāpi tasya śarīrapoṣaṇalakṣaṇā vṛttiranyaceṣṭāvadupapadyate, anyato vā kadācidbhaikṣasyālābhe ācārya eva bhojanādikaṃ dadātīti // 4 //
1.5.[1]	iha sāmānyābhidhāne'pi daṇḍaḥ pālāśādiḥ yathāyathaṃ vakṣyamāṇaḥ /
1.5.[2]	saha śalkena tvacā vartamāno daṇḍo yasya sa saśalkadaṇḍaḥ syādityanuṣaṅga eva // 5//
1.6.[1]	saptabhirmuñjavyaktibhistrivṛttyāvṛttībhavati tāṃ mekhalāṃ dhārayet /
1.6.[2]	atra mehanasaṃbandhinaḥ khasya mālā mekhaleti nirvacanaṃ kurvanti /
1.6.[3]	mayūravyaṃsakāditvātsādhu kila /
1.6.[4]	miha secane, mihyate sicyate vīryādikamaneneti mehanamānandendriyaṃ tasyopari nābheradhobhāge yatkhaṃ tasya mālā // 6//
1.7.[1]	mākṣikaṃ māṃsaṃ na bhakṣayediti tṛptyarthatayā prasaktasya pratiṣedhaḥ /
1.7.[2]	madhu madyamapi tat kṣatriyavaiśyayorniṣidhyate ityupākhyānamekīyam /
1.7.[3]	tanna, prasaktyabhāvāt ‘tasmādbrāhmaṇarājanyau vaiśyaśca na surāṃ pibet /’ iti trayāṇāmapi na niṣedhaḥ syāt // 7 //
1.8.[1]	kṣāraṃ ca tallavaṇamauṣaraṃ sāmudrikādi tadvarjī tadvarjanaśīlaḥ /
1.8.[2]	saindhavasauvarcalādikaṃ bhakṣayedeva /
1.8.[3]	kṣāradravyaṃ sarvaṃ ca lavaṇaṃ varjayediti kecit // 8 //
1.9.[1]	anukūla ityarthaḥ // 9 //
1.10.[1]	āstāmadhyayanādikam, kriyāmātramapyācāryānujñayā vinā na kuryādityarthaḥ // 10 //
1.11-12.[1]	śayanādikamāśrite gurau utthātukāme prathamamevottiṣṭhet, śayanāvasthite cācārye tatpādasaṃvāhanādikaṃ ca kṛtvā paścāt śayanādikaṃ saṃviśet /
1.11-12.[2]	jaghanyasaṃveśītyasyāyamarthaḥ - yadācāryaḥ khaṭvāyāṃ tiṣṭhati tadā brahmacāriṇā khaṭvāyāḥ sakāśādyajjaghanyamāsanaṃ paṭṭatalaśayyādikaṃ tatra saṃveśanīyam /
1.11-12.[3]	evaṃ śayyāmāsīne gurau tato nimna ityādyanumantavyam // 11, 12 //
1.13.[1]	yat suvarṇādikaṃ kilainamupeyādāgacchet tat brahmacārī asmai ācāryāya dadyāt // 13 //
1.14.[1]	yadyapi brahmacārī sakalavedavedāṅgopāṅgajñānārthaṃ yathāyogyaṃ krameṇa bahūnācāryānupāste, tathāpi yat yasya saṃnidhau nivasaṁllubheta tattasmai dadyāt, natu sarvadā sarvaṃ sarvebhyo vibhajyetyarthaḥ // 14 //
1.15.[1]	yasyāṃ śayyāyāmācāryaḥ sthitastāmapāṭavādidaśāyāṃ kāruṇyāt snehātiśayādvāpāṭave vācāryānujñāto'pi nādhitiṣṭhedityarthaḥ /
1.15.[2]	tena jaghanyasaṃveśītyanena paunaruktyābhāvaḥ // 15 //
1.16.[1]	asyetyanuṣaṅgaḥ /
1.16.[2]	ayamapyanujñātasya pratiṣedhaḥ /
1.16.[3]	anye tu śayyāgrahaṇamācāryādhiṣṭhitāsanayānādyupalakṣaṇārthaṃ rathavākyaṃ varṇayanti, rathagrahaṇaṃ tu karituragādyupalakṣaṇārthaṃ varṇayanti, ‘na saṃvastrayeta’ ityatra ca sthitena dvitīyena nañā tantreṇāvṛttyā vā saṃbandhayanti rathaṃ na samārohenna kiṃ tarhi grāmādikaṃ gacchannasamartho vāhanāntaraṃ ca na labhate tadācāryānujñātastenādhiṣṭhitamapi karituragaṃ samārohedevetyarthaḥ //16//
1.17.[1]	samānaṃ vastraṃ na kuryāt, ācāryaparihitaṃ vastraṃ na paridadhīta /
1.17.[2]	nāpyācāryavastreṇa saha samāne karaṇḍādibhāṇḍe svavastraṃ saṃśritaṃ kuryāt // 17 //
1.18.[1]	saṃsparśanimittāni yāni pāṇigrahaṇābhyañjanādīni karmāṇi tāni sarvāṇyeva sarvābhiḥ strībhiḥ saha varjayet /
1.18.[2]	‘gurāviva tatputradāreṣu vartanīyam’ ityasyāḥ smṛterapyayamapavādaḥ pādasaṃvāhanādiviṣayaḥ // 18 //
1.19.[1]	muṣitāmiva nagnāṃ na paśyedityarthaḥ // 19 //
1.20.[1]	vihāraḥ krīḍā tadarthaṃ parihāsādikaṃ na vadet /
1.20.[2]	athavā ‘sarvakāryāsvatantraḥ’ ityanena sarvakriyāsvācāryānujñā grahaṇapūrvikāyāṃ pravṛttau sthitāyāṃ vihāraṃ mūtramalotsargamāha vihārārthaṃ na jalpedanujñāgrahaṇāya // 20 //
1.21.[1]	rucirdīptiḥ ratiḥ prītiśca /
1.21.[2]	tadarthaṃ dravyaviśeṣādikaṃ na saṃgṛhṇīyāt alaṅkaraṇaṃ krīḍādikam // 21 //
1.22.[1]	rucyarthamityanuvartate // 22 //
1.23.[1]	ayamarthaḥ - rucyarthaṃ snānaṃ niṣiddhaṃ, nityaṃ tu kartavyameva ‘nityaṃ snātvā śuciḥ kuryādevarṣipitṛtarpaṇam /’ ityādinā brahmacāriṇo'pi vidhānāt /
1.23.[2]	tatra ca vikalpaḥ snānaṃ kadācinmantrasaṃskṛtenodakena prokṣaṇaṃ kadācinmajjanam /
1.23.[3]	tatrādyamanenoktam ‘udakaṃ vābhyupeyāt’ iti // 23 //
1.23.[4]	majjanamadhikṛtyāha
1.24.[1]	yadiśabdaḥ pratibaddho vidhāyako'nuvādaṃ prārthayate ‘yadi śāliṃ bhuñjīta tadā dadhyupasiñcet’ ‘yadi rathantarasāmā somaḥ syāt aindravāyavāgrān grahān gṛhṇīyāt’ ityādivat /
1.24.[2]	tenāyamarthaḥ yadā majjanarūpaḥ snānapakṣastadā brahmacāriṇā daṇḍenevāpsu pariplavamātraṃ kartavyam /
1.24.[3]	natu kāntyādisiddhaye malāpasāraṇādinā yatanīyam // 24 //
1.25.[1]	muṇḍaḥ śikhārahitaḥ // 25 //
1.26.[1]	sakalādityopalakṣitaḥ kālo divasaḥ /
1.26.[2]	ādityaśūnyakālo rātriḥ /
1.26.[3]	ardhoditenārdhāstaṃgatena cādityenopalakṣitaḥ kālaḥ sandhiḥ /
1.26.[4]	sandhau bhavā sandhyā /
1.26.[5]	tāmubhayīmapi pratyahamupāsīta /
1.26.[6]	upāsanaṃ sevā // 26 //
1.26.[7]	kathamupāsītetyāha
1.27.[1]	pūrvāhṇabhāgagatāṃ tiṣṭhet nivṛttagatiḥ pūrvāṃ prāṅmukho japannavatiṣṭheta sanakṣatrakālādārabhya ā sūryajyotirdarśanāt // 27 //
1.28.[1]	aparāhṇasaṃnihitāmupaviṣṭaḥ pratyaṅmukhaḥ sabhāskarakālādārabhya japannāsīta ā tārakajyotirdarśanāt āsītottarāṃ saṃdhyākālasyātisūkṣmatvādevaṃ tadupāsanamiṣṭam // 28 //
1.29.[1]	diṅmātradarśanametat /
1.29.[2]	brāhma muhūrte'bhyutthāyānuṣṭhitaśarīradharmaḥ, “atyantamalinaḥ kāyo navacchidrasamanvitaḥ /
1.29.[3]	sravatyeṣa divā rātrau prātaḥstrānaṃ viśodhanam //” iti smaraṇāt mukhyaṃ gauṇaṃ vā snānaṃ vidhāya, “trirācamya dvirunmṛjya khānyupaspṛśya prāṇāyāmaistribhiḥ pūtastata oṃkāramarhati” iti smaraṇāt trīnprāṇāyāmān pañcadaśamātrāparimāṇānsmārtoktānkṛtvā pratipraṇavayuktavyāhṛtisaptakānvitasaśiraskasāvitryā trirabhyāsena paricchinnāṃstrīnprāṇāyāmānkṛtvā aghamarṣaṇādisūryopasthānāntaṃ bhūrbhuvaḥ svariti mahāvyāhṛtitrayayuktāṃ tatsavituriti sāvitrīmabhyastāṃ japet /
1.29.[4]	sāvitrīmanvāhetyanuśabdo'bhyāsārthaḥ /
1.29.[5]	tatsavituriti pratīkaḥ savitṛdevatākatve'pi “ākṛṣṇena rajasā” ityādīnāṃ sāvitrāntarāṇāṃ nivṛttyarthaḥ // 29 //
1.30.[1]	anastaṃgate bhānau grāmānniṣkramyāṣṭau samidho agnisamindhanārthaṃ haritavarṇā ārdrā āharedyo vedādhyayanatadarthānuṣṭhānādisamṛddhilakṣaṇaṃ kāmayate /
1.30.[2]	etaddhi śrutyāveditaṃ śrutimūlatvātsmṛteḥ // 30 //
1.31.[1]	sāyaṃprātaḥ saṃdhyopāsanārthaṃ grāmādbahirniḥsaraṇaṃ kartavyam /
1.31.[2]	sāyaṃprātaśca bhaikṣācaraṇaṃ kartavyam /
1.31.[3]	ubhayakālaṃ hi bhojanamāmnātam “sāyaṃprātarmanuṣyāṇāmaśanaṃ devanirmitam /” iti /
1.31.[4]	evamagnisamindhanaṃ kāladvaye'pi kartavyam /
1.31.[5]	catasraḥ prātaḥ catasraḥ sāyaṃ samidho hotavyāḥ /
1.31.[6]	evamanyakālaviśeṣavidhānārthānyetāni trīṇi vākyāni /
1.31.[7]	pūrvaśca madhyāhnāt prātaḥkālaḥ uttaraśca sāyaṃkālaḥ // 31 //
1.32.[1]	“sāyamevāgnisamindhanam” ityekeṣāṃ vedavidāṃ matam /
1.32.[2]	atra ca pakṣe catasraḥ samidha āhartavyāḥ // 32 //
1.33.[1]	upalakṣaṇametat /
1.33.[2]	bhaikṣasyācaraṇe agneścāsamindhane saṃdhyālopādike ca doṣaḥ pratyavāyo bhavati vihitātikramaṇāt /
1.33.[3]	yathoktam “nopatiṣṭhati yaḥ pūrvā nopāste yaśca paścimām /
1.33.[4]	sa śūdrabahiḥkāryaḥ sarvamādvijakarmaṇaḥ //” iti /
1.33.[5]	atha saṃdhyopāsanabhraṃśe bhaikṣārthamacaraṇe anaṭane agneścāsamindhane sati yatpāpaṃ bhavati tasya vināśāya avakīrṇivrataṃ prāyaścittamācaret /
1.33.[6]	avakaraṇamavakīrṇo'vidhānotsargaḥ kāmato brahmacāriṇo retasa utsargaḥ /
1.33.[7]	avakīrṇaṃ vidyate yasya so'vakīrṇī /
1.33.[8]	tasya vratamāmnātam /
1.33.[9]	“saptāgāraṃ caredbhaikṣaṃ svakarma parikīrtayan /
1.33.[10]	tebhyo labdhena bhaikṣeṇa vartayedekakālikam //
1.33.[11]	upaspṛśaṃstriṣavaṇamabdena sa viśuddhyati /” iti /
1.33.[12]	etatsandhyopāsanādikamakṛtvā avakīrṇivratamācaret /
1.33.[13]	kiṃ paripūrṇamābdikameva ? netyāha saptarātramiti /
1.33.[14]	anye tu vyācakṣate saṃdhyopāsanādikaṃ saptarātramakṛtyā avakīrṇivrataṃ caret paripūrṇameveti /
1.33.[15]	saptarātrānyūnādhike vā avakaraṇaṃ nyūnamadhikaṃ ceti /
1.33.[16]	yājñavalkya āha “bhaikṣāgnikārye tyaktvā tu saptarātramanāturaḥ /
1.33.[17]	kāmāvakīrṇa ityābhyāṃ hutvā cājyāhutidvayam //
1.33.[18]	nairṛtaṃ gardarbhaṃ vaitatsaṃvatsaravrataṃ caret /” iti /
1.33.[19]	atrāpi pūrvavadyojanā // 33 //
2.0.[1]	brahmacāriṇo'gnīndhanamuktam /
2.0.[2]	tatretikartavyatāmāha
2.1.[1]	samiditi dvitīyāmityādau sarvatra samidhamādadhātīti saṃbandhaḥ /
2.1.[2]	eṣo'sīti pratīkena edhiṣīmahītyantasya grahaṇam, evaṃ samidasītyanena samedhiṣīmahītyantasya, idamahamityanena bhavāmītyantasya /
2.1.[3]	caturthaḥ sakalaḥ paṭhitaḥ //
3.0.[1]	brahmacaryavratasyācāryapūjāvidhidvāreṇāvadhimāha
3.1.[1]	chandasi vede ṛgyajuḥsāmalakṣaṇe mantrabrāhmaṇārthavādanāmadheyabhedayukte ye vyavasthitā arthā dvādaśādhyāyanirṇeyāstān buddhvā tadyogyatvāt, snāsyan dāraparigrahārthaṃ snātakadharmān grahītumicchan ācāryamadhīṣya gāṃ madhuparkārthaṃ kārayet svadhanaṃ dattvā arhayet /
3.1.[2]	sā madhuparkopayoginī satī gurave dāsyate /
3.1.[3]	ācāryo hi śiṣyāya siṣṇāsave madhuparkaṃ dadāti, śiṣyaścācāryāya dakṣiṇāmiti kecit /
3.1.[4]	anye tu goprabhavo madhuparko gośabdena vivakṣita iti vyācakṣate /
3.1.[5]	tenācāryamadhīṣya madhuparko me dīyatāmiti madhuparkaṃ kārayedityarthaḥ /
3.1.[6]	gṛhītamadhuparkaśca brahmacārī ācāryamarhayeddakṣiṇādinā yathāśaktyā pūjayet /
3.1.[7]	apare tu sūtrabhedena vyācakṣate - chandasyarthān buddhvā snāsyan gāṃ kārayedityekam, ācāryamarhayediti dvitīyam /
3.1.[8]	ācāryamadhīṣyādāvātmane gāṃ madhuparkaṃ ca dāpayedityādyasyārthaḥ /
3.1.[9]	ācāryeṇa ca pūjito gṛhītadakṣiṇaḥ san brahmacārī paścādācāryamarhayet dakṣiṇādānādinā /
3.1.[10]	brahmacāriṇaṃ hi samyagadhītāvabuddhavedamācāryaḥ pūrvaṃ pūjayatīti /
3.1.[11]	tathāca smṛtiḥ “taṃ pratītaṃ svadharmeṇa brahmadāyaharaṃ pituḥ /
3.1.[12]	sragviṇaṃ talpa āsīnamarhayetprathamaṃ gavā //” iti /
3.1.[13]	taṃ brahmacāriṇaṃ, svadharmeṇa śiṣyadharmeṇa, pratītamabhimukhamāgatam, ācāryasya brahmaharaṃ piturdāyaharaṃ, sragviṇaṃ mālādhāriṇaṃ, talpe khaṭvāyāmāsīnamupaviṣṭaṃ gavā pūjayedācāryaḥ /
3.1.[14]	tasmādgṛhītavidyo guruṇānujñātaḥ snāyāt, snātvā ca bhāryāmadhigacchet /
3.1.[15]	anutsṛṣṭastu vīryaṃ hitvā upāvartate /
3.1.[16]	tathāca śrutiḥ “indro vai prajāpatau brahmacaryamuvāsa sa vā anutsṛṣṭo vīryaṃ hitvopāvartata //” iti /
3.1.[17]	“ācāryo brahmacāriṇaḥ prajāpatiḥ /” iti ca // 1 //
3.1.[18]	dvividho brahmacārī - upakurvāṇo yo brahmacaryaṃ caritvā snānadāraparigrahādikaṃ saṃśrayate, naiṣṭhiko yo brahmacaryeṇa niṣṭhāṃ gamayati /
3.1.[19]	tatropakurvāṇakasya sāvadhikaṃ brahmacaryamiti tadapekṣayoktaṃ “chandasyarthān” ityādi /
3.1.[20]	naiṣṭhikāpekṣayā tvidamucyate
3.2.[1]	anyo naiṣṭhiko brahmacārī /
3.2.[2]	śrotriyo vedādhyāyī /
3.2.[3]	“śrotriyaṃ chando'dhīte” iti śrotriyaśabdo vedādhyāyini nipātitaḥ /
3.2.[4]	vedādhyāyīti punarvacanamavadhāraṇārthaṃ vedādhyāyyeva, na snānādyācarati nidhanāvadhikamasya brahmacaryavratamityarthaḥ // 2 //
3.2.[5]	ata eva spaṣṭārthamāha
3.3.[1]	tasyānantarottasya naiṣṭhikasya snānaṃ nāstītyarthaḥ // 3 //
3.3.[2]	yasya tūpakurvāṇakasya snānādikamasti, tasya snānakartavyatāmāha
3.4.[1]	gosamūho vrajaḥ, tena parihitamadhiṣṭhitaṃ deśaṃ prapādya praveśya prayojakakarturācāryasyāyaṃ nirdeśaḥ /
3.4.[2]	yathāsaṃbhavaṃ jaṭilapakṣe jaṭānāṃ vāpanam śikhipakṣe keśānām /
3.4.[3]	tena jaṭādikamabhisaṃhāryāpasārya vāpayitvā āpo hi ṣṭhetyādibhistisṛbhiḥ saṃmārjanaṃ kurvantaṃ snāyāt snāpayet majjayet /
3.4.[4]	hiraṇyavarṇā iti dvābhyāṃ dvitīyaṃ majjanaṃ kuryāt, “śaṃ na āpa” iti dvābhyāṃ tṛtīyam /
3.4.[5]	atra ca śmaśrugrahaṇenauṣṭhoparigatakeśānāmapi grahaṇam /
3.4.[6]	lomagrahaṇena guptasthānagatānāṃ grahaṇaṃ natu bhrvādivṛttīnāmāryaprasiddhivirodhāt // 4 //
3.4.[7]	tatastriḥ snātaḥ pavitrībhūta idamidaṃ kuryādityāha
3.5-21.[1]	atra sūtragaṇe pāṭhakramādarthakramasya balīyastvāt uktānuktapadārthānāmarthavaśena kramaviśeṣayojanā kartavyā /
3.5-21.[2]	tathāhi triḥsnātasya jalāśayānnadyāderuttīrṇasya caraṇaprakṣālanādayo'nuktāḥ, sūtritāśca dhautavastraparidhānādayo yathākrameṇa jñeyāḥ /
3.5-21.[3]	dyauste pṛṣṭhamityādimantreṇa cchatraṃ dhārayeta, yathāvibhavānusāreṇa imamagna ityādinā kaṭakakuṇḍalādi hiraṇyam /
3.5-21.[4]	pratiṣṭhe stha ityādinā vārāhyopānahau pratimuñcate paridhatte /
3.5-21.[5]	varāhaśabdo varāhacarmaṇi vartate /
3.5-21.[6]	varāhacarmaṇā nirvṛtta ityaṇ, tasya “aṇiñoranārṣayorgurū pottamayoḥ ṣyaṅ gotre” iti ṣyaṅ, “yaṅaścāpū” vārāhye ca te upānahau vārāhyopānahau /
3.5-21.[7]	varāhaḥ sūkaraḥ /
3.5-21.[8]	varāhopānahau ca rājasūyādāvarthavādādikādavagamyete /
3.5-21.[9]	anye tu vārāhyaśabdaṃ saṃniveśaviśiṣṭopānadvācakaṃ vyācakṣate catuṣkacchāditavat /
3.5-21.[10]	apare lakṣaṇayā carmamātramayatvaṃ varṇayanti, nahi kaścidā cāryaḥ sūkaracarmamayyāvupānahau paridadhaddṛśyate /
3.5-21.[11]	kecittu paṭhanti vārāhyupānahāviti /
3.5-21.[12]	tatra vārāhī upānahī iti dve pade /
3.5-21.[13]	“chandovatsūtrāṇi bhavanti” iti prathamapadadvivacanasya luk pūrvasavarṇādeśo vā “supāṃ suluk pūrvasavarṇa” ityādinā /
3.5-21.[14]	dvivastro'ta ūrdhvam, ato brahmacaryādūrdhvaṃ dvivastraḥ /
3.5-21.[15]	brahmacārī hyekavastra āsīt, mṛgājinaṃ hi tenopari dhāritam, naca tatra loke vastraśabdaprayogo'sti /
3.5-21.[16]	tataśca vastradvayaṃ vibhavānusāreṇotkṛṣṭaṃ bhartavyam /
3.5-21.[17]	tathāca śrutiḥ “tasmācchobhanaṃ vāso bhartavyam” iti /
3.5-21.[18]	veṇoḥ saṃbandhinaṃ ca daṇḍaṃ dhārayate tacchīlo vaiṇavadaṇḍadhārī/ nityamiti natvavaṣṭambhanādyarthitayaiva kadācideveti /
3.5-21.[19]	evaṃ chatradhārī /
3.5-21.[20]	apanthadāyī nānyasmai panthānaṃ dadyāt dṛṣṭaprayojanavyatirekeṇa /
3.5-21.[21]	apathadāyīti tu yuktaḥ pāṭhaḥ /
3.5-21.[22]	yataḥ “rājñā tu śrotriyāya panthā deyaḥ” iti gautamādibhiruktamataḥ kathamayaṃ śrotriyaviśeṣaḥ sannanyasmai prāṇimātrāya panthānaṃ dadyāt /
3.5-21.[23]	adattaharaṇaṃ pratiṣiddhaṃ - parakīyaṃ yaddravyaṃ tatpareṇādattaṃ na gṛhṇīyāt “na parasvamapaharet” iti śrutyādiniṣiddhatvāt /
3.5-21.[24]	aparayā dvārā niḥsaraṇam /
3.5-21.[25]	pratiṣiddhamiti kāṇḍikāntaṃ yāvadanuṣaṅgaḥ /
3.5-21.[26]	prasiddhamavigarhitaṃ yaddvāraṃ, tato'nyayā dvārā aprasiddhayā guptāntaḥpurādiniḥsaraṇapraveśāya parikalpitayā niḥsaraṇaṃ praveśanaṃ ca pratiṣiddham /
3.5-21.[27]	malavadvāsāḥ śvapacādiḥ, tena saha saṃbhāṣaṇaṃ pratiṣiddham /
3.5-21.[28]	tathā rajovāsasā rajasvalayā udakyāparaparyāyayā saha śayanaṃ pratiṣiddhaṃ, snānasya vivāhopakramatvādevamucyate, itikartavyatayā hi snānasya vivāhamṛte nāsti prasaktiḥ /
3.5-21.[29]	gurormānyasya “vittaṃ bandhurvayaḥ karma vidyā bhavati pañcamī /
3.5-21.[30]	etāni mānyasthānāni garīyo yadyaduttaram //” ityādikasya, duṣṭaṃ paruṣādi vacanaṃ pratiṣiddham /
3.5-21.[31]	asthāne gurustrījanādau smayanaṃ hasanaṃ pratiṣiddham /
3.5-21.[32]	evaṃ saraṇaṃ gamanamasthāne rahasyagurujanādhiṣṭhite /
3.5-21.[33]	evaṃ gāyanaṃ gītaṃ nartanaṃ cāsthāne pratiṣiddham, natūtsavādau samānaśīlamadhyagatasya guptasthāne /
3.5-21.[34]	tathāca mahāvrate gītavādyanartanakartavyatāvacanam /
3.5-21.[35]	“tamudgātā vācayitvā prastotre prayacchati prastotādhvaryave'dhvaryuranyasmai brāhmaṇāya /” ityādivīṇāvādanuvacanaṃ śrūyate /
3.5-21.[36]	yājñavalkya āha “vīṇāvādanatattvajñaḥ śrutijātiviśāradaḥ /
3.5-21.[37]	tālajñaścāprayāsena yogamārgaṃ nigacchati //” iti /
3.5-21.[38]	tasya ca nṛttagītāderasthāne'vekṣaṇaṃ pratiṣiddhaṃ natūtsavādau /
3.5-21.[39]	“āpo hi ṣṭhā” ityādayo vyākhyātāḥ /
3.5-21.[40]	hiraṇyavarṇā iti śākhāntarīyatvāt samastāḥ sūtrakṛtā paṭhitāḥ //
3.5-21.[41]	dyauste pṛṣṭhaṃ pṛthivī sadhasthamātmāntarikṣaṃ samudro yoniḥ /
3.5-21.[42]	vikhyāya cakṣuṣā tvamabhitiṣṭha pṛtanyataḥ //
3.5-21.[43]	bṛhatī /
3.5-21.[44]	aśvastutau viniyuktā /
3.5-21.[45]	iha cchatrastutāvapi tulyā /
3.5-21.[46]	tava dyauḥ svargalokaḥ pṛṣṭhaṃ pṛṣṭhe upari /
3.5-21.[47]	pṛthivī sadhasthaṃ samānasthānam /
3.5-21.[48]	ātmāntarikṣaṃ chatrāvayavino mahattvastutiḥ /
3.5-21.[49]	samudra udakaṃ yoniḥ kāraṇam “apsujo'śvaḥ” iti saṃstavāt aśvayoniḥ sarvasyodakaprabhavatvānnetravastrādeśchatramapi tathā evaṃ cenmahāprabhāvastvamataścakṣuṣā vikhyāya nirīkṣyābhitiṣṭha ākrāma abhibhava /
3.5-21.[50]	kān /
3.5-21.[51]	pṛtanyataḥ pṛtanā senā tāmicchanti ye te pṛtanyantaḥ, tān pṛtanyataḥ //
3.5-21.[52]	imamagna āyuṣe varcase kṛdhi tigmamojo varuṇa saṃśiśādhi /
3.5-21.[53]	mātevāsmā adite śarma yaccha viśve devā jaradaṣṭiryathāsat //
3.5-21.[54]	he agne imaṃ suvarṇālaṅkāramāyuṣe cirajīvanāya, varcase ca dīptaye kṛdhi kuru /
3.5-21.[55]	he varuṇa tvamapi ojo balaṃ tigmaṃ tīvraṃ samyak saṃpādaya/ he adite devamātaḥ asmai snātakāya śarma sukhaṃ yaccha prayaccha māteva jananīva /
3.5-21.[56]	he viśve devāḥ sarvadivaukasaḥ jaradaṣṭirjarāvyāptiryathā yena prakāreṇa asadbhavati, tathā kuruta jarājarjaritaśarīrā yathā saṃpadyāmahe tathā kurutetyarthaḥ //
3.5-21.[57]	pratiṣṭhe stho devate mā mā hiṃsiṣṭam //
3.5-21.[58]	he devate upānahau supratiṣṭhe sthaḥ śobhanaprasthāne bhavatam /
3.5-21.[59]	mā mā hiṃsiṣṭaṃ mama hiṃsā mā kārṣṭam //
4.1.[1]	vyākhyāsyāma ityadhyāhāraḥ /
4.1.[2]	vratamiti ca prastāvādgamyate /
4.1.[3]	caturṣu vedeṣu yadaṣṭācatvāriṃśasaṃvatsaraiḥ saṃmitaṃ paricchinnaṃ vratamuktaṃ, tasya pratinidhibhūtaṃ saṃvatsaranirvartyaṃ vyākhyāsyāmaḥ /
4.1.[4]	yasya vedamadhīyānasya yathākālavihitaṃ vrataṃ na saṃpannaṃ tena caitatkartavyamadhītavedacatuṣṭayena ca /
4.1.[5]	ata eva traividyakavratamidamucyate /
4.1.[6]	snānādanantaraṃ cāsyābhidhāne prayojanaṃ - snātakabhūtenāpyetatkartavyaṃ prāgvivāhāditi /
4.1.[7]	anye tu yathākālavihitavratasaṃpattāvapi etadvārṣikaṃ vrataṃ tapo'tiśayasiddhyarthaṃ kartavyatayā anena vidhīyate iti vyācakṣate /
4.1.[8]	athaśabdo vratapūraṇārthaḥ /
4.1.[9]	yathoktam “maṅgale pūraṇe hetāvānantaryādhikārayoḥ /
4.1.[10]	ṣaṭsvartheṣyathaśabdo'yaṃ smṛtaḥ prākprastute'pi ca //” anyo'picārtho yathāsaṃbhavaṃ yojyaḥ /
4.1.[11]	ataḥśabdo hetvarthaḥ /
4.1.[12]	yato'dhyayanakāle yathāvihitavratāsaṃpattiḥ kasyacitsaṃbhāvyate, ato hetoḥ pratinidhibhūtaṃ vratāntaraṃ vakṣyāma iti // 1 //
4.2.[1]	ucyata iti śeṣaḥ // 2//
4.3.[1]	sthānāsanādikān vakṣyamāṇānniyamān ācāryamādāya kuryāt /
4.3.[2]	ācāryaprādhānyena ca vedaguṇanārthābhyāsāvanuvartete // 3 //
4.4.[1]	śītātapabhīto nilayārthī bhūtvā yūnabaddhaṃ miśraveṇuvīraṇakāṇḍādinibaddhaṃ kuṭīśālāparṇādikavāsaviśeṣaṃ na praviśet // 4 //
4.5.[1]	na kevalaṃ paranirmitamāśrayaviśeṣaṃ na praviśet, yāvatā svayaṃ nilayamātramapi na kurvītetyarthaḥ // 5 //
4.5.[2]	yadyevaṃ vātyākarakadṛṣṭyādyupaplavāddehabhaṅgaḥ syādityāśaṅkyāha
4.6.[1]	vṛkṣādikamāśrayedityarthaḥ /
4.6.[2]	valmīkaṃ valmīkabhūmyādi // 6 //
4.7.[1]	tanturveṇuriti kecit, śītādyupahato vaṃśanirmitavyatirekeyāśrayāntaraṃ viśet /
4.7.[2]	rajjustanturityanye, rajjvādibandhairyannivṛttaṃ śālādi, tattāntavam // 7 //
4.8.[1]	yatpūrvamuktamekaṃ vāsaḥ, tadevātrāpi /
4.8.[2]	iyāṃstu viśeṣa: - iha śāṇī kutapaṃ vā /
4.8.[3]	śāṇī varāsiḥ, na punaḥ kṣaumī prasiddhā, klinnakuṭṭitadarbhanirmiteti tvanye /
4.8.[4]	ajalomanirmitaṃ kutapam // 8 //
4.8.[5]	asya vāsasaḥ parimāṇamāha
4.9.[1]	urasa ārabhya jānunoruparibhāgaṃ yāvadvyāpnoti, tāvatparimitametatkartavyamekameva traividyena /
4.9.[2]	adhyayanakāle tu adhobhāge paṭolikā tvāsīdupari tu mārgaṃ carma, tacca vāsa iti nocyate loke ityuktam // 9 //
4.10.[1]	“sāyaṃ prātarmanuṣyāṇāmaśanaṃ devanirmitam /” iti bhojanakālaḥ /
4.10.[2]	tatra prathamadinasya sāyaṃprātarlakṣaṇaṃ kāladvayaṃ, dvitīyadinasya ca prātaḥkālaṃ varjayitvā sāyaṃ caturthe kāle bhojanapāne kuryādityeke /
4.10.[3]	ekadinavyavadhānena ekakālaṃ bhuñjītetyarthaḥ /
4.10.[4]	anye tvāhuḥ pīyate iti pānaṃ kṣīratakrādi tadeva caturthakāle paścimaprahare bhakṣo'syeti, kṣīrādipānīye bhakṣaśabdo dṛṣṭaḥ “abbhakṣo vāyubhakṣaḥ” iti //
4.11.[1]	hiraṇyādisaṃcayaṃ na kurvītetyarthaḥ // 11 //
4.12.[1]	bhikṣāṇāṃ samūho bhaikṣam /
4.12.[2]	pūrveṇa bhikṣāṇāmapi saṃcayasya pratiṣedhe prāpte pratiprasavo'nena kriyate /
4.12.[3]	pratidinaṃ bhaikṣamaśnīyāt /
4.12.[4]	śarīrāpāṭave tu kadācidekāmapi bhikṣāmaśnīyāt, aṭitumaśaktaḥ saktukaṇikādikaṃ vā /
4.12.[5]	tāvanmātraṃ saṃcinuyādityanenābhiprāyeṇa vāśabdaḥ // 12 //
4.13.[1]	kālādhvanoratyantasaṃyoge ahaḥśabdāddvitīyā /
4.13.[2]	ahani tiṣṭhedeva ūrdhva evāsītetyarthaḥ /
4.13.[3]	rātrāvāsītopaviśet /
4.13.[4]	atiśrāntaḥ svapyādapi kadācidantarā manāk /
4.13.[5]	atyantasaṃyogābhāvāt dvitīyāvirahaḥ // 13 //
4.14.[1]	ubhayamahorātraṃ vāksaṃyamaṃ kuryāt /
4.14.[2]	munīnāṃ vratametat // 14 //
4.15.[1]	bhārgavastu cyavano manyate stryādibhireva na saṃbhāṣeta, natu sarvaiḥ /
4.15.[2]	saṃbhāṣayeteti svārthe ṇicū “rāmo rājyamakārayat” itivat /
4.15.[3]	patitāstraivarṇikā api /
4.15.[4]	rabhasā apṛṣṭavaktāro bhaṇḍavandiprabhṛtayaḥ /
4.15.[5]	rajasvalāstu ye raktena śarīramavalipya bhojanādikaṃ dāpayanti // 15 //
4.16-17.[1]	asamarthāpekṣametat /
4.16-17.[2]	saṃvatsarasyobhayorārambhasamāptilakṣaṇayoḥ pārśvayordvādaśarātrametatsthānāsanavāgyamaprabhṛtikaṃ kuryāt paurṇamāsīmamāvasyāṃ ca /
4.16-17.[3]	tena saṃvatsaramadhye aṣṭācatvāriṃśaddināni bhavanti /
4.16-17.[4]	upakramopasaṃhārayodvadaśarātradvayaṃ, dvādaśa paurṇamāsyaḥ, dvādaśāmāvasyāḥ // 16 //
4.18.[1]	yā brahmacāriṇo nityāḥ samidhaḥ, tā iha pālāśyaḥ /
4.18.[2]	palāśālābhe pratinidhiḥ, pratinidhāne ca paridhivṛkṣāṇāṃ vā, paridhivṛkṣāṇāṃ saṃbandhinyo grāhyāḥ /
4.18.[3]	paridhivṛkṣāśca yūpyāḥ bilvakhadirapalāśarohītakodumbarabadhiraprabhṛtayaḥ /
4.18.[4]	tathāca brāhmaṇaṃ śrutiśca “bailvo vā khādiro vā pālāśo vā rauhītako vā saumyasyādhvarasya yūpaḥ syāt /
4.18.[5]	audumbaro yūpo bhavati //” “khādire badhnāti pālāśe badhnāti rauhītake badhnāti //” iti /
4.18.[6]	yajñiyā vā sarve paridhivṛkṣāḥ /
4.18.[7]	śrūyate hi paridhibrāhmaṇam “tasyendraḥ paridhīnyajñiyebhyo vṛkṣebhya ājahāra” iti /
4.18.[8]	paridhivṛkṣatvādeva pālāśīnāṃ siddheḥ pṛthaggrahaṇaṃ tāsāṃ nityatvārthaṃ tathāceha nityagrahaṇam /
4.18.[9]	nanu mūlaprakṛtāveva kasmānnoktam /
4.18.[10]	sādhūcyate bhavatā kiṃtu jñāpakārthaṃ bhaviṣyati yathā sādyaskra evamuktaṃ madhyamāyāṃ saṃsthitāyāṃ yūpakarmeti, prakṛtau coktamupasatsu yūpakarmeti /
4.18.[11]	tatra kālākāṅkṣāyāṃ satyāṃ vikṛtirapi prakṛtiṃ gṛhṇāti ityetamarthamavabodhayitumevaṃ sūtritavānācāryo virodhābhāvāt /
4.18.[12]	evamanyatrāpi tulyanyāyatvādyojyam /
4.18.[13]	tenāṃhomugbhiḥ samiddāne'pyevaṃ jānīyādeva “tasyendro yajñiyebhyo vṛkṣebhyaḥ paridhīnājahāra /” iti // 17 //
4.19.[1]	kuryāditi śeṣaḥ /
4.19.[2]	medhāṃ mahāmaṅgirasa ityādibhirmantraiḥ dvābhyāṃ nābherārabhyordhvaṃ brahmadvāraparyantaṃ mārjanaṃ nigharṣaṇātmakaṃ kṛtvā ‘nābherurdhvameva pāṇinā unmārṣṭi’ iti smṛteḥ prātaḥsavane madhyandinasavane tṛtīyasavane iti savanatraye'pi rātribhāgatraye'pyevamudakopasparśanaṃ kuryāt /
4.19.[3]	upasparśanamiha snānam /
4.19.[4]	upasparśanaśabdo hyācamanasparśanasnāneṣu dṛṣṭaḥ, ‘upaspṛśya svastyayanaṃ bhavati’ ityādāvācamane, na kulyādyantarāgamananimittaprāyaścittabhūte sadācārādisiddhe; ‘upaspṛśya somamālabheran’ ityatra sparśe; ‘ālabhya copaspṛśeyuḥ’ ityatrāpyudakācamanamātre; ‘rathyādāvupaspṛśet’ ityādau snāne /
4.19.[5]	tatra prakaraṇavaśādviśeṣavyavasthā /
4.19.[6]	yathā saindhavaśabdāderaśvalavaṇamanuṣyeṣu /
4.19.[7]	divā vātārkasaṃyogādrātrau nakṣatramārutaiḥ /
4.19.[8]	sandhyayoragnivātābhyāṃ pavitraṃ sarvadā jalam //
4.19.[9]	tatra cāgniṃ pratiṣṭhāpya suvarṇaṃ saṃnidhāyeti vadanti /
4.19.[10]	astamite vasatīvarīgrahaṇavat ‘agnirvai vāk’ ityabhedāt anyabhāve'pi vāguccāryā evaṃ rātrāvācamanādyapi kuryāt // 18 //
4.19.[11]	evaṃ snātvā
4.20.[1]	etā evaṃ devatāstarpayannudakena tarpayannamaḥśabdāvacchinnairmantraiścaturbhirupasparśanaṃ kuryāditi saṃbandhaḥ /
4.20.[2]	āditya evopādhyavacchinno'trānekadevatārūpo'bhimataḥ /
4.20.[3]	tathāca hama ādityo gantṛtvena stūyate /
4.20.[4]	‘dramahammamīmṛgatau’ iti hammeḥ rūpaṃ hama iti /
4.20.[5]	‘mīñ hiṃsāyām’ ityasya tvapratyaye rūpaṃ chāndasam, mohamāyeti andhakārāpasārakāyetyarthaḥ /
4.20.[6]	tapatīti tapaḥ /
4.20.[7]	tapaścacāreti tāpasaḥ āditya eva prajāpatirūpeṇa stutaḥ /
4.20.[8]	tapyate iti tapaḥ brahmāṇḍādisargaḥ, taṃ tanoti utpādayatīti tapantaḥ ‘sarve vidhayaśchandasi vikalpyante’ iti supo luk /
4.20.[9]	vindate cetayate iti vinduḥ, vindyate cetyate iti vindaḥ cetyacetayitṛrūpaḥ prajāpatistasmai namaḥ vasu vindate vasuvindaḥ, evaṃ sarvavindaḥ tayorviśeṣaṇasamāsaḥ /
4.20.[10]	‘pāratīrakarmasamāptau pārayatīti pāraḥ /
4.20.[11]	pārayantaṃ tanoti pārayantaḥ /
4.20.[12]	ūrmīnraśmikallolānarhatīti ūrmyaḥ /
4.20.[13]	evaṃ sūrmyaḥ /
4.20.[14]	cyāvayatīti cyavanaḥ /
4.20.[15]	bhṛjjati pācayati bhūtānīti bhṛguḥ tasyāpatyaṃ bhārgavaḥ bhānurevātra // 19 //
4.21.[1]	eṣa brahmacārī snātako vā prakṛtaḥ saṃvatsaramuktaṃ vrataṃ caritvā, vimalo rāgādimalaśūnyo vigatapāpaśca bhavati // 20 //
4.21.[2]	pāpābhāvapradarśane nādhyayanāṅgatvavihitādhyayanakālavratākaraṇanimittaprāyaścittatāmasya saṃvatsaravratasya darśayati
4.22.[1]	yadyanyadvrataṃ vedādhyayanakāle na kurute, tadāsmiṃstatpratinidhibhūte saṃvatsaravrate kṛte sati caturṇāmapi vedānāmadhītānāṃ caritabrahmacaryaḥ saṃpadyate vrataparipūrṇaṃ vedacatuṣṭayādhyayanamasya saṃpadyata ityarthaḥ /
4.22.[2]	ye tu svatantramevedaṃ saṃvatsaravrataṃ traividyakasya tapotiśayārthaṃ varṇayanti, ta evaṃ vyācakṣate - pūrveṇa sahāsyaikavākyatā, eṣa saṃvatsaravrataṃ caritvā sarveṣāṃ vedānāṃ caritavrataḥ san vimalo vipāpaśca bhavati, yadi tanmadhye'nyanniṣiddhācaraṇaṃ na kurute // 21 //
4.23.[1]	tuśabdaḥ phalāntarasamuccaye /
4.23.[2]	khalurniścaye // 22 vaidikatvaprasiddhidyotanāya ca phalāntaramāha /
4.23.[3]	punātītyanuṣaṅgaḥ /
4.23.[4]	yānpaśyati tānapaṅktipāvanānapi paṅktipāvanānkaroti tapobalāt, yāṃścaikapaṅktyupaviṣṭānna paśyatyapi, tānapi pāvayati 23
4.24-25.[1]	etasminvrate samāpte, pūrvoktadevatābhyo'naṃ juhoti taṇḍulalakṣaṇaṃ sthālīpākaṃ vā /
4.24-25.[2]	‘chandovatsūtrāṇi bhavanti’ iti subvyatyayaḥ /
4.24-25.[3]	annaśabdo hi kṛte'kṛte vipakve ca dṛṣṭaḥ ‘heṣibhiḥ nidhanaṃ kuryādannakāmāya’ ityakṛtavacanaḥ, ‘annaṃ prayauti ghṛtaṃ madhu taṇḍulān’ ityādau kṛtavacanaḥ, ‘yo'nnamaśnīyāt’ ityādau vipakvavacanaḥ /
4.24-25.[4]	trividhamapi vrīhitaṇḍulasthālīpākarūpaṃ paryāyeṇa yathāsvaṃ nirvāhyam //
4.24-25.[5]	medhā mahyamaṅgiraso medhāṃ saptarṣayo dadhuḥ /
4.24-25.[6]	medhāmagniśca vāyuśca meghāṃ dhātā dhātu me // 1 //
4.24-25.[7]	medhāṃ me varuṇo rājā medhāmagnirdadhātu me /
4.24-25.[8]	medhāmiṃdraśca sūryaśca medhāṃ devī sarasvatī // 2 //
4.24-25.[9]	yā medhā apsarassu gandharveṣu ca yanmanaḥ /
4.24-25.[10]	daivī manuṣye yā medhā sā māmāviśatādiha // 3 //
4.24-25.[11]	śarīraṃ me vicakṣaṇaṃ vāṅme madhumadduhe /
4.24-25.[12]	niśāmitaṃ niśāmaye mayi śrutam // 4 //
4.24-25.[13]	yanme'nūktaṃ tadramatāṃ śakeyaṃ yadanubruve /
4.24-25.[14]	priyāḥ śrutasya bhūyāsma medhayā saṃvidhīmahi // 5 //
4.24-25.[15]	namo hamāya mohamāya //
4.24-25.[16]	sayajuṣkaḥ paṃcarcaḥ /
4.24-25.[17]	agiraso devāḥ mahyaṃ medhāṃ buddhiṃ dadhurdadhatu madarthaṃ kurvantu dadatu vā mahyam /
4.24-25.[18]	kaśyapādayaśca saptarṣayo medhāṃ dadhatu /
4.24-25.[19]	tathāgnirvāyuḥ dhātā prajāpatirmedhāṃ me dadhātu /
4.24-25.[20]	evaṃ rājā varuṇo'gnirindraśca sūryaśca mahyaṃ medhāṃ dadhātu devī ca sarasvatī /
4.24-25.[21]	tathāpsaraḥsu ca yā medhā sthitā, gandharveṣu ca yat manaḥ sthitaṃ, tadubhayamihaiva mānuṣaśarīre sati māmāviśatātpraviśatu /
4.24-25.[22]	yā ca manuṣyaviśeṣe daivī amānuṣī medhā, sāpi māmāviśatāt /
4.24-25.[23]	mama ca śarīraṃ vicakṣaṇaṃ vipaścit sakalakalākovidamastu /
4.24-25.[24]	vāk sarasvatī trayīrūpā me mama madhumat madhuravipākaṃ svargāpavargādikaṃ phalaṃ duhe dogdhu /
4.24-25.[25]	yacca mayi śrutaṃ jātaṃ, niśāmitaṃ cāvabuddhaṃ mayāsīt, tata niśāmaye niśāmayeya smaraṇaśaktistatra mamāstvityarthaḥ /
4.24-25.[26]	yacca mamānūktaṃ guruṇā nigaditaṃ, tadramatāṃ śataśākhaṃ śiṣyapraśiṣyādīn prasaratu phalaparyavasāyi sat /
4.24-25.[27]	yaccānubruve nigaditumicchāmi tacchaknuyām /
4.24-25.[28]	tathā vayaṃ śrutasya priyāḥ bhūyāsma śrutamasmākaṃ phaladānaprasādaparamastu /
4.24-25.[29]	medhayā ca saṃvidhīmahi sambadhyemahi vayam /
4.24-25.[30]	yajurvyākhyātam // 24 //
5.1.[1]	kṛtamakuśalaṃ vihitākaraṇapratiṣiddhasevanalakṣaṇaṃ karma cchradati iti kṛcchraḥ /
5.1.[2]	tathānantarameva vakṣyati ‘sarvākuśalamokṣāya’ iti /
5.1.[3]	gautamo'pyāha ‘athaitāṃstrīnkṛcchrāṃścaritvā sarvavedeṣu snāto bhavati, sarveṣu tīryeṣu snāto bhavati /’ iti /
5.1.[4]	trīniti kṛcchramahākṛcchrataptakṛcchrān /
5.1.[5]	kṛtasya pāpasya cchradanaṃ vā kṛcchramiti nirvacanam /
5.1.[6]	varṇalopaśchāndasatvāt kṛcchraśabdasya /
5.1.[7]	tathāca cārāyaṇisūtram ‘purukṛte cchacchrayoḥ’ iti puruśabdaḥ kṛtaśabdaśca lupyate yathāsaṃkhyaṃ che chre parataḥ /
5.1.[8]	puru cchadanaṃ puccham, kṛtasya cchradanaṃ vināśanaṃ kṛcchramiti /
5.1.[9]	dustaraṃ gahanaṃ kṛcchraṃ kaṣṭaṃ duṣkaramityapi /
5.1.[10]	lokaprasiddhaparyāye lipyāpyartho'sya gamyate //
5.1.[11]	kṛcchrasya vidhiḥ prabhāva itikartavyatā kṛcchravidhiḥ, taṃ vyākhyāsyāma iti śiṣyabuddhisamādhānārthamidaṃ vākyam /
5.1.[12]	evamanyatrāpyanusartavyam // 1 //
5.1.[13]	stutyarthamātmārthaṃ cāsya vratasya purākalpārthavādamāha
5.2.[1]	devādīnāmevātra vrate ārṣam /
5.2.[2]	praśasta caitaddevādibhiḥ pāpavimokṣāyānuṣṭhitatvāditi tātparyārthaḥ /
5.2.[3]	devā eva devāsaḥ ‘ājjaserasuk’ /
5.2.[4]	yena prakāreṇa devādaya ācaran, taṃ prakāraṃ vakṣyāma ityanvayaḥ // 2 //
5.3.[1]	strīmātraṃ śūdramātraṃ ca na saṃvādayetkṛcchaṃ caran // 3 //
5.4.[1]	kuḍyakāṣṭhādikamālambanamātramāśritaḥ san rātrāvāsītaiva upaviśet śramātiśayanivṛttaye, natu supyāt /
5.4.[2]	evaṃ hi sātiśayaṃ tapo bhavati /
5.4.[3]	atiśrāntastūpaviṣṭa evāntarāntarā manāk svāpaṃ kurvīta śarīrāpāyasyāvaśyavarjanīyatvāt, natu śayyāmārohet // 4 //
5.5.[1]	dineṣu sarveṣu tiṣṭhedeva, natūpaviśet // 5 //
5.6.[1]	brahmacaryacaraṇaśīlaḥ /
5.6.[2]	etena gṛhasthasyāpyadhikāraṃ darśayati // 6 //
5.7.[1]	yadi śramātiśayamapanodayituṃ manāṅnidrāṃ kuryāt tadā kṣapāyāmeva kuḍyādyavaṣṭambhenopaviṣṭaḥ san, natu kathaṃcidapi divā śayyāyāṃ vā // 7 //
5.8.[1]	‘akāmopetaṃ madhu na duṣyati’ iti vājasaneyakādau yaddṛśyate, tathā ‘... saindhavaṃ tu na duṣyati /’ iti, ‘dattvā tu devaviprebhyaḥ khādanmāṃsaṃ na duṣyati /’ iti, ‘vratasthamapi dauhitraṃ śrāddhe yatnena bhojayet /’ ityādyāgamamavicārayanneva prayatnaviśeṣeṇa madhvādīnyatra vrate varjayet // 8 //
5.9.[1]	gavājinaṃ gocarma /
5.9.[2]	śāṇīcīraṃ varāsikhaṇḍaḥ /
5.9.[3]	mṛgasyedaṃ mārgaṃ carma /
5.9.[4]	kutapamuktam // 9 //
5.10.[1]	adhyayanakāle vaiguṇyakṛtasyevānyakālakṛtasyāpi samastasyehajanmakṛtasya pūrvajanmavihitasya ca akuśalasya pāpasya karmaṇo mokṣāya vināśāyaitadvrataṃ bhavati samyak kṛtaṃ sat /
5.10.[2]	tathāca marudādayo'pi tādarthyenaivācaritavanto‘sambhāvyamānavyāmohā iti dṛḍhapramāṇakametat // 10 //
5.11.[1]	marudbhiśceti vijñeyam /
5.11.[2]	trīṇyahāni sāyameva bhuñjīta homakālādūrdhvam, tryahaṃ prātareva, tryahaṃ svayācitaṃ labdhameva bhuñjīta, tryahaṃ tūpavasanam, iti krameṇaiva dvādaśa dināni vratam /
5.11.[3]	etatkṛcchraṃ vyākhyātam /
5.11.[4]	asya prājāpatyamiti nāma /
5.11.[5]	evaṃprakāraṃ kleśasādhyamanyadapi kṛcchraśabdenocyate kūrcasāntapanādikam // 11 //
5.11.[6]	etameva prakāramatikṛcchre'tidiśannāha
5.12.[1]	yaḥ kṛcchrasya prakāraḥ sthānaśayanabrahmacaryādika uktaḥ, sa eṣa evātikṛcchrasya vidhiḥ /
5.12.[2]	yadyevamabheda eva syāt tadatra ko'tideśāvakāśo'sya bhinnaviṣayatvādityāśaṃkyāha evaṃ vidhīyate iti, viśeṣa iti śeṣaḥ // 12 //
5.12.[3]	tathācāha
5.13.[1]	bhojane viśeṣa ityarthaḥ /
5.13.[2]	tathācaiteṣveva sāyamādiṣu bhojanakāleṣvekaikaṃ grāsamaśnīyādatikṛcchraṃ caran /
5.13.[3]	piṇḍapramāṇaṃ tvasyāvikāreṇa yāvadgrāso mukhe vartate pāṇipūraṇabhojana iti // 13 //
6.1-2.[1]	kṛcchrakāleṣveva sāyamādiṣu uṣṇajalapānādikam /
6.1-2.[2]	payaḥ kṣīram /
6.1-2.[3]	sarpistryahamayācitam /
6.1-2.[4]	vāyubhakṣa iti vāyumevopajīvet pavitratārthaṃ śarīrasandhāraṇārthaṃ ca, natvanyatkimapi bhuñjīta pibedveti tīvropavāsanatrayavidhānamevaitat // 1 //
6.3.[1]	bṛhaspaterityārṣam /
6.3.[2]	prarocanārthaṃ kūrca iti saṃjñā /
6.3.[3]	yaḥ kṛcchrasya sthānāsanādiprakāra uktaḥ, sa eva kūrcasyāpi /
6.3.[4]	tuśabdo'pyarthe bhinnakramaḥ // 2 //
6.3.[5]	pūrvavadviśeṣamāha
6.4.[1]	yavāgūrapāsitatuṣayavasampādyā peyaprāyā prasiddhā /
6.4.[2]	yāvako'pi tadvat sa tu bhaktaprāyaḥ kaṭhinaḥ /
6.4.[3]	śākaṃ tu haviṣyameva, natvaviśeṣeṇa /
6.4.[4]	evaṃ bhojane'pi sāyamādau kṛcchrādau jñeyam /
6.4.[5]	kuśodakamiti samāhāranirdeśātsahopayogaḥ tena sapta tryahā bhavanti // 3 //
7.1.[1]	kṛcchravidhiṃ vyākhyāsyāma iti vākyaśeṣaḥ /
7.1.[2]	athaśabdaḥ pṛthaksthānatāṃ pūrvebhyo dyotayati // 1 //
7.2.[1]	marutāmevātrārṣam /
7.2.[2]	atasteṣāmeva homaḥ /
7.2.[3]	tāneva codakena tarpayet /
7.2.[4]	dvayamapi caitat snānādūrdhvam // 2 //
7.3.[1]	kṛcchrarūpaṃ ca tatsāntapanaṃ kṛcchrasāntapanam /
7.3.[2]	kuśodakamekatrāhani, gomūtrādikamekaikamahanyahani, ekarātropavāsaśceti saptarātraḥ // 3 //
7.4.[1]	etadeva sāntapanaṃ yathāsthānaṃ gomūtrādibhakṣaṇamukhena trirabhyastaṃ daṇḍakalitakena vā mahāsāntapanaṃ bhavati /
7.4.[2]	tena bhaṃgyā sāntapane saptopavāsāḥ, mahāsāntapane caikaviṃśatiḥ paryavasyantīti mahadetattapaḥ /
7.4.[3]	yattu yājñavalkye sāntapanasya dvyahatvaṃ, mahāsāntapanasya ca saptāhatvaṃ pratīyate, tadapi vikalpena śaktiviśeṣabhāvāpekṣayā puruṣāntara eva kalpyate sarvasmṛtīnāṃ prāmāṇyāt /
7.4.[4]	natvetāvatā sarvatra saṃkocavyākhyayā kleśo'nubhavanīyaḥ /
7.4.[5]	tatra yājñavalkyavacanam ‘paṃcagavyaṃ tu gokṣīraṃ dadhi mūtraṃ kṛtam /
7.4.[6]	jagdhvāpare'hnyupavase sāntapanaṃ caran //’ anena paṃcagavyādīnāmekatrāhanyupayogaḥ, dvitīye tūpavāsa uktaḥ, yato mahāsāntapanamāha ‘pṛthaksāntapanadravyaiḥ ṣaḍahaḥ sopavāsakaḥ /
7.4.[7]	saptāhena tu kṛcchro'yaṃ mahāsāntapanaḥ smṛtaḥ //’ iti /
7.4.[8]	atra paṃcagavyādīnāṃ pṛthagupayogāt ṣaḍahāni, saptame'hanyupavāsaḥ // 4 //
8.0.[1]	sarveṣāṃ kṛcchravratānāṃ dvādaśāhādadhikatvaṃ, gauṇatvaṃ tu dvādaśāhasyeti tena tadīyā eva mantrādayo'tra guṇatvena yojayitavyā ityabhiprāyeṇa guṇaviśeṣamāha
8.1.[1]	eteṣu samasteṣu kṛcchreṣu atra yatpūrvaṃ vratamuktaṃ vrataniyamāśceti tasyopāyanaṃ grahaṇopāya itikartavyatā dvādaśāhādityucyate, tyāgopāyaśca tata eveti jñeyam // 1 //
8.2.[1]	prathamasya trirātrasya prathame'hani snātvāgnisamīpe ‘vasavo vratapatayaḥ’ ityādibhirmantrairvrataṃ gṛhṇīyāt /
8.2.[2]	’vasavo vratapatayo vratamālabhe tadvaḥ prabravīmi tacchakeyaṃ tenardhyāsam /’ ityādimatraliṅgāddhi saṃsiddhyantavratagrahaṇānujñāsiddhaye devatābhyarthanaṃ pratīyate /
8.2.[3]	tathā vratānte vratatyāgaḥ kartavyaḥ ‘vasavo vratapatayo vratamacāriṣaṃ tadaśakaṃ tadvaḥ prabrūmastanno gopāya’ ityādibhiḥ /
8.2.[4]	evametaiścaturbhirmantrairvratamālabhya prathame trirātre adbhirvasūnpratyahaṃ tarpayet, dvitīye rudrān, tṛtīye ādityān /
8.2.[5]	caturthe trirātre marudaṅgirasa udakena santarpayet // 2 //
8.3.[1]	prathame tryahe'hanyahani caruṇā mantradvayena vasubhyo homaḥ kāryo brahmacārisnātakābhyāṃ laukike'gnau, gṛhasthenāhavanīye gṛhye'gnau vā // 3 //
8.4.[1]	homaḥ kāryo dvitīye tryahe // 4 //
8.5.[1]	tṛtīyatryahaviṣayametat // 5 //
8.6.[1]	caturthe tryahe marudgaṇānāmaṃgirasāṃ cāhanyahani homo yathāyogyametairmantraiḥ kartavya ityarthaḥ // 6 //
8.7.[1]	havyavāhamityādimatreṇa sviṣṭakṛtaṃ juhuyādaviśeṣeṇa sarveṣu tryaheṣu // 7 //
8.7.[2]	vasavo vratapatayo vratamālabhe tadvaḥ prabravīmi tacchakeyaṃ tenardhyāsam //
8.7.[3]	he vasavo vāsayitāraḥ yato yūyaṃ vratapatayo vratasya pālayitārastattasmādyuṣmānprabravīmyabhyarthaye ahaṃ vratamālabhe ārabhe, tasmādyuṣmatprasādādahaṃ śakeyaṃ śaknuyāṃ pārayeya, tena ca vratena saṃpannena ṛddhyāsaṃ samṛddhiṃ phalaviśeṣātmikāṃ prāpnuyām //
8.7.[4]	rudrā vratapatayo vratamālabhe tadvaḥ prabravīmi tacchakeyaṃ tenardhyāsam //
8.7.[5]	pūrvavyākhyānenaiva gatārthaḥ /
8.7.[6]	rudrāstvabhyarthanīyā viśeṣyante /
8.7.[7]	evamuttarayorādityā marudaṃgirasava viśeṣyante /
8.7.[8]	śeṣaṃ tulyam //
8.7.[9]	ādityā vratapatayo vratamālabhe tadvaḥ prabravīmi tacchakeyaṃ tenardhyāsam //
8.7.[10]	marudaṅgiraso vratapatayo vratamālabhe tadvaḥ prabravīmi tacchakeyaṃ tenardhyāsam //
8.7.[11]	ā me gṛhā bhavantvā prajā ma ā mā yajño viśatu vīryāvān /
8.7.[12]	āpo devīryajñiyā mā viśantu sahasrasya mā bhūmā mā prahāsīt svāhā //
8.7.[13]	ā me gṛhā bhavantvā puroruk stutaśastre māviśatāṃ samīcī /
8.7.[14]	ādityā rudrā vasavo me sadasyāḥ sahasrasya mā bhūmā mā grahāsīt svāhā //
8.7.[15]	triṣṭup chandaḥ /
8.7.[16]	mudgalasya bhāndyaśvasyārṣam /
8.7.[17]	me mama gṛhā dārā ābhavantu /
8.7.[18]	prajāśca putrā mamābhavantu /
8.7.[19]	yajñaśca vīryavānmāṃ viśatu /
8.7.[20]	tathā devīḥ devyaḥ āpo yajñiyā yajñasādhanabhūtā mā māṃ viśantu sāhāyyaṃ bhajantām /
8.7.[21]	sahasraśabdo'tibhūyastvopalakṣaṇārthaḥ /
8.7.[22]	bhūmaśabdaḥ puṣkaladhanaviṣayaḥ /
8.7.[23]	subahūnāṃ bhūridhanaṃ tanmā mā prahāsīt māṃ mā tyākṣīt /
8.7.[24]	svāhā suhutamastu //
8.7.[25]	tathā mama gṛhā upāṃśuprabhṛtayaḥ ābhavantu /
8.7.[26]	teṣāmeva ca gṛhāṇāṃ yā puroruk puro'nuvākyā havigrahaṇātpūrvamantra ābhavatu, stutaśastre ca māmāviśatāṃ samīcī samyagañcane sammukhamityarthaḥ /
8.7.[27]	ādityā rudrā vasavaśca mama sadasi bhavāḥ sadasyāḥ bhavantu /
8.7.[28]	sahasretyādi vyākhyātam //
8.7.[29]	asaṃkhyātā sahasrāṇi ye rudrā adhi bhūmyām /
8.7.[30]	teṣāṃ sahasrayojane'va dhanvāni tanmasi // 1 //
8.7.[31]	agniprakaraṇe rudrābhidhānāḥ ṣaḍanuvākāḥ paṭhyante ‘namaste rudra manyave’ ityādyāḥ /
8.7.[32]	tanmadhye ete daśa mantrāḥ /
8.7.[33]	sarveṣu teṣvanuvākeṣu devānāmārṣam /
8.7.[34]	tathāca śrūyate ‘rudraṃ vai devā yajñānnirabhajan /
8.7.[35]	sa devānāyatayā āyāmavatyā senayābhiparyāvartata /
8.7.[36]	ete devā bhītā etacchatarudriyamapaśyaṃstenainamaśamayanyacchatarudriyaṃ juhoti tenaitaṃ rudraṃ vitatadhanvānaṃ saṃhateṣu manyumantaṃ mahābāhuṃ śamayati /’ iti /
8.7.[37]	ye bhūmyāmadhi pṛthivyāmīśvaratvenāntarvartamānā vyavasthitā rudrā asaṃkhyātā sahasrāṇi asaṃkhyāni sahasrāṇi ‘śeśchandasi bahulam’ iti śerluk aparimitā rudrā ityarthaḥ, teṣāṃ kupitānāmāropitaguṇadhanuṣkāṇāṃ hananodyatānāṃ satāṃ dhanvāni dhanūṃṣi avatanmasi avatanumaḥ idanto masiḥ, avatāritaguṇāni kurmaḥ stutidvārakakopapraśāntyā sahasrayojane atidūre sthitāḥ santaḥ /
8.7.[38]	‘ūṣa so'naṅ’ ‘dhanuṣaśca’ ityanaṅ /
8.7.[39]	ye'sminmahatyarṇave'ntarikṣe bhavā adhi /
8.7.[40]	teṣāṃ sahasrayojane'va dhanvāni tanmasi // 2 //
8.7.[41]	ye'sminpratyakṣe sarveṣāmantarikṣe ākāśe arṇave samudre ākāśaṃ hi sūkṣmasamudrayuktamityāhuḥ rātryādāvavaśyāyādirūpajalapatanadarśanāt, athavā ye samudre'ntarikṣe ca mahati adhi bhavā adhipatitvena vartamānāḥ, teṣāṃ dhanūṃṣi avaropitajyāni dūrādeva kurma iti pūrvavat //
8.7.[42]	ye nīlagrīvāḥ śitikaṇṭhā divaṃ rudrā upāśritāḥ /
8.7.[43]	teṣāṃ sahasrayojane'va dhanvāni tanmasi // 3 //
8.7.[44]	ye rudrā nīlagrīvā aśuklagalāśca divaṃ svargamupāśritāḥ /
8.7.[45]	śeṣaṃ pūrvavat //
8.7.[46]	ye nīlagrīvāḥ śitikaṇṭhāḥ śarvā adhaḥ kṣamācarāḥ /
8.7.[47]	teṣāṃ sahasrayojane'va dhanvāni tanmasi // 4 //
8.7.[48]	ye śarvā rudrā adhaḥkṣamācarāḥ pātālacarāḥ //
8.7.[49]	ye vaneṣu śaṣpiṃjarā nīlagrīvā vilohitāḥ /
8.7.[50]	teṣāṃ sahasrayojane'va dhanvāni tanmasi // 5 //
8.7.[51]	ye vipineṣu tarugulmalatāvitānatṛṇādigahaneṣu sthitāḥ śaṣpavat komalatṛṇavat piṃjarāḥ kapilāḥ nīlagrīvāśca, tathā vilohitā nitāntaraktāḥ //
8.7.[52]	ye'nneṣu vividhyanti pātreṣu pibato janān /
8.7.[53]	teṣāṃ sahasrayojane'va dhanvāni tanmasi // 6 //
8.7.[54]	ye cānneṣu bhujyamāneṣu, pīyamāneṣu kṣīrādiṣu pracchannarūpeṇāntargatāḥ santo bhoktṝn pātṝṃśca janān vividhyanti tāḍayanti vyathayanti //
8.7.[55]	ye bhūtānāmadhipatayo viśikhāsaḥ kapardinaḥ /
8.7.[56]	teṣāṃ sahasrayojane'va dhanvāni tanmasi // 7 //
8.7.[57]	ye bhūtānāṃ pṛthivyādīnāṃ devaviśeṣāṇāṃ vādhipatayo rakṣakāḥ /
8.7.[58]	viśikhāso muṇḍāḥ /
8.7.[59]	kapardino jaṭilāḥ //
8.7.[60]	ye pathīnāṃ pathirakṣaya aiḍamṛdā yavyudhaḥ /
8.7.[61]	teṣāṃ sahasrayojane'va dhanvāni tanmasi // 8 //
8.7.[62]	ye pathīnāṃ adhvanyānāṃ pathirakṣaya adhvanyāḥ santo rakṣakā ādityarūpā ityarthaḥ /
8.7.[63]	iḍā annaṃ tatsamūha aiḍaṃ, tanmṛdnanti komalīkurvanti iti aiḍamṛdāḥ /
8.7.[64]	yudhi saṃgrāme yuvanti miśrībhavantīti yavyudhaḥ yoddhāra ityarthaḥ //
8.7.[65]	ye tīrthāni pracaranti sṛkāvanto niṣaṅgiṇaḥ /
8.7.[66]	teṣāṃ sahasrayojane'va dhanvāni tanmasi // 9 //
8.7.[67]	ye tīrthāni pracaranti tapotiśayasiddhaye sṛkāvantaḥ sātiśayabuddhiyuktāḥ, niṣaṅgāḥ khajāstadyuktāḥ //
8.7.[68]	ya etāvanto vā bhūyāṃso vā diśo rudrā vitaṣṭhire /
8.7.[69]	teṣāṃ sahasrayojane'va dhanvāni tanmasi // 10 //
8.7.[70]	ye rudrā etāvanta iyattayā avadhṛtā, bhūyāṃso vā iyattayā anavadhṛtā diśo vitaṣṭhire dikṣu vividhaṃ sthitāḥ //
8.7.[71]	kadācana starīrasi nendra saścasi dāśuṣe /
8.7.[72]	upopennu maghavanbhūya innu te dānaṃ devasya pṛcyate // 1 //
8.7.[73]	aindrī /
8.7.[74]	bṛhatī /
8.7.[75]	eka upaśabdaḥ pādapūraṇaḥ ‘asamupodaḥ pādapūraṇe’ iti pāṇinivacanāt /
8.7.[76]	‘starī hiṃsāyāṃ’ /
8.7.[77]	he indra tvaṃ na kadācana naiva kadācit starīrhiṃsako yajamānasya bhavasi, pratyuta saścasi dāśuṣe /
8.7.[78]	saścatiranugrahakarmā /
8.7.[79]	dāśuṣe iti dvitīyāsthāne vyatyayena caturthī /
8.7.[80]	dāśvāṃsaṃ dātāraṃ yajamānamanugrahṇāsi phalena yojayasi /
8.7.[81]	eko nuśabdaḥ kṣipravacanaḥ, dvitīyo niścayārthaḥ /
8.7.[82]	icchabdo'vadhāraṇārtha ekaḥ, upedityatra tu pādapūraṇārthaḥ /
8.7.[83]	maghamannaṃ dhanaṃ ca vidyate yasya sa maghavā /
8.7.[84]	he maghavan dhaneśa te tava devasya dānādiguṇayuktasya sambandhi dānaṃ dīyamānaṃ svargādiphalaṃ bhūyaḥ pracuraṃ kṣiprameva upapṛcyate ‘pṛcī samparke' sambadhyate /
8.7.[85]	kena /
8.7.[86]	arthāddāśuṣā yajamānena /
8.7.[87]	‘dāśvānsāhānmīḍhāṃ’ iti dāśvāñchabdo nipātitaḥ ‘dāṭa dāne’ ityasya //
8.7.[88]	kadāca na prayucchasyubhe nipāsi janmanī /
8.7.[89]	turīyāditya savanaṃ ta indriyamātasthā amṛtaṃ divi // 2 //
8.7.[90]	‘idi paramaiśvarye’ ityasyendraḥ /
8.7.[91]	saca pūrvamaṃtre'pi āditye pravṛttaḥ ādityānāṃ sthālīpāke viniyogāt /
8.7.[92]	ādityo vātrendro brahmā prajāpatistasyaiva prakāśavibhavatvāt /
8.7.[93]	‘yuccha pramāde’ /
8.7.[94]	he indra evaṃ samyak pūjitaḥ san na kadācit prayucchasi pramādyasi yajñe phalavaiguṇyādirūpeṇa /
8.7.[95]	yata ubhe devamānuṣajanmanī nipāsi nitarāṃ rakṣasi /
8.7.[96]	he turīya tvaramāṇa yadvā caturthagāyatrīpādātmakaparabrahmasvabhāva āditya te tava sambandhi savanaṃ sūyamānaṃ kriyamāṇaṃ karma sūyate'nena phalamiti savanamiti karma, indriyamindradṛṣṭaṃ, divi dyusthānamamṛtamamaraṇadharmakamātasthau āsthitaṃ yajamānaṃ tatra prāpayatītyarthaḥ //
8.7.[97]	yajño devānāṃ pratyeti sumnamādityāso bhavatā mṛḍayantaḥ /
8.7.[98]	ā vo'rvācī sumatirvavṛttyādaṃhościdyā varivovittarāsat //3// triṣṭup /
8.7.[99]	ādityadaivatyā /
8.7.[100]	ādityā evādityāsaḥ ‘ājjaserasuk’ /
8.7.[101]	bhavatā iti subvyatyayaḥ /
8.7.[102]	mṛḍayanta iti tṛcaḥ sthāne śatṛ /
8.7.[103]	he ādityā yato bhavanto mṛḍayitāraḥ sukhayitāraḥ ‘mṛḍa sukhane’ ato hetorayaṃ bhavaddaivatyo yajño devānāṃ yajamānānāṃ sumnaṃ sukhaṃ pratyeti sukhābhimukho gacchati sukhaṃ sādhayatītyarthaḥ /
8.7.[104]	kiṃca vaḥ yuṣmāke sambandhinī sumatiḥ kalyāṇī buddhiḥ arvācī abhimukhā satī āvavṛttyāt asmadabhimukhā āvartatāṃ punaḥpunarasmākaṃ kalyāṇī matirbhavatvityarthaḥ /
8.7.[105]	kīdṛśī matiḥ /
8.7.[106]	aṃhościdyā varivovittarāsat /
8.7.[107]	cicchando'pyarthe /
8.7.[108]	asat bhavati /
8.7.[109]	varivo dhanam /
8.7.[110]	yā aṃhorapi pāpiṣṭhasyāpi varivovittarā dhanalabdhitarā bhavati //
8.7.[111]	vivasva ādityaiṣa te somapīthastasminmandasva /
8.7.[112]	yā divyā vṛṣṭistayā tvā śrīṇāmi // 4 //
8.7.[113]	tamāṃsi vivāsayatīti kṛtvā vivasvān /
8.7.[114]	he vivasvan āditya aditerapatya eṣa te tava somapīthaḥ somapānaṃ somagrahe viniyogāt jyotiṣṭome somapīthaḥ somarasaḥ ihatu ūhenopacāreṇa vā somapīthaḥ sthālīpākastasminsthālīpāke mandasva tṛptiṃ bhajasva /
8.7.[115]	anenaiva karmānuṣṭhānena yā divyā vṛṣṭiḥ, tathā tvāṃ śrīṇāmi miśrīkaromi meghādidvāreṇa vṛṣṭyā saṃyojayāmītyarthaḥ //
8.7.[116]	adabdhemiḥ savitaḥ pāyubhiṣṭvaṃ śivebhiradya paripāhi no gayam /
8.7.[117]	hiraṇyajihvaḥ suvitāya navyase rakṣā mākirno aghaśaṃsa īśata // 5 //
8.7.[118]	he savitaḥ adyāsminnahani naḥ asmākaṃ gayaṃ gṛhaṃ paripāhi paripālaya /
8.7.[119]	kaiḥ /
8.7.[120]	pāyubhiḥ pālanaśīlaiḥ pānaśīlairvā raśmibhiḥ /
8.7.[121]	adabdhebhiḥ anupahiṃsitaiḥ /
8.7.[122]	yatastvaṃ hiraṇyajihvaḥ satyavādī, tena suvitāya phalaprasavanāya yajñāya navyase navāya gayaṃ gṛhaṃ rakṣa /
8.7.[123]	kiṃca mā naḥ asmān kiḥ kaścit aghaṃ pāpaṃ śaṃsatītyaghaśaṃsaḥ pāpiṣṭha īśata prābhūt //
8.7.[124]	sāntapanā idaṃ havirmarutastajjujuṣṭuna /
8.7.[125]	yuṣmākotī riśādasaḥ // 1 //
8.7.[126]	he marutaḥ idaṃ haviḥ yuṣmākaṃ, tattasmāt jujuṣṭana juṣata bhajadhvaṃ, ūtī rakṣāścāsmākaṃ kuruta /
8.7.[127]	samyak tāpayanti vighnakāriṇo rakṣaḥprabhṛtīniti sāntapanāḥ /
8.7.[128]	yato riśādasaḥ riśatirhiṃsākarmā ‘dasu upakṣaye’ hiṃsākāriṇāmupakṣayakāriṇaḥ //
8.7.[129]	yo no marto maruto durhaṇāyustiraścittā vo vasavo jighāṃsat /
8.7.[130]	druhaḥ sapāśaṃ pratiṣūmucīṣṭa tapiṣṭhena tapasā hantanā tam // 2 //
8.7.[131]	he marutaḥ yo naḥ asmān marto maraṇadharmā manuṣyo, duṣṭaṃ hṛṇaṃ kāryamapakāraṃ kāmayamānaḥ, tiraḥ nikaṭe vartamānaḥ guptarūpo vā cittā cittena tiraścitto vā aspaṣṭacittaḥ jighāṃsat jighāṃset vaḥ yuṣmākaṃ sambandhī yuṣmānapi vā yo jighāṃset he vasavaḥ vāsayitāraḥ anyacca kīdṛśo martaḥ, druhaḥ svabhāvena hiṃsakaḥ taṃ pratiṣūmucīṣṭa suṣṭhu pratimuṃcata badhnīta /
8.7.[132]	tathā hantana hiṃsata /
8.7.[133]	kena /
8.7.[134]	tapiṣṭhena tapasā atiśayena tapasā /
8.7.[135]	kīdṛśaṃ tam /
8.7.[136]	sapāśaṃ pāśayati pāśaḥ putradārādiḥ svavargaḥ, saha pāśena vartamānaṃ sapaśubāndhavamityarthaḥ //
8.7.[137]	gṛhamedhā riśādaso maruto māpabhūtana /
8.7.[138]	pramuñcanto no aṃhasaḥ // 3 //
8.7.[139]	gāyatrī /
8.7.[140]	he marutaḥ gṛhamedhā asmākaṃ bhavata gṛhaṃ medhayantīti gṛhamedhāḥ /
8.7.[141]	kīdṛśāḥ santaḥ /
8.7.[142]	riśādasaḥ hiṃsānāṃ kṣayakāriṇaḥ, asmān aṃhasaḥ pāpāt pramuñcantaḥ santaḥ /
8.7.[143]	mā apabhūtana asmākaṃ abhibhavaṃ mā kārṣuḥ //
8.7.[144]	pra budhnayā va īrate mahāṃsi pra nāmāni prayajyavastiradhvam /
8.7.[145]	sahaśriyaṃ damyaṃ bhāgametaṃ gṛhamedhīyaṃ maruto juṣadhvam // 4 //
8.7.[146]	triṣṭup /
8.7.[147]	he marutaḥ etaṃ bhāgaṃ havirlakṣaṇaṃ sthālīpākaṃ juṣadhvaṃ bhajadhvam /
8.7.[148]	gṛhamedhīyaṃ gṛhadevatārhaṃ prayājānuyājahīnam /
8.7.[149]	etena ca bhāgena prayajyavaḥ ijyamānāḥ santaḥ asmabhyaṃ damyaṃ damanārhaṃ abhinavakarituragaprabhṛtikaṃ pratiradhvaṃ dadata sahaśriyaṃ kanakamaṇimuktākalāpādilakṣmīyuktam /
8.7.[150]	mahāṃsi ca tejāṃsi nāmāni ca ‘yajvāno'mī dhārmikāḥ satputrāḥ’ ityādīni pratiradhvam /
8.7.[151]	yato budhne bhavā budhnyā bhūmiloke vartamānā janā vo yuṣmān pra īrate prerate upasarpanti yuṣmadadhīnāḥ siddhiṣvityarthaḥ //
8.7.[152]	krīḍaṃ vaśśardho mārutamanarvāṇaṃ ratheśubham /
8.7.[153]	kaṇvā abhipragāyata // 5 //
8.7.[154]	he prakṛtā marutaḥ vaḥ yuṣmākaṃ sambandhi śardhaḥ balaṃ krīḍaṃ krīḍayatvasmān /
8.7.[155]	kaṇatiḥ śabdakarmā, kaṇantīti kaṇvā vāyavaḥ yūyameva mārutaṃ marutāṃ sambandhi śardhaḥ pragāyata kathayata yādṛśaṃ taditi /
8.7.[156]	kīdṛśaṃ śardhaḥ /
8.7.[157]	ratheśubhaṃ rathavimānādīnāmanukūlaṃ gamane, tathānarvāṇaṃ liṃgavyatyayaḥ /
8.7.[158]	anarva apracyutamityarthaḥ //
8.7.[159]	atyāso na ye marutaḥ svañco yakṣadṛśo na śubhayanta maryāḥ /
8.7.[160]	te harmyeṣṭhāḥ śiśavo na śubhrā vatsāso na prakrīḍinaḥ payodhāḥ // 6 //
8.7.[161]	triṣṭup /
8.7.[162]	atantītyatyā aśvāḥ /
8.7.[163]	naśabdaḥ sarvatropamārthīyaḥ /
8.7.[164]	ye marutaḥ aśvā iva svañcaḥ śobhanagatayaḥ, ye ca yakṣadṛśa iva śubhayantaḥ śubhamicchantaḥ samyagavalokanaṃ kurvanti yakṣā yajvānaḥ maryā martyāḥ, te harmyeṣṭhā bhavantu yajñamaṇḍapasthā bhavantu tatra krīḍantvityarthaḥ /
8.7.[165]	śiśava iva śubhrā anāhāryaśobhāyuktāḥ /
8.7.[166]	prakrīḍanaśīlā vatsā iva vatsāsaḥ, ata eva prakrīḍanaśīlāḥ /
8.7.[167]	payodhāḥ payo dhayanti pibanti ye te payodhāḥ abhinavāḥ /
8.7.[168]	te hi prakrīḍanaśīlā bhavanti vatsāḥ śiśavaśca //
8.7.[169]	tvāmagne aṃgiraso guhāhitamanvavindañchiśriyāṇaṃ vane vane /
8.7.[170]	sa jāyase mathyamānaḥ saho mahattvāmāhuḥ sahasasputramaṃgiraḥ /
8.7.[171]	he agne tvāmaṃgirasaḥ guhāhitaṃ aṃgāreṣu guptamanvavindan lebhire vane vane śiśriyāṇaṃ teṣāṃ vanaspatyādīnāṃ vaneṣvāśritam /
8.7.[172]	saho mahat mahatā sahasā balena mathyamānastvaṃ jāyase /
8.7.[173]	yasmātsa tvamevaṃbhūtaḥ, tasmāttvāmṛṣayaḥ sahaso balasya putramāhuḥ /
8.7.[174]	aṃgiraḥ aṃgāreṣu jātaḥ //
8.7.[175]	vāyuragregā yajñaprīssākaṃ ganmanasā yajñam /
8.7.[176]	śivo niyudbhiḥ śivābhiḥ //
8.7.[177]	vāyureva sarvadevatānāmagre gacchati yasmāt, tasmātsa eva prathamaṃ yajñaprīḥ yajñe prīyate tarpyate /
8.7.[178]	tena ‘aṃgirobhyo dīyamāne haviṣi tanmadhye vāyave'pi havirdīyate’ iti liṃgādvāyorapi devatātvaṃ pratīyate yato vāyureva manasā sākaṃ saha yajñaṃ gat gacchati /
8.7.[179]	śivaḥ śāntaḥ /
8.7.[180]	rūpeṇa yajñopakāriṇā niyujyante iti niyutaḥ aśvāḥ tābhiraśvābhistulyaṃ kṛtvā gacchati //
8.7.[181]	havyavāhamabhimātiṣāhaṃ rakṣohaṇaṃ pṛtanāsu jiṣṇum /
8.7.[182]	jyotiṣmantaṃ dīdyutaṃ purandhimagniṃ viṣṭakṛtamāhuvema //
8.7.[183]	vayamagnimāhuvema āhvayāmaḥ havyavāhaṃ yo devānāṃ pitṝṇāṃ ca havyaṃ vahati tam /
8.7.[184]	abhimanyate iti abhimāḥ śatruḥ, taṃ prasahate abhibhavati yastamabhimātiṣāham /
8.7.[185]	rakṣasāṃ hantāram /
8.7.[186]	pṛtanāsu parasenāsu jayanaśīlam /
8.7.[187]	jyotiṣmantaṃ jvālākarālam /
8.7.[188]	dīdyutaṃ atiśayena dyotamānam /
8.7.[189]	puraṃ samūhaṃ dhatte dhayati vā purandhistam /
8.7.[190]	yajanamiṣṭaṃ śobhanamiṣṭaṃ karotīti sviṣṭakṛt tam //
8.7.[191]	vastūṃstarpayāmi rudrāṃstarpayāmi ādityāṃstarpayāmi marudaṃgirasastarpayāmi //
8.7.[192]	vasavo vratapatayo vratamacāriṣaṃ tadaśakaṃ tadvaḥ prabrūmastanno gopāyata //
8.7.[193]	rudrā vratapatayo vratamacāriṣaṃ tadaśakaṃ tadvaḥ prabrūmastanno gopāyata //
8.7.[194]	ādityā vratapatayo vratamacāriṣaṃ tadaśakaṃ tadvaḥ prabrūmastanno gopāyata //
8.7.[195]	marudaṅgiraso vratapatayo vratamacāriṣaṃ tadaśakaṃ tadvaḥ prabrūmastanno gopāyata //
8.7.[196]	he vasavaḥ vāsayitāraḥ vratapatayo vratasya pālayitāraḥ yuṣmatprasādādahaṃ vratamacāriṣaṃ caritaṃ sampāditaṃ mayā vratam /
8.7.[197]	tadvratamahamaśakaṃ yuṣmatprasādādaśaknavaṃ śakitaṃ pāritaṃ mayā vratamityarthaḥ /
8.7.[198]	tattasmādvayaṃ vaḥ yuṣmān brūmaḥ tadvratamāsmākīnaṃ vrataṃ yūyaṃ gopāyata rakṣata /
8.7.[199]	etenaivānyadapi mantratrayaṃ vyākhyātam //
9.1.[1]	atra ‘antevāsināṃ yogamicchan’ iti vakṣyamāṇaṃ sambandhanīyam /
9.1.[2]	yadyadadhyayanādhyāpanāṃgaṃ smaryate, tattatkila vaktavyam /
9.1.[3]	upākaraṇaṃ cādhyayanādhyāpanayorapyaṃgam /
9.1.[4]	tathāca ‘antevāsināṃ yogamicchan’ ityato'dhyetuḥ phalasambandhaḥ pratīyate /
9.1.[5]	‘amuṣmai kāmāyāyuṣe tvā’ ityataśca mantraliṃgādupākartrācāryeṇa prayujyamānāddvayorapi śiṣyācāryayoraviśeṣeṇa phalaṃ pratīyate /
9.1.[6]	tatra traividyakatvasiddhyarthaṃ vedādhyayanāṃgabhūtāni vratāni pratipāditāni /
9.1.[7]	adhītavedasyāpi ca śiṣyasyāṃgopāṃgagrahaṇārthaṃ gurorvāsa iṣyate śilpādiśikṣārthaṃ ca /
9.1.[8]	tathāca smṛtiḥ ‘kṛtaśilpo'pi nivasetkaṃcitkālaṃ gurorgṛhe /
9.1.[9]	antevāsī... //’ ityādi /
9.1.[10]	tatrāntevāsināṃ yogaṃ sambandhamicchannācārya upākaraṇaṃ vedānāṃ kuryāt /
9.1.[11]	upākaraṇaṃ svīkaraṇaṃ, manasā saṃkalpanaṃ, etatsthānakaviśeṣādi mayā asmai śiṣyāya pravaktavyamiti /
9.1.[12]	śiṣyo hi śilpāṃgopāṃgaparijñānāyāpi gurau vasan sthānakaviśeṣādikamapi guroḥ sakāśādadhīte, tamadhyāpayatā guruṇā upākaraṇaṃ kartavyam /
9.1.[13]	śiṣyo yadi kasmaicidadhyāpayati, tadā tenāpi kartavyam /
9.1.[14]	so'pihi śiṣyasya guruḥ /
9.1.[15]	naca vaktavyaṃ śiṣyasyācāryavṛttitvāmnānādbrahmacāriṇi gurau kathaṃ vṛttistasya bhojanāstaraṇādidānasāmarthyābhāvāditi, yato bhaikṣavṛttitvamapyāmnātam /
9.1.[16]	sambhavati ca traividyakasya brahmacāriṇo'pi dhanaviśeṣaprāptyā jñānādinā vā svaśiṣyapoṣaṇasāmarthyam /
9.1.[17]	tasmāttenāpyupākaraṇaṃ kartavyaṃ yathāsaṃbhavam /
9.1.[18]	śrāvaṇabhādrapadau māsau varṣāḥ /
9.1.[19]	tatra yat prathamameva śravaṇanakṣatraṃ, tatraivopākaraṇaṃ kartavyaṃ prathamaparityāge kāraṇābhāvāt ‘prathamaṃ vā niyamyeta kāraṇādatikramaḥ syāt’ iti nayena /
9.1.[20]	kiṃ kurvatā /
9.1.[21]	antevāsināṃ sāṃgopāṃgādiśikṣārthaṃ gurau nivasatāṃ yogaṃ sambandhamadhyāpayitradhyāpyalakṣaṇamicchatā antevāsinaśca prajñātiśayasambandhamicchateti phalato vyākhyā // 1 //
9.2.[1]	sa juhoti ya upākaroti ‘apavā nāmāsi’ ityādibhiryajurbhiḥ /
9.2.[2]	anyāstisraḥ /
9.2.[3]	eteṣu yajuṣuḥ prathama mantrasthaṃ ‘tasyāste’ ityetadanuṣajyate vākyaparipūraṇasāmarthyāt anuṣaṃgo vākyasamāpti sarveṣu tulyayogitvāditi nayena /
9.2.[4]	tena ‘rantirnāmāsi tasyāste’ ityādīni trīṇi vākyāni bhavanti /
9.2.[5]	samastapāṭhaḥ śākhāṃtarīyatvāt // 2 //
9.3.[1]	antevāsināṃ yogamicchanniti pratyekaṃ sambadhyate // 3 //
9.4.[1]	‘dadhi krāvṇa’ iti mantraḥ sakṛt /
9.4.[2]	dadhibhakṣaṇamevāvartate triḥ /
9.4.[3]	sāvitrī savitṛdevatyā tatsaviturityādikaiva mahāprabhāvatvāt /
9.4.[4]	nānyā ‘ākṛṣṇena rajasā’ ityādikā /
9.4.[5]	ādāvāditaḥ ye trayo'nuvākāḥ ‘iṣe tvā’ ityādirekaḥ, ‘devasya tvā’ ityādirdvitīyaḥ, ‘vasoḥ pavitramasi’ ityādistṛtīyaḥ /
9.4.[6]	‘kastvā yunakti’ iti cāśvamedhe paridhiniyojane niyuktaḥ /
9.4.[7]	ubhayatrānvāhetyanuṣaṃgaḥ // 4 //
9.5.[1]	tasyādhyāpayituradhyetuścānadhyāya ucyate // 5 //
9.6.[1]	vartamāna nirdeśāttātkālikametadanadhyayanam /
9.6.[2]	vidyotamāne vaidyute tejasi /
9.6.[3]	stanayati garjati meghe // 6 //
9.7.[1]	ākālikaṃ samānakālamucyate /
9.7.[2]	ya evādiḥ sa eva cedanto bhavati, tasya vacane ākālikaśabdo nipātitaḥ ‘ākālikaḍāyantavacane’ iti sūtreṇa, ṭakāro ṅībarthaḥ /
9.7.[3]	ākālikī vidyut, ya evopakramakālaḥ sa eva vināśakālo vidyuta ityarthaḥ /
9.7.[4]	evamihāpi yasminprathamārthapraharādau devatumulādikamutpadyate sa tasyādikālaḥ sa eva dvitīya divase'ntakālo bhavati etadākālikaśabdenoktam /
9.7.[5]	etaduktaṃ bhavati yāvati kāle devatumulādikamutpadyate, tāvatyeva kāle dvitīyadivase'dhyayanayogyatā bhavati antarā tvanadhyāyaḥ /
9.7.[6]	ye tvākālikaśabda ‘na vidyotamāne na stanayati ākālikam’ ityevaṃ pūrveṇa sambandhayanti, yāvaddevatumulādi śrūyate tāvanmātrakālaṃ cānadhyayanamiti vyācakṣate; teṣāmuttaratrāhorātrikamanadhyayanaṃ śabdataḥ prayojyaṃ, vartamānanirdeśalabdhasya ca punarvacanaṃ punaruktam /
9.7.[7]	tatrāntarikṣe gītavādyātmakaṃ gandharvādikṛtaṃ devatumulam /
9.7.[8]	vidyuditi vidyutpāto vivakṣito'trāhorātrādikādhyayanāvasare, dhanvaśabdenāpīndradhanurvarṣākālādanyatra /
9.7.[9]	varṣāsu tātkālikatvaṃ sadācārarūḍham /
9.7.[10]	ulkayāpi mahatyā ulkāyāḥ pāto vivakṣitaḥ /
9.7.[11]	tārakāmā trapatane'pi hyulkāśabdaprayogo'sti // 7 //
9.8.[1]	anye'pyanadhyayanahetava ācārādhyāyoktā anusartavyāḥ bhūkampacandrārkoparāganṛpatimahāpuruṣapramayaprabhṛtayaḥ // 8 //
9.9.[1]	atikrāntā akṣarāṇi atyakṣarāḥ śabdāḥ nirghātahuṃkāratalāsphoṭanaprabhṛtayaḥ /
9.9.[2]	santatasya valīkasya prasrāvo, natu prastrāvamātraṃ tasya prāyeṇa bhāvāt /
9.9.[3]	etadvayamākālikasyānadhyayanasya nimittam // 9 //
9.10.[1]	ardhaṃ paṃcamo yeṣāṃ te'rdhapaṃcamā māsāḥ sārdhacatvāraḥ /
9.10.[2]	evamardhaṣaṣṭhāḥ sārdhapaṃca /
9.10.[3]	māsānuktavidhinādhītyādhyayanārthaprayojakavyāpārādhyayanaṃ nirvartya adhyāpyeti yāvat, utsṛjate adhyāyān utsargasaṃkalpanaṃ karotītyarthaḥ, naca vedādhyayanasya tyāgo'sti, anadhyāyaviśeṣebhyo'pivā utsarge mantradvayasambandhamāha ‘utsṛjāmahe’ ityādi // 10 //
9.11.[1]	ayamanyo'nadhyāyaḥ /
9.11.[2]	pakṣāvivobhayapārśvavartitayā amāvasyāyāścaturdaśī pratipacca /
9.11.[3]	yadyapicācārādhyāye dve paurṇamāsyau dve amāvasye iti caturdaśīsahite paurṇamāsyamāvasye ukte, tathāpi pratipadvidhānārthā punaḥ śrutiḥ /
9.11.[4]	taduktaṃ ‘guṇārthena punaḥ śrutiḥ‘ iti // 11 //
9.12.[1]	ata utsargādūrdhvamabhradarśanamātre'pi sati nādhyetavyaṃ, kā kathā vidyotamānādiṣu //
9.12.[2]	apavā nāmāsi tasyāste joṣṭrīyaṃ gameyamahamiddhamedhaḥ pari medhāmṛtasya jagṛhurahaṃ sūrya ivājani svāhā //
9.12.[3]	rantirnāmāsi, yuktirnāmāsi, yogo nāmāsi, yuje svāhā udyuje svāhā yuktyai svāhā yogāya svāhā //
9.12.[4]	brāhmī vidyā devatā /
9.12.[5]	pavate svarūpāccyavate iti pavā adhruvā, tatpratiṣedhena apavā dhruvā vidyā /
9.12.[6]	kecida‍pveti paṭhanti, tatrāpyayamevārthaḥ /
9.12.[7]	apavā nāmāsi nityānandā, tasyāstava sambandhi yadedhaḥ iddhaṃ rūpaṃ, tadahaṃ gameyaṃ prāpnuyām /
9.12.[8]	iddhamedha iti punarvacanamanāditvakhyāpanārtham /
9.12.[9]	kīdṛśamedhaḥ /
9.12.[10]	joṣṭrīyamatiśayena sevanīyam /
9.12.[11]	etasya amṛtasya maraṇarahitasya brahmamayasya vidyārūpasya medhāṃ parijagṛhurvipaścitaḥ medhāvanto vidyāsvarūpaṃ brahma lebhire ityarthaḥ athavā ṛtasya satyasya brahmaṇo medhāṃ parijagṛhurvipaścitaḥ /
9.12.[12]	ataścāhamapi sūrya ivājani sūrya ivāhamuttamaprakāśo brahmarūpanikaṭaḥ syāmityarthaḥ /
9.12.[13]	svāhā suhutamastu //
9.12.[14]	ramate krīḍati jagadvivartādinā iti rantiḥ brahmamayī vidyā /
9.12.[15]	yujyate loke vivartapariṇāmaśaktibhiriti yuktiḥ /
9.12.[16]	evaṃ yogo, yuk, udyugityādi vyākhyeyam /
9.12.[17]	punarvacanaṃ stutyartham //
9.12.[18]	dadhi krāvṇo akāriṣaṃ jiṣṇoraśvasya vājinaḥ /
9.12.[19]	surabhi no mukhā karatpra ṇa āyūṃṣi tāriṣat //
9.12.[20]	anuṣṭup /
9.12.[21]	asyāśca ṛcaḥ surabhimatīti nāma /
9.12.[22]	tathāca śrutiḥ /
9.12.[23]	‘ṛtvijo yajamānāśca surabhimatīmṛcamanvāhurvācameva punate’ iti /
9.12.[24]	anyatrāśvasaṃskārottarakālamṛtvigyajamānayordadhibhakṣaṇasamayādāviyamabhyarthanā ihāpi yathāyogyatvaṃ yojayitavyā /
9.12.[25]	krāmatīti krāvā /
9.12.[26]	jayanaśīlo jiṣṇuḥ /
9.12.[27]	vyāptyarthasya aśnoteraśvaḥ, vejanavānvājī anyatrāśvaḥ, iha tu prajāpatiḥ /
9.12.[28]	yatkrāvṇo jiṣṇoraśvasya vājinaḥ aśvasya saṃskārakāle aślīlābhibhāṣaṇena mukhāṇyapavitrībhūtāni dadhi dadhnā pavitrāṇi akāriṣaṃ vyatyayenaikavacanaṃ uttaratra ca bahuvacanadarśanāt vayaṃ akāriṣma /
9.12.[29]	prajāpatervā sarvātmakasya vedātmano vā ajñānenāpabhāṣaṇena bālyāditayā apavitrāṇi mukhā mukhāni ‘śeśchandasi bahula’miti luk naḥ asmākaṃ surabhi surabhīni pavitrāṇi karat loḍarthe leṭ ‘itaśca lopaḥ parasmaipadeṣu’ iti terikāralopaḥ ‘leṭo'ḍāṭau’ ityaḍāgamaḥ karotu /
9.12.[30]	kiñva aśvaḥ prajāpatirvā asmākamāyūṃṣi pratāriṣat prataratu karotu /
9.12.[31]	‘tṛ plavanataraṇayoḥ’ pūrvavatpaṃcamalakārādi ‘sip bahulaṃ leṭi’ iṭ guṇaḥ varṇavyatyaye nākāraḥ //
9.12.[32]	iṣe tvorje tvā vāyavassthopāyavasstha devo vassavitā prārpayatu śreṣṭhatamāya karmaṇe //
9.12.[33]	āpyāyadhvamaghnyā devabhāgaṃ prajāvatīranamīvā ayakṣmā //
9.12.[34]	mā vasstena īśata māghaśaṃsaḥ pari vo rudrasya hetivṛṇaktu //
9.12.[35]	dhruvā asmingopatau syāta bahvīryajamānasya paśūnpāhi yajamānasya paśupā asi // 1 //
9.12.[36]	devasya tvā savituḥ prasave'śvinorbāhubhyāṃ pūṣṇo hastābhyāmādade goṣadasi pratyuṣṭaṃ rakṣaḥ pratyuṣṭārātiḥ preyamagāddhiṣaṇā barhiraccha manunā kṛtā svadhayā vitaṣṭā //
9.12.[37]	urvantarikṣaṃ vīhīndrasya pariṣūtamasi mādho mopari parusta ṛddhyā samācchettā te mā riṣat //
9.12.[38]	deva barhiśśatavalśaṃ viroha sahasravalśā vi vayaṃ ruhema //
9.12.[39]	adityā rāsnāsīndrāṇyāssannahanaṃ pūṣā te granthiṃ grathnātu sa te mā sthādindrasya vā bāhubhyāmudyacche bṛhaspatestvā mūrdhnāharāmi devaṃgamamasi //
9.12.[40]	tadāharanti kavayaḥ purastāddevebhyo juṣṭamiha barhirāsade // 2 //
9.12.[41]	vasoḥ pavitramasi śatadhāraṃ vasūnāṃ pavitramasi sahasradhāram //
9.12.[42]	ayakṣmā vaḥ prajayā saṃsṛjāmi rāyaspoṣeṇa bahulā bhavantīḥ /
9.12.[43]	madhumaddhṛtavatpinvamānā jīvā jīvantīrupa vassadema //
9.12.[44]	mātariśvano gharmo'si dyaurasi pṛthivyasi viśvadhāyāḥ pareṇa dhāmnāhutāsi mā hvāssā viśvāyussā viśvavyacāssā viśvadhāyā hutasstoko huto drapso'naye bṛhate nākāya svāhā dyāvāpṛthivībhyām //
9.12.[45]	sampṛcyadhvamṛtāvarīrūrmiṇā madhumattamāḥ /
9.12.[46]	maṃdrā dhanasya sātayaḥ //
9.12.[47]	indrasya tvā bhāgaṃ somenātanacmyadhastamasi viṣṇave viṣṇo havyaṃ rakṣasvāpo jāgṛta // 3 //
9.12.[48]	‘iṣe tvā’ ityādayo mantrā dārśapaurṇamāsayoḥ śākhācchedanādau viniyuktāḥ śrutiliṃgādibhiḥ /
9.12.[49]	tatra parameṣṭhinaḥ prājāpatyasyārṣam śākhādirabhidheyo devatā /
9.12.[50]	yajuṣāṃ chando nāstītyeke /
9.12.[51]	kecittu vaiśeṣikaṃ chanda icchanti piṃgalaparipaṭhitaṃ daivyekamityādi /
9.12.[52]	tatra ca sarvasaṃkhyāyā vyavahāraḥ pāda ityadhikārāt /
9.12.[53]	iṣe tvā //
9.12.[54]	devī, anuṣṭup, tryakṣarā, śākhācchedane viniyuktā /
9.12.[55]	‘iṣe tveti cchindanti’ iti /
9.12.[56]	‘iṣu icchāyāṃ’ kip tādarthye caturthī ‘sāvekācastṛtīyādirvibhaktiḥ’ ityantodāttam ‘iṣe’ iti padam, athavā iḍvidyate yasya sa iṣaḥ iṣyamāṇo'nnādiḥ /
9.12.[57]	akāraḥ pratyayaḥ /
9.12.[58]	nimittātkarmasaṃyoge saptamī /
9.12.[59]	‘ādguṇaḥ’ /
9.12.[60]	‘ekādeśa udāttenodāttaḥ’ ityantodāttatvam /
9.12.[61]	‘tvā’ iti karmapadaṃ yuṣmadādeśaḥ karma ca kriyāyām /
9.12.[62]	tatra kriyāyā aśravaṇādviniyogabalācchindanti ityadhyāhāraḥ /
9.12.[63]	annādisiddhaye tvāṃ chindantīti samudāyārthaḥ /
9.12.[64]	annādinimittatvaṃ tu ‘agnerdhūmo jāyate dhūmādabhramabhrādvṛṣṭiḥ /’ ityādiśrutikathitapraṇālikayā //
9.12.[65]	ūrje tvā //
9.12.[66]	‘ūrja balaprāṇanayoḥ’ kvibantaḥ annasya balasya ca nāmadheyatvena prasiddhaḥ /
9.12.[67]	śākhāsannamane parimārjane ca dvipadasyāsya mantrasya tryakṣarāyā daivyā anuṣṭubho viniyogaḥ /
9.12.[68]	parimārjmi sannamayāmīti paryāyeṇādhyāhāraḥ /
9.12.[69]	balārthaṃ tvāṃ parimārjmi sannamayāmīti vākyārthaḥ //
9.12.[70]	vāyavasthopāyavasstha //
9.12.[71]	anuṣṭup /
9.12.[72]	vatsadaivatyā /
9.12.[73]	catasṛṇāṃ gavāṃ sambandhino vatsān śākhayopaspṛśan deśāddeśāntaraṃ nayati kṛtaprasravaṇān /
9.12.[74]	he vatsāḥ vāyavaḥ iva stha bhavata kṛtaprasravaṇāḥ santo vegenāpasarata yāvadahaṃ kṣīraṃ gṛhṇāmi, upāyavasstha upagacchata mātuḥ samīpe anusarata punaḥ kṣīraṃ pātumityarthaḥ //
9.12.[75]	devo vaḥ savitā prārpayatu śreṣṭhatamāya karmaṇe //
9.12.[76]	dhṛtiśchandaḥ, gāvo devatā, anena dhenūḥ prācīṃ gamayati /
9.12.[77]	he dhenavaḥ vo yuṣmān devo dānādiguṇakaḥ, savitā karmaṇo'nujñātā phalaprasavitā vā prārpayatu śarīrāntarasambandhaṃ samarpayatu deśāntaraṃ prāpayatu, natvahaṃ mānuṣamātra ityarthaḥ /
9.12.[78]	kimartham /
9.12.[79]	śreṣṭhatamāya karmaṇe yajñārthaṃ ‘yajño vai śreṣṭhatamaṃ karma’ iti śrutiḥ //
9.12.[80]	‘āpyāyadhvaṃ’ ityādi yajuḥ /
9.12.[81]	he aghnyāḥ ahantavyāḥ aghasya pāpasya hantryo vā devasyendrasya sambandhinaṃ bhāgaṃ bhajanīyaṃ sānnāyyalakṣaṇamāpyāyadhvam ‘pyāyī vṛddhau’ vardhayata /
9.12.[82]	yato yūyaṃ prajāvatīḥ prajāvatyaḥ putravatyaḥ, anamīvā ‘ama roge’ ityasyāmīvāśabdaḥ vyādhiviśeṣaśūnyāḥ, ayakṣmāḥ yakṣmo vyādhiviśeṣaḥ rājayakṣmākhyastacchūnyāḥ, athavā ayanamayaḥ kṣmāyāṃ pṛthivyāṃ yāsāṃ tāḥ ayakṣmāḥ /
9.12.[83]	‘mā vasstena īśata’ vaḥ yuṣmākaṃ stenaścauro mā prābhūt /
9.12.[84]	‘māghaśaṃsaḥ’ - aghaṃ pāpaṃ śaṃsatītyaghaśaṃsaḥ cāṇḍālādiḥ mā vaḥ īśata /
9.12.[85]	‘pari vo rudrasya hetivṛṇaktu’ parivṛṇaktu parivarjayatu /
9.12.[86]	‘dhruvā asmingopatau syāta bahvīḥ’ asminyajamāne sthirā bhavata bahvīḥ bahvyaśca bhavatāsmin /
9.12.[87]	‘yajamānasya paśūnpāhi yajamānasya paśupā asi /’ anena śākhāṃ sthāpayati, he śākhe yatastvaṃ svabhāvenaiva yajamānasya paśupāḥ ato yajamānasya paśūnpāhi //
9.12.[88]	prathamo'nuvākaḥ // 1 //
9.12.[89]	devasya tvā savituḥ prasave'śvinorbāhubhyāṃ pūṣṇo hastābhyāmādade //
9.12.[90]	anena havirnidadhāti /
9.12.[91]	saṃkṛtiśchandaḥ /
9.12.[92]	he dhānyādika devasya saviturādityasya prasave'nujñāyāṃ vartamānastena prakāśadvāreṇa karmasu pravartanāt, aśvinoḥ sambandhibhyāṃ bāhubhyāṃ pūṣṇaśca hastābhyāṃ natu svakābhyāṃ carmādimayābhyāṃ tvāmādade /
9.12.[93]	pratigrahādāvapyasya viniyogaḥ //
9.12.[94]	goṣadasi //
9.12.[95]	barhirlavaṇīmaśvapaśūnāmāha gāvaḥ sīdantyasyāmiti goṣat tathā barhirlavaṇyā gāvo vartante ityevamuktam //
9.12.[96]	‘pratyuṣṭaṃ rakṣaḥ pratyuṣṭārātiḥ’ ityagnimabhyarthayate paśūṃstāpayan /
9.12.[97]	‘uṣa dāhe’ rakṣaḥ rākṣasa upalakṣaṇametat rākṣasapiśācādikaṃ pratidagdhamastu /
9.12.[98]	na vidyate rātiḥ dhanaṃ yatra so'rātirarthābhāvaḥ alakṣmīrityādiparyāyaḥ, adānaṃ kārpaṇyaṃ vā arātiḥ, śatrurvā arātiḥ sa dagdho bhavatu //
9.12.[99]	barhirlavanāyottiṣṭhannāha preyamagāddhiṣaṇā barhiraccha manunā kṛtā svadhayā vitaṣṭā //
9.12.[100]	iyaṃ mama dhiṣaṇā buddhiḥ barhiḥ karmabhūtaṃ accha prāgāt ābhimukhyena gantuṃ pravṛttā /
9.12.[101]	‘acchābheḥ śākapūṇiḥ’ ityacchaśabdo'bherarthe ābhimukhye vartate /
9.12.[102]	kīdṛśī dhiṣaṇā /
9.12.[103]	manunā prajāpatinā kṛtā, tathā svadhayā annena vitaṣṭā tīkṣṇīkṛtā //
9.12.[104]	barhiḥsthānaṃ gacchati urvantarikṣaṃ vīhi //
9.12.[105]	he caraṇayugalaka uru vistīrṇamantarikṣaṃ vīhi gaccha //
9.12.[106]	darbhastambaṃ triḥ parilikhati indrasya pariṣūtamasi //
9.12.[107]	he darbhastamba tvamindrasya kṛte pariṣūtaṃ jātaḥ //
9.12.[108]	pakvaṃ madhyena yojayati //
9.12.[109]	mādho mopari paruste //
9.12.[110]	he darbhastamba te tava paruḥ parva adhaḥ upari mā bhūt paraśudhārāsāmyena vartatāmityarthaḥ //
9.12.[111]	lunāti ṛddhyā samācchettā te mā riṣat //
9.12.[112]	‘ruṣa riṣa hiṃsārthaḥ’ te tava samācchettā lavitā ṛddhiṃ mā riṣat mā hiṃsīt yajñasādhanaśaktiṃ mā cchaitsīdityarthaḥ /
9.12.[113]	ṛddhyeti vyatyayena tṛtīyā //
9.12.[114]	chinnaśeṣāṇi bhūmilagnāni punaḥprarohaṇasamarthāni barhirmūlāni abhimṛśati deva barhiḥ śatavalśaṃ viruha sahasravalśā vi vayaṃ ruhema //
9.12.[115]	he deva barhiḥ tvaṃ jātaṃ sat śatavalśaṃ śataśākhaṃ viruha vardhasva, vayamapi tvatprasādāt sahasravalśāḥ sahasraśākhāḥ viruhema vardhiṣīmahi //
9.12.[116]	bandhanārthaṃ rajjuṃ karoti adityā rāsnāsi //
9.12.[117]	asi tvaṃ adityāḥ pṛthivyā rāsnā rajjuḥ //
9.12.[118]	barhiḥ sannahyati indrāṇyāḥ sannahanaṃ pūṣā te granthiṃ grathnātu sa te mā sthāt //
9.12.[119]	yatastvamindrāṇyāḥ sannahanaṃ bandhanamataste pūṣā indro granthiṃ grathnātu te barhiṣaḥ, tvāmindro badhnātvityarthaḥ /
9.12.[120]	saca granthirmathitaḥ san tava ciraṃ mā sthāt śīghrameva tava vimuktasya yajñopayogo'stvityarthaḥ //
9.12.[121]	udyacchati barhiḥ indrasya tvā bāhubhyāmudyacche //
9.12.[122]	he barhiḥ tvāmahamindrasya sambandhibhyāṃ bāhubhyāmudyacchāmi, natu svakābhyāṃ carmādimayābhyāmiti //
9.12.[123]	protsāhena uddhṛtaṃ mūrdhni nidhatte bṛhaspatestvā mūrdhnāharāmi //
9.12.[124]	tvāmahaṃ bṛhaspateḥ sambandhinā mūrdhnā śirasāharāmi dhārayāmīti //
9.12.[125]	pūrvadbarhirāha devaṅgamamasi //
9.12.[126]	asi tvaṃ barhirdevaṅgamaṃ devārthaṃ tava nayanamityarthaḥ //
9.12.[127]	na kevalaṃ vayameva devārthaṃ tvā nayāmaḥ, pūrvairapyevamanuṣṭhitamityāha tadāharanti kavayaḥ purastāt //
9.12.[128]	kavayaḥ krāntadarśanāḥ samyagviditānuṣṭhitasakalavedārthāḥ tadbarhirevamevāhṛtavanta iti tātparyārthaḥ //
9.12.[129]	vedyāmāsādayati devebhyo juṣṭamiha barhirāsade //
9.12.[130]	idaṃ barhidevebhyo juṣṭamiti rucitamiha vedyāmāsādayāmīti //
9.12.[131]	dvitīyo'nuvākaḥ // 2 //
9.12.[132]	kṣīrapāvanārthaṃ darbhapavitraṃ karoti vasoḥ pavitramasi śatadhāraṃ vasūnāṃ pavitramasi sahasradhāram //
9.12.[133]	he pavitra vasordhanasya kṣīrasya tvaṃ pavitraṃ pāvanaṃ asi /
9.12.[134]	śatasahasragrahaṇamaparimitatvopalakṣaṇārtham, aparimitacchidratvādaparimitadhāramityarthaḥ /
9.12.[135]	vasūnāmiti āstāmidamekayajamānasambhṛtamalpaṃ payaḥ, yāvajjagatīgatānāmitarayajamānasambhṛtānāṃ payasāṃ pāvanamasi /
9.12.[136]	yadvātra maruto vasava ucyante indrasāhāyyena vartamānāḥ, te hi vasate ācchādayantīti vasavaḥ /
9.12.[137]	tathāca brāhmaṇam ‘vasūnāṃ vā etadbhāgadheyam’ iti //
9.12.[138]	vatsaiḥ saṃgṛhyamāṇā gā anumantrayate ayakṣmā vaḥ prajayā saṃsṛjāmi rāyaspoṣeṇa bahulā bhavantīḥ //
9.12.[139]	he ayakṣmāḥ vyādhiviśeṣahīnāḥ avadhyadhanā vā vo yuṣmān prajayā saṃsṛjāmi /
9.12.[140]	rāyo dhanasya bhakṣyaviśeṣātmakasya poṣeṇa bahulāḥ pravṛddhadehā bhavantīḥ, yadvā dhanapuṣṭyā saha bahulāḥ pracurāḥ bhavantīḥ //
9.12.[141]	duhyamānāsu japati madhumadghṛtavatpinvamānā jīvā jīvantīrupa vaḥ sadema //
9.12.[142]	he gāvaḥ vo yuṣmānvayamupasadema anavaratamityāśāsmahe /
9.12.[143]	kīdṛśīḥ /
9.12.[144]	jīvantīḥ dīrghāyuṣaḥ, jīvāḥ prāṇayutā balavatīrityarthaḥ kiṃ kurvatīḥ /
9.12.[145]	madhumat madhurarasasaṃyuktaṃ ghṛtavaccātisnigdhaṃ kṣīraṃ pinvamānāḥ sravantyaḥ //
9.12.[146]	gārhapatyādaṃgārarāśiṃ pṛthakkaroti mātariśvano gharmo'si //
9.12.[147]	he aṃgārarāśe tvaṃ mātariśvano vāyoḥ gharmaḥ tejaḥ /
9.12.[148]	tathāca brāhmaṇam ‘antarikṣaṃ vai mātariśvano gharmaḥ /’ iti /
9.12.[149]	atrāntarikṣaśabdaḥ tātsthyādantarikṣasthe bhānutejasi vartate //
9.12.[150]	uddhṛte'ṅgārarāśau ukhāmadhiśrayati dyaurasi pṛthivyasi viśvadhāyāḥ pareṇa dhāmnāhutāsi mā hvāḥ //
9.12.[151]	‘upastautyevaināmetat’ iti śrutiḥ /
9.12.[152]	yadā divaḥ patitenodakena sampādyate tadā dyauriti stūyate /
9.12.[153]	pṛthivyavayavanirmitatvātpṛthivīti /
9.12.[154]	viśvaṃ sarvaṃ dhatte iti viśvadhā pṛthivī, tasyāḥ sambandhinā pareṇotkṛṣṭena dhāmnā tejasā sāreṇa asi tvaṃ ahutā ‘hvṛ kauṭilye’ akuṭilā /
9.12.[155]	yataśca tvamakuṭilā, ataḥ mā hvāḥ dravyadhāraṇe vyāpṛtā satī kuṭilā mā bhūḥ //
9.12.[156]	tisṛṣu dhenuṣu dugdhāsu kāṃ dugdhavānasīti praśne amūmiti cottare dogdhrābhihite adhvaryurāha sā viśvāyuḥ sā viśvavyacāḥ sā viśvadhāyā //
9.12.[157]	yā prathamaṃ dugdhā, sā viśvāyuḥ sarvasyāyuṣo dhātrī kṣīrādidvāreṇa /
9.12.[158]	tathāca śrutiḥ ‘āyurghṛtam’ iti /
9.12.[159]	yā dvitīyasthānadugdhā, sā viśvavyacāḥ ‘vyaca sambhave’ viśvaṃ tataḥ sambhavati yajñadvāreṇa /
9.12.[160]	yā tṛtīyasthānadugdhā, sā viśvadhāyā viśvaṃ dhāpayatīti viśvadhāyā sarvasya kṣīreṇa tṛptiṃ karotītyarthaḥ //
9.12.[161]	pṛthagbhavato dugdhavipruṣo'numantrayate hutaḥ stoko'huto drapso'gnaye bṛhate nākāya svāhā dyāvāpṛthivībhyām //
9.12.[162]	yaḥ stoko binduḥ, yaśca drapsaḥ sthūlo bhūmau patitaḥ sa sarva evāhuto'pi huto'stu kasmai /
9.12.[163]	agnaye, bṛhate mahate, tathā nākāya nāsmin akaṃ duḥkhamastīti kṛtvā svargāya /
9.12.[164]	dyāvāpṛthivībhyāṃ ca svāhā suhutamastu //
9.12.[165]	dyaurantarikṣamiti yatra pātre dohaḥ kṛtastasmādukhāyāṃ kṣīre āsikte sati yatkiṃcana dohabhāṇḍe lagnaṃ, tadadbhiḥ prakṣālya sthālyāṃ nikṣipati sampṛcyadhvamṛtāvarīrūrmiṇā madhumattamāḥ /
9.12.[166]	mandrā dhanasya sātayaḥ //
9.12.[167]	he āpaḥ saṃpṛcyadhvaṃ payasokhāsthena /
9.12.[168]	ṛtāvarīḥ satyavatyaḥ, yajñavatyo vā tatsādhanatvāt /
9.12.[169]	kena /
9.12.[170]	ūrmiṇā kallolaiḥ /
9.12.[171]	madhumattamā madhuratamarasasaṃyuktāḥ /
9.12.[172]	maṃtrāḥ ‘madī harṣe’ mādayitryaḥ, tathā dhanasya sātayaḥ sādhikāḥ //
9.12.[173]	dugdhe dadhyāsiñcati indrasya tvā bhāgaṃ somenātanacmi //
9.12.[174]	he payaḥ tvāṃ somena dadhnā ātanacmi saṃkocayāmi, tañciḥ saṃkocanārthaḥ /
9.12.[175]	kīdṛśaṃ tvām /
9.12.[176]	indrasya bhāgaṃ bhajanīyam //
9.12.[177]	gārhapatyasamīpe payaḥ sthāpayati adastamasi viṣṇave //
9.12.[178]	‘dasu upakṣaye’ adastamanupakṣīṇaṃ he payaḥ yatastvaṃ viṣṇave viṣṇvarthaṃ yajñopayogītyarthaḥ /
9.12.[179]	‘yajño vai viṣṇuḥ’ iti śrutiḥ //
9.12.[180]	havirabhimantrayate viṣṇo havyaṃ rakṣasva //
9.12.[181]	he viṣṇo idaṃ havyaṃ havanīyaṃ rakṣasva //
9.12.[182]	sajalena dārupātreṇa ukhāṃ pidadhāti āpo jāgṛta //
9.12.[183]	he āpaḥ jāgṛta rakṣārthaṃ jāgarūkā bhavata //
9.12.[184]	tṛtīyo'nuvākaḥ // 3 //
9.12.[185]	kastvā yunakti sa tvā yunaktu viṣṇustvā yunaktvasya yajñasya //
9.12.[186]	yajñādikaṃ prastutaṃ karmaivamucyate /
9.12.[187]	kaḥ prajāpatiḥ, he karman, tvāṃ yunakti saṃpādayati phalena vā yojayati /
9.12.[188]	sa ityapi prajāpatereva nirdeśaḥ parokṣarūpeṇa /
9.12.[189]	abhyāse bhūyāṃsamarthaṃ manyante yathā aho ramaṇīyā aho ramaṇīyeti /
9.12.[190]	viṣṇuryajñaḥ, saca prajāpatireva /
9.12.[191]	yajñastvā yunaktu phalena saṃvardhayatu /
9.12.[192]	kimartham /
9.12.[193]	asya prārabdhasya yajñādikasya karmaṇaḥ samṛddhyai māhātmyāya /
9.12.[194]	sāvitryanuvākavadanuvacanamasya //
9.12.[195]	amuṣmai kāmāyāyuṣe tvā prāṇāya tvā vyānāya tvāpānāya tvā vyuṣṭyai tvā rayyai tvā rādhase tvā poṣāya tvā ghoṣāya tvārāddhoṣāya vā pracyutyai tvā //
9.12.[196]	atra pratyekaṃ tarpayāmītyadhyāhṛtya yojanīyam /
9.12.[197]	amuṣmai kāmāya tvāṃ prajāpatiṃ tarpayāmi /
9.12.[198]	asāvityukte nāma pratīyāt /
9.12.[199]	tena ‘amuṣmai’ ityasmātkāmyamānapaśuputrādiphalaviśeṣanāmāni pratyetavyāni /
9.12.[200]	āyuṣe āyurarthaṃ tvāṃ tarpayāmi /
9.12.[201]	sarvatra tādarthye caturthī /
9.12.[202]	vyuṣṭyai tvāṃ tarpayāmi ‘uṣa dāhe’ viśeṣeṇa avidyāsmitārāgadveṣābhiniveśalakṣaṇānāṃ kleśānāṃ uṣṭiḥ, tadartham /
9.12.[203]	rayirdhanaṃ, tadartham /
9.12.[204]	rādho'nnam /
9.12.[205]	poṣastattvajñānasya, tadartham /
9.12.[206]	prakarṣeṇa cyutiḥ saṃsārasya, tadarthaṃ tvāṃ prajāpatiṃ tarpayāmi //
9.12.[207]	agnaye vāyave sūryāya brahmaṇe indrāya prajāpataye bhavāya śarvāya īśānāya īśvarāya viṣṇave bṛhaspataye yajurvedāya cchandobhya ṛṣibhyo vedebhyo brāhmaṇebhyaḥ somebhyaḥ somapebhya ācāryebhyo namo namaḥ //
9.12.[208]	ityudakatarpaṇamācārādhyāyoktamado'pyadhyāyopākaraṇam //
9.12.[209]	iti navamī kāṇḍikā // 9 //
10.1.[1]	śiṣyā ucyante iti śeṣaḥ /
10.1.[2]	adhyāyopākaraṇānantaramadhyayanaprasaṃgenopaniṣad śāstraṃ ye'rhanti, te upaniṣadarhāḥ śiṣyāḥ naiṣṭhikabrahmacāryādaya ucyante // 1 //
10.2.[1]	brahmacārī naiṣṭhikabrahmacaryayuktaḥ, sucaritamasyāstīti sucaritī sadācāro gṛhasthādirapi /
10.2.[2]	medhāvī grahaṇadhāraṇaśaktiyuktaḥ /
10.2.[3]	karmakṛt nityanaimittikakarmānuṣṭhānarataḥ guruparicaryācaraṇakārī ca /
10.2.[4]	dhanadaḥ pracuradhanadāne samarthaḥ grahaṇānte gurudakṣiṇāvasāne, natu pūrvaṃ niṣiddhatvāt ‘na pūrvaṃ gurave kiñcidupakurvīta dharmavit /’ iti /
10.2.[5]	priyaḥ putrādiḥ sadācāraḥ /
10.2.[6]	yaśca vidyayā vidyāntaramāditsate, tāni brahmaṇastīrthāni vedasya rahasyarūpasya dāne nipānāni grahaṇe copāyā ityarthaḥ /
10.2.[7]	tīrthaṃ hi nipānaṃ smṛtam /
10.2.[8]	‘tīrthāmidhānamicchanti tritayaṃ kṛtabuddhayaḥ /
10.2.[9]	śāstraṃ caiva nipānaṃ ca vāri cāpyṛṣisevitam //’ iti // 2 //
11.1.[1]	adhyāhitāgniṃ vakṣyati /
11.1.[2]	tatsaṃbaddhamidamanāgatāvekṣaṇenābhidhīyate /
11.1.[3]	sahadharmacāriṇīmudvoḍhukāmastasmindeśaviśeṣe śaraṇaṃ kārayet sthapatyādibhirvivahanātpūrvameva /
11.1.[4]	kīdṛśaṃ śaraṇam /
11.1.[5]	prādvāraṃ dakṣiṇadvāraṃ vā /
11.1.[6]	tathā navaṃ anyānupayuktadārvādinirmitam /
11.1.[7]	navāvasānaṃ avasānaṃ bhūpradeśaḥ navapradeśamityarthaḥ /
11.1.[8]	samamanimnonnatam /
11.1.[9]	samūlaṃ praśastakrīḍākusumādimūlayuktam /
11.1.[10]	samavasrāvaṃ samo'vasrāvo yatra tatsamavasrāvaṃ, udakaṃ prakṣiptaṃ yatra samaṃ kṛtvā sravati sañcarati, tatsamavasrāvaṃ, atiraścīnamityarthaḥ /
11.1.[11]	samavasrāvaṃ yadbhūmaṃḍalaṃ tasminniti saṃbandhaḥ /
11.1.[12]	samavasrutya vā yasmātprāgudīcyaḥ āpo nirdraveyuḥ, pratyagudīcyo vā nirhareyuḥ nirgaccheyuḥ /
11.1.[13]	athavā pratīcīmudīcīṃ vā yatrāpo gacchanti, tasmiṃstiraścīne'pi śaraṇaṃ kārayet // 1 //
11.2.[1]	madhyamāyāḥ sthūṇāyāḥ stambhasya sambandhini karte ‘kṛtī cchedane’ kṛtyate iti kartaḥ khātaḥ gartastasmin, prāgagrānudgagrānvā svastikasanniveśabhājo darbhānāstīrya, teṣveva darbheṣvadhikaraṇabhūteṣu sthūṇāṃ stambhaṃ madhyamamavadadhāti prakṣipati //
11.2.[2]	prakṣepe cedaṃ mantratrayamāha dhruvāmityādi he sthūṇe tvāṃ dhruvāṃ dṛḍhāṃ kṛtvā sinomi prakṣipāmi garte /
11.2.[3]	tvaṃ hi amṛtasya amaraṇadharmakasya patnī pālayitrī /
11.2.[4]	ataḥ kṣeme tiṣṭha kṣemanimittaṃ tiṣṭha /
11.2.[5]	kiṃ kurvatī /
11.2.[6]	ghṛtamukṣamāṇā dadatī ghṛtagrahaṇaṃ sarvasampadupalakṣaṇārtham /
11.2.[7]	yata evaṃ bhūtāsi, atastāṃ tvāṃ he sthūṇe vayamāviśemetyāśāsmahe /
11.2.[8]	praviṣṭāśca santastvadāyattaṃ gṛhamihaiva janmani sarvavīrāḥ bahuputrāḥ suvīrāḥ suputrāḥ, ariṣṭavīrāḥ anupahiṃsitaputrāśca syāma //
11.2.[9]	he sthūṇe ihaiva sthāne amṛtenāvināśinā rūpeṇopalakṣitā satī roha rūḍhā bhava /
11.2.[10]	kīdṛśī satī /
11.2.[11]	aśvāvatī aśvayuktā /
11.2.[12]	evaṃ gomatī /
11.2.[13]	amṛtaiśca gṛhamānuṣairyuktā satī /
11.2.[14]	sūnṛtaṃ satyaṃ vaidikaṃ ca karma yāgādikaṃ, tadvatī /
11.2.[15]	ūrjasvatī ‘ūrja balaprāṇanayoḥ’ prāṇayantī balavatī vetyarthaḥ /
11.2.[16]	payasvatī kṣīravatī /
11.2.[17]	sarvasamṛddhiyuktamasmadgṛhaṃ kurvityarthaḥ /
11.2.[18]	ata evāha ‘asmānsthūṇe payasābhyāvavṛtsva’ he sthūṇe asmān payaḥprabhṛtinā ābhimukhyena vartamānena āvavartayasva //
11.2.[19]	kiṃca tvāṃ karmabhūtāṃ kumārastaruṇa āviśatu, vatsaśca āviśatu /
11.2.[20]	ekavacanaṃ vyatyayena bahuvacanasthāne /
11.2.[21]	jagatā jaṃgamena garbhavāsādinā parisrutaḥ parivṛto dugdhasya kumbhastvāviśatu ayaṃ dadhnaḥ kalaśaiḥ saha // 2 //
11.3.[1]	mantramāha ṛtena sthūṇāmiti virāṭa /
11.3.[2]	he vaṃśa ṛtena satyena apātinā rūpeṇa tvaṃ sthūṇāmadhiroha stambhasyopari tiṣṭha /
11.3.[3]	kīdṛśaḥ /
11.3.[4]	ugraḥ anabhibhavanīyaḥ san viśeṣeṇa rājamānaḥ /
11.3.[5]	anyacca apasedha nāśaya śatrūn ātmīyān sthitipratibandhahetubhūtān, āsmākāṃśca /
11.3.[6]	stambhādhiṣṭhātrī devataivamabhidhīyate /
11.3.[7]	evaṃ ca śatrūn asmadarīṃścābhibhūya niścintaṃ gṛhādhiṣṭhātari tvayi sthite sati, athā anantaraṃ tava vayameva sarvavīrāḥ bahuputrayuktāḥ rayiṃ dhanaṃ bhaviṣyāmaḥ pratidinaṃ havirdānena vayameva hi te svabhūtāḥ /
11.3.[8]	itiśabdo mantrasamāptipratīkaḥ /
11.3.[9]	madhyamavaṃśastambhayoḥ mantraviniyogāditarastambhavaṃśānāmamantrakaṃ tūṣṇīmevārohaṇaṃ śasyate //
11.4.[1]	‘prāñcaṃ vaṃśaṃ samāropayati’ iti ‘prāgdvāraṃ dakṣiṇadvāraṃ vā śaraṇaṃ kārayet’ iti coktam /
11.4.[2]	tatra prāgdvāratāpakṣe pūrvāgratā vaṃśasamādhānasya bhāvayitavyaitadarthamidaṃ sūtram /
11.4.[3]	samādhānaṃ samyagādhānaṃ vaṃśasyāropaṇaṃ kuḍyakoṭiṣu //
12.1.[1]	atha vivāhe kṛte vaivāhanāgnau praveśite'nantaramadhyāhitāgniko vāstvāviśet //
12.1.[2]	vasantyasminniti vāstu gṛham /
12.1.[3]	kiṃ kṛtvā praviśet /
12.1.[4]	vāstoṣpatīyasya sthālīpākasyeṣṭvā /
12.1.[5]	vāstorgṛhasya patiradhiṣṭhātrī devatā vāstoṣpatiḥ mayūravyaṃsakāditvātsupo'luṅgipātanam /
12.1.[6]	vāstoṣpatirdevatā yasya sa vāstoṣpatīyaḥ ‘vṛddhācchaḥ’ vyatyayena ṣaṣṭhī sthālīpākeneṣṭvā avayavāvayavisambandhena vā, nahi samasto'sau hūyate bhakṣyasaṃrakṣaṇāt /
12.1.[7]	nanu ceṣṭvā āviśedityuktamayuktaṃ praviśya yajanāt? satyaṃ, kintvadhyavasāyapaurvakālyena netre sammīlya hasatītyādivat /
12.1.[8]	yājayitveti vā ṇijartho yojanīyaḥ /
12.1.[9]	nirvāpasyāmantrakasyeṣṭatvāt ‘amī vahāḥ’ ityādinā ‘catasṛbhiḥ’ ityantena śiṣyahitārthaṃ catasraḥ paṭhitvārpayati //
12.1.[10]	amī vahā vāstoṣpate viśvā rūpāṇyāviśan /
12.1.[11]	sakhā suśeva edhi naḥ // 1 //
12.1.[12]	vāstoṣpate pratijānīmānsvāveśo'namīvo bhavā naḥ /
12.1.[13]	yattvemahe prati tanno juṣasva śanno bhava dvipade śaṃ catuṣpade //
12.1.[14]	vāstoṣpate prataraṇo na edhi gayasphāno gobhiraśvebhirindo /
12.1.[15]	ajarāsaste sakhye syāma piteva putrānprati no juṣasva // 3 //
12.1.[16]	vāstoṣpate śagmayā saṃsadāte sakṣīma hiraṇvayā gātumatyā /
12.1.[17]	pāhi kṣema uta yoge varanno yūyaṃ pāta svastibhiḥ sadā naḥ // 4 //
12.1.[18]	prathamā gāyatrī /
12.1.[19]	anyāstriṣṭubhaḥ /
12.1.[20]	vāstoṣpatirantarikṣanivāsī vāyuḥ, yadvā prāṇaḥ /
12.1.[21]	he vāstoṣpate gṛhasvāmin viśveṣāṃ sarveṣāmasmatparijanānāṃ rūpāṇi svarūpāṇi āviśan adhitiṣṭhan amī amūn parijanānāvaha prāpaya pūrvametāneva gṛhaṃ praveśaya /
12.1.[22]	prathamaṃ parijanasya gṛhapraveśamanujānīhi paścādasmākamiti bhāvaḥ /
12.1.[23]	evamevānutiṣṭhanno'smākaṃ sakhā mitraṃ supraveśanīyo bhava //
12.1.[24]	he vāstoṣpate pratijānīhyasmān gṛhapatiḥ paramaḥ san asmānapyavāntarasvāmitayāṃgīkurvityarthaḥ /
12.1.[25]	svāveśaḥ sukhapraveśaśca no'smākaṃ bhava /
12.1.[26]	tathānamīvo vyādhiśūnyo'smākaṃ bhava /
12.1.[27]	kiṃca yattubhyaṃ kiñciddadmo havirādikaṃ, tanno'smākaṃ sambandhi juṣasva bhajasva /
12.1.[28]	tathā śaṃ sukhaṃ no bhava dvipade mānuṣarūpe, catuṣpade gavāvādike //
12.1.[29]	he vāstoṣpate naḥ asmākaṃ prataraṇaḥ prakarṣeṇa saṃsārasāgarakleśataraṇaḥ edhi bhava /
12.1.[30]	‘asa bhuvi’ loṭ, sipi hyādeśaḥ ‘hujhalbhyo iti dhitvaṃ ‘ghvasoreddhāvabhyāsalopaśca’ /
12.1.[31]	gayasphānaḥ gayaṃ gṛhaṃ, gṛhe sphītaḥ san gobhiraśvaiśca sahitaḥ he indo parameśvara te tava sakhye vartamānā vayamajarāsaḥ ajīrṇāḥ syāma /
12.1.[32]	tvaṃ ca no'smānpratijuṣasva prīṇīhi /
12.1.[33]	ka iva kān /
12.1.[34]	piteva putrān //
12.1.[35]	he vāstoṣpate yā tvāṃ saṃsadāte sevate vibhūtistayā vayamapi sakṣīma ‘ṣaca samavāye’ yujyemahi /
12.1.[36]	kīdṛśyā /
12.1.[37]	śagmayā sukharūpayā, hiraṇvayā hitaramaṇīyayā hiraṇyayuktayā vā, gātumatyā kīrtirūpagānayuktayā udgātṛgītayutayā ca /
12.1.[38]	yaccāsmākaṃ kiñcidvaramutkṛṣṭaṃ tvatprasādopanataṃ, tatsarvaṃ pāhi rakṣa /
12.1.[39]	kiṃ kurvan /
12.1.[40]	alabdhalābhātmake yoge, prāptaparirakṣaṇarūpe ca kṣeme vartamānaḥ /
12.1.[41]	utaśabdaścārthe /
12.1.[42]	kiṃvā viśeṣeṇa vāstoṣpatireva prārthyate /
12.1.[43]	he gṛhadevatāḥ evaṃ sarvā eva yūyaṃ no'smān svastibhiravināśaiḥ pāta rakṣata sarvakālam // 1 //
12.2.[1]	tasmin gṛhe brāhmaṇān bhojayet /
12.2.[2]	tasya ca karmaṇo vaṃśodvīkṣaṇikamiti nāma /
12.2.[3]	te hi vaṃśānudvīkṣamāṇā bhuñjate // 3 //
13.1.[1]	sahadharmacāriṇyā sārdhaṃ yo gṛhapraveśaḥ, tadnantaraṃ pākayajñāḥ kartavyāstadanuṣṭhānāvasaralābhāt /
13.1.[2]	pākanirvartyā yajñāḥ pākayajñāsteṣāmāsūtraṇamātramiha kriyate, vistareṇa te vakṣyante //
13.2.[1]	bahuvacanenopakrāntānāmihaikavacanaṃ yajñatvasāmānyāpekṣayā ekasyaiva cāturvidhyaṃ pratyakṣasyeva cākṣuṣādibhedeneti pradarśanāya /
13.2.[2]	caturṇāmevāvāntarabhedāḥ ṣaṭ /
13.2.[3]	yānāha gautamaḥ ‘aṣṭakā: pārvaṇaśrāddhaṃ śrāvaṇyāgrahāyaṇī caitrī āśvayujī ca /’ iti ‘ṣaṭpākayajñasaṃsthāśca’ iti /
13.2.[4]	tatra huto havananirvartyo vaiśvadevādiḥ /
13.2.[5]	ahutastvahavanasādhyo balyupahārādiḥ /
13.2.[6]	yasya tu prārambhe havanaṃ, sa prahuto'nvaṣṭakādiḥ /
13.2.[7]	prakṛṣṭenāśanena nirvartyate yo'tithibrāhmaṇabhojanādiḥ, sa prāśitaḥ /
13.2.[8]	sarvaścāyaṃ yāgo devatoddeśena dravyasaṃkalpanāt //
13.3.[1]	prakṛtiriti śeṣaḥ /
13.3.[2]	ihatyānāṃ hutānāṃ vaidiko homaḥ prakṛtirityarthaḥ /
13.3.[3]	yataḥ itikartavyatopajīvyate, sā prakṛtiḥ /
13.3.[4]	yopajīvati, sā vikṛtiḥ /
13.3.[5]	tathāca vaiśvadeve prākṛtāḥ samūhanaparyukṣaṇaparistaraṇasvāhākārānnaprakṣepādayaḥ kriyāḥ kriyate // 3 //
13.4.[1]	vaidika upahāro'tratyānāmupahārāṇāṃ prakṛtiḥ /
13.4.[2]	atropāgni viṣṭaramāstīryāvāhanaṃ kṛtvā srajo gandhāṃścopahṛtya dhūpaṃ pradāya balyupakalpanamiti itikartavyatā // 4 //
13.5.[1]	vaidikaḥ piṇḍapitṛyajño'tratyānāṃ prahutānāṃ prakṛtiḥ /
13.5.[2]	vaiśvadevaśeṣapiṃḍapratipattitvāttadīyapiṇḍamantrā grāsāsanadānādayaśca taddharmā bhavantyatideśāt // 4 //
13.6.[1]	prāśitā dvividhā atithibhojanadānātmāno brāhmaṇabhojanavitaraṇātmānaśca /
13.6.[2]	tatrātithibhojanādāvasyātithye vaidiko yo madhuparkaḥ, sa prakṛtiḥ /
13.6.[3]	tatra ca śrotriyāṇāṃ pādyārghyamadhuparkapūrvaṃ māṃsapradhānaṃ bhojanamityādirvidhyantaḥ /
13.6.[4]	devatāviśeṣoddeśena tu brāhmaṇabhojanadāne ādhānavihito brahmaudanaḥ prakṛtiḥ, tatrāpi barhiryukteṣvāsaneṣu upaveśanaṃ arghyadānādikaṃ saghṛtamannaṃ devatāyai saṃkalpya ‘prāśnantu bhavantaḥ’ ityanujñānapūrvakaṃ cāśanamityādiritthaṃbhāvaḥ // 5 //
13.7.[1]	sādhāraṇetikartavyatātideśo'yam /
13.7.[2]	asādhāraṇāstu pūrvamitikartavyatā nidarśitāḥ // 6 //
13.7.[3]	dārśapaurṇamāsike vidhyaṃte aviśeṣeṇa prāpte kvacidapavādamāha
13.8.[1]	āvṛt kriyā /
13.8.[2]	upacāro'nuṣṭhānam /
13.8.[3]	tūṣṇīṃ nirvāpāvaghātādikriyānuṣṭhānamamantrakamityarthaḥ //
13.9.[1]	yalluptārthaṃ niṣprayojanaṃ, tatprakṛtau dṛṣṭamapi na kartavyaṃ vikṛtāvamantrakamapi /
13.9.[2]	yathā peṣaṇakapālopadhānādi sthālīpāke niṣprayojanam /
13.9.[3]	evaṃ sāmidhenīnāṃ luptatvāt samidādhānaṃ luptārthatvānna kartavyaṃ prayājābhāvāccopabhṛt /
13.9.[4]	sāmidhenyādyabhāvastu vakṣyamāṇātparisaṃkhyānāt /
13.9.[5]	nacaitāvatā darvihomagṛhamedhīyādivadapūrvatvaṃ pākayajñānāṃ kiṃ darśapūrṇamāsaprakṛtitvābhidhāneneti vācyaṃ juhūhomādidharmopajīvanāt // 13 //
14.1.[1]	‘snātvā bhāryāmadhigacchet’ iti snānānantaraṃ bhāryānveṣaṇakālaḥ /
14.1.[2]	bharaṇamarhatīti bhāryā ‘arhe kṛtyatṛcaśca’ iti ṇyat /
14.1.[3]	vindeta labheta paśyedityarthaḥ /
14.1.[4]	udgayane ādityasya dakṣiṇadigbhāgāduttaradigbhāgābhimukhagamane sati uttarāyaṇa ityarthaḥ // 1 //
14.1.[5]	nakṣatrāṇyāha
14.2.[1]	kṛttikā ca svātiśca pūrvāṇi ca tairvarayet kaṃcitprayuñjīta, natu svayaṃ vṛṇuyādityaucityaṃ ṇicā darśayati // 2 //
14.3.[1]	hastādilakṣaṇavedinā lakṣaṇāni śubhasūcakāni parīkṣayet /
14.3.[2]	pāṭhakramādarthakramasya balīyastvādyathārthaṃ kramo jñeyaḥ lakṣaṇaparīkṣaṇapūrvakaṃ varaṇamiti // 3 //
14.3.[3]	lakṣaṇālābhe parīkṣāyāḥ karaṇāntaramāha
14.4.[1]	apiśabda upāyāntarābhyupagame /
14.4.[2]	vāśabdo vikalpe /
14.4.[3]	piṇḍairvā bhāgyāni parīkṣayet bhartaryanukūlatvāpādanāni pūrvoktālābha ityarthaḥ //
14.5.[1]	yajñārthā vediḥ prasiddhā /
14.5.[2]	sītā halotkhātā bhūmiḥ /
14.5.[3]	aśoṣyaḥ padmādyākaro jalāśayo hradaḥ /
14.5.[4]	goṣṭhaṃ gavāśrayo gokulādiḥ /
14.5.[5]	ādīvyantyasminnādevanaṃ kitavasthānam /
14.5.[6]	ādahyante'sminnityādahanaṃ śmaśānam /
14.5.[7]	svastikākāreṇa sambadhyamānaṃ mārgadvayaṃ catuṣpathaḥ /
14.5.[8]	iriṇaṃ ūṣarapradeśaḥ /
14.5.[9]	etebhyaḥ pratyekaikaṃ piṇḍaṃ gṛhṇīyāt /
14.5.[10]	saṃbhāryaṃ ca navamam, aṣṭabhyo'pi vedyādibhyo leśaṃ leśaṃ mṛdaḥ saṃbhṛtya, navamaṃ kuryādityarthaḥ //
14.5.[11]	vedyādibhya uddhṛtānāṃ piṇḍānāmanumatraṇe mantramāha ṛtameveti /
14.5.[12]	itiśabdaḥ sarvapratīkārthaḥ /
14.5.[13]	parameṣṭhī prajāpatiḥ /
14.5.[14]	ṛtaṃ satyaṃ nātyeti nātivartate kimapi /
14.5.[15]	ataḥ so'tra sannihito bhūtvā satyaṃ dyotayatu /
14.5.[16]	iyamapi vedyādirūpā pṛthivī ṛte āśritā /
14.5.[17]	asāvityukte nāma pratīyāt /
14.5.[18]	kanyā ucyate asau śobhāvatyādisaṃjñitā /
14.5.[19]	iyaṃ pratyakṣatvena vartamānatvāt /
14.5.[20]	idaṃ bhūyaḥ satyaprakāśayoḥ // 5 //
14.6-8.[1]	vedisītāhradagoṣṭhoddhṛtānāmanyatamaṃ gṛhṇīyāccettadodvahedenām, itaragrāhiṇīṃ tu varjayet /
14.6-8.[2]	‘vedipiṇḍe hi vedārthakriyā sāhāyyamāvahet /
14.6-8.[3]	prajāvatīti sītāyāṃ goṣṭhapiṇḍe gavādikam //
14.6-8.[4]	hradapiṇḍe hṛdodbhūtakusumābharaṇocitā /
14.6-8.[5]	tṛptidā caityahetuśca bhartṛjīvanakāriṇī //
14.6-8.[6]	śmaśāne vidhavāvaśyaṃ dyūtabhūmau kalipriyā /
14.6-8.[7]	iriṇe nityasaṃtaptāvakīrṇā ca catuṣpathe /’
14.9.[1]	manyante ityadhyāhāraḥ /
14.9.[2]	gṛhṇatīmupayacchedityanuṣaṃgaḥ // 7 //
14.10.[1]	upayamaḥ svīkāraḥ, tatraivānukūlāni nakṣatrāṇi etānītyarthaḥ //
14.11.[1]	puṇyoktaṃ jyotiḥśāstroktaṃ yathāsambhavamanusartavyamityarthaḥ //
15.1.[1]	brāhmena vidhinā yā dīyate sā brāhmadeyā /
15.1.[2]	tasyāḥ prakṛṣṭe dāne vidhimitikartavyatāṃ vakṣyāmaḥ /
15.1.[3]	athetyadhikārārthaḥ /
15.1.[4]	brāhmo daiva ārṣaḥ prājāpatya āsuro gāndharvo rākṣasaḥ paiśāca ityaṣṭau vivāhāḥ /
15.1.[5]	tatra brāhmāsuravyatirekiṇāṃ ṣaṇṇāṃ vidhānaṃ suprathitaṃ neha vacanamarhati /
15.1.[6]	tena brāhmāsurayorevetikartavyatoktā /
15.1.[7]	tathāhi prasahyāpahārāt rākṣaso vivāhaḥ, tatra kiṃ prakārābhidhānena /
15.1.[8]	evamasaṃvijñātopagamātpaiśāco'pi prakāravacanānarho'tipāpatvāt /
15.1.[9]	svayamicchantyā sahecchāvataḥ saṃyogo gāndharvaḥ, tatrāpyasādhāraṇetikartavyatā /
15.1.[10]	saha dharmaścaryatāṃ, sahāpatyamutpādyatāṃ, dharme cārthe ca kāme ca na vyabhicaritavyamiti prājāpatyavidhiḥ prathitaḥ /
15.1.[11]	alaṃkṛtya kanyāntarvedi ṛtvije pradīyate, iti daivo vivāha uktaḥ smṛtikāraiḥ /
15.1.[12]	gomithunaṃ kanyāvate dadyādityārṣasya vidhānam // 1 //
15.2.[1]	śuklapakṣasya sambandhini praśaste jyotiḥśāstraviśuddhe divase parvaṇi vā paurṇamāsīrūpe, viṣṭaraviśeṣe pavitrārthamuttaradigagrāndarbhānāstīrya, teṣu tayordātṛpratigrahītrorupaviśet prāṅmukho bhūtvā /
15.2.[2]	kaḥ /
15.2.[3]	pratigrahītā /
15.2.[4]	kīdṛśaḥ /
15.2.[5]	sāmātyaḥ parijanasahitaḥ /
15.2.[6]	pradātā punaḥ pratyaṅmukha upaviśet tathaiva sāmātyo darbhānāstīryodagagrān // 2 //
15.3.[1]	tayordātṛpratigrahītrordakṣiṇadeśe uttarābhimukha upaviṣṭaḥ san ṛtvigviśeṣaḥ ācāryastayoḥ upayamanaṃ dātṛpratigrahītṛsambandhaṃ kārayet /
15.3.[2]	kiṃ kṛtvā /
15.3.[3]	dātṛpratigrahītrormadhye prāgagrānudagagrāṃśca darbhānāstīrya, teṣu ca darbheṣu kāṃsyapātryāmudakaṃ sannidhāya, tatrodakamadhye vrīhiḥ yavasthāvapanaṃ kṛtvā /
15.3.[4]	atha ‘udakaṃ sannidhāya’ iti sāmānyavacanātkaṃsasya kuto lābhaḥ? ‘kaṃse hiraṇyaṃ samupya’ iti darśanāt // 3 //
15.4.[1]	sameteṣu saṅghaṭiteṣu dātṛpratigrahītṛbandhuṣu satsu ṛtvigbrūyāt, dātustāvadidaṃ brūyāt kanyāsmai pradīyatāmiti, pratigrahītuḥ kanyāsmātpratigṛhyatāmiti /
15.4.[2]	tato dadāni te, dadāni te, dadāni te iti triruccārayeti dātāraṃ bodhayet /
15.4.[3]	dātā ca tathaiva kuryāt /
15.4.[4]	evaṃ pratigṛhṇāmi ityapi ṛtvijāveditaḥ pratigrahītā brūyāt /
15.4.[5]	‘triḥsatyā hi devāḥ’ iti śrutiḥ, ‘trirabhihitaṃ na vyabhicāri bhavati’ iti triruccāraṇamiṣṭamata eva sameteṣvāhetyuktam /
15.4.[6]	bahujanasannidhau dattāṃ pratigṛhītāṃ ca nāpahartuṃ tyaktuṃ vā śakṣyatīti // 4 //
15.5.[1]	etaddānapratigrahakarma yuṣmākaṃ satyamavyabhicaritamastviti laukikoktyā ṛtvika ‘samānā’ ityādi ṛgdvayaṃ japati, ubhau dātṛpratigrahītārau vīkṣamāṇaḥ //
15.5.[2]	samānā va ākūtāni samānā hṛdayāni vaḥ /
15.5.[3]	samānamastu vo mano yathā vaḥ susahāsati // 1 //
15.5.[4]	saṃ vo manāṃsi saṃ vratā samu cittānyākaram /
15.5.[5]	amī ye vivratāḥ sthana tānna sannamayāmasi // 2 //
15.5.[6]	anuṣṭubhau /
15.5.[7]	he dātṛpratigrahītārau vaḥ yuṣmākaṃ sambandhīnyākūtānyabhiprāyāḥ samānāstulyānyekarūpāṇi āsati santu, kasyacidapi kanyāpahārādyabhiprāyo duṣṭo mābhūdityarthaḥ /
15.5.[8]	evaṃ manaḥ samānamastu, ahaṃ ca vo yuṣmākaṃ tathā ā akaraṃ karomi japena, yathā su saha asati suṣṭu vaḥ sahabhāvo bhavati, tathā manāṃsi samākaraṃ, vratāni ca saṃmilitāni karomītyarthaḥ /
15.5.[9]	evaṃ cittāni caitanyāni samākaramiti yojyam /
15.5.[10]	ye ca yuṣmākaṃ madhye vivratā viruddhācārāḥ yūyamiti kecit, amī iti pratyakṣaṃ tāneva mukhavikārādinā durācārāndarśayati, sthana bhavatha, tānna sannamayāmasi netivarṇopajanaḥ tānvayaṃ sannayāmaḥ samyak natān kurmaḥ sadācārān saṃpādayāma ityarthaḥ // 5 //
16.1.[1]	pradānavidhirucyate iti śeṣaḥ /
16.1.[2]	śulkena mūlyena dīyate yā, sā śulkadeyā // 1 //
16.2.[1]	suvarṇaṃ vijigīṣayā parasparaṃ dadato dātṛpratigrahītārāvasuratvāt, dasyuvijigīṣupradhānatvāccāsurāṇāṃ rājasatvenānyonyopacāraṃ kuruta iti śasyate /
16.2.[2]	kanyāmūlyabhūtaṃ tu suvarṇaṃ vyatiharato niścinuto dvau dātṛpratigrahītārau sambhūyetyarthadvayaṃ tantreṇāvagamyate // 2 //
16.3.[1]	tatprakṛtaṃ hiraṇyaṃ prajābhyastvetyanena dadāti varaḥ kanyāyāḥ pitre, he hiraṇya prajārthaṃ tvāmahaṃ dadāni // 3 //
16.4.[1]	kanyāyāḥ pitā /
16.4.[2]	rāyaspoṣāya tvāṃ pratigṛhṇāmi // 4 //
16.5.[1]	tatkanyāmūlyabhūtaṃ hiraṇyaṃ pratigṛhītaṃ kāṃsyapātre nidhāya jalayuktaṃ ‘hiraṇyavarṇāḥ’ iti ṛgbhiścatasṛbhiḥ samavamṛśante upaspṛśanti ghorapāpaviśuddhaye /
16.5.[2]	bahuvacanaṃ sarvabaṃdhvapekṣaṃ sa rveṣāṃ pāpabhāgitvapradarśanāya /
16.5.[3]	hiraṇyavarṇā ityādyāḥ saṃmārjanāvasare vyākhyātāḥ // 5 //
16.5.[4]	prajābhyastvā dadāni /
16.5.[5]	rāyaspoṣāya vā pratigṛhṇāmi //
16.5.[6]	ityetāvantāveva mantrau kecitprayuñjate vākyaparisamāpteriṣe tvetyādivat, anyamate tu prajābhyastvānuprāṇantu tvaṃ ca prajāḥ anuprāṇihīti prathamasya, suprajārthaṃ ca vīryārthaṃ ca tvāmahaṃ pratigṛhāmīti dvitīyasya śeṣaḥ //
17.1.[1]	pāṭhakramādarthakramasya balīyastvāttadanusāreṇa vyākhyā kartavyā yathā jātaṃ janinā juhoti jātamatiprāṇitīti, tathāgnihotreṇa juhoti yavāgūmadhiśrayatīti /
17.1.[2]	tenāyamarthaḥ pādacatuṣṭayayukte bhadrapīṭhe śobhane āsane prāṅmukhyā upaviṣṭāyāścatasṛṣu dikṣu catasro'vidhavā bhavanti, vāmabhāge mātā, dakṣiṇabhāge pitā, agre guruḥ saṃskārasya kartā saptamaḥ /
17.1.[3]	teṣu yathāsanniveśaṃ sthiteṣu godāne bhavā gaudānikāstanmantraistāṃ guruḥ kanyāṃ sahasracchidrayuktena pavitreṇa pāvanena vastraviśeṣeṇa suprajastvāya gaudānikaireva mantraiḥ kaṭakakeyūrādibhiryathāvibhavamalaṃkṛtyāhatenānupabhuktena vāsasā pracchādya sthālīpākena gururjuhoti /
17.1.[4]	atra pallavacatuṣṭayaṃ vastrasya pavitrasya catasro'vidhavā avaṣṭabhnanti /
17.1.[5]	pitarau jalamabhiṣiñcataḥ /
17.1.[6]	gurumaṃtrapāṭhaṃ karoti /
17.1.[7]	snāpane'laṃkaraṇe ca gurureva prayojakakartā, tena homena samānakartṛkatvam /
17.1.[8]	ye tvalaṃkaraṇaṃ viparītalakṣaṇayā keśavapanaṃ vyācakṣate, amāṅgalikāste /
17.1.[9]	sthālīpākasyetyupādīyamānagatatvādekatvaṃ vivakṣitaṃ paśugataikatvavat /
17.1.[10]	juhotītyekavacanaṃ eka eva homo navasvapyāhutiṣu, iti pratyabhijñānabalena sūcayati, tenaivāhutīrnigadati /
17.1.[11]	viśvāvasave gandharvarājāyetyekaivāhutistena nava bhavanti /
17.1.[12]	indraḥ parameśvaraḥ /
17.1.[13]	indrāṇī śacī /
17.1.[14]	kamanīyaḥ kāmaḥ /
17.1.[15]	bhajanīyo bhagaḥ /
17.1.[16]	hrīrlajjā /
17.1.[17]	śrīḥ śrayaṇīyā /
17.1.[18]	lakṣaṇīyā lakṣmīḥ /
17.1.[19]	poṣaḥ puṣṭiḥ /
17.1.[20]	svāhā suhutamastu // 1 //
17.2.[1]	nāḍyādīni sarvāṇi vāditrāṇi gandhodakena sugandhinopalipya pūrvaṃ kanyaiva pravādayate /
17.2.[2]	vādyamāneṣu ca gurumaṃtraṃ paṭhati /
17.2.[3]	tatra nāḍī vaṃśaḥ, tūṇavo gomukho vādyaviśeṣaḥ /
17.2.[4]	maṃtrārthastu he dundubhe paṭaha svanaṃ vāyuṃ vada vādaya śabdaṃ kāraya /
17.2.[5]	kimartham /
17.2.[6]	suprajastvāya satprajārtham /
17.2.[7]	evaṃ he gomukha svanaṃ vadeti pūrvavat /
17.2.[8]	prakrīḍantu anyonyaṃ kanyāḥ sakhibhūtāḥ prakrāntavivāhayā kanyayā sahitāḥ /
17.2.[9]	tā api hi kanyā eva bhavitumarhanti samānaśīlānāṃ sakhitvasyānyonyāntaratvāt /
17.2.[10]	kīdṛśaḥ kanyāḥ /
17.2.[11]	sumanasyamānāḥ sumanaskā hṛṣṭā ityarthaḥ /
17.2.[12]	indrāṇyā saha indrāṇyapyatrotsave krīḍitumavataratvityāśāsyate /
17.2.[13]	sumaṃgalā maṃgalapradhānagītaghoṣiṇyaḥ //
17.2.[14]	atha gaudānikamaṃtrā vyākhyāyante yā āpo divyāḥ payasā saṃbabhūvuryā antarikṣyā uta pārthivāsaḥ /
17.2.[15]	tāsāṃ tvā sarvāsāṃ rucābhiṣiṃcāmi varcasā //
17.2.[16]	abhi tvā varcasāsicaṃ yajñena payasā saha /
17.2.[17]	yathāso mitravardhanastathā tvā savitākarat //
17.2.[18]	indrāya svāhā //
17.2.[19]	pūrvā virāṭ /
17.2.[20]	uttarānuṣṭup /
17.2.[21]	yā divyā divi bhavā āpo, yāśca antarikṣyā antarikṣe bhavāḥ, yāśca pārthivāsaḥ pārthivyaḥ, payasā sambabhūvuḥ kṣīreṇa yajñopayoginā sambhūtāḥ, tāsāṃ sarvāsāṃ rucā dīptyā varcasā ca sāreṇa balena he kanye tvāmabhiṣiñcāmi tvāmahamabhyasicamabhiṣiñcāmi yajñena payasā varcasā saha yajñādiyogyāṃ ca karomītyarthaḥ /
17.2.[22]	mitrasya mehanasya svargapaśuputrāderasau yajñādeśca vardhano yathā bhavati, tathā savitā āditya akarat tava karotu he kanye /
17.2.[23]	indrāya suhutamastu // 2 //
18.1-2.[1]	yajñamarhati yajñiyaḥ ‘yajñartvigbhyāṃ ghakhañau’ iti ghaḥ, yajñārhāṇāṃ vṛkṣāṇāṃ vaṭādīnāmanyatamasya sambandhinīṃ śākhāṃ sakṛdācchinnāṃ sūtratantunā prācyāṃ diśyāyatāṃ prasṛtāṃ sakṛdekenaiva prahāreṇa chinnāmekasāreṇa sūtratantunā pracchādya kanyāyai prayacchati ‘devasya tvā’ ityādinā ‘tāṃ prayacchāmi’ iti śabdāntena //
18.1-2.[2]	gururgṛhītaśākhāṃ kanyāmanumantrayate ‘yā te’ ityādinā /
18.1-2.[3]	he kanye yā te tava kācidalakṣmīralakṣaṇaṃ mātṛmayī pitṛmayī vā mātuḥ piturvā sakāśātsaṃkrāntā bījādidoṣāt anyato vā kutaścit saṃkrāntā, tāmahamanena mantreṇa nirbhajāmi tvāṃ prati nirbhāgāṃ karomi /
18.1-2.[4]	kimekakaḥ /
18.1-2.[5]	netyāha tiṣyeṇa devatayā sahakṛtaḥ, tathā nirṇudāmi niḥśeṣeṇa nudāmi apasārayāmi /
18.1-2.[6]	sā cāpasāritā satī dviṣantaṃ tava śatruṃ gacchatu /
18.1-2.[7]	alakṣaṇāpasāre codyatasya mama vighnāpasāraṇāya tiṣyabṛhaspatibhyāṃ namaskāro'stu /
18.1-2.[8]	anye tu ‘tiṣyabṛhaspatibhyāṃ namo namaḥ’ ityetaṃ yajurekadeśamācchidya śākhotsarge'pi prayuñjate //
18.3.[1]	sthāvarodakaṃ taḍāgādi /
18.3.[2]	tatra tasyāḥ śākhāyā utsargaḥ pratipattikarma śucau devagṛhe /
18.3.[3]	devagṛhaṃ madyopahāraśoṇitādinā apavitramapi sambhāvyeta, tadarthaṃ śucigrahaṇam //
19.1.[1]	haviṣyakalpa iti pāribhāṣikī karmaviśeṣasya saṃjñā // 1 //
19.2.[1]	varṣadaśakādūrdhvaṃ kumārī na sthāpayitavyā pitrā, agatyā vā dvādaśa varṣāṇi nātikramaṇīyāni // 2 //
19.3.[1]	brahmacaryāvasāne vivāhātpūrvaṃ gandharve nirmimittajalasrāviṇi deśe, devatāyatane vā laukiko dvāvagnī prajvālya, dvau paśū cchāgau kanyāsaṃskārārthamupākuryātpaśukalpavat, ekamaryamṇe dakṣiṇabhāgavartinyagnau, dvitīyaṃ prajāpataye uttaradigbhāgavartinyau /
19.3.[2]	itikartavyatāṃ samantravyākhyānāṃ paśukalpe eva vyākhyāsyāmaḥ //
19.4.[1]	pracurārthādyabhāve eka eva dvidaivataḥ paśurupākartavyaḥ /
19.4.[2]	avadānāni ca hṛdayādibhyo medo'ntebhyo dvādaśabhyo dvirdvirgrahītavyāni /
19.4.[3]	‘aryamaprajāpatibhyāṃ svāhā’ iti cohaḥ /
19.4.[4]	eka eva ca yogaḥ saṃhatayorekadeśatvadharmasamavāyāt /
19.4.[5]	ata evaca kecit hṛdayādibhyo dviguṇāni avadānāni necchanti // 4 //
19.5.[1]	dhanadaurgatye sati ahiṃsāniyame vā taṇḍulairvā kuryāt /
19.5.[2]	taṇḍulagrahaṇaṃ piṣṭakārtham // 5 //
19.6.[1]	yatraiva sthāne ājyabhāgābhyāṃ pūrvo mukhyapaśuḥ tatraiva piṣṭakapaśuḥ avadānānyapi hṛdayādibhyastadvat /
19.6.[2]	teṣāṃ ca śrapaṇahomau sarvadānyāpītikartavyatā raśanābandhayūpaniyojanopāyena viśasanādiḥ /
19.6.[3]	luptārthavarjaṃ haviḥ paśupuroḍāśasthāne sthālīpākastadapi yathāsthānaṃ paśupuroḍāśakrame, vapāhomasthāne tvājyahomaḥ //
19.7.[1]	sugandhacandanaghanasārādidravyayutenājyenāhutayo gandhāhutayaḥ, tābhiragnyādikāḥ saptadaśa devatā yajeta /
19.7.[2]	vātsīputra iti devatānāma yataḥ śabdaikasamadhigamyā devatā /
19.7.[3]	vibhaktivipariṇāmena caturthyantaiḥ svāhākārayuktaiḥ śabdairuddiśyāgnyādidevatā yaṣṭavyāḥ ‘agnaye khāhā’ ityādikaiḥ //
20.1.[1]	iyamapi pāribhāṣikī saṃjñā /
20.1.[2]	haviṣyeṇa vrīhyādinā puṇye'hani kriyamāṇatā śabdapravṛttinimittam // 1 //
20.2.[1]	udakasya samīpaṃ gatvā atidūrataḍāgādike tu grāme, yathopapatti yatropapadyate sthāne, tatra kṣīre sthālīpākaṃ kṛtvā māṃgalikabilvākṣoṭādiphalopetābhiḥ sarvauṣadhyādigandhayoginībhiścādbhirāmalakaiḥ kanyāṃ snāpayet /
20.2.[2]	saśiraskāmityanenānyadā strīṇāmaśiraskamapi snānaṃ bhavatīti sūcayati /
20.2.[3]	snāpanāhatavastrācchādanavyavadhānena ca sthālīpākena homaḥ, snānācca pūrvaṃ sthālīpāka iti vivakṣitaḥ kramaḥ /
20.2.[4]	caturthyā devatāpadapariṇāmaḥ svāhākāraśca pūrvavat /
20.2.[5]	jīvaputro'gnirityekaiva devatā jīvaḥ prāṇo vāyuḥ putro rakṣako'syeti bahuvrīhiranyapadārthapradhāno yogyaśca sannihito'gnirevānyapadārthaḥ /
20.2.[6]	mahārāja ityatra ‘na pūjanāt’ iti pratiṣedho nāsti niyamāśrayaṇāt ‘pūjāyāṃ svatigrahaṇaṃ kartavyam’ iti vacanāt anyathā hi paramarāja ityādāvapi ṭacaḥ pratiṣedhaḥ syāt /
20.2.[7]	ye ye tu mahārājā ityākārāntaṃ paṭhanti, te svatiniyamaṃ nādriyante //
21.1.[1]	ekā vivāhāhorātrarātristasyāḥ pūrvā yā dvitīyā rātriryasyāṃ pitā kanyāṃ vivāhayiṣyanbhavet vivāhayiṣyāmītyanenādhyavasāyena yuktaḥ, athavā yāṃ bhaviṣyantīṃ rātrimadhikṛtya pitā kanyāṃ vivāhayiṣyansyāttasyā yā pūrvā dvitīyā rātristāmāśrityetikartavyatāpravṛttaḥ san tasyāmeva rātryāmatīte madhyamapraharadvaye mahāniśākhye pūrvavatsthālīpākena yāgaṃ kuryāt gururagnyādibhyo devatābhyaḥ // 1 //
21.2.[1]	puṃso'pi tasyāṃ rātryāṃ saṃskārārthametayaivetikartavyatayā etā eva devatā yajeta kumbhādyāśca tisraḥ iti /
21.2.[2]	etāvāneva ca viśeṣaḥ striyo dvādaśāhutayaḥ, puṃsaḥ paṃcadaśa // 2 //
22.1.[1]	avidhavā jīvadbhartṛkāḥ /
22.1.[2]	śākamiśrāḥ piṃḍyaḥ śākapiṃḍya: ‘bhakṣyeṇa miśrīkaraṇam’ iti tatpuruṣaḥ /
22.1.[3]	catasro'ṣṭāviti ca prathamāntastrīpadasamānādhikaraṇam /
22.1.[4]	catasro'ṣṭau veti yathāsaṃbhavaṃ vikalpaḥ /
22.1.[5]	samasaṃkhyāniyamārthametat /
22.1.[6]	catuṣṭāṣṭatvaniyamārthamiti tu kecit /
22.1.[7]	tenāyamanvayaḥ anyūnāścatasṛbhyo'vidhavāḥ striyaḥ samasaṃkhyāḥ ṣaṭkavarjāḥ śākapiṃḍībhiranyaiśca yathāsambhavadbhirbhojanaviśeṣairbrāhmaṇānbhojayitvā vīṇayā vādyamānayā saha ye gāyanti tacchīlāstaiḥ saha saṃbhūtā bhūtvā maṃgalagānaṃ gāyeyuḥ /
22.1.[8]	brāhmaṇabhojanānantaraṃ maṃgalagānāvasaro'tra vivakṣito, natu samānakartṛtve'tīvādaraḥ tena te brāhmaṇānbhojayeyuranye vā, sarvathā brāhmaṇabhojanānantaraṃ maṃgalagānaṃ kartavyam /
22.1.[9]	apivā caturo nartanaṃ kuryāt caturo nartanapravīṇo nartanaṃ kuryāt yadi sauśīlyādiguṇayukto bhavet, viparyaye tu na tābhiḥ saha nartanaṃ kuryādityanenābhiprāyeṇāpivāśabdaḥ /
22.1.[10]	anuṣṭhānaṃ tvāryāvarte yathā dṛśyate, tathā brūmaḥ kanyāyā mātṛprabhṛtayo'ṣṭau catasro vāvidhavā yathāvibhavaṃ bhojayitvā brāhmaṇāṃścāvidhavābhiḥ saha vīṇāgāyibhiśca gāyanti nṛtyanti sotsāham /
22.1.[11]	tadanusāreṇāyamarthaḥ catasro'ṣṭau vā striyaḥ karmabhūtā brāhmaṇāṃśca śākapiṃḍībhiranyena ca bhojyaprakāreṇa bhojayitvā vīṇāgāyibhiḥ sahāvidhavābhiśca saṃgāyeyuḥ /
22.1.[12]	ke /
22.1.[13]	arthāt kanyāmātrādayaḥ /
22.1.[14]	apiveti samuccaye /
22.1.[15]	sakalo'sau strīgaṇaścaturaḥ sotsāho bhūtvā nartanaṃ kuryāt //
22.1.[16]	‘krīḍaṃ vaḥ’ ityanayā gāyatryānumantrayate /
22.1.[17]	vyākhyātā ceyaṃ kṛcchreṣu // 1 //
22.2.[1]	akṣatānāmanavahatānāṃ yavānāṃ saktubhiragniṃ puṣṭipatiṃ yajeta ‘agninā rayim’ ityetayarcā /
22.2.[2]	tathā prajāpatiṃ ‘prajāpate’ ityādimastreṇa /
22.2.[3]	etāvājyabhāgānte yāgau // 2 //
22.3.[1]	yatra nāmnā mantravarṇairvā devatānirdiṣṭā vivāhaprakaraṇokte karmaṇi, tatrāgniṃ puṣṭipatiṃ prajāpatiṃ ca yajeta prakṛtatvādakṣatasaktubhiḥ /
22.3.[2]	ājyabhāgānte bhaviṣyatsu prāsthānikādiṣvetadboddhavyam /
22.3.[3]	pūrvokteṣu tu kvacinnāmnā kvacinmantravarṇebhyo devatā sarveṣu pratītā //
22.3.[4]	agninā ijyamānenāhaṃ rayiṃ dhanamaśnavat ‘aśū vyāptau’ vyāpnuyām /
22.3.[5]	vyāptasya ca prāptasya poṣaṃ puṣṭiṃ dine dine aśnuyām /
22.3.[6]	kīdṛśaṃ rayim /
22.3.[7]	yaśasaṃ yaśaskaraṃ, vīravattamaṃ vīrapuruṣayuktaṃ, vīrairvā putrairatiśayena yuktam /
22.3.[8]	‘prajāpate nahi’ iti jātakarmaṇi vyākhyāsyate // 3 //
23.1.[1]	prasthānanimittaṃ prāsthānikaṃ karmānantaraṃ vakṣyata ityarthaḥ /
23.1.[2]	prasthānaṃ ca varasya śvaśuragṛhaprāptaye vivāhaṃ kartum // 1 //
23.2.[1]	tasminprāsthānike karmaṇi yathoktamupasamādhāya, agneḥ pūrvaṃ kartavyaṃ uddhatasya cāvokṣitasya ca parisaṃvāhanaparyukṣaṇaparistaraṇapūrvakamājyāhutipaṃcakena santanīhomaiścaikādaśabhiḥ saṃskaraṇamupasamādhānamucyate tatra jayaprabhṛtibhirmantrairhomaṃ kuryāt jayābhidhānānvā homān kuryāt ‘ākūtaṃ cākūtiśca’, ‘bṛhaspatipurohitāḥ’ ‘ṛtāṣāṭ’ ityādibhirmantrairjuhuyādityarthaḥ /
23.2.[2]	ete hi mantrāstatsādhyā vā homā jayābhyātarāṣṭrabhṛdājyabhāgādiśabdasādhyatayā prasiddhāḥ /
23.2.[3]	ājyabhāgānte cāgniṃ puṣṭipatiṃ prajāpatiṃ ca yajeta ‘sarvatrodvāhakarmasvanādiṣṭadevateṣu’ ityādisūtravacanaprāmāṇyāditi kecit /
23.2.[4]	anye tvāhuḥ sūtrakāraprāmāṇyādeva jayaśabdo'trāgniprajāpatidevatayorhomayoḥ paribhāṣyate ājyabhāgāntaṃ copasamādhānamiti /
23.2.[5]	kaścittvāha vivāhaprakaraṇe'ntarāntarā coditatvāt ājyabhāgāntāni karmāṇi kṛtvā puṣṭyarthamagnaye puṣṭipataye cākṣatasaktubhirhomaḥ kartavyaḥ sūtrakāravacanasaṃpratyayārthamiti /
23.2.[6]	anyathā hi nāmnā mantravarṇairvā sarvatra devatāvagamānnānādiṣṭadaivataṃ kiṃcidudvāhakarmasu karma vidyate iti sūtrārthasaṃpratyayābhāvaḥ syāt /
23.2.[7]	evaṃ jayahomeṣu kṛteṣu ājyabhāgānte varasya paścātsthitā satī bhaginī mukhyā upacaritā vā yathāsaṃbhavaṃ khaḍgakṣurikādīnāmanyatamaṃ śastraviśeṣaṃ haste tūṣṇīṃ gṛhītvā, tūṣṇīṃ sicamupariparidhānīyasya vāsaso bhrātuḥ sambandhino'ñcalaṃ gṛhṇāti paridhānadaśāṃ hastena spṛśatītyarthaḥ /
23.2.[8]	aṃcalagrahaṇamadṛṣṭasaṃskārārthaṃ śastragrahaṇamapi /
23.2.[9]	tathāca prāyastadeva śastramuttarakāle'pi rakṣārthaṃ śayanādisannidhau sthāpyamānamāryāvarte lakṣyate // 2 //
23.3.[1]	pūṣā mā prapathe pātvityādinā maṃtreṇodakasaṃmukhā vrajantītyarthaḥ // 3 //
23.4.[1]	udakāntaṃ prāpya udakopasparśanaṃ śirasi prakṣepaṇamācamanaṃ kṛtvā ‘prācī digagnirdevatā’ ityādinā mantreṇa yathādiśaṃ yā digyeṣāṃ gantavyā, tadabhidhāyinā mantreṇa yathāliṃgamabhidhāya varaprabhṛtayo gacchanti /
23.4.[2]	atra vivāhasya kārayitā yo guruḥ, sa eva pitā vā varasya maṃtrapāṭhe kartā //
23.4.[3]	pūṣā mā prapathe pātu pūṣā mā paśupāḥ pātu pūṣā mādhipatiḥ pātu //
23.4.[4]	puṣṇāti vardhayatīti pūṣā pṛthivī antarikṣaṃ dyauśca /
23.4.[5]	tathāca brāhmaṇam ‘iyaṃ vai pūṣā prapathe'ntarikṣaṃ paśupā dyauradhipatiḥ /’ iti /
23.4.[6]	etaddhi iyamityaparokṣanirdeśena prayuktasya pūṣaśabdasya mantre pṛthivyarthatāṃ darśayati /
23.4.[7]	antarikṣaṃ pūṣetyanenāpi madhyavartinā mantreṇa pūṣaśabdasyāntarikṣavṛttitvaṃ darśayati /
23.4.[8]	yathaiva hi bhūtāni puṣṇātīti pṛthvī pūṣā, tathaiva paśūnavakāśadānena pāti puṣṇātīti kṛtvā antarikṣaṃ pūṣā /
23.4.[9]	evaṃ dyaurapi pūṣā, sā hi sarvalokādhipatiḥ yato'sau sarvalokān vṛṣṭyādidvāreṇa puṣṇāti /
23.4.[10]	tenāyaṃ mantrārthaḥ pūṣā pṛthivī prapathe gantuṃ prastute pathi mārge māṃ pātu, tathā paśupā yaḥ pūṣā antarikṣalakṣaṇaḥ, so'pi māṃ pātu rakṣatu /
23.4.[11]	tathā adhipatiryaḥ pūṣā dyulakṣaṇaḥ so'pi māṃ pālayatu pathi gacchantam /
23.4.[12]	śanno devīrityādayo vyākhyātāḥ // 4 //
23.4.[13]	prācī digagnirdevatāgniṃ sa ṛcchatu yo maitasyā diśo‘bhidāsati, dakṣiṇā digindro devatendraṃ sa ṛcchatu yo maitasyā° pratīcī dik somo devatā somaṃ sa ṛcchatu yo maitasyā° udīcī dik mitrāvaruṇau devatā mitrāvaruṇau sa ṛcchatu yo maitasyā° ūrdhvā digbṛhaspatirdevatā bṛhaspatiṃ sa ṛcchatu yo maitasyā° iyaṃ digaditirdevatāditiṃ sa ṛcchatu yo maitasyā° //
23.4.[14]	yā prācī dik, tasyā agnirdevatā /
23.4.[15]	ata eva tasyā diśaḥ sambaṃdhī kaścit yo māmabhidāsati ‘dasu upakṣaye’ upakṣetumicchatyābhimukhyena so'gnimṛcchatu agnimabhyṛcchatu agniṃ lakṣaṇīkṛtyendriyapralayamanubhavatu agnistasyākṣyādinigrahaṃ karotvityarthaḥ /
23.4.[16]	eṣaiva sarvatra yojanā tulyā /
23.4.[17]	parvatārohaṇāvarohaṇamūrdhvamadhaśca gamanamastīti tatparatvamapi mantrasya yuktam /
23.4.[18]	kecidāhuḥ yadabhimukhaṃ gamanaṃ, talliṃgaka eva mantraikadeśaḥ prayoktavya iti /
23.4.[19]	tadyuktaṃ yata upadravanivāraṇāyaiṣa maṃtraḥ, anyatamadigabhimukhagamanapravṛttasya sarvadikkebhyo'pi saṃbhāvyate viplavaḥ sarpāśaniprabhṛtibhyo'dhastanoparitanebhyaḥ /
23.4.[20]	evaṃ pārśvādiprabhavebhyo'pīti /
23.4.[21]	sarvaprasthāneṣu caiṣetikartavyatā boddhavyā //
24.1.[1]	vivāhātpūrvameva pādyārghyamadhuparkairvivāhyaḥ śvaśureṇa pūjanīyaḥ /
24.1.[2]	tulyaṃ ca pūjāvidhānaṃ ṣaṇṇāmapīti ṣaṇṇāmuddeśaḥ /
24.1.[3]	ayaṃ pūjāmarhantīti arghyāḥ ṣaṭ bhavanti /
24.1.[4]	ācāryaḥ upanetā dhyāpayitā ca śiṣyasya /
24.1.[5]	ṛtvigyājyasya, tasyāpi prākkarmaṇaḥ saṃmānaḥ /
24.1.[6]	rājā kṣatriyo'pi, natvabhiṣekabhāvena sa janapadasya pūjyaḥ /
24.1.[7]	vivahanamarhatīti vivāhyaḥ ‘arhe kṛtyatṛcaśca’ iti kṛtyo ṇyatpratyayaḥ, sa kanyāyāḥ piturarghyārhaḥ /
24.1.[8]	tathā yo yasya priyo guṇotkarṣeṇa, sa tasya dānādyavasare arghyārhaḥ /
24.1.[9]	snātakastu sadyaḥsrāta ācāryasya // 1 //
24.2.[1]	athaśabdo vakṣyamāṇaprakārasvīkārārtho niḥpātānāmanekārthatvāt /
24.2.[2]	enamācāryādīnāmanyatamaṃ vakṣyamāṇaprakāreṇārhayanti pūjayanti saṃmānayanti // 2 //
24.3.[1]	vivāhottarakālamarhaṇaṃ vihitamiti yathācoditamānupūrvyamiti nayena vivāhādūrdhvameva madhuparkādidānaṃ kartavyamiti kecitprāhurata eva ca vivāhottarakāla evedamapakṛṣya vyācakṣate /
24.3.[2]	tannirāsāyedam /
24.3.[3]	karmaṇa ādāveva pūjanaṃ kartavyaṃ pāṭhakramādarthakramasya balīyastvāt /
24.3.[4]	saṃskāro hyayamutsāhādijananamukhena ṛtvikprabhṛtīnāṃ karmaṇi yogyatāviśeṣādhānārthaḥ, saṃvṛtte yajñavivāhādike karmaṇi ṛtvikprabhṛtīnāṃ kriyamāṇo niṣphala eva syāt /
24.3.[5]	smārto'picāyaṃ saṃskāraḥ, smṛtiṣu ca prāgeva karmaṇo'bhihitaḥ /
24.3.[6]	kiṃca vivāhya ityarhe āvaśyake vā kṛtyaḥ vivahanamarhatīti, vivahati vā avaśyaṃ kanyāmiti vivāhyaḥ ‘arhe kṛtyatṛcaśca’ ‘āvaśyakādhamarṇyayorṇiniḥ’ ‘kṛtyāśca’ iti smṛteḥ /
24.3.[7]	naca vivāhādūrdhvaṃ vivāhārho bhavati // 3 //
24.3.[8]	arghyalakṣaṇamāha
24.4.[1]	udakaṃ, vrīhiyavayoścānyatarat, darbhā etattrayamarghyam // 4 //
24.4.[2]	madhuparkalakṣaṇapūrvikāṃ pūjayituranupadeśāṃ pūjāpratipattimāha
24.5.[1]	atra pūjayitāraḥ ityarthāllabhyate /
24.5.[2]	kāṃsyapātre camase vā dārupātraviśeṣe dadhyāsicyate madhu ca /
24.5.[3]	madhu madhuparka ucyate /
24.5.[4]	tacca madhuparkapātraṃ bṛhatā pātreṇa pidhāya sthagayitvā viṣṭarābhyāṃ gṛhītvā pādyaṃ prathamaṃ yeṣāṃ pādyārghyamadhuparkāṇāṃ tairyathāyogyatamūrdhvamadho madhye ca pūjāṃ svayameva pratipadyante pūjayitāro, natu tatrāpyupadeśamapekṣante // 5 //
24.6.[1]	kanyāyā dātari vivāhyasya nikaṭībhūte sati ṛtvik pādyādikaṃ kanyādātṛsamīpamānāyayati /
24.6.[2]	tadānīyamānamanena maṃtreṇa vivāhyo'numaṃtrayate /
24.6.[3]	amaṃtrajñaścedvivāhyastadā ṛtvigevainaṃ pāṭhayati /
24.6.[4]	evaṃ sarvatra jñeyam /
24.6.[5]	ayaṃ mantrārthaḥ ‘duha prapūraṇe’ dohaḥ prapūrakaḥ āpyāyakaḥ, virāṭ svargādau prajāpatiḥ, pādyādikamucyate he pādyādika yastvaṃ mayi mannimitto madartho dohaḥ prapūrakaḥ sa virājaḥ prajāpateḥ dohaḥ pūrakaḥ jalādeḥ prajāpatinā divo niyuktatvādato mama pādyāyai pratipattaye tvaṃ bhava, virājaśca prajāpateḥ saṃbandhinaṃ dohaṃ pādyādikamahamaśīya vyāpnuyāṃ paśyeyamityarthaḥ /
24.6.[6]	pādyasya saṃskārārthaṃ darśanam // 6 //
24.7.[1]	viṣṭaro'sītyādinā maṃtreṇāsanāntarasyopari darbhaviṣṭaramāstīrya vivāhya upaviśati tūṣṇīm /
24.7.[2]	he viṣṭara asi tvaṃ viṣṭaraḥ viṣṭaro bhavasi ata ācchādayāsanāntaramācchādanārthameva mātari āsanāntare sīda tiṣṭha // 7 //
24.8.[1]	viṣṭare darbhācchāditāsanaviśeṣe āsīnāyopaviṣṭāya vivāhyāya pādyādīnāmekaikaṃ triḥ prāha kanyāyā dātā pādyaṃ 3 arghyaṃ 3 madhuparkaḥ 3 ācamanīyaṃ 3 iti /
24.8.[2]	āsīnāyeti saptamyarthe caturthī, viṣṭara āsīne vivāhya ityarthaḥ //
24.9.[1]	abhyarhaṇīyasyābhimukhyāpādanāya yat bho iti pūjāsaṃbodhanaṃ prāptaṃ, nāmasaṃbodhanaṃ ca mārṣa brahmadatta ityādi, tanniṣedhayati // 9 //
24.10.[1]	śanno devīrityādimaṃtraiḥ pūrvavyākhyātairapo'bhimaṃtrya viśeṣeṇa pādyābhiḥ pādayordhāvanasamarthābhiḥ pādau prakṣālayate abhyarhaṇīyasya kanyāyā dātā /
24.10.[2]	pādayoḥ prakṣālane yathāliṃgaṃ maṃtrau dakṣiṇamityādi, uttaramityādi /
24.10.[3]	idamityanena sadyaḥphalaṃ darśayati kanyāpradānaṃ vivāhāntarasādhitaṃ ca tatkṣaṇādeva karmānuṣṭhānādisambandhirūpam /
24.10.[4]	asya vivāhyasya brahmavarcasasampannaṃ uttaraṃ vāmapādamavanenije śodhayāmi /
24.10.[5]	idamahaṃ tejo vīryamannādyaṃ prajāṃ paśūn brahmavarcasaṃ dadāmi vivāhyādike arghyārhe /
24.10.[6]	māṃ mayi yattu māṃ prāptaṃ tejaḥprabhṛti, tanmayyeva ciramastvityarthaḥ // 10 //
24.11.[1]	āpo hi ṣṭhetyādibhirvyākhyātārthābhirarghyaṃ pratigṛhṇāti /
24.11.[2]	devasya tvetyādinā ‘madhuparkaṃ pratigṛhṇāmi ityadhyāhārapūritena savitṛdevatākena maṃtreṇa madhuparkaṃ pratigṛhṇāti /
24.11.[3]	viṣṭaro'sītimaṃtreṇoparitanaṃ viṣṭaramapakarṣati /
24.11.[4]	apakṛṣya cākṣipya uru tveti maṃtreṇāpasārayati /
24.11.[5]	taccakṣurityādinā madhuparkaṃ vīkṣya, pṛthivyāstvetyādinā maṃtreṇādhastane viṣṭare madhuparkapātraṃ nidadhāti /
24.11.[6]	madhu vātā ṛtāyate iti tisṛbhiraṃguṣṭhasamīpavartinyā pradeśinīsaṃjñayāṅgulyā pradakṣiṇaṃ kṛtvā dadhimadhunī miśrayati /
24.11.[7]	pradiśati tarjayati tacchīlā pradeśinī tarjanī //
24.11.[8]	devasya tvā savituḥ prasave'śvinorbāhubhyāṃ pūṣṇo hastābhyāṃ madhuparkaṃ pratigṛhṇāmi //
24.11.[9]	devasya dānadyotanādiguṇakasya saviturādityasya prasave'nujñāyāṃ vartamānā aśvinordevabhiṣajorbāhubhyāṃ pūṣṇaśca hastābhyāṃ natu svābhyāṃ carmamayābhyāṃ madhuparkaṃ pratigṛhṇāmi //
24.11.[10]	viṣṭaro'syantarikṣamadhiviśrayasva //
24.11.[11]	asi tvaṃ viṣṭaraḥ mithyaivāvārakaḥ, ato'smādadhastanaviṣṭarādapasarāntarikṣamākāśamāśraya //
24.11.[12]	uru tvā vātāya //
24.11.[13]	he viṣṭara tvāmahaṃ pṛthivyāṃ prakṣipāmi, ataḥ uru dūraṃ gaccha /
24.11.[14]	kimartham /
24.11.[15]	vātāya vāyvartham //
24.11.[16]	taccakṣurdevahitaṃ purastācchukramuccarat /
24.11.[17]	paśyema śaradaḥ śataṃ jīvema śaradaḥ śatam //
24.11.[18]	tadetaccakṣuḥ śastaṃ yaddevahitaṃ satpurastāduccarati, tadeva kṛtakaraṇīyaṃ cakṣuḥ devārthaṃ havirādivīkṣaṇayāgadānahomādiṣu sādhanabhāvaṃ bhajata ityarthaḥ /
24.11.[19]	kīdṛśam /
24.11.[20]	śukraṃ śuklam /
24.11.[21]	ata āśāsmahe vayaṃ yāgādisādhanāni varṣaśataṃ paśyema, tadarthameva saṃvatsaraśataṃ jīvema //
24.11.[22]	pṛthivyāstvā nābhau sādhayāmi //
24.11.[23]	he madhuparka tvāmahaṃ pātrasthamapi santaṃ nābhāvadhastane darbhaviṣṭare sādhayāmi /
24.11.[24]	dhānyāni havīṃṣi vediprastare sādhyante /
24.11.[25]	pṛthivyā hi sāramoṣadhayastāsāmapi darbhā iti nābhitvaṃ darbhaviṣṭarasya //
24.11.[26]	madhu vātā ṛtāyate madhu kṣaranti siṃdhavaḥ /
24.11.[27]	mādhvīrnaḥ santvoṣadhīḥ // 1 //
24.11.[28]	madhu naktamutoṣasā madhumatpārthivaṃ rajaḥ /
24.11.[29]	madhu dyaurastu naḥ pitā // 2 //
24.11.[30]	madhumānno vanaspatirmadhumāṃ astu sūryaḥ /
24.11.[31]	mādhvīrgāvo bhavantu naḥ // 3 //
24.11.[32]	vātā vāyavaḥ madhu santu madhurasaparyavasāyino bhavantu /
24.11.[33]	kasmai /
24.11.[34]	ṛtāyate ṛtaṃ satyaṃ yajñaṃ vā ya icchati, tasmai /
24.11.[35]	siṃdhavo nadyaḥ madhu kṣaranti kṣarantu sravantu /
24.11.[36]	tathā oṣadhayaḥ phalapākāntāḥ vrīhyādayo madhumatyo'smākaṃ santu //
24.11.[37]	naktaṃ rātriprathamabhāgaḥ madhumānno bhavatu, uta apica uṣasā rātripaścimabhāgena saha /
24.11.[38]	madhumatpārthivaṃ rajaḥ rajo bhūmiloka ucyate, dhūlirvā /
24.11.[39]	dyaurdyulokaḥ madhvastu madhurasasyandinī vṛṣṭyādidvāreṇa bhavatu /
24.11.[40]	kīdṛśī dyauḥ /
24.11.[41]	pitā pālayitrī //
24.11.[42]	vanaspatiḥ phalī madhumānasmākaṃ bhavatu /
24.11.[43]	evamasmākaṃ sūryo madhumān bhavatu anena karmaṇā gāvaśca madhumatyo naḥ santu kṣīrādidānadvāreṇa madhurasāḥ // 11 //
24.12.[1]	prācyā ārabhya pradakṣiṇaṃ kṛtvā bhakṣayantvantairmantrairmadhuparkapātraprānteṣu aṃgulilepān nirmāṣṭi /
24.12.[2]	pratidiśaṃ pratimantramitivacanātpaṃcamena mantreṇārthātpūrvoktadikkoṇe nirmārjanamāpatati /
24.12.[3]	mantrārthastu he lepa prācyāṃ diśi vartamānā vasavo devatāviśeṣāstvāṃ bhakṣayantu vasavastvayā tṛptā bhavantvityarthaḥ /
24.12.[4]	kīdṛśā vasavaḥ /
24.12.[5]	agnirājāno'gniryeṣāṃ rājā /
24.12.[6]	tatpuruṣe hi samāsāntaḥ syāt /
24.12.[7]	eṣā yojanā sarvamantreṣu tulyā // 12 //
24.13.[1]	yanmadhuna ityādimantreṇa madhuparkasya saṃbandhino bhāgānaṅguṣṭhasahitayā ekaikayā aṃgulyā gṛhītvā caturo vārānaśnāti aṃguṣṭhasahitayā kaniṣṭhayā prathamaṃ tato'nāmikayā, madhyamayā, pradeśinyā pratyekamaṃguṣṭhasahitayāvadānacatuṣṭaye gṛhīte yacchiṣyate, tatsuhṛde kanīyase bhrātṛprabhṛtaye prayacchati /
24.13.[2]	mantrārthastu pṛthivyādīni bhūtāni madhvivāmṛtamiva, madhavyaṃ madhusāraḥ amṛtasāraḥ sārasāra ityarthaḥ, yanmadhuno'mṛtasya saṃbandhi madhavyaṃ sārasāraḥ pṛthivīti ‘iyaṃ pṛthivī sarveṣāṃ bhūtānāṃ madhu’ ityādinā bṛhadāraṇyake pṛthivyā bhūtasāratvena pratipādanāt tasya madhavyasya pṛthivīlakṣaṇasya sārasārasya yatparamamutkṛṣṭatamaṃ rūpamannādilakṣaṇaṃ, tena bhuktenāhaṃ madhavyasya sarvāmṛtasārasya madhuno'mṛtasya nityānandarūpasya paramasya paramātmatādātmyavṛtterannādyasyādanīyasya susaṃvedanabhogyasya paramo'nnādaḥ paramātmasvarūpaḥ tatra layāt bhūyāsaṃ brahmabhūyamahaṃ gaccheyamiti yāvat /
24.13.[3]	kiṃca he madhuparka asi tvaṃ trayyai vidyāyai vedatrayasya yaśaḥ prakāśaḥ, tathā śriyai saṃpado yaśaḥ prakāśo'si, ato yaśase tvāmaśnāmi /
24.13.[4]	kiṃca brahmaṇaḥ paramātmano dīptiḥ prakāśastvaṃ, satyasya vedārthasya śrīḥ saṃpadasi yaśasaśca śrīḥ, ato mayi śrīḥ śrīḥ śrayatāṃ bhūyobhūyo mayi śrīstiṣṭhatvityarthaḥ // 13 //
24.14.[1]	anena mantreṇācāmati /
24.14.[2]	he ācamanodaka amṛtasya madhuparkasya upastaraṇamācchādakamasi // 14 //
24.15.[1]	arhayitā dattamadhuparkaḥ san khaḍgapāṇirbhūtvā tasmai arhaṇīyāya bhakṣitamadhuparkāya gāmāha ‘gāṃ kariṣye’ ityanujñāṃ prārthayate anyārthenetyarthaḥ /
24.15.[2]	gośca karaṇaṃ nipātanam // 15 //
24.16.[1]	tāṃ gāṃ śāsti ‘oṃ kuruṣva’ ityanujñāṃ arhaṇīyo dadātītyarthaḥ // 16 //
24.16.[2]	arhayitānuṃ mantramāha /
24.16.[3]	he gauḥ mama cāgniśarmaṇo'muṣya ca viṣṇuśarmaṇaḥ pūjyasya yaduddeśena vaidikavidhiparavaśīkṛto'hamidamakartavyaṃ karomi tasya pāpmānaṃ jahi nāśayeti yāvat, athavā hato me pāpmā nāstyataḥ karmaṇo mama pāpaṃ vidhicoditatvādityarthaḥ /
24.16.[4]	he viśasitāraḥ mama pāpmānaṃ hata nāśayata // 17 //
24.16.[5]	he viśasitāraḥ gauḥ kriyatāmityanujānātītyarthaḥ // 18 //
24.17-18.[1]	nānāgotrānnānāpravarāṃścādau caturo brāhmaṇān bhojayetpaścātsabāndhavamarhaṇīyam /
24.17-18.[2]	eṣa ādyo brāhmaṇāyopāyo gokaraṇādika upadiṣṭastena nātra vicikitsā kartavyetyarthaḥ // 19 //
24.19.[1]	niścite'pi yadiśabdo dṛṣṭaḥ ‘yadi vedāḥ pramāṇam’ iti yathā /
24.19.[2]	uktāmitikartavyatāṃ vidhāya gāmutsṛjet na hanyādityarthaḥ, mātā rudrāṇāmityādica paṭhet /
24.19.[3]	iyaṃ gau rudrāṇāmantarikṣacāriṇāṃ devatāviśeṣāṇāṃ mātā paripoṣikā payaḥprabhavāhutidvārakavṛṣṭyādidvāreṇa vasūnāṃ vāsayitṛṇāmoṣadhīnāṃ bhūmijānāṃ duhitā poṣaṇīyā, ādityānāṃ svasā bhaginī adititanayā, ato'haṃ pranuvocaṃ cikituṣe janāya nuśabdo niścaye, niścayaṃ kṛtvā pravadāmi cikituṣe caitanyātiśayavate janāya kiṃ vadāmi /
24.19.[4]	he viśasitāraḥ gāṃ mā vadhiṣṭa /
24.19.[5]	kīdṛśīm /
24.19.[6]	anāgāmapāpāṃ, aditimakhaṇḍitāṃ dainyaśūnyāṃ vā /
24.19.[7]	kutaḥ /
24.19.[8]	yasmādiyaṃ śobhanaṃ yavasaṃ ghāsamattīti sūyavasāt /
24.19.[9]	kiṃca he gauḥ bhago dhanaṃ payo yaśaśca vidyate yasyāḥ sā bhagavatī payasvinī tvaṃ bhūyāḥ, tathā vayamapi tvatprasādāt bhagavanto dhanayuktāḥ yaśasvinaśca syāma /
24.19.[10]	he anupahiṃsite tṛṇamaddhi bhuṅkṣva /
24.19.[11]	yatastvaṃ viśvadānī sarvasya dātrī payodvāreṇa /
24.19.[12]	piba śuddhamudakamā samantāt carantī viharantī // 20 //
24.20-21.[1]	arhayitāha omityavicāritasiddhaṃ kṛtvā he viśasitāraḥ yūyaṃ gāmutsṛjata /
24.20-21.[2]	utsṛṣṭā satī svācchandyena tṛṇānyattu bhakṣayatu ityuktvā tāmutsṛṣṭāṃ dṛṣṭvā paśuṃ chāgaṃ, paśvaṅgaṃ vā māṃsakhaṇḍaṃ pratinidhīta /
24.20-21.[3]	nāmāṃso māṃsavihīno madhuparkaḥ syāditi ha śrutito vijñāyate, haśabda itihāse /
24.20-21.[4]	apivā ghṛtamiśrita odana eva kartavyo māṃsadveṣiṇe tādṛśā vā //
25.1.[1]	anṛkṣarā ityādimantreṇa gṛhītajalabhāṇḍamudakasya āhartāraṃ preṣayati kanyāsnānādyupayogi jalamānetuṃ puruṣaṃ prahiṇotītyarthaḥ ṛgarthastu brahmaṇa ārṣa sūryasya vā /
25.1.[2]	triṣṭup /
25.1.[3]	paṃthā iti vyatyayenaikavacanam /
25.1.[4]	ṛkṣarāḥ kaṇṭakādayaḥ paruṣāstṛṇaviśeṣāḥ, na vidyante ṛkṣarāḥ yeṣu te anṛkṣarāḥ paṃthānaḥ santu, ṛjavaśvākuṭilāḥ /
25.1.[5]	yebhiryaiḥ no'smākaṃ saṃbandhinaḥ sahāyā vareyaṃ varaṇīyaṃ gaṃgādikaṃ jalāharaṇasthānaṃ yanti gacchanti /
25.1.[6]	sakhāya iti vyatyayena bahuvacanam /
25.1.[7]	kiṃcāryamā ādityaḥ bhagaśca no'smākaṃ saṃbandhinaṃ sakhāyaṃ sanninīyāt sa myagudkasthānaṃ prāpayet /
25.1.[8]	he devāḥ ṛtvigprabhṛtayaḥ ādityaprabhṛtayaśca yuṣmatprasādāt jāspatyaṃ jāyāyāḥ patyuśca samāgamaḥ samyak suyamamastu susaṃyataṃ sthirataraṃ saṃpūrṇamastu /
25.1.[9]	‘jāyāyāspatyau vā cchandasi’ iti jāspatyaśabdaśchandasi nipātitaḥ // 1 //
25.2.[1]	sa prahita udāhāraḥ udakakumbhaṃ śamīśākhayā sapatrayā pidhāya sthagayitvā udakamānayet // 2 //
25.3.[1]	etāsāmeva āhāritānāmapāṃ saṃbandhino bhāgānavadāyāvadāyodakasaṃpādyānarthān kanyājñānasuvarṇakṣāraṇāgniparyukṣaṇādīn kuryānnānyena jalena // 3 //
25.4.[1]	śanna āpa ityādimantreṇākevalābhiḥ sarvoṣadhyādigandhadravyayuktābhiḥ phalaviśeṣasahitābhiścādbhiḥ kanyāṃ snāpayet /
25.4.[2]	tato ‘yā akṛntan’ ityādinā ahatamapūrvaparihitamatyantābhinavaṃ vastraṃ paridhāpayet /
25.4.[3]	tataśca ‘āśāsānā’ ityādinā mantreṇāntare guptāṃ kṛtvā yathā na dṛśyate tathā vā sannahanaṃ kanyāyāḥ kuryāt mauñjena darbhanirmitena vā yoktreṇa //
25.4.[4]	śanna āpa ityanuṣṭup vyākhyātā /
25.4.[5]	yā imā udāhāreṇāhṛtāḥ, tāḥ śaṃ sukhaṃ naḥ saṃtviti viśeṣaḥ //
25.4.[6]	yā akṛntanniti jagatī /
25.4.[7]	he āyuṣmati kanye idaṃ vāsaḥ paridhatsva paridhehi /
25.4.[8]	tvāṃ ca sarvāstā devyo jarasā parivyayantu jarasā veṣṭayantu jarājarjaritāṃ sabhartṛkāṃ satīṃ tvāṃ devatāḥ sampādayantu dīrghamāyustava kurvantvityarthaḥ /
25.4.[9]	kāstā devyaḥ /
25.4.[10]	yā idaṃ vāso'kṛntan yābhiḥ kartanena saṃpāditamadhiṣṭhātrībhirdevatābhiḥ, yā avayan yābhirutaṃ saṃpāditaṃ vāsaḥ, yā atanvata yābhiḥ sūtramātataṃ dairghyeṇa prasāritaṃ, yāśca devīrantāṃ abhito'tatantha, ubhayato mūlapallavasya cāntāḥ prāntāḥ yābhirātānitā ityarthaḥ /
25.4.[11]	tāśca devatā mantrāntare svanāmnaivopāttāḥ ‘revatīstvā vyakṣṇan’ iti //
25.4.[12]	āśāsānā saumanasaṃ prajāṃ saubhāgyaṃ rayim /
25.4.[13]	agneranuvratā bhūtvā sanno sukṛtāya kam //
25.4.[14]	anuṣṭup /
25.4.[15]	pṛthivyā ārṣam /
25.4.[16]	ahaṃ sannahye vastraṃ badhnāmi /
25.4.[17]	kimartham /
25.4.[18]	sukṛtāya karmaṇe vivāhapūrvayāgadānahomādikarmārtham /
25.4.[19]	kamiti kāmāyetyarthaḥ /
25.4.[20]	yathā ‘cakṣuṣe kaṃ pūrvamātyajyate’ ityatra cakṣuṣkāmapratītiḥ, evaṃ sukṛtāya kamiti sukṛtakāmapratītiḥ /
25.4.[21]	kīdṛśī satī sannahye /
25.4.[22]	saumanasaṃ prasannamānasatvaṃ tathā saubhāgyaṃ bhartrānukūlyaṃ rayiṃ ca dhanamāśāsānā icchantī, tathā agneranuvratā satī āhavanīyādiparicaraṇaśīlā satī sannahye // 4 //
25.5-6.[1]	preto muñcātvityādibhistisṛbhiḥ udānīyasthānādutkṣipyotsaṃge kṛtvā sthānāntare pitā jyeṣṭho bhrātā vā yathoktaṃ vāsasa uparibhāgācchādanasyāpyadhastanācchādanavat ‘yā akṛntan'ityādinā mantreṇa karma kuryādityarthaḥ /
25.5-6.[2]	sūryasyārṣam /
25.5-6.[3]	prathamatṛtīye'nuṣṭubhau, dvitīyā triṣṭup /
25.5-6.[4]	he kanye itaḥ sthānātpramuñcātu pramuñcāmi tvāṃ nayāmi bhavatīm /
25.5-6.[5]	muñcātviti tiṅvyatyayaḥ puruṣavyatyayaśca tathāca śākhāntare preto muñcāmīti mantraḥ paṭhyate /
25.5-6.[6]	pitṛkule bhartṛkule ca subaddhāṃ suśliṣṭāṃ satīmetāṃ kanyāmamutaḥ pitṛkulādamutaśca bhartṛkulāt mākarat kaścinmā kārṣīt kuladvaye vigamaṃ tasyā mā kārṣīt kaścidapītyarthaḥ /
25.5-6.[7]	he indra parameśvara mīḍhvaḥ sektaḥ iyaṃ kanyā suputrā subhagā ca yathā bhavati, tathā kuru /
25.5-6.[8]	he kanye itaḥ sthānāt pūṣā indrastvāṃ nayatu /
25.5-6.[9]	hastagṛhya hastena gṛhītvā /
25.5-6.[10]	aśvinau ca tvāṃ rathena pravahatāmabhimataṃ sthānaṃ prāpayatām /
25.5-6.[11]	tathā krameṇa tvaṃ gṛhānbhartṛveśmāni gaccha /
25.5-6.[12]	tatra ca gṛhapatnī gṛhasya pālayitrī prabhuryathā asaḥ bhavasi, tathāstu /
25.5-6.[13]	vaśinī jitakarmakarajanādikā bhava /
25.5-6.[14]	vidathe ca yajñe mā vadāsi yajñapratikūlaṃ bharturmā vādīḥ vaidikakarmakalāpānukūlā bhavetyarthaḥ //
25.5-6.[15]	ye paripaṃthino mārge pratikūlācauraprabhṛtayo dampatī jāyāvarau āsīdanti duṣṭabuddhyā samāsīdanti, te tvāṃ mā vidan mā drākṣuḥ sugebhiḥ śobhanagamanairdurgaṃ mārgamatītāmatikrāntāṃ sarvam /
25.5-6.[16]	kiṃca apadrāntvarātayaḥ śatravo dānahīnāśca dhanābhāvāśca dāridryābhidhānā apadrāntu bhītāḥ parāṅmukhāḥ santaḥ palāyamānāḥ kutsitāṃ skhalanarūpāṃ gatiṃ labhantāmityarthaḥ //
25.7.[1]	asminnavasare ācārikāṇi ācārādāgatāni deśajātikuladharmatayā prasiddhāni karmāṇi kārayedityarthaḥ /
25.7.[2]	tadyathā āgamanaprayojanakathanaṃ kanyāyā nāmagrahaṇaṃ kuladevatāpūjanaṃ sumanolatābhistāḍanamityādīni // 6 //
25.8.[1]	‘eṣa aupasado'gnirvaivāhano vā’ ‘tasmin pākayajñāḥ’ iti vakṣyati /
25.8.[2]	vaivāhanasya vikalpyamānāścatasraḥ prakṛtayo'trocyante /
25.8.[3]	sadyaḥ araṇibhyāṃ nirmathito yastatra nirmanthyaśabdo rūḍhaḥ /
25.8.[4]	tatra nirmanthanasāmānyānnirmanthanāntaravanmantre prāpte tūṣṇīmityuktam /
25.8.[5]	eṣa ekaḥ /
25.8.[6]	brāṣṭrādvitīyaḥ /
25.8.[7]	sāntapanastṛtīyaḥ /
25.8.[8]	yo balenāgninā santaptādapasāritāgnikādbhūbhāgāt kārpāsagomayacūrṇādisaṃsargaṃ kṛtvotpādyate pāṣāṇaṃ kaṃsamaṇiṃ vā tāpayitvā sūryasaṃmukhaṃ sūryakāntamaṇiṃ vā sthāpayitvā, so'bhimataḥ /
25.8.[9]	yatra dīpyamānaścaturthaḥ /
25.8.[10]	atrāviśeṣaśrutāvapi tretāvasathaśmaśānaparigṛhītasūtakapatitādyagnivarjamiti jñeyam /
25.8.[11]	upasamādhāyeti pratyekaṃ sambandhanīyam, gārhapatyavaduddhatāvokṣite jānudaghne kuṇḍe sthāpayitvetyarthaḥ /
25.8.[12]	gṛhādbahireveti niyamaḥ /
25.8.[13]	parisamūhanaṃ sajalena kareṇa caturdiksaṃsparśanam /
25.8.[14]	paryukṣaṇamāsecanam /
25.8.[15]	evaṃ caturdikkameva darbhaiḥ paristaraṇaṃ prathitam /
25.8.[16]	prāgdakṣiṇodakṣvavastaraṇamityanye manyante tribhistaraiḥ stṛṇātīti vaiśravaṇīyadarśanāt /
25.8.[17]	ājyasya vilayanaṃ vigalanam, utpavanaṃ pavitreṇa pāvanam /
25.8.[18]	āghārādājyabhāgāntān homān hutvā agneḥ paścimabhāge sthitayoḥ satoḥ kanyāvarayoryathāsaṃkhyaṃ vāmadakṣiṇabhāgenāgneraparabhāge anaḥ śakaṭaṃ, rathaṃ syandanaṃ vā sayugamavasthāpya yoge yoga ityādikayarcā kanyāvarau yūpe yunakti dakṣiṇabhāge varamuttarabhāge kanyāṃ yoktreṇa saṃyojayatītyarthaḥ //
25.8.[19]	yoge yoge tavastaraṃ vāje vāje havāmahe /
25.8.[20]	sakhāya indramūtaye //
25.8.[21]	gāyatrī /
25.8.[22]	maitrī /
25.8.[23]	kaśyapasyārṣam /
25.8.[24]	vayamindraṃ havāmahe āhvayāmaḥ /
25.8.[25]	kutra /
25.8.[26]	yoge yoge, dampatyoḥ sahabhāvenāvasthitayoḥ parikarmasambandhe tathā vāje vāje, vājaśabdo'nnabalasaṃgamavacanaḥ, iha tvannavacano gṛhyate gārhasthyasyānnamūlatvāt vājaśabdena cānnasādhanaṃ vakṣyate, haviṣi haviṣi cājyeṣṭabhāgadānāyeti protsāhanā /
25.8.[27]	kimarthamāhvayāmaḥ /
25.8.[28]	ūtaye avanāya /
25.8.[29]	kīdṛśā vayam /
25.8.[30]	sakhāyaḥ samānakhyānāḥ /
25.8.[31]	kīdṛśamindram /
25.8.[32]	tavastaraṃ tavaḥśabdo balavacanaḥ mahattvavacano vā, balavattaraṃ mahattaraṃ vā // 7 //
25.9.[1]	prakṛtayoktrayuktāvivātrāpi prāptaṃ maṃtraṃ niṣedhayati tūṣṇīmiti /
25.9.[2]	vimucya kaśāyojitaṃ yoktraṃ mocayitvā /
25.9.[3]	khe rathasyetyādikayarcā hiraṇyaṃ darbhapavitreṇa baddhvā yugasya dakṣiṇabhāgagate randhre nidadhāti /
25.9.[4]	kathaṃ baddhā /
25.9.[5]	niṣṭarkyaṃ kṛtvā yathā sukhamocanaṃ bhavati tathetyarthaḥ, niṣṭarkyaṃ sukhavimocanam /
25.9.[6]	tatsuvarṇaṃ baddhvānantaraṃ dakṣiṇabhāge varasthāne kanyāmānīya sasuvarṇe dakṣiṇasminyugasya tarmaṇi cchidre pūrvoktābhiradbhiradhyadhi kṣārayati, ‘uparyadhyadhasaḥ sāmīpye’ iti vīpsāyāṃ sāmīpye adhyadhīti dvirvacanam, yugacchidrasyādhaḥ samīpe kanyāṃ sthāpayitvā mūrdhani suvarṇodakaṃ kṣārayatītyarthaḥ /
25.9.[7]	asminnavasare kanyāvarayoḥ sthānaparivṛttiḥ saṃpannā, punaḥ sthāna eva sthitirbhaviṣyati /
25.9.[8]	yadvakṣyati ‘dakṣiṇataḥ pumānbhavati’ iti //
25.9.[9]	khe rathasyetyaindrī anuṣṭup /
25.9.[10]	brahmaṇa ārṣam /
25.9.[11]	anyatrāpyucyamāne brahmaṇa evārṣam ‘anantaraṃ ca vakrebhyo vedāstasya vinirgatāḥ /’ iti sarvavedānāṃ sāmānyena taddṛṣṭatvasmṛteḥ /
25.9.[12]	he śatakrato anantakriya indrastejasvināṃ madhye parameśvara āditya etāṃ kanyāṃ sūryavarcasamādityakalpakānti karotu /
25.9.[13]	kiṃ kṛtvā /
25.9.[14]	triṣpūtvā trīn vārān pavitrayitvā /
25.9.[15]	kīdṛśīm /
25.9.[16]	apālāṃ vivāhātpūrvaṃ svacchandacāriṇīmata eva pāvanayogyām /
25.9.[17]	kva /
25.9.[18]	rathasya khe, tathā anasaḥ śakaṭasya yugasya ca khe cchidre /
25.9.[19]	athavā apālāmivendra imāṃ kanyāṃ pūtāṃ kṛtvā sūryavarcasaṃ karotviti ivārthagarbhaṃ vyākhyānam /
25.9.[20]	yathā kilāpāleti nāmnā atrerduhitā kuṣṭhavyādhigrastā śūnyāśrame snānādyarthāpastṛtamunike dṛṣṭā yūpādicchidreṣu suvarṇodakenābhiṣicyendreṇa vyapagatarogā sūryakāntiḥ saṃpāditā, tadvadetāmadhyapagatapāpāṃ kṛtvā sūryavarcasaṃ karotu indraḥ /
25.9.[21]	tathā cetihāsaḥ ‘apālātrisutā tvāsītkanyā tvagdoṣiṇī purā /
25.9.[22]	tāmindraścakame dṛṣṭvā vijane piturāśrame //
25.9.[23]	rathacchidre tu tāmindro yugasya śakaṭasya ca /
25.9.[24]	prakṣipya nicakarṣa tristataḥ sā sukhacābhavat //’ iti /
25.9.[25]	śaṃ te hiraṇyamiti jagatī /
25.9.[26]	he kanye te tava hiraṇyaṃ śaṃ sukhamastu /
25.9.[27]	śamu santvāpaḥ, u iti nipātaḥ samuccaye, āpaśca te sukhaṃ santu /
25.9.[28]	methī rathāvastambhanaṃ varūthaṃ śaṃ sukhaṃ tavāstu /
25.9.[29]	yugasya tarma cchidraṃ tava sukhakaramastu /
25.9.[30]	āpaste śatapavitrā bahupāvanyaḥ sukhakāriṇyo bhavantu /
25.9.[31]	enā patyā tanvā saṃsṛjasva, enā anena bhartrā saha tanvā śarīreṇa saṃsṛjasva saṃbadhyasva /
25.9.[32]	kvacittu śākhāyāṃ paṭhyate tanvaṃ saṃsṛjasveti, bhartrā saha saṃyojayeti tatrārthaḥ // 8 //
25.10.[1]	kanyāyā abhiṣekasaṃskāre kṛte sati punaragneraparabhāge prāṅmukhaḥ puruṣo bhavati dakṣiṇena, arthāt kanyā uttareṇa bhavatīti labhyate /
25.10.[2]	atra dakṣiṇabhāgamānīya saṃskriyamāṇatvāt kanyā pradhānamityeke, svatantratvāt sadā dakṣiṇabhāge cāvasthānāt puruṣaḥ pradhānaṃ vivāha ityanye // 9 //
25.11.[1]	athaśabdo maṃgalārtha iti māṭharaḥ, antarāle'kṣatasaktuhomadyotanāyāthaśabda ityādityadarśanaḥ /
25.11.[2]	avaśyaṃ hi uktayuktyā te homāntarālādāvapi hotavyā ityatraivāvasare na kṣatiriti /
25.11.[3]	homān krameṇāha agnaye ityādi /
25.11.[4]	‘pūrvaṃ devaiḥ striyo bhuktāḥ somagandharvavahnibhiḥ /’ iti śrūyate /
25.11.[5]	tena niṣkrayāya teṣāṃ homaḥ /
25.11.[6]	yadyapi ca somaḥ prathamastathāpyagrato homo'trāgnaye ‘yena karmaṇecchedagnimukhaṃ kuryāt’ ityabhiprāyeṇa /
25.11.[7]	agnaye svāhā suhutamastu /
25.11.[8]	kīdṛśāya /
25.11.[9]	janivide janī vadhūḥ janīṃ vetti vindate vā janivit tasmai /
25.11.[10]	evamanyat // 10 //
25.12.[1]	ekādaśa saṃtanya evamādyāḥ // 11 //
25.13.[1]	juhoti ityanuṣaṅgaḥ /
25.13.[2]	jayāścābhyātānāśca, tān rāṣṭrabhṛtaśca juhotītyarthaḥ // 12 //
25.14.[1]	tāni trīṇi jayādīni karmāṇyuktānatikrameṇa kartavyāni /
25.14.[2]	dvādaśagṛhītena jayāñjuhuyāditi laugākṣiḥ /
25.14.[3]	yathādhītaṃ mantramanudrutya ṛgantena svāhākāreṇa dvādaśaprakṣepā apīti kecit /
25.14.[4]	anye tu dvādaśāvadānagṛhītājyasya sarvamaṃtrānudravaṇe sarvānte svāhākāreṇaika eva prakṣepa ityanutiṣṭhanti, pratimaṃtraṃ tu dvādaśāvadānānyuddharanti /
25.14.[5]	abhyātānāṃ home tu caturgṛhītaṃ juhoti /
25.14.[6]	tatra ‘bṛhaspatipurohitāḥ’ ‘devahūtyām iti āghātagrahaṇam /
25.14.[7]	rāṣṭrabhṛtastu dvādaśagṛhītena trayodaśa homāḥ /
25.14.[8]	ṛtāṣāḍiti dvādaśabhirvaḍantairhutvā ‘sa no bhuvanasya pate’ iti rathamukhe'dhyadhyagniṃ priyamāṇasyeti yathoktatā /
25.14.[9]	pākayajñeṣu hyetattrayaṃ yathāvadvyavasthitaṃ, tatraiva samantrakaṃ vyākhyāsyāmaḥ // 13 //
25.15.[1]	adhipatiśabdopalakṣitaliṃgādādhipatyānyucyante /
25.15.[2]	tāni sānuṣaṅgānyekaviṃśatiryajūṃṣi /
25.15.[3]	agnirbhūtānāmadhipatiḥ sa māvatu tasmai svāhā /
25.15.[4]	yamaḥ pṛthivyā adhi° vāyurantarikṣayādhi° sūryo divo'dhi° caṃdramā nakṣatrāṇāmadhi° viṣṇurdiśāmadhi° pūṣā pathīnāmadhi° tvaṣṭā rūpāṇāmadhi° savitā prasavānāmadhi° indro jyeṣṭhānāmadhi° mitraḥ satyānāmadhi° varuṇo dharmaṇāmadhi° rudraḥ paśūnāmadhi° bṛhaspatirbrahmaṇāmadhi° brāhmaṇo vācāmadhi° soma oṣadhīnāmadhi° samudraḥ sravatyānāmadhi° annaṃ sāmrājyānāmadhipatistanmāvatu tasmai svāhā /
25.15.[5]	gāyatrī cchandasāmadhipatnī sā māvatu tasyai svāhā /
25.15.[6]	maruto gaṇānāmadhipatayaste māvantu tebhyaḥ svāhā /
25.15.[7]	pitaraḥ pitāmahāḥ pare'varebhyaste naḥ pāntu te no'vantvasminbrahmaṇyasminkarmaṇyasminkṣetre'syāmāśiṣyasyāṃ purodhāyāmasyāṃ devahūtyāṃ svāhā //
25.15.[8]	bhūtānāṃ sthāvarajaṃgamānāmagniradhipatirniyantā sa mā avatu āgacchatu havirgrahītuṃ māṃ rakṣatu ca, tasmai svāhā suhutamastu ca /
25.15.[9]	yamaḥ pṛthivyā niyantā sa māvatu vāhetyanuṣaṃgaḥ /
25.15.[10]	evamanyatra /
25.15.[11]	viṣṇurdiśāmadhipatirvyāpakatvāt /
25.15.[12]	pūṣā pathīnāṃ pathikānām /
25.15.[13]	tvaṣṭā rūpāṇāṃ, tvaṣṭā prajāpatirviśvakarmā, sarūpāṇāṃ sarvākṛtīnāmadhipatiḥ /
25.15.[14]	savitā prasavānāṃ, prasūyanta iti prasavāḥ aṃkurādayaḥ /
25.15.[15]	indro jyeṣṭhānāṃ prāśastyānām /
25.15.[16]	mitraḥ satyānāmiti tathāca śrūyate ‘mitrāya satyapataye’ iti /
25.15.[17]	varuṇo dharmaṇāṃ dharmāṇo dhartārasteṣāṃ varuṇo'dhipatiḥ ‘varuṇo'si dhṛtavrato varuṇastvottabhnātu’ iti darśanāt, dhartṝṇāṃ pṛthivyādīnāṃ sarveṣāṃ varuṇo dharteti vaiśeṣikādibhirapyuktam /
25.15.[18]	rudraḥ paśūnāṃ sa hyabhyarthayate ‘ahameva paśūnāmīśe’ iti /
25.15.[19]	bṛhaspatirbrahmaṇāṃ vedānāmadhipatiḥ /
25.15.[20]	brāhmaṇo vācāṃ, sa eva hi daivīnāṃ mānuṣīṇāṃ ca vācāmupadeṣṭā ‘tasmādbrāhmaṇa ubhe vācau vadati daivīṃ ca mānuṣīṃ ca’ iti śruteḥ /
25.15.[21]	somaścandro grāmyāraṇyānāmoṣadhīnāṃ phalapākāntānāmadhipatiḥ /
25.15.[22]	sravatyānāṃ nadīnāṃ samudro'ntarikṣākhyo'dhipatiḥ, apāmāśrayaṇīyaṃ hyantarikṣaṃ sūkṣmāṇāmanyathāvaśyāyaḥ katham /
25.15.[23]	sāmrājyamaiśvaryaṃ teṣāmannaṃ, pṛthivyāḥ sauro raso'dhipatiḥ /
25.15.[24]	maruto gaṇānāṃ, sarveṣāmevāgnyādigaṇānāṃ maruto'dhipatayo vyākhyātāḥ /
25.15.[25]	avarebhyaḥ nikaṭebhyaḥ pitṛpitāmahādibhyo ye pare sargasamudbhavā hiraṇyagarbhamanuprabhṛtayaḥ pitaraḥ, te naḥ pāntu pālayantu ceti prakṛtamapekṣaṇīyamavateḥ prakṛtasya gatyarthatvāt /
25.15.[26]	kvāvantu /
25.15.[27]	asmin brahmaṇi, eteṣu brāhmaṇeṣu ṛtvikṣu dakṣiṇayā svīkṛteṣu, asmin vivāhākhye karmaṇi, asmin kṣetre pālane, asyāṃ cāśiṣi ṛtvigbhirādhīyamānāyāṃ dampatyoḥ phalabhūtāyāṃ, yadyapi ṛtvigviśeṣā māmavantvityuccārayanti, tathāpi karmaṇo dakṣiṇayā tadīyasya parikrītatvādyajamānasyaiva phalam, purodhāyāṃ paurohityakarmaṇi, devahūtyāṃ devānāṃ hūtirāhvānaṃ havirdānāya yatra, sā devahūtirvivāhabhūmiriha // 14 //
25.16-20.[1]	‘ākūtyai tvā’ ityādibhirmantrairājyaṃ hutvā hutvā kanyāyā mūrdhni saṃpātān hutājyaśeṣabiṃdūn mūrdhnyavanayet srāvayet /
25.16-20.[2]	tvetyantairiti svāhākārāntatāṃ nivartayatīti kecit /
25.16-20.[3]	anye tvāhuḥ tvāntānāmeva pāṭhāt tvāntatvāvyabhicārāt anyāntatvamapyastīti svāhākārāntatādyotanāya tvāntagrahaṇamiti /
25.16-20.[4]	hiraṇyagarbha ityādinā sakalenānuvākenaika eva homo mā vijñāyīti pratyṛcagrahaṇam /
25.16-20.[5]	āgnipāvamānībhirityagniliṅgābhiḥ pavamānaliṅgābhiśca //
25.16-20.[6]	ākūtyai tvā kāmāya tvā samṛddhyai tvā //
25.16-20.[7]	ākavanamākūtirabhiprāyaḥ, abhipretasiddhaye he ājya tvāṃ juhomītyarthaḥ /
25.16-20.[8]	vyākhyānāṃgaṃ juhotiradhyāhriyate, natu maṃtraikadeśaḥ /
25.16-20.[9]	adhyāhriyamāṇasya mantraikadeśatve ṛcāmapi sākāṃkṣatvādadhyāhārasahitānāṃ yatirvinaśyet, tataśca gāyatryanuvākyā triṣṭubiti nāvakalpate /
25.16-20.[10]	tasmādarthavyākhyānāṅgameva adhyāhāro, na maṃtrakadeśaḥ, ityāhuḥ /
25.16-20.[11]	kāmāya kāmyamānasiddhaye tvāṃ juhomi /
25.16-20.[12]	samṛddhiḥ saṃpat tadarthaṃ tvāṃ juhomi //
25.16-20.[13]	hiraṇyagarbhaḥ samavartatāgre bhūtasya jātaḥ patireka āsīt /
25.16-20.[14]	sa dādhāra pṛthivīṃ dyāmutemāṃ kasmai devāya haviṣā vidhema //1// aṣṭānāmapi puruṣasya nārāyaṇasyārṣam /
25.16-20.[15]	hiraṇyagarbhaḥ prajāpatiḥ puruṣo nārāyaṇaḥ prāṇo jagatsūtraṃ kaḥ samrāḍiti paryāyāḥ /
25.16-20.[16]	hiraṇyagarbhaḥ agre sargādau samavartata prādurbabhūva /
25.16-20.[17]	sa ca jātaḥ prādurbhūtaḥ san eka eva bhūtasya samastasya pṛthivyādibhūtajātasya abhivyaṃgyasya vā mahadādeḥ patiḥ pālakaḥ prabhurāsīt vyatyayenātītavibhaktiḥ, prādurbhavati jagadādau hiraṇyagarbhaḥ patiśca bhavati sarvasyetyarthaḥ /
25.16-20.[18]	sa hīmāṃ pratyakṣāṃ pṛthivīṃ kṣitiṃ dādhāra dhārayate, uta tathā dyāṃ svargaṃ pṛthivīṃ ca /
25.16-20.[19]	pṛthivīśabdaḥ sāmīpyādantarikṣe vartate /
25.16-20.[20]	hiraṇyagarbha eva hi sarva protaṃ sūtre maṇigaṇā iva /
25.16-20.[21]	tasmai kasmai prajāpataye, devāya dānādiguṇayuktāya, haviṣā ājyena vidhema paricarāma, tasmai havirdadma iti yāvat //
25.16-20.[22]	yaḥ prāṇato nimiṣataca rājā patirviśvasya jagato babhūva /
25.16-20.[23]	īśe yo asya dvipadaścatuṣpadaḥ kasmai° // 2 //
25.16-20.[24]	yaḥ prāṇāpānādimato nimeṣādimataśca devamānuṣādeḥ rājā prabhuḥ patiḥ pālayitā /
25.16-20.[25]	prāṇena apānādyupalakṣyate, nimeṣeṇa sparśanādikaṃ buddhīndriyakarmendriyakriyāyogitvam /
25.16-20.[26]	prāṇanādikaṃ kurvataḥ nimiṣato jighrato viharata ityādi jñeyam /
25.16-20.[27]	viśvasya sarvasya jagato jaṃgamasya babhūva bhavati /
25.16-20.[28]	sahi īśe īṣṭe prabhavati dvipado devamanuṣyādeḥ, catuṣpado gavādeḥ /
25.16-20.[29]	tasmai kasmai devāyeti pūrvavat //
25.16-20.[30]	ya ojodā baladā yasya viśva upāsate praśiṣaṃ yasya devāḥ /
25.16-20.[31]	yasya cchāyāmṛtaṃ yasya mṛtyuḥ kasmai° // 3 //
25.16-20.[32]	oja utsāhaḥ, balaṃ sāmarthya, taddadātītyojodā baladāḥ /
25.16-20.[33]	yasya saṃbandhinaṃ praśiṣamanuśāsanamanujñāṃ viśve sarve janā devāścopāsate sevante'nuvartante /
25.16-20.[34]	yasya saṃbandhinī chāyā āśraya ārādhanam, amṛtaṃ mokṣaphalam /
25.16-20.[35]	yasya ca viparyaya arthādanārādhanaṃ, mṛtyuḥ saṃsārakārī /
25.16-20.[36]	tasmai kasmā iti samānam //
25.16-20.[37]	yena dyaurugrā pṛthivī dṛḍhā ca yena svaḥ stabhitaṃ yena nākam yo antarikṣaṃ vimame varīyaḥ kasmai° // 4 //
25.16-20.[38]	yena prajāpatinā dyaurantarikṣamugrā unnatā, dṛḍhā avaṣṭabdhā, tathā pṛthivī vyāptā, tathā svaḥ stabhitaṃ vyāptamavaṣṭabdhaṃ protaṃ, svargo'pyavaṣṭabdha ityarthaḥ /
25.16-20.[39]	yena nākamādityamaṇḍalamavaṣṭabdham /
25.16-20.[40]	svarityasya viśeṣaṇaṃ vā nākamiti, kaṃ sukhaṃ, na kamakaṃ duḥkhaṃ na vidyate yatra tannākam /
25.16-20.[41]	yaścāntarikṣaṃ vimame nirmame /
25.16-20.[42]	kīdṛśam /
25.16-20.[43]	varīya urutaram /
25.16-20.[44]	tulyamanyat //
25.16-20.[45]	ya ime dyāvāpṛthivī tastabhāne adhārayadrodhasī rejamāne /
25.16-20.[46]	yasminnadhi vitataḥ sūra eti kasmai° // 5 //
25.16-20.[47]	ime pratyakṣadṛśye dyāvāpṛthivyau rejamāne vepamāne satyau yo'dhārayat dhārayate /
25.16-20.[48]	kīdṛśyau /
25.16-20.[49]	rodhasī rundhāne /
25.16-20.[50]	kathaṃ kṛtvā /
25.16-20.[51]	tastabhāne niḥśalye kṛtvā /
25.16-20.[52]	yasminnadhi yasyopari sūra āditya eti gacchati /
25.16-20.[53]	kīdṛśaḥ /
25.16-20.[54]	vitato vistīrṇaḥ //
25.16-20.[55]	yasyeme viśve girayo mahitvā samudraṃ yasya rasayā sahāhuḥ /
25.16-20.[56]	diśo yasya pradiśaḥ paṃca devīḥ kasmai° // 6 //
25.16-20.[57]	yasya hiraṇyagarbhasya ime prasiddhā mervādayo girayaḥ mahitvā mahimānaṃ māhātmyamāhuḥ, tathā paṃca diśaḥ prāgādyā ūrdhvayā saha, vidiśaśca nāgyā saha paṃca yasya māhātmyamāhuḥ /
25.16-20.[58]	devīrdānādidharmikāḥ iti diśāṃ viśeṣaṇam //
25.16-20.[59]	āpo ha yanmahatīrviśvamāyangarbhaṃ dadhānā janayantīragnim /
25.16-20.[60]	tato devānāṃ niravartatāsurekaḥ kasmai° // 7 //
25.16-20.[61]	yasmin kāle sargādau mahatya āpaḥ prathamaṃ sṛṣṭāḥ satyo viśvaṃ sarvamāyan vyāptavatyaḥ /
25.16-20.[62]	kiṃ kurvāṇāḥ /
25.16-20.[63]	garbhaṃ dadhānāstameva hiraṇyagarbhaṃ garbharūpeṇa dadhānāḥ dhārayantyaḥ /
25.16-20.[64]	yathoktaṃ ‘apa eva sasarjādau tāsu vīryamavāsṛjat /’ iti /
25.16-20.[65]	kīdṛśyaḥ /
25.16-20.[66]	janayantīragnim /
25.16-20.[67]	agniṃ tejaḥpuṃjarūpaṃ, anyacca aṇḍādikaṃ janayantyaḥ /
25.16-20.[68]	athavā agnimiti garbhaviśeṣaṇaṃ, tejaḥpuñjarūpamityarthaḥ /
25.16-20.[69]	tato garbhādhānānantaraṃ devānāṃ dyotamānānāmindriyāṇāṃ prāṇināṃ vā gatyādiyogināṃ suramānuṣaprabhṛtīnāṃ ya eka evāsuḥ prāṇaḥ sarvasūtrarūpo niravartata nirvṛttaḥ, tasmai haviṣā vidhema //
25.16-20.[70]	ā naḥ prajāṃ janayatu prajāpatirdhātā dadhātu sumanasyamānaḥ /
25.16-20.[71]	saṃvatsara ṛtubhivāpāno mayi puṣṭiṃ puṣṭipatirdadhātu // 8 //
25.16-20.[72]	sa vyānarūpo hiraṇyagarbhaḥ prajāpatirno'smākaṃ prajāmājanayatu, dhātā vidhātā ca bhūtvā garbhaṃ dadhātu naḥ sumanasyamānaḥ prasannacittaḥ /
25.16-20.[73]	saṃvatsararūpaḥ san ṛtubhiścākllpāno vivartamānaḥ ārtavaiḥ padārthairvipariṇamamānaḥ /
25.16-20.[74]	cākllpāna iti liṭaḥ kānac /
25.16-20.[75]	upalakṣaṇametatprathamavivartasya /
25.16-20.[76]	jalasya hiraṇyagarbho vivartaḥ, tasyoṅkārastasya vedā ityādirūpeṇa sa eva vivartate /
25.16-20.[77]	sa hiraṇyagarbho yataḥ puṣṭipatistato'smākaṃ puṣṭimādadhātu //
25.16-20.[78]	mahāvyāhṛtayo vyākhyātāḥ //
25.16-20.[79]	agna āyūṃṣi pavasa āsuvorjamiṣañca naḥ /
25.16-20.[80]	āre bādhasva ducchunām // 1 //
25.16-20.[81]	tisro gāyatryaḥ /
25.16-20.[82]	kūṣmāṇḍānāmārṣam /
25.16-20.[83]	he agne tvamāyūṃṣi pavase punāsi rogajarādimalairvihīnāni saṃpādayasi /
25.16-20.[84]	no'smabhyamūrjaṃ balaṃ iṣaṃ cānnamāsuva janaya dehi /
25.16-20.[85]	duraḥ śuni paratastāntādeśe prātiśākhye ducchunāmityanvākhyānāt śunāmiva duṣṭānāṃ ducchunāṃ hiṃsrāṇāṃ bādhasva āre dūrata eva /
25.16-20.[86]	ducchunāmiti hiṃsārthānāmiti karmaṇi ṣaṣṭhī // 1 //
25.16-20.[87]	agnirṛṣiḥ pavamānaḥ pāñcajanyaḥ purohitaḥ /
25.16-20.[88]	tamīmahe mahāgayam // 2 //
25.16-20.[89]	agnirṛṣiḥ duṣṭān pavamānaḥ punānaḥ, paṃcajanā manuṣyāścatvāro varṇāḥ anulomajavargaḥ paṃcamastebhyo hitaḥ, purohitaḥ ‘agnirvai devānāṃ purohitaḥ’ puro'gre paraloke vā hitaḥ karmasaṃpādanadvāreṇa taṃ vayaṃ īmahe yācāmahe mahāgayaṃ mahāgṛham // 2 //
25.16-20.[90]	agne pavasva svapā ase varcaḥ suvīryam /
25.16-20.[91]	dadhadrayiṃ mayi poṣam // 3 //
25.16-20.[92]	he agne asme asmān pavaskha punīhi /
25.16-20.[93]	apa iti karmanāma, śobhanānyapāṃsi yasya sa svapāḥ sukarmā agniḥ /
25.16-20.[94]	kiṃ kurvan punīhi /
25.16-20.[95]	varcastejaḥ śobhanaṃ ca vīryaṃ, tathā rayiṃ dhanaṃ poṣaṃ ca puṣṭiṃ dadhadvidadhānaḥ dadadvāsmabhyam // 3 // 15 //
25.16-20.[96]	yā ta ityādibhiśca tribhirmaṃtrairhutvā hutvā kanyāyā mūrdhni saṃpātānavanayedityanuṣaṃgeṇa samāptiḥ /
25.16-20.[97]	maṃtratrayārthastu he kanye yā te tava patighnī tanūstāmapatighnīṃ karomi anena saṃpātāvanayena, tathā tava yā aputriyā putrebhyo'hitā tanūstāṃ putrebhyo hitāṃ putriyāṃ karomi, yāca apaśavyā paśubhyo'hitā tanūstāṃ paśavyāṃ paśubhyo hitāṃ karomi /
25.16-20.[98]	atrāvasare pūrvanidarśitavidhānenākṣatasaktūn juhuyāt // 16 //
25.16-20.[99]	pāṇigrahaṇamāha
25.21.[1]	agnerudīcyāṃ diśi darbhāstīrṇe deśe prāṅmukhīṃ kanyāmavasthāpya gururdevasya ta ityādinā maṃtreṇa kanyāyāḥ saṃbandhinaṃ hastaṃ grāhayatītyadhyāhartavyaṃ samānakartṛkatvārtham /
25.21.[2]	kena prayujya grāhayatītyapekṣāyāmarthādvareṇopayantreti yojyam /
25.21.[3]	sacopayantā guruṇānujñātastaṃ gṛhṇāti /
25.21.[4]	kīdṛśo voḍhā gṛhṇāti /
25.21.[5]	śuciḥ karagrahaṇe'dhikṛtaḥ dharmopayoginī mameyamiti śuddhasaṃkalpaḥ, pratyaṅmukhaḥ kanyāyāḥ purastādagre sthitaḥ san /
25.21.[6]	‘prāṅmukhaḥ sarvakarmāṇi kurvīta’ ityasyāpavādārthaṃ pratyaṅmukha iti /
25.21.[7]	dakṣiṇaṃ lokaprasiddhaṃ, sāṅguṣṭhamaṅguṣṭhasahitamuttānaṃ nīcā dakṣiṇena nitāntamañcati ceṣṭāsu pragalbhate nyak dakṣiṇastena /
25.21.[8]	yathoktaṃ dhanurvede ‘pūrvaṃ vāmena śikṣeta pūrvasiddho hi dakṣiṇaḥ /’ iti /
25.21.[9]	nyañcatīti nyak tena nīcā nyagbhūtenetyāvṛttyā yojyam /
25.21.[10]	ariktaṃ sābharaṇaṃ, asambhave suvarṇakarṇikādiyuktam, atidaurgatye puṣpaphalādisahitam /
25.21.[11]	arikteneti tadvat /
25.21.[12]	evaṃ savyena savyamiti samastasya maṃtrāderatideśaḥ /
25.21.[13]	he kanye te tavāhaṃ hastaṃ gṛhṇāmi devasyāntarātmanaḥ savituḥ vaidikakarmāṇi cikīrṣoḥ prasave'nujñāyāṃ vartamānaḥ ādityasya vā savituḥ prasave'nujñāyāṃ vartamāno'śvinorbāhubhyāṃ natvātmīyābhyāṃ carmamayābhyāṃ pūṣṇo hastābhyāṃ gṛhṇāmi // 17 //
25.22.[1]	gṛhṇāmi te suprajāstvāya hastau mayā patyā jaradaṣṭiryathāsaḥ bhago aryamā savitā puraṃdhirmahyaṃ tvādurgārhapatyāya devāḥ // 1// sūryāyā ārṣam /
25.22.[2]	māṃtravarṇikī devatā /
25.22.[3]	he patni ahaṃ te tava hastau gṛhṇāmi /
25.22.[4]	kimartham /
25.22.[5]	suprajāstvāya lokyaputrasiddhaye /
25.22.[6]	tvaṃ ca mayā patyā bhartrā satā jaradaṣṭiryathāsaḥ bhavasi, tathā bhūyāḥ jarājarjaritadehā bhūyāḥ asamaye bhavatyāḥ pramayo mā bhūdityarthaḥ /
25.22.[7]	amutra pakṣe jarayā daṣṭirupakṣayo yasyāḥ sā jaradaṣṭiḥ /
25.22.[8]	tvā tvāṃ bhagādayaścatvāro devā adurdattavantaḥ gārhapatyāya gārhapatyārtham //
25.22.[9]	tāṃ pūṣañśivatamāmerayasva yasyāṃ bījaṃ manuṣyā vapanti /
25.22.[10]	yā na ūrū uśatī viśrayāte yasyāmuśantaḥ praharāma śepam 2 he pūṣan āditya asyāḥ priyāyāstāṃ śivatamāṃ matiṃ ā īrayasva prerayasva tanuṃ vā /
25.22.[11]	yasyāṃ satyāmadhikaraṇabhūtāyāṃ bījaṃ reto manuṣyā vapanti kṣipanti /
25.22.[12]	yā no'smānuśatī kāmayamānā satī ūrū viśrayāte vividhaṃ kṛtvā śrayāte samarpayati vitatayati vātmīyāvūrū /
25.22.[13]	vayamapi yasyāmuśantaḥ kāmayamānāḥ santaḥ praharāma prakṣipāma śepaṃ prajananam, anyonyamāvayoḥ prītirastvityarthaḥ /
25.22.[14]	tathāhyayamupakāro bhavati ‘saṃprītiryatra dampatyostrivargastatra vardhate /’ somo'dadadgandharvāya gandharvo'dadadagnaye /
25.22.[15]	rayiṃ ca putrāṃścādādagnirmāmatho imām // 3 //
25.22.[16]	iyaṃ kanyā pūrvaṃ somasya saṃbandhinyāsīt /
25.22.[17]	sa somo bhuktvemāṃ gandharvāyādadat dadau, gandharvo'gnaye /
25.22.[18]	agnirmahyaṃ saṃprati dadātu /
25.22.[19]	na kevalamimāṃ yāvatā rayiṃ dhanaṃ putrāṃścāgnirmāṃ dadātu agnirimāṃ kanyāṃ mahyaṃ dattvā putradhanasamṛddhāṃ karotvityarthaḥ //
25.22.[20]	etamevārthaṃ caturthyarcā prapaṃcayati somaḥ prathamo vivide gandharvo vivida uttaraḥ /
25.22.[21]	tṛtīyo'gniṣṭe patisturīyo'haṃ manuṣyajaḥ // 4 //
25.22.[22]	he kanye tvāṃ somaḥ prathamo vivida patistava babhūva prathamaḥ /
25.22.[23]	tata uttaro dvitīyaḥ gaṃdharvo vivide /
25.22.[24]	tṛtīyo'gniste patistava patirbabhūva /
25.22.[25]	turīyaścaturtho'haṃ manuṣyajo mānuṣyaḥ saṃprati bhavāmi // 18 //
25.23-24.[1]	gīyanta iti gāthāḥ viśiṣṭā eva ṛcaḥ /
25.23-24.[2]	ata eva kāstā ityapekṣāyāṃ sarasvati predamavetyanuvāṃkamāha atrānuvāke yāḥ sthitāstā evetyarthaḥ /
25.23-24.[3]	dvyantarasvarayuktāsu ca kāsucidṛkṣu gāthāśabdo rūḍhaḥ /
25.23-24.[4]	yathoktaṃ ‘chandogā bahvṛcāścaiva tathā vājasaneyinaḥ /
25.23-24.[5]	uccanīcasvaraṃ prāhuḥ sa vai gāthika ucyate //’ iti /
25.23-24.[6]	ayaṃ samudāyārthaḥ tato'nantaraṃ sarasvatītyanuvākaparicchinnā gāthā gururvaraṃ vācayati bhāṇayati /
25.23-24.[7]	eke punarmanyante ubhāvapi kanyāvarau gāthā gururvācayati /
25.23-24.[8]	kiṃ sarvadā /
25.23-24.[9]	netyāha, yadi pṛthaktantramiti /
25.23-24.[10]	atrāyamabhiprāyaḥ vivāhodvāhau hi bhinne karmaṇī /
25.23-24.[11]	kanyāsaṃskāro vivāhaḥ /
25.23-24.[12]	varasaṃskāra udvāhaḥ /
25.23-24.[13]	tatra yadi deśakālakartraikyāttantreṇetikartavyatā, tadā sakṛdekaṃ varameva bhāṇayati gāthāḥ svādhyāyiko guruḥ, yadi tu deśakālaikye'pi kanyāvarayorevādhikṛtatvādṛtvijo dakṣiṇayā krītatvāt kartṛbhedāttaṃtrabhedastadobhāvapi vācayitavyau iti //
25.23-24.[14]	sarasvati predamava subhage vājinīvati /
25.23-24.[15]	yāṃ tvā viśvasya bhūtasya prāṇāyāmyasyāgrataḥ // 1 //
25.23-24.[16]	atrānuvāke brahmaṇa ārṣam /
25.23-24.[17]	anuṣṭup chandaḥ /
25.23-24.[18]	gandharvāpsarorājarṣiprabhṛtīnāṃ caritaṃ dvyantareṇa svareṇa yābhirgīyate, tā gāthā ityuktam /
25.23-24.[19]	iha ca sarvavāk sarasvatī, tadrūpeṇa ca vadhūrupacaryate /
25.23-24.[20]	manomeghaprabhṛtiśca gandharvaḥ /
25.23-24.[21]	tadrūpo varaḥ stutyarthamucyate sarasvatīti /
25.23-24.[22]	pretyupasargo'vetyākhyātena saṃbadhyate /
25.23-24.[23]	he sarasvati sā tvamidaṃ karma prāva ‘ava rakṣaṇe’ gopāya /
25.23-24.[24]	subhage sarvahitakāriṇi /
25.23-24.[25]	vājinīvati vājinyaḥ phalapākāntā oṣadhayastadvati /
25.23-24.[26]	stanayitnuvāgrūpā sarasvatī vṛṣṭyādidvāreṇa /
25.23-24.[27]	sā kā /
25.23-24.[28]	yāṃ tvāmahaṃ prāgāyāmi śabdayāmi staumi /
25.23-24.[29]	kīdṛśīm /
25.23-24.[30]	asya viśvasya sarvasya bhūtasyotpannasya sargādāvagre sthitāṃ śabdabrahmavivartatvāt sarvasya sarasvatyāśca śabdarūpatvāt //
25.23-24.[31]	yāgre sarvaṃ samabhavadyasyāṃ viśvamidaṃ jagat /
25.23-24.[32]	tāmadya vācaṃ gāsyāmi yā strīṇāmuttamaṃ manaḥ // 2 //
25.23-24.[33]	tāṃ cādya asminnahani sarasvatīṃ vācaṃ gāsyāmi śabdayiṣyāmi /
25.23-24.[34]	yā strīṇāmuttamaṃ manaḥ mānasaṃ prakāśanam, prakāśātmikā hi vāk, prakāśarūpaṃ ca hṛdayaṃ cetaḥ /
25.23-24.[35]	yāca agre prathamaṃ sargādau samabhavat sarvaṃ, vivartarūpā babhūva /
25.23-24.[36]	yasyāṃ cedaṃ vartamānaṃ viśvaṃ sarvaṃ jagadāśritam //
25.23-24.[37]	ya iha pūrve janā āsan pūrve pūrvatarebhyaḥ /
25.23-24.[38]	mūrdhanvāṃstebhyo gandharvaḥ purā devebhya ātapat // 3 //
25.23-24.[39]	ya iha pūrve janāḥ, ya iha jagati pūrve janā abhūvan, tatpūrvatarebhyo'pica pūrve, tebhyo'pi purā gandharvo mūrdhanvānnāmnāsīt /
25.23-24.[40]	kiṃ bahunā, devebhyo'pi yaḥ purā ātapat prakāśitavān brahmarūpa ityarthaḥ /
25.23-24.[41]	gāṃ sarasvatīṃ dhārayati vṛṇoti ca gaṃdharvaḥ /
25.23-24.[42]	sarasvatī vāgātmikeyamadhigīyamānā kanyā, prajāpatirūpo gandharvo vara iti prarocanārthaḥ // 3 //
25.23-24.[43]	ya eti sarvataḥ prāgbhyo diśo'dhipavamānaḥ /
25.23-24.[44]	mūrdhanvāṃstebhyo° // 4 //
25.23-24.[45]	yo vāyurūpaḥ san sarvata eti āgacchati adhipavamāna ādhikyena pavitrīkurvan /
25.23-24.[46]	ataśca prāgādibhyo digbhya āgacchantaḥ prācyādideśabhedena vyapadeśabhedabhinnā vāyavo bhavanti, tebhyo'pi devebhyo vāyubhyaḥ purā pūrvaṃ mūrdhanvāneva gandharvaḥ ātapat // 4 //
25.23-24.[47]	sa bhagavo na mariṣyasyahaṃ cedasmi bheṣajam /
25.23-24.[48]	mūrdhanvāṃstebhyo° // 5 //
25.23-24.[49]	yaḥ pūrvotpannaḥ san jīvātmanā saha prāṇākhyo vāyuḥ, he bhagavaḥ bhagavan jīva, sa tvaṃ maraṇadharmāpi na mariṣyasi yāvadahamasmi bhavāmi bheṣajaṃ tiṣṭhāmi indriyaiḥ saha /
25.23-24.[50]	tebhyo'pi devebhyo dyotanādidharmakebhyaḥ prāṇendriyebhyaḥ purā mūrdhanvān gandharva ātapat // 5 //
25.23-24.[51]	hiraṇyavarṇo vairampaḥ sa tvā manmanasaṃ karotu /
25.23-24.[52]	yadrājā yāti samitiṃ samudramiva saubhravaḥ // 6 //
25.23-24.[53]	sa prakṛto gandharvaḥ prajāpatiḥ he vadhu tvāṃ manmanasaṃ karotu iti vara āśāste madekacittāṃ pativratāṃ karotvityarthaḥ /
25.23-24.[54]	kīdṛśaḥ sa hiraṇyavarṇaḥ bhāsvaraprakāśaikarūpaḥ /
25.23-24.[55]	vairampo vīrasya yogino mohavaicitryamohanasamarthasya karma vairaṃ, tat pāti rakṣatīti vairampaḥ /
25.23-24.[56]	yat yaḥ saubhravaḥ śobhanabhrūmadhyasaṃyamātpratīto yogināṃ, rājā rājamānaḥ, samitiṃ saṃgrāmamiva samudramimaṃ saṃsāraduḥkhabhāraṃ yāti tārayatītyarthaḥ /
25.23-24.[57]	yaḥ eti sarvataḥ prāgbhyo diśa iti paṃcamyāḥ sthāne vyatyayena prathamā /
25.23-24.[58]	kecitprāgbhyo viśa iti paṭhanti, tatra cchāndaso varṇavyatyayaḥ /
25.23-24.[59]	purāṇataracchāndasāstu paṭhanti prāgvādibhyo'dhipavamāna iti, arthaṃ ca vyācakṣate prāk prathamaṃ vāti vāyate vā gacchati prāgvā, sarvābhyaḥ sarvato digbhyaḥ pavamāna etīti //
25.23-24.[60]	vicchinnasaṃpradāyeṣu śatādhyayanavartiṣu /
25.23-24.[61]	mantreṣvapauruṣeyeṣu yathecchaṃ parikalpanāt //
25.23-24.[62]	pāṭhānāṃ gatyabhāvena yathādṛṣṭi pradarśanam /
25.23-24.[63]	kriyamāṇaṃ satāmagryairnopālabhyaṃ kathaṃcana //
25.23-24.[64]	na vātasyābhi vāyate nodvātasyābhi dhīyate /
25.23-24.[65]	na vātasyā dhuraṃ vahato nodvātasyāpamīyate // 7 //
25.23-24.[66]	vātasyābhi agre na anyena kenāpi devena vāyate gamyate /
25.23-24.[67]	nodvātasyābhi dhīyate naca vātayābhimukhena kenāpi dhīyate āgantuṃ manyate /
25.23-24.[68]	vātasya dhuraṃ vahataḥ pṛthivyādikaṃ dhārayato vimānādikaṃ ca prerayato nānyena kenāpyapamīyate saha gamyate māhātmyamācaryate /
25.23-24.[69]	uditi nipātaḥ sahārthe /
25.23-24.[70]	punaḥpunarvātaśabdodīraṇamatiśayārthamaho ramaṇīyā aho ramaṇīyetyādivat /
25.23-24.[71]	kecittu paṭhanti nedvātasyāddha dhīyate na it vātasya āt ha dhīyate, ukāro varṇāgamaḥ, haśabda itihāse, anyenādhīyate sahāyenāgamyate // 7 //
25.23-24.[72]	ā satyaharito rathaḥ saubhravaḥ suhiraṇyayaḥ /
25.23-24.[73]	taṃ vāta iddhrajīyatyudvāto dṛḍhayā dhurā // 8 //
25.23-24.[74]	ā ityupasargo dhrajīyatītyanenākhyātena saṃbadhyate /
25.23-24.[75]	satyaḥ satyapradhāno harito haritavarṇaḥ ādityarathaḥ, athavā satyapradhānāśca te harayo'śvāste vidyante yasya sa satyaharita iti matvarthīyastakāraḥ /
25.23-24.[76]	saubhravaḥ bhrūsaṃyamena tīkṣṇadṛṣṭibhirapi draṣṭumaśakyaḥ /
25.23-24.[77]	hiraṇyayaḥ hiraṇmayastaijasaḥ /
25.23-24.[78]	tamudvāta ūrdhvagatirvāta ādhrajīyati ādhrajayati gamayatīti vivartasya prajāpatirūpasya vāyormāhātmyavarṇanam /
25.23-24.[79]	kayā ādhrajīyati udvātaḥ /
25.23-24.[80]	dṛḍhayā dhurā ūrdhva utkṛṣṭo vāta evaṃ dṛḍhā dhūstayā // 8 //
25.23-24.[81]	tavaiva rājandundubhayastava dundubhirānakaḥ /
25.23-24.[82]	tava vātodvātā aśvau tava caitrarathaṃ vanam // 9 //
25.23-24.[83]	mūrdhanvān gandharva ucyate /
25.23-24.[84]	he mūrdhanvan rājan tavaiva dundubhayo jayodghoṣaṇā vādyaviśeṣāḥ utkṛṣṭā vā śabdādayaḥ prakāśanaparāḥ, tathā ānakaḥ paṭahākhyo'pi dundubhiviśeṣaḥ, tavaiva vātastiryaggatiḥ pavanaḥ, udvātaḥ ūrdhvagatirvāto'dhaḥpatanādvā, tathā aśvau /
25.23-24.[85]	athavā dehagataḥ prāṇo vāyurudvātaḥ, apāno vātastau vātodvātau prāṇāpānau śarīrasya rathasya aśvāviva sarvaprāṇinām /
25.23-24.[86]	caitrarathākhyaṃ vanaṃ devodyānaṃ tavaiva, sarvavibhavāstvatsvāmikā ityarthaḥ // 9 //
25.23-24.[87]	te śukraṃ śakrasyāvindanparāñcaṃ nihitaṅguhā /
25.23-24.[88]	mūrdhanvāṃstebhyo gandharvaḥ purā jatrubhya ātṛdaḥ // 10 //
25.23-24.[89]	te devā vāyvādayaḥ śakrasya śaktasya sarvakāraṇasya prajāpateḥ śukraṃ sāramavindan jñātavantaḥ /
25.23-24.[90]	parāñcaṃ parokṣaṃ guhāyāṃ hṛdaye viduṣāṃ nihitaṃ, avidyābhedaprapañco vā guhā /
25.23-24.[91]	yadvā śakrasyendrasya śukraṃ prajananamudakalakṣaṇaṃ guhāyāṃ raśmisaṃghāte nihitaṃ parokṣaṃ jñātavantaḥ te devāḥ /
25.23-24.[92]	tebhyo devebhyaḥ purā pūrvaṃ mūrdhanvān gandharvo'vindat /
25.23-24.[93]	kimavadhi jñātavān /
25.23-24.[94]	jatrubhya ātṛdaḥ ājatrubhya ātṛdaḥ jatrūṇi saṃśleṣaṇāni sarvādhikaraṇāni ‘sṛpitṛdoḥ kasun’ tṛdaḥ tardanaṃ vināśaḥ āsṛṣṭerāpralayāt yadutpādanapālanapralayasaṃpādanasāmarthyaṃ, tanmūrdhanvānavindat sakalamicchātaḥ // 10 //
25.23-24.[95]	hiraṇyavarṇaṃ subhṛtaṃ śobhamānaṃ kanyāyā hastaṃ parigṛhya puṇyam /
25.23-24.[96]	sā putrakāmā subhagāya bhartre bhava vaśīyāngirivatsthirāya // 11 //
25.23-24.[97]	eṣa kaśmīreṣveva saṃprati paṭhyate /
25.23-24.[98]	vara āśāste kanyāyā hastaṃ gṛhītvā ahaṃ vaśīyānbhava bhūyāsam /
25.23-24.[99]	bhaveti vyatyayena madhyamapuruṣaḥ /
25.23-24.[100]	athavā antarātmābhidhīyate kanyāyā hastaṃ gṛhītvā he antarātman vaśīyānbhava girivatsthirāya parvatavat sthairyāya /
25.23-24.[101]	he vadhu tvamapi yā mayohyase sā bhartre bhartrarthaṃ putrakāmā bhava /
25.23-24.[102]	kāmanaṃ kāmaḥ putrārtha eva kāmo ratiryasyāḥ sā putrakāmā /
25.23-24.[103]	kimartham /
25.23-24.[104]	subhagāya saubhāgyāya, putravatī hi satī loke ślāghyā bhavati, natu ratyekaphalā /
25.23-24.[105]	bhartṛviśeṣaṇaṃ vā subhagāyeti /
25.23-24.[106]	hastaṃ viśinaṣṭi hiraṇyavarṇaṃ suvarṇakāntiṃ, subhṛtaṃ kaṅkaṇādyābharaṇaiḥ supūrṇamata eva śobhamānaṃ, maṃtravatparigrahātpuṇyaṃ pavitram // 11 //
25.23-24.[107]	vairampe muniparvate girau haritasaṃkāśe /
25.23-24.[108]	saṃkalparamaṇe'marāvubhau sumanasau carāvaḥ // 12 //
25.23-24.[109]	vara āha he vadhu vairampākhye munijanasevite haritasaṃkāśe suvarṇamaye merāviti yāvat, saṃkalpamātreṇa sarvābhilaṣitasatphalaprāptiryatra tatra saṃkalparamaṇe, amarāvamaraṇadharmakau devau bhūtvā ubhāvapi sumanasau prasannacittau carāvaḥ saṃcariṣyāvaḥ puruṣāyuṣe pūrṇe // 12 //
25.23-24.[110]	āṇī va rathaveṣṭasi vane vārivarṣaṇṇye /
25.23-24.[111]	apsarāḥ sūryavarcasinī vaśinī manmanā bhūyāḥ // 13 //
25.23-24.[112]	āṇī rathakāṣṭhikā, he vadhu tvamāṇī va rathaveṣṭasi rathavyāpinī yathā rathāvyabhicāriṇī, tathā mayi bhūyāḥ pavitrā /
25.23-24.[113]	vaśabda upamāyām /
25.23-24.[114]	tathā bane vārivarṣaṇṇye viyuddhatā yathā avyabhicāriṇī meghaṃ vanaṃ vinā na dṛśyate, tathā tvaṃ mayi bhūyāḥ /
25.23-24.[115]	vāri varṣat patat nayatyanumāpayatīti vārivarṣaṇṇyā taḍit /
25.23-24.[116]	apsarāśca setyāhuḥ /
25.23-24.[117]	tathā sūryavarcasinī tejasvinī bhūyāḥ vaśinī ca īśānā manmanāśca mayi dattacittā pativratā bhūyā ityarthaḥ // 13 //
25.23-24.[118]	yāsā upari tiṣṭhati vane vārivarṣaṇṇye /
25.23-24.[119]	vasugā sūryavarcasinī vaśinī manmanā bhūyāḥ // 14 //
25.23-24.[120]	athavā yāsau taḍidrūpadhāriṇī apsarā upari tiṣṭhati, saiveha tvaṃ rūpāntareṇāvatīrṇā ahaṃ ca megho vārivarṣaṇṇyaḥ /
25.23-24.[121]	ataśca tvaṃ mayi dattacittā bhūyā iti samānaṃ pūrveṇa /
25.23-24.[122]	vasugā dhanavatīti viśeṣaḥ // 14 //
25.23-24.[123]	aśvatthaka upari śyeno ramaṇīyataro nāma /
25.23-24.[124]	tasminha rambhā ramate śakra iva paritakmyāyām // 15 //
25.23-24.[125]	praśasto vaṭavṛkṣo'śvatthakastatropari śyenaḥ śaṃsanīyo ramaṇīyataro nāma gandharva āste /
25.23-24.[126]	tasminnapsarā rambhā nāma ramate krīḍate /
25.23-24.[127]	śakra ādityaḥ, sa yathā paritakmyāyāṃ rātrau viśrāmyati // 15 //
25.23-24.[128]	āsyandamānā subhage nirgiribhyaḥ sarasvati /
25.23-24.[129]	māteva duhitṛbhyaḥ kulyābhyo vibhajā vasu // 16 //
25.23-24.[130]	sarasvatīṃ nadīṃ vācaṃ vā madhyamāmabhyarthayate /
25.23-24.[131]	he sarasvati subhage nirgatā giribhyaḥ, syandamānā sravantī, kulyābhyo'nyanadībhyaḥ vasu jalamābhaja vibhaja māteva duhitṛbhyaḥ /
25.23-24.[132]	yathā mātā duhitṛbhyo dhanaṃ paitṛkaṃ vibhajate, tadvat /
25.23-24.[133]	madhyamavākpakṣe girayo dehāḥ, kulyā galabilāni //
25.23-24.[134]	idānīṃ ‘vāgvā anuṣṭup vāksarasvatī’ iti śrutyānuṣṭubhaḥ sarasvatīrūpatvapratipādanādanuṣṭupchandorūpeṇa stotumāha /
25.23-24.[135]	madhyaṃ tacchandasa āhuryatrādadhurnāma pareti devāḥ /
25.23-24.[136]	aruṇapiśaṅgo'śvo'sya dakṣiṇā yastadveda sa ihāgantumarhati // 17 //
25.23-24.[137]	chandasa iti vyatyayenaikavacanam /
25.23-24.[138]	chandasāṃ devānāmasurāṇāṃ ca tadanuṣṭup chando madhyaṃ madhyavarti devā ṛtvija āhurvadanti /
25.23-24.[139]	yatra cchandasi pareti parāgacchati devāsuracchandasāṃ madhyamanusarati anuṣṭubityanarthakaṃ nāma devā ādadhuḥ vihitavantaḥ /
25.23-24.[140]	atrāntarā madhye'nuṣṭup vyavasthitā /
25.23-24.[141]	tāni ṣoḍaśini grahe viniyuktāni /
25.23-24.[142]	tatra ca ṣoḍaśini grahe aruṇapiśaṅgo'śvo'sya dakṣiṇā matā /
25.23-24.[143]	sā cetaracchandomadhye vyavasthitasya rājaprakhyasyāsyaiva cchandaso'nuṣṭublakṣaṇasya bhavatīti sambhāvyate /
25.23-24.[144]	ata evaṃbhūtaṃ tadanuṣṭupchando yo veda vetti, sa iha pāṇigrahaṇasthāne āgantumarhati ṛtvigjanyaprabhṛtiḥ, nātadvit /
25.23-24.[145]	devāsuracchandasāṃ tu madhyavartitvamanuṣṭubha itthaṃ ‘gāyatryuṣṇiganuṣṭubho bṛhatīpaṃktitriṣṭubhaḥ /
25.23-24.[146]	jagatī ceti vijñeyāśchandasāṃ sapta jātayaḥ //’ tatraikaikākṣaravṛddhyā daivānyekākṣarādīni saptākṣarāntāni sapta cchandāṃsi bhavanti /
25.23-24.[147]	daivī ekākṣarā gāyatrī /
25.23-24.[148]	dvyakṣarā uṣṇik /
25.23-24.[149]	tryakṣarānuṣṭup /
25.23-24.[150]	evamādikrameṇa daivī jagatī saptākṣarā, āsurī tu paṃcadaśākṣarā /
25.23-24.[151]	ekaikākṣarahānyā ca prātilomyenānyānyāsurāṇi cchandāṃsi bhavanti /
25.23-24.[152]	tatra navākṣarā gāyatrī bhavati /
25.23-24.[153]	evaṃ caikākṣarādārabhya saptamākṣaraparyantānyānulomyena daivāni cchandāṃsi sthitāni /
25.23-24.[154]	paṃcadaśākṣarādārabhya prātilomyena navamamakṣaraṃ yāvadāsurāṇi /
25.23-24.[155]	aṣṭamaṃ tvakṣaraṃ vargadvayasya madhye bhavati /
25.23-24.[156]	teneyamaṣṭākṣarā anuṣṭup madhye bhavatītyalamativaitatyena // 17 //
25.23-24.[157]	iṣīkavarṇe lekhabhrūḥ subhage susmite /
25.23-24.[158]	mūrdhanvāṃstvā gandharvo māmabhiniyacchatu // 18 //
25.23-24.[159]	iṣīkaṃ śarakāṇḍaṃ suvarṇamityeke /
25.23-24.[160]	he suvarṇavarṇe śarakāṇḍagaurākāre vā, he lekhabhrūḥ aṃjanalekhāvadbhruvau yasyāḥ, sā sambodhyate, he subhage priyadarśane, susmite cāruhāsini, tvāṃ mūrdhanvāngandharvo māmabhi māṃ prati niyacchatu niyatāṃ madekādhīnāṃ karotu /
25.23-24.[161]	sa hi kanyāsvāmītyuktam // 18 //
25.23-24.[162]	ubhaye tvā devagandharvāḥ sadhryañco vihvayāmahe /
25.23-24.[163]	teṣāṃ yatarānkāmayase tānabhyehi sarasvati // 19 //
25.23-24.[164]	somakrayiṇī vāk sarasvatītyucyate /
25.23-24.[165]	he sarasvati devā gandharvāścobhaye sadhryañcaḥ sahāñcamānāḥ saha bhūtvā tvāṃ vihvayāmahe tava vividhamāhvānaṃ kurmaḥ /
25.23-24.[166]	teṣāmubhayeṣāṃ madhye yatarān kāmayase devān gandharvānvā, tānabhyehi ābhimukhyena gaccha // 19 //
25.23-24.[167]	abhyāvarte'haṃ devāngāyataḥ kāmayāmahe /
25.23-24.[168]	gāyantaṃ striyaḥ kāmayante na tathā brahmavādinam // 20 //
25.23-24.[169]	sarasvatyāha gāyato devānevāhamabhyāvarte ābhimukhyena varte, natu vedaṃ paṭhataḥ surān /
25.23-24.[170]	yato'haṃ gāyata eva kāmayāmahe kāmaye iti vacanavyatyayaḥ /
25.23-24.[171]	tathāhi gāyantameva hi striyaḥ kāmayante, natu brahmavādinaṃ vedānāṃ pāṭhakam //20// yā sā upari parvata ātmanā ramamāṇeva /
25.23-24.[172]	kṣaumamṛdvī ha vā asi tvota ojasi śṛṇomi // 21 //
25.23-24.[173]	yā upari parvate girau meghe vā vidyudrūpeṇa madhyamavāgrūpeṇa vā ātmanā svena rūpeṇa ramamāṇeva krīḍantīva tiṣṭhati sarasvatī, sā he vadhu asi bhavasi tvaṃ, nāsti naḥ saṃśayaḥ /
25.23-24.[174]	kīdṛśī /
25.23-24.[175]	kṣaumamṛdvī dukūlavatkomalā jalavṛṣṭidānenārthābhidhānena vā /
25.23-24.[176]	ha vai iti nipātau pādapūraṇau /
25.23-24.[177]	evaṃ ca sati vadhūṃ vadati varaḥ yatastvaṃ sarasvatī, tena tvayā ūto rakṣitaḥ sannahamojasi sati śṛṇomi ākarṇayāmi sakalaṃ kartavyaṃ śrutismṛtivihitaṃ kartavyatayā vyavasyāmi sahadharmacāriṇyāstava lābhabalenetyarthaḥ /
25.23-24.[178]	kecittu śṛṇotviti paṭhanti /
25.23-24.[179]	tatrāpyayaṃ madātmā śṛṇotvityarthaḥ // 21 //
25.23-24.[180]	iti sārasvatānuvākavivṛtiḥ //
25.23-24.[181]	tato gāthā vācayati sarasvati predamavetyanuvākamubhāvityeke yadi pṛthaktantramiti vivṛtamiyatā /
25.23-24.[182]	yadi pṛthaktantramityuttarasūtreṇāpi saṃbadhyate // 19 //
25.23-24.[183]	pṛthaktaṃtrapakṣe'gnipradakṣiṇaṃ kṛtvā vadhūvarāvānīya punastatraivopaveśya yatra pāṇigrahaṇaṃ vṛttaṃ, saṃsthāpayet samāpayedṛtutithyādikaṃ bhaviṣyattantramudvāhasaṃbandhitayā, tato vivāhasaṃbandhitayā bhūya udvāhanatatraṃ sakalaṃ pūrvaṃ pradarśitaṃ vivāhasaṃbandhitayopakramya vakṣyamāṇaṃ kuryādityarthaḥ // 20 //
25.25.[1]	karmaśabdaḥ prayogavacanaḥ /
25.25.[2]	tantramitikartavyatā vidhyantā /
25.25.[3]	sakṛdanuṣṭhīyamānetikartavyatopakārapakṣe uttareṇāgniṃ pratyetya pradakṣiṇamakṛtvaiva uttarabhāgenaiva katipayakramān gatvā pratyāgatya tato vivāhaḥ vivāhāṅgatayā vakṣyamāṇānāmṛtutithyādīnāṃ prayogaḥ /
25.25.[4]	tatreṇa codvāhopakāroktānāṃ vakṣyamāṇānāṃ ca āvṛttyānuṣṭhānamityarthaḥ /
25.25.[5]	ekakarmaṇi tantre vivāhodvāhalakṣaṇa ityapi kecitpadayojanāṃ kurvanti // 21 //
25.25.[6]	eta eva tatrāvṛttī spaṣṭārthamekenaiva sūtreṇa vivarītumāha
25.26.[1]	udvāhe homā ye jayaprabhṛtayaḥ, ya ime dyāvāpṛthivītyādayaśca tathā sviṣṭakṛt, tathā ājyabhāgau /
25.26.[2]	ete sarve na ekakarmaṇi tantre āvṛttyā kartavyā ityarthājjñāyate /
25.26.[3]	tena śrutyarthānāṃ vidhiniṣedhalakṣaṇamarthadvayaṃ yathāsaṃbhavamanena nidarśitam /
25.26.[4]	sviṣṭakṛcchabda uparitanasya tantrakhaṇḍasyopalakṣaṇārthaḥ, ājyabhāgaśabdo'pyadhastanasya // 22 //
25.27.[1]	ekakarmaṇi tatre uttareṇāgniṃ pratyetya pratyānīyāgneḥ paścāddarbheṣu vinihitacaraṇau vadhūvarau kṛtvā ‘sā tvamasi’ iti varaṃ gururvācayati //
25.27.[2]	sā nāma ṛgāsīt amo nāma sāma, sā ca amaśca sāmaṃ ṛk ca gītiścetyarthaḥ /
25.27.[3]	evaṃ sāmaśabdasya vyutpattiḥ /
25.27.[4]	ṛksāmarūpāvāvāmiti vibhajya varaḥ pradarśayati he vadhu tvaṃ sā ṛgasi bhavasi, amo'hamasmi ahamamaḥ sāma bhavāmi /
25.27.[5]	sā tvaṃ sā tvaṃ bhavasi, amo'hamamo'haṃ bhavāmīti dviruktyā ṛksāmarūpatvaṃ draḍhayati /
25.27.[6]	tā ehi vivahāvahai tau dvāvāvāṃ he vadhu ehyāgaccha vivahāvahai vivāhaṃ kurvaḥ /
25.27.[7]	kimartham /
25.27.[8]	puṃse putrāya kartave, kartave iti tumarthe bhāve tavenpratyayaḥ, puṃse putrāyeti subvyatyayaḥ, pumāṃsaṃ putraṃ kartum /
25.27.[9]	tathā rāyo dhanasya poṣāya puṣṭaye, suprajāstvāya śobhanaprajālābhāya, suvīryāya suvīryaṃ karmasvojasvitā tadartham // 23 //
25.28.[1]	agnimabhidakṣiṇaṃ vadhūvarāvānīya, agneruttarabhāge'śmānaṃ sthāpayitvā dakṣiṇena caraṇena āsthāpayati guruḥ prayojakaḥ, vadhūvarāvātiṣṭhata ākrāmataḥ /
25.28.[2]	yathāmantraliṅgamādyena varo'śmānamākrāmati, uttareṇa vadhūḥ /
25.28.[3]	gurustvāśāste tayormantreṇeṣṭam he vara aśmānamātiṣṭha aśmavat sthiro bhava, kiṃca te tava viśvedevāḥ śaradaḥ śatamāyuḥ kṛṇvantu kurvantu, he vadhu imamaśmānamātiṣṭha tvaṃ cāśmavat sthirā bhava, tathā duvasyavaḥ duvasyūn upatāpamicchataḥ śatrūn pramṛṇīhi jahi, tathā pṛtanyataḥ pṛtanāṃ senāmicchato yuyutsamānān sahasva prasahasva abhibhava /
25.28.[4]	dakṣiṇena padetyuttaramantre'pyanuṣajyate // 24 //
25.29.[1]	ājyenāñjalāvupastṛṇāti caturavadānena /
25.29.[2]	tata idaṃ havirityādinā matreṇa śūrpasthān śamīparṇamiśrāṃllājānabhimṛśati varaḥ /
25.29.[3]	anantaramañjalāvasyā vadhvā bhrātā, brahmacārī vā bhrāturasannidhāne śamīparṇamiśrāṃllājānāvapati //
25.29.[4]	idaṃ haviḥ prajananaṃ me astu daśavīraṃ sarvagaṇaṃ svastaye /
25.29.[5]	ātmasani prajāsani paśusanyabhayasani lokasani /
25.29.[6]	agniḥ prajāṃ bahulāṃ me karotu annaṃ payo reto asmāsu dhatta //
25.29.[7]	kokilasya rājaputrasyārṣam /
25.29.[8]	anuṣṭup chaṃdaḥ /
25.29.[9]	idaṃ lājākhyaṃ haviḥ me mama prajananaṃ daśaputrasaṃpādanaṃ bhavatu, tathā sarvagaṇaṃ sarveṣāṃ gaṇaiḥ putraprabhṛtīnāṃ paśūnāṃ gaṇairyuktaṃ svastaye'vināśāya cāstu /
25.29.[10]	ātmasani ātmānaṃ śarīramātmīyatvātsanati ‘ṣaṇu dāne’ ityasmāddhātoḥ dadāti prajñāpayatītyātmasani /
25.29.[11]	evaṃ prajāsani paśusanyabhayasani lokasani /
25.29.[12]	sarvatreha haviranyapadārthaḥ /
25.29.[13]	agnirmama putrapautrādikāṃ bhūyasīṃ prajāṃ karotu /
25.29.[14]	annādikaṃ cāsmākaṃ dhatta sthiraṃ kuruta /
25.29.[15]	bahuvacanādaryamagandharvatryambakā ijyamānā evaṃ prārthyante'parārdhe // 25 //
25.30.[1]	tān lājān avicchindatī vicchedamakurvatī ekenaiva prakṣepeṇa juhotyaryamaṇaṃ nu devamityādimantreṇa //
25.30.[2]	aryamaṇaṃ nu devaṃ kanyā agnimayakṣata /
25.30.[3]	so'smāndevo aryamā preto muñcātu māmuṣya gṛhebhyaḥ svāhā //
25.30.[4]	brahmaṇa ārṣam /
25.30.[5]	aryamagandharvatryambakā devatāḥ /
25.30.[6]	upariṣṭādbṛhatyo homamaṃtrāḥ /
25.30.[7]	iyaṃ nārītyanuṣṭup kanyā agniṃ devamayakṣata iṣṭavatyaḥ /
25.30.[8]	aryamaṇamityagnerviśeṣaṇam /
25.30.[9]	arīn yacchatītyaryamāgniḥ, tam /
25.30.[10]	ayakṣateti tiṅvyatyayaḥ yajante /
25.30.[11]	anye tvagnimityapi dvitīyāṃ saptamyāḥ sthāne varṇayanti anāvaryamaṇaṃ kanyā yajante /
25.30.[12]	atra pakṣe'ryamaiva devatā /
25.30.[13]	evamanūcya vadhūryajñaphalamāśaṃsati /
25.30.[14]	amuṣyeti sāmānyena bhartṛnāma lakṣyate /
25.30.[15]	so'ryamā iṣṭaḥ san amuṣya devadattasya ito gṛhebhyo'smānmā pramuñcātu, mā iti niṣedhārtho nipātaḥ, ito bhartṛgṛhebhyo'smākaṃ cyāvaṃ mā kārṣīdityarthaḥ /
25.30.[16]	svāhā sudrutamastu //
25.31.[1]	varaṃ bhāṇayati gururagnirityādimantramityarthaḥ //
25.31.[2]	agnirmā janimānanayā janimantaṃ karotu /
25.31.[3]	jīvapatnirbhūyāsam //
25.31.[4]	janī jāyā /
25.31.[5]	agniryato jāyāvānato māmapi jāyayā avicchinnasaṃbandhaṃ karotu /
25.31.[6]	tatprasādādahamapi jīvapatniyāsaṃ jīvā patnī yasya sa jīvapatnirahaṃ syām // 27 //
25.32.[1]	iyaṃ nārītyasya anuṣṭubhaḥ triṣvapyanuṣaṅgaḥ kartavyaḥ //
25.32.[2]	iyaṃ nāryupabrūte tokmānyāvapantikā /
25.32.[3]	dīrghāyurastu me patiredhantāṃ jñātayo mama //
25.32.[4]	eṣā nārī bravīti /
25.32.[5]	kim /
25.32.[6]	dīryāyurastu me patirjñātayaśca mitrādayo mama vardhantāmiti /
25.32.[7]	kiṃ kurvatī bravīti /
25.32.[8]	tokmānyāvapantī lājān juhvatītyarthaḥ // 28 //
25.33.[1]	dvau vārau dviḥ /
25.33.[2]	evamuttaraṃ karma dvau vārau kartavyam // 29 //
25.33.[3]	tadeva sphuṭaṃ darśayitumāha
25.34-35.[1]	paryayaṇamagniparigamanaṃ yajamānānuṣañjanam /
25.34-35.[2]	tatra ca varaḥ kartā arthāt /
25.34-35.[3]	tato'śmanaḥ sthāpanam /
25.34-35.[4]	tatra paristīrya lājānāmāvapanaṃ gandharvaṃ pativedanamiti //
25.34-35.[5]	gandharvaṃ pativedanaṃ kanyā agnimayakṣata /
25.34-35.[6]	so'smāndevo gandharvaḥ preto muñcātu māmuṣya gṛhebhyaḥ svāhā //
25.34-35.[7]	gāṃ pṛthvīṃ dhārayatīti gandharvastamagniṃ pativedanaṃ patyurlambhayitāraṃ kanyā anyā yato'yakṣata iṣṭavatyaḥ, ato'hamapi yaje iti nārī brūte ityarthaḥ /
25.34-35.[8]	saca devo'gniriṣṭaḥ san gandharvo'muṣya bharturgṛhebhyo'smān mā pramuñcātu iti pūrvavatpratiṣedhaḥ // 30 //
25.36.[1]	soma ityādimatraṃ gururvācayatītyarthaḥ //
25.36.[2]	somo mā jñātimānanayā jñāntimantaṃ karotu /
25.36.[3]	jīvapatnirbhūyāsam //
25.36.[4]	yataḥ somo jñātimānato māmapyanayā nāryā jñāntimantaṃ karotu /
25.36.[5]	jīvapatnirbhūyāsamiti vyākhyātam // 31 //
25.37.[1]	tryambakamityādinā tṛtīyo homaḥ //
25.37.[2]	tryambakaṃ yajāmahe sugandhiṃ patipoṣaṇam /
25.37.[3]	urvārukamiva bandhanānmṛtyormukṣīya māmuṣya gṛhebhyaḥ svāhā //
25.37.[4]	tryambakaṃ śaṃkaraṃ yajāmahe havirdānena pūjayāmaḥ /
25.37.[5]	sugandhiṃ suyaśasaṃ, gandhaśabdo yaśo'bhidhāyī prasiddhaḥ /
25.37.[6]	patipoṣaṇaṃ bhartuḥ poṣayitāram /
25.37.[7]	ahaṃ ca tryambakasya pūjitasya prasādāt mṛtyoḥ sakāśāt mukṣīya /
25.37.[8]	kutaḥ kiṃvat /
25.37.[9]	urvārukamiva bandhanāt urvārukaṃ karkarīphalaṃ, tadyathā bandhanādvṛntātpakvaṃ sarasvata eva vimucyate vā arthibhistroṭyate, tadvadahaṃ mṛtyoḥ sakāśānnityaviśliṣṭā syāmityarthaḥ /
25.37.[10]	amuṣya bharturgṛhebhyaḥ punarmā kadācana mukṣīyeti niṣedhaḥ //
25.40.[1]	... ityarthaḥ /
25.40.[2]	ihāpi parikrītenartvijā arthyamānasya yajamānārthatayā yajamānasyāśīrbhavati /
25.40.[3]	raśanāraśmiśabdau ca yoktraparyāyau, paryāyaprayogo'tiśayārthaḥ /
25.40.[4]	athavā yoktrāṇi vimuñcāmi na kevalaṃ yoktrāṇyeva raśanāṃ ca avidyāmityarthaḥ, vi raśmīn raśmīṃścā vidyāmūlānrāgādīnityarthaḥ /
25.40.[5]	dampatyośca yoktravimokena vivāhabhūmau sthito'gnirmukto bhavati svātatryasaṃcaraṇena tasya saṃkaṭaparihārāt /
25.40.[6]	ato vimuktaḥ pūrvavadabhyarthyate //
25.41.[1]	agneruttareṇāstīrṇeṣu darbheṣu prāṅmukhīṃ vadhūṃ prakrāmayati kartā saptapadāni saptabhirmaṃtraiḥ /
25.41.[2]	viṣṇustvānvetviti sarvatrānuṣaṅgaḥ /
25.41.[3]	ekamiṣe viṣṇustvānvetu ekaṃ padamiṣe'nnāya nidhehi, tvāṃ ca gacchantīṃ viṣṇuranvetu /
25.41.[4]	dve ūrje viṣṇustvānvetu dve pade ūrje balāya nidhehīti pūrvavat /
25.41.[5]	trīṇi rāyaspoṣāya viṣṇustvānvetu trīṇi padāni rāyo dhanasya puṣṭaye nidhehi /
25.41.[6]	catvāri mayobhavāya viṣṇusvānvetu mayaḥ sukhaṃ tadbhavatyasmāditi mayobhūstasyedaṃ mayobhavaṃ, tadarthaṃ catvāri padāni nidhehi sukhabhavanaprārthanāyetyarthaḥ /
25.41.[7]	paṃca prajābhyo viṣṇustvānvetu putrapautraprajārthaṃ paṃca padāni nidhehi /
25.41.[8]	ṣaḍṛtubhyo viṣṇustvānvetu ṣaṭ padāni ṛtusāṃmukhyāya nidhehi, te ca ṛtavaḥ saṃmukhībhūtāḥ phalaiḥ saṃbadhnantu tvāmityarthaḥ /
25.41.[9]	dīrghāyutvāya saptamaṃ sakhā saptapadā bhava /
25.41.[10]	sumṛḍīkā sarasvati mā te vyoma sandṛśi //
25.41.[11]	viṣṇustvānvetu dīrghāyutvāyāyuṣe saptamaṃ padaṃ nidhehi /
25.41.[12]	ebhiśca saptabhiḥ padbhirbhartuḥ sukhāya bhava /
25.41.[13]	sumṛḍīkā ‘mṛḍa sukhane’ susukhā /
25.41.[14]	he sarasvati mā te tava vyoma ākāśasthaḥ kaścitsaptamaṃ padaṃ drākṣīt pavanāndolitavāsaso nagnaṃ vā kaṃcitpradeśam // 37 //
25.42.[1]	taccakṣurityādinā kartā kanyāmādityamupasthāpayati //
25.42.[2]	taccakṣurdevahitaṃ purastācchukramuccarat /
25.42.[3]	paśyema śaradaḥ śataṃ jīvema śaradaḥ śatam //
25.42.[4]	devahitaṃ devavihitaṃ, devebhyo vā hitaṃ hitakāri /
25.42.[5]	śukraṃ śuklam/ uccarat ūrdhvaṃ carat gacchat udyat // 38 //
25.43.[1]	vivāhe kriyamāṇe yadi rātrirbhavati rātrau vā vivāhaḥ, tadā taccakṣurityanayāgnimupasthāpayet // 39 //
25.44.[1]	jīvantīṃ kanyāmicchan dhruvādikaṃ darśayet /
25.44.[2]	atra kecidrātrāvityanuvartayanti divā dhruvādidarśanābhāvāt, apare nānuvartayanti yato'gre paśyasīti praśne apaśyantī api paśyāmīti prativacanamāhetyartho lakṣyate /
25.44.[3]	darśanamātraviva kṣayā hi paśyeḥ praiṣaḥ paśyāmi navetyatra cottaraṃ paśyema // 40 //
25.44.[4]	paśyasītyekaikasya nāma gṛhītvā pṛcchedguruḥ //
25.44.[5]	sāpi pṛṣṭā satī paśyāmīti pratibrūyāt //
25.45.[1]	vīkṣitān dhruvādīn gururanumantrayate /
25.45.[2]	sumaṃgalīrityādyānuṣṭup /
25.45.[3]	iyaṃ vadhūḥ śobhanamaṃgalayuktā bhavatu bhavatprasādāt /
25.45.[4]	imāṃ sametya saṃbhūya paśyata /
25.45.[5]	asyai ca saubhāgyaṃ dattvā paścādastaṃ gacchata /
25.45.[6]	dattvāyeti ktvo yak /
25.45.[7]	tena divāpi jñeyametat /
25.45.[8]	dhruvādidarśanaṃ hi jīvanadyotanamāhuḥ /
25.45.[9]	tadihāvasare'paśyantyā api paśyāmīti prativacanamapamṛtyuvyāghātāya smaryate /
25.45.[10]	ata eva dhruvādikaṃ yaddarśayet, tatsvastyavināśameva darśayedityarthaḥ // 43 //
25.46.[1]	uduttamamityādinā anuṣṭupcatuṣṭayenāvasathaṃ gṛhaṃ yatīṃ gacchantīṃ prāgudīcīmuttarapūrvadigabhimukhīmanumanyate /
25.46.[2]	yatra vā āvasathaḥ syāt, tadabhimukhaṃ gacchet //
25.46.[3]	uduttamamārohantī vyasyantīva pṛtanyataḥ /
25.46.[4]	mūrdhānaṃ patyurāroha prajayā ca virāḍbhava // 1 //
25.46.[5]	he vadhu uttamamutkṛṣṭaṃ gṛhaṃ sucaritaṃ vā ārohantī, pṛtanyataḥ pṛtanāṃ senāmicchataḥ śatrūn vyasyantīva kṣipantīva, patyurbharturmūrdhānamadhiroha tasya svaguṇagaṇena mānyā bhavetyarthaḥ, tathā prajayā putrapautrādikayā viśeṣeṇa rājamānā bhava //
25.46.[6]	imāṃ tvamindra mīḍhvaḥ suputrāṃ subhagāṃ kṛṇu /
25.46.[7]	daśāsyāṃ putrānādhehi patimekādaśaṃ kṛdhi // 2 //
25.46.[8]	he indra mīḍhvaḥ ‘miha secane’ sektaḥ, garbhagrahaṇākhyāyā retaḥsthiterindraprasādāyattatvādevaṃ saṃbodhanam, imāṃ vadhūṃ suputrāṃ saubhāgyayuktāṃ ca kuru /
25.46.[9]	daśāsyāṃ putrānādhehi vidhehi ekādaśaṃ patiṃ sampādaya // 2 //
25.46.[10]	samrājñī śvaśure bhava samrājñī śvaśrvāṃ bhava /
25.46.[11]	nanāndari samrājñī bhava samrājñī adhidevṛṣu // 3 //
25.46.[12]	he vadhu samrājñī śvaśure tvaṃ samrājñī mānanīyatamā samyagrājamānā bhava, tathā śvaśrvāṃ na nāndari ca bharturbhaginyāmevamadhidevṛṣu devareṣu //
25.46.[13]	snuṣāṇāṃ śvaśurāṇāṃ ca prajāyāśca dhanasya ca /
25.46.[14]	patīnāṃ ca devṛṇāṃ ca sajātānāṃ virāḍbhava // 4 //
25.46.[15]	sajātāḥ bāndhavaparijanaprabhṛtayaḥ /
25.46.[16]	devṛṇāṃ ‘chandasyubhayathā’ iti havaḥ, madhyadeśe tu dīrghaḥ paṭhyate, devarāṇām /
25.46.[17]	sarvaṃ gṛhagataṃ tavāyattamastvityarthaḥ /
25.46.[18]	ata ūrdhvaṃ tvaṃ no agna ityāditaṃtraparisamāptiḥ /
25.46.[19]	atra bhartṛgṛhagamanāvasare madhuparkakāṇḍikā paṭhyate /
25.46.[20]	sā ca snātakaprakaraṇe vyākhyāsyate // 44 //
26.1.[1]	yadā vadhūḥ puṇye divase bhartṛgṛhaṃ gacchati tadā rathaṃ śivikāṃ vā yathāsambhavaṃ yuṃkte /
26.1.[2]	tatra ca yoge yoga iti vyākhyātamaṃtrāvṛttyā aśvādikaṃ yunakti // 1 //
26.2.[1]	aṅkunyaṅkāvityādikayā jagatyā āgnimārute rathacakre'numaṃtrayate ṛtvik pārśve vā /
26.2.[2]	sakṛcca maṃtraḥ prayoktavyo dvivacanaliṃgāt /
26.2.[3]	aṃcatītyaṃkuḥ, nyañcatīti nyaṅkaḥ, aṃkuśca nyaṃkaścāṅkunyaṃkau añcakanyañcakau gantṛviśeṣau yābhyāṃ cakre gacchataḥ /
26.2.[4]	aṅkunyaṅkau rathasyābhitaḥ sthitau no'smākaṃ te'gnayaḥ pārayantu pathastārayantu pālayantu vā pathi /
26.2.[5]	ke te'gnayaḥ /
26.2.[6]	ye dhvāntāstamorūpāḥ kāṣṭhādīndhanajāḥ /
26.2.[7]	ye ca vātāgramabhisaṃpatanti vaidyutādirūpā ityarthaḥ /
26.2.[8]	yaśca dūrehetirdūragatārcirādityādirūpaḥ /
26.2.[9]	yaśca patatriṇīvājinīvān patatriṇīvān vājinīvāṃścetyarthaḥ, patatriṇīvān vāyugaruḍādimūrtiṣu vyavasthitaḥ, vājinīvān vrīhyādimūrtyāśritaḥ /
26.2.[10]	kīdṛśā agnayaḥ /
26.2.[11]	paśyaḥ ‘pṛ pālanapūraṇayoḥ’ prīṇantīti paprayaḥ pālayitāraḥ pūrayitāro vā kāmānāṃ, ‘prā pūraṇe’ ityasya vā patriśabdaḥ // 2 //
26.3.[1]	khe rathasyetyādinā yugasya tarmasu cchidreṣu śamīśākhāmavadadhāti /
26.3.[2]	rathasya khe ākāśe chidre avadadhāmi śākhāṃ, tathā khe'nasaḥ gantryāḥ, evaṃ yugasya tarmasu cchidreṣu, tathā khe akṣasya rathādhārakāṣṭhaviśeṣasyānyatrāpi ca khe chidre śāntyarthaṃ śamīśākhāmavadadhāmi // 3 //
26.4.[1]	sukiṃśukamityādinā vadhūṃ rathamāropayati /
26.4.[2]	he vadhu rathamāroha /
26.4.[3]	kīdṛśam /
26.4.[4]	sukiṃśukaṃ śobhanapalāśakusumaistadupalakṣitairanyapuṣpaiśca parijanāhitaiḥ śobhanaṃ, śalmaliṃ ‘śala hula pallṛ gatau’ gamanaśīlaṃ, athavā kiṃśukaśalmalidārunirmitatvādevamucyate, viśvarūpaṃ nānākāraṃ, hiraṇyavarṇaṃ ujjvalarūpaṃ, suvṛtaṃ phalakusumādibhiḥ parivṛtaṃ suvartulaṃ vā suvartanaṃ sukhaceṣṭaṃ vā, tathā śobhanacakraṃ, amṛtasya yoniṃ amaraṇadharmasya kāraṇamapramāpaṇakāriṇam /
26.4.[5]	patye bhartre vyatyayena bhartuḥ syonaṃ sukhaṃ kṛṇuṣva kuruṣvainaṃ vahatuṃ vahatīti vahatustam // 4 //
26.5.[1]	‘mā vidanparipanthinaḥ’ iti ‘sumaṃgalīḥ’ iti caitābhyāṃ vyākhyātārthābhyāṃ pravāhayate ratham //
26.6.[1]	etāṃ jagatīṃ sāvitrīṃ vadhūsaṃgame japati saṃkāśayetyādikām /
26.6.[2]	aśvāvucyete /
26.6.[3]	samyaganayā prakāśamānayā dṛṣṭyā idamano vivahataṃ prāpayatam /
26.6.[4]	brahmaṇā annena saha, gṛhaiśca patyā gṛhaśabdena gṛhasthapatnyucyate, aghoreṇa śivena, cakṣuṣā maitreṇa mitrasambandhinā, natu śātraveṇa /
26.6.[5]	kīdṛśaṃ vahatam /
26.6.[6]	paryāṇaddhaṃ samantācchannam /
26.6.[7]	tathā nānārūpaṃ yadanaḥ asyā vadhvāḥ patibhyaḥ syonaṃ sukhaṃ patibhya iti vacanavyatyayaḥ patye tacca savitā ca sukhādikaṃ sarvaṃ karotu /
26.6.[8]	rathayoranyonyasaṃghāte vighātaśaṃkāyāmeṣa japaḥ //
26.7.[1]	vyākhyātau maṃtrau /
26.7.[2]	ye pathīnāmityanuṣṭup /
26.7.[3]	ime catvāra iti triṣṭup /
26.7.[4]	sūtraṃ spaṣṭārtham // 7 //
26.7.[5]	japatītyanuṣaṅgaḥ //
26.7.[6]	ye śmaśāneṣu puṇyajanāḥ śāvāsteṣu śerate /
26.7.[7]	tatraiva te ramantāṃ mā vadhūranvavekṣata //
26.7.[8]	śmaśāneṣu śavaśayaneṣu ye puṇyajanā yakṣā ye ca śāvāḥ pretāsteṣu śmaśāneṣu śerate tiṣṭhanti, tatraiva te ramantāṃ ratiṃ kurvantu, mā vadhūranvavekṣata mā drākṣurvadhūm /
26.7.[9]	vadhūriti subvyatyayaḥ // 8 //
26.8.[1]	spaṣṭam /
26.8.[2]	maṃtro'pi vivṛtaḥ // 9 //
26.9.[1]	iha raḍirityādikaṃ krūraṃ siṃhādikaṃ dṛṣṭvā japatītyanuṣaṃgaḥ //
26.9.[2]	iha raḍiriha ratiriha dhṛtiriha vidhṛtiriha svadhṛtiriha rantiriha ramatāmagre veṭ svāhā vaṭ //
26.9.[3]	‘laḍa vilāse’ laḍanaṃ raḍiḥ krīḍā iha asmāsu ramatām /
26.9.[4]	tathā ratiḥ prītiḥ /
26.9.[5]	sarvatra ramatāmityanuṣajati /
26.9.[6]	iha dhṛtiḥ saṃtoṣaḥ /
26.9.[7]	iha vidhṛtirvidharaṇaṃ sthairyam /
26.9.[8]	svadhṛtiḥ svasya dhanasya dhāraṇam /
26.9.[9]	iha raṃtiḥ ramaṇaṃ rantiḥ, raḍyādikaṃ hiṃsradarśanādasmatsakāśānmā dūrībhūdityarthaḥ /
26.9.[10]	agre veṭ svāhā vaṭ saṃpradānārthīyā nipātāḥ // 10 //
26.10.[1]	dṛṣṭvā japatītyanuṣaṃgaḥ //
26.10.[2]	namo astu sarpebhyo ye ke ca pṛthivyāmadhi /
26.10.[3]	ye antarikṣe ye divi tebhyaḥ sarpebhyo namaḥ //
26.10.[4]	yeṣu vā yātudhānā ye vā vanaspatīṃranu /
26.10.[5]	ye vāvaṭeṣu śerate tebhyaḥ sarpebhyo namaḥ //
26.10.[6]	ye vādo rocane divo ye vā sūryasya raśmiṣu /
26.10.[7]	ye'psu sadāṃsi cakrire tebhyaḥ sarpebhyo namaḥ //
26.10.[8]	gatārtham // 11 //
26.11.[1]	tīrthe japati pratīkamudritānmantrānityarthaḥ /
26.11.[2]	ye tīrthānīti vyākhyātā /
26.11.[3]	tīrthamatra nipānaṃ nadyavatārasthānam /
26.11.[4]	yathoktaṃ ‘tīrthābhidhānamicchanti tritayaṃ kṛtabuddhayaḥ /
26.11.[5]	śāstraṃ caiva nipānaṃ ca vāri cāpyṛṣisevitam //’ iti //
26.11.[6]	tā mandamānā manuṣo duroṇa adhattaṃ rayiṃ sahavīraṃ vacasyave /
26.11.[7]	kṛtaṃ tīrthaṃ suprapāṇaṃ śubhaspatī sthāṇuṃ patheṣṭhāmapa durmatiṃ hatam //
26.11.[8]	āśvinī /
26.11.[9]	jagatī /
26.11.[10]	he aśvinau mandamānau stūyamānau harṣayuktau mada stutimodamadetyādikādarthanirdeśāt manuṣo manuṣyasya duroṇe gṛhe rayiṃ dhanaṃ adhattaṃ chāndaso hrasvaḥ ādhattam /
26.11.[11]	kīdṛśaṃ dhanam /
26.11.[12]	sahavīram putrasahitaṃ, sahasravīryaṃ vā putrapautrādimālāyuktamityarthaḥ /
26.11.[13]	kiṃca tīrthaṃ suprapāṇaṃ kṛtaṃ yuvāṃ kurutaṃ svavagāhaṃ, tathā sthāṇuṃ tiṣṭhantyasmin saṃpada iti sthāṇuḥ /
26.11.[14]	kasmai /
26.11.[15]	vacasyave vaca icchatyātmanaḥ ‘supa ātmanaḥ ‘kyac’ ‘kyācchandasi’ ityutvaṃ tasmai vacasyave /
26.11.[16]	he śubhaspatī śubhasya pālayitārau durmatiṃ duṣṭāṃ matimasya manuṣyasya apahataṃ vināśayatam /
26.11.[17]	kīdṛśīṃ durmatim /
26.11.[18]	patheṣṭhāṃ pathi tiṣṭhati patheṣṭhā tāṃ surūḍhāmityarthaḥ //
26.11.[19]	ayaṃ no mahyāḥ pāraṃ svasti naiṣadvanaspatiḥ /
26.11.[20]	sīrā naḥ sutarā bhava dīrghāyutvāya varcase //
26.11.[21]	viśeṣataraṇe'yaṃ maṃtraḥ /
26.11.[22]	gāyatrī /
26.11.[23]	ayaṃ vanaspatirvānaspatyo rathaḥ no'smān mahyāḥ mahatyā nadyāḥ pāraṃ naiṣat nayatu /
26.11.[24]	svasti avināśaṃ kṛtvā /
26.11.[25]	sīrā ca nadī no'smākaṃ sutarā bhava bhavatu /
26.11.[26]	dīrghāyutvāya dīrghāyuṣe, varcase ca asmākaṃ sīrā bhavatu /
26.11.[27]	dīrghāyutvāyetyatra tvapatyoriti salopaśchāndasaḥ //
26.11.[28]	aśmanvatī rīyate saṃrabhadhvamuttiṣṭhata pratarāma sakhāyaḥ /
26.11.[29]	atrājahāma ye asannaśevāḥ śivānvayamuttaremābhivājān// anena prakṛtā nadī tīryate /
26.11.[30]	he sakhāyaḥ janyāḥ uttiṣṭhata, saṃrabhadhvaṃ saprayatnā bhavata, pratarāmo nadīm /
26.11.[31]	prayatnaviśeṣeṇa preṣaṇe hetumāha yato'śmanvatī pāṣāṇasaṃghavatī nadī rīyate tīryate /
26.11.[32]	śeva iti sukhanāma /
26.11.[33]	ye cāśevā asukhā asan saṃti, tānatraiva sthāne ājahāma tyajāmaḥ tyaktvā tāngacchāma ityarthaḥ /
26.11.[34]	vayaṃ ca śivāndeśaviśeṣān abhivājān vājābhiḥ mukhān annaviśeṣayuktān tarema tīrtvā prāpnuyāmetyāśaṃsā // 12 //
27.1.[1]	gatārthaṃ samantrakam // 1 //
27.2.[1]	aviśeṣābhidhānādyasminkasmiṃścidrathāṅge viśīrṇe ślathe rathe ya ṛta ityādikāmaindrīṃ bṛhatīṃ japatītyarthaḥ //
27.2.[2]	ya ṛte cidabhiśriṣaḥ purā jatrubhya ātṛdaḥ /
27.2.[3]	sandhātā sandhiṃ maghavā purūvasurniṣkartāvihrutaṃ punaḥ //
27.2.[4]	he ratha yastvaṃ jatrubhyo granthibhyo bandhanebhyaḥ ṛte vinā abhiśriṣaḥ viśīrṇo vināśaṃ prāptaḥ purā pūrvamevātṛdaḥ ātardanādahiṃsita eva naṣṭa ityarthaḥ, taṃ tvā maghavā punaḥ niṣkartā sandhiṃ sandhīyata iti sandhistaṃ niḥśeṣeṇa punaḥ kariṣyatītyarthaḥ /
27.2.[5]	sahi sandhātā sandhānaśīlaḥ /
27.2.[6]	kīdṛśaṃ sandhīyamānaṃ tvāṃ kariṣyati /
27.2.[7]	avihrutamakuṭilagatiyogyam /
27.2.[8]	kīdṛśo maghavā /
27.2.[9]	purūvasuḥ bahudhanaḥ /
27.2.[10]	ciditi pādapūraṇo nipātaḥ //
27.3.[1]	aparāhnasamaye'dhivṛkṣasūrye yadā vṛkṣāṇāmuparyeva raviraśmayo dṛśyante nādhastāt tadā gṛhānupayāya, gṛhagrahaṇena svagrāma upalakṣyate, svagrāmasamīpaṃ gatvā, tatra svagṛhān pratidṛśya ābhimukhyena dṛṣṭvā ūrjaṃ bibhratītyādi japati /
27.3.[2]	vadhvā eṣa japo maṃtraliṅgāt //
27.3.[3]	ūrjaṃ bibhratī vasuvaniḥ sumedhā gṛhānāgāṃ modamānā suvarcāḥ /
27.3.[4]	aghoreṇa cakṣuṣā maitreṇa gṛhāṇāṃ paśyantī vaya uttirāmi //
27.3.[5]	gṛhāṇāmāyuḥ pra vayaṃ tirāma gṛhā asmākaṃ pratirantvāyuḥ /
27.3.[6]	gṛhānahaṃ sumanasaḥ prapadye vīraghnī vīrapatiḥ suśevā //
27.3.[7]	irāṃ vahato ghṛtamukṣamāṇāsteṣvahaṃ sumanāḥ saṃviśāmi /
27.3.[8]	yeṣāṃ madhye'dhipravasanneti saumanasaṃ bahu //
27.3.[9]	gṛhānupahvayāmahe te no jānantu jānataḥ /
27.3.[10]	sūnṛtāvantaḥ svadhāvanta irāvanto ha sāmadāḥ //
27.3.[11]	akṣudhyā atṛpyāsta gṛhā māsmadbibhetana /
27.3.[12]	upahūtā iha gāva upahūtā ajāvayaḥ //
27.3.[13]	atho annasya kīlāla upahūto gṛheṣu me /
27.3.[14]	upahūtā bhūridhanāḥ sakhāyaḥ sādhusammadāḥ //
27.3.[15]	ariṣṭāḥ sarvapūruṣā gṛhā naḥ santu sarvadā /
27.3.[16]	ahaṃ gṛhānāgāṃ āgatā, ūrjaṃ bibhratī annaṃ dhārayantī puṣṇatī ca, vasuvaniḥ ‘vana ṣaṇa saṃbhaktau’ vasūni dhanāni vibhajamānā, sumedhāḥ śobhanayā prajñayā yuktā, modamānā hṛṣyantī, suvarcāḥ śobhanadīptiḥ, gṛhāṇāmiti vyatyayena dvitīyārthe ṣaṣṭhī, aghoreṇa saumyena, maitreṇa hitaiṣiṇā cakṣuṣā gṛhānpaśyantī /
27.3.[17]	vaya iti dhananāma, dhanamuttirāmi dadāmi parijanāya /
27.3.[18]	vayameteṣāmāyuḥ pratirāmaḥ upalepanādidvāreṇa sthairyaṃ sampādayāmaḥ /
27.3.[19]	gṛhā api gṛhādhiṣṭhātryo devatā asmākamāyuḥ pratirantu sampādayantu /
27.3.[20]	ahametān gṛhān prapadye gacchāmi praviśāmi /
27.3.[21]	kīdṛśān /
27.3.[22]	sumanasaḥ saumanasyakāriṇaḥ /
27.3.[23]	vīraghnī gatyartho'tra hantiḥ putrāṇāṃ prāpikā lambhikā /
27.3.[24]	vīrapatiḥ vikrāntiyuktabhartṛkā /
27.3.[25]	suśevā śevo'nnaṃ dhanaṃ ca, sudhanā /
27.3.[26]	kīdṛśān gṛhān /
27.3.[27]	irāmannaṃ vahataḥ dhārayataḥ /
27.3.[28]	tathā ghṛtamukṣamāṇā āsiñcanto bahugavādikatvāt ye gṛhāstānahaṃ sumanaskā satī praviśāmi /
27.3.[29]	kiṃca yeṣāṃ gṛhāṇāṃ madhye nivasan bahu saumanasameti prapadyate, tān gṛhānupahayāmahe āhvayāmaḥ /
27.3.[30]	te'smāñjānato jñānayuktān jānantu /
27.3.[31]	gṛhādhiṣṭhātṛdevatāprasādācca vayaṃ sūnṛtāvantaḥ satyavācaḥ syāma, tathā svadhāvantaḥ pitṛyajñakāriṇaḥ irāvanto'nnavantaḥ, hetyanarthakaḥ, sāmadāḥ syāma sāntvanalakṣaṇena prathamenopāyena svīkārakāḥ syāmetyarthaḥ /
27.3.[32]	yathoktaṃ ‘sāma dānaṃ ca bhedaśca daṇḍaśceti caturvidhaḥ /
27.3.[33]	māyendrajālopekṣāśca saptopāyāḥ prakīrtitāḥ //’ iti /
27.3.[34]	asmabhyamiti tādarthye caturthī, tenāsmadarthaṃ satyavacanayuktā yūyaṃ bhavatetyapyarthaḥ sampadyate /
27.3.[35]	asmabhyaṃ sāmadā bhavateti pradāne caturthī api yojyā /
27.3.[36]	he gṛhā asmābhiradhiṣṭhitāḥ santaḥ asmat mā bibhetana asmatsakāśādbhyaṃ mā kārṣuḥ //
27.3.[37]	iha ca gṛheṣu upahūtā āhūtā gāvastathā ajā avayaśca atho tathā annasya saṃbandhī kīlālo mṛṣṭarasa āhūto mama gṛheṣu, tathā sakhāyaḥ sahāyāḥ, bhūridhanāḥ bahuvittāḥ, āhūtāste sādhu kṛtvā sammadāḥ samyak harṣayuktāḥ sarvadā santu, tathā ariṣṭā anupahiṃsitā no'smākaṃ gṛhāḥ sarvapūruṣāśca sarvadā bhavantu // 3 //
28.1.[1]	ulapo vīraṇaḥ, prasūnā dīrghadarbhā iti tu prasiddhihīnaṃ vaco madhyadeśādau vīraṇānāmeva tathā prasiddheḥ /
28.1.[2]	ṛtvik vīraṇapaṃktiṃ stṛṇāti racayati rathāvataraṇasthānādārabhya vadhūśayanagṛhaviśeṣaṃ yāvat // 1 //
28.2.[1]	tathā rājyā praviśati gṛhaṃ rathādavatīrya vadhūsahito varaḥ // 2 //
28.3.[1]	adhyāhitaḥ sthāpito vivāhāgniryatra taṃ, tathā sodakamudakumbhabhūṣitaṃ, sauṣadhaṃ vrīhyādyoṣadhisanāthaṃ, āvasathaṃ gṛhaviśeṣaṃ pratipadyate praviśati /
28.3.[2]	ata ūrdhvaṃ hi pākayajñeṣvadhikriyate /
28.3.[3]	vāstuhomānantaraṃ caiṣa praveśa iṣyate /
28.3.[4]	uktaṃ hi sūtraṃ ‘amīvahā vāstoṣpata iti catasṛbhirvāstoṣpatīyasya sthālīpākasyeṣṭvātha vāstvāviśet’ iti //
28.3.[5]	amīvahā vāstoṣpate° //
28.3.[6]	ādyā gāyatrī /
28.3.[7]	tisrastriṣṭubhaḥ /
28.3.[8]	brahmaṇa ārṣam /
28.3.[9]	he vāstoṣpate mādhyamikadevatāviśeṣa vāyurūpa no'smākaṃ anamīva edhi, ‘ama roge’ rogaśūnyo bhava asmānnīrogānkurvityarthaḥ /
28.3.[10]	amīvānaṃ vyādhiṃ hantīti amīvahā vyādhipradhvaṃsakārī, anamīvastu rogaprāgabhāvasyaiva sthairyaheturityapaunaruktyam, tathā suśevaḥ sukhasevyo bhava /
28.3.[11]	kiṃ kurvan /
28.3.[12]	viśvā rūpāṇyāviśan nānārūpāṇi dhārayan, aśvādīni nānārūpāṇi vā āviśan praveśayan samṛddhaṃ gṛhaṃ kurvannityarthaḥ // 1 //
28.3.[13]	he vāstoṣpate asmān pravivikṣūn pratijānīhi, ābhimukhyenānukūlyena paśya, tataśca svāveśaḥ supraveśo rogarahito'smākaṃ bhava /
28.3.[14]	yat tvā īmahe yācāmahe, tannaḥ pratijuṣasva tena yācitenāsmān prīṇīhītyarthaḥ /
28.3.[15]	tasmādasmākaṃ dvipade mānuṣarūpe, catuṣpade gavādike śaṃ bhava sukharūpo bhava // 2 //
28.3.[16]	he vāstoṣpate asmākaṃ prataraṇo bhava durgamasthānebhyo'smān pratārayetyarthaḥ /
28.3.[17]	he indo mādhyamikatvasāmānyāt candra asmākaṃ gobhiraśvaiśca gaye gṛhe sphānaḥ sphīto bhava /
28.3.[18]	tena tava sakhye vartamānā vayaṃ ajarāsaḥ ajīrṇāḥ syāma /
28.3.[19]	tvaṃ cāsmān pratijuṣasva prīṇīhi /
28.3.[20]	ka iva kān /
28.3.[21]	piteva putrān // 3 //
28.3.[22]	he vāstopate te tava sambandhinyā saṃsadā vegādisaṃpadā śagmayā sukharūpayā vayaṃ sakṣīma saṃgacchema /
28.3.[23]	hiraṇvayā suvarṇādikayā, gātumatyā yajñādikarmavatyā yajñādyupayoginyetyarthaḥ /
28.3.[24]	varamutkṛṣṭaṃ kṛtvā no'smān alabdhalābhātmake yoge, prāptaparirakṣaṇātmake ca kṣeme vartamānaḥ pāhi rakṣa /
28.3.[25]	yūyaṃ tvaṃ vyatyayena pāta pāhi svastibhiravināśaiḥ sarvakālam // 4 //
28.4-5.[1]	rohiṇyā mūlena vā nakṣatreṇa yukte candramasīti jñeyam /
28.4-5.[2]	yadvā puṇyoktaṃ jyotiḥśāstre puṇyarūpaṃ śreyaskaraṃ yaddinamuktaṃ, tatra vā /
28.4-5.[3]	apareṇāgniṃ prakṛtatvādāvasathyam, anaḍuha idamānaḍuhaṃ vārṣabhaṃ tatra, rohite carmaṇyupaveśya vadhūṃ varaḥ svayaṃ copaviśya, kevaleṣu vā darbheṣu vadhūmupaveśya svayaṃ copaviśya jayahomaprabhṛtikamājyabhāgāntamājyasādhanatvādarthādājyadharmayuktamupasamādhānādipūrvakaṃ hutvā, agniraitu prathama ityādibhiśca karmāntarāṇi kuryāt /
28.4-5.[4]	kāni tāni /
28.4-5.[5]	pākayajñā arthāt //
28.4-5.[6]	agniraitu prathamo devatānāṃ so'syāḥ prajāṃ nayatu sarvamāyuḥ /
28.4-5.[7]	tadayaṃ rājā varuṇo'numanyatāṃ yatheyaṃ strī pautramaghaṃ nirundhyātsvāhā // 1 //
28.4-5.[8]	agniraitu iti vaiśvadevyaścatastrastriṣṭubhaḥ /
28.4-5.[9]	viśveṣu deveṣvāgacchatsu sarvadevatānāṃ prathamo'gre'gnirā etu aitu āgacchatu /
28.4-5.[10]	so'gniḥ sarvadevapuraḥsaro'syā vadhvāḥ prajāṃ nayatu prāpayatu, tāṃ ca prajāṃ sarvamāyuḥ nayatu prāpayatu /
28.4-5.[11]	dvikarmakaḥ ajāṃ nayati grāmamitivat /
28.4-5.[12]	taccāyuragninā prāpyamāṇaṃ varuṇo rājānumanyatāṃ tatrānumatiṃ dadātvevamastviti /
28.4-5.[13]	rājagrahaṇaṃ tenānumatena tadanucaratvātsarve devā anumanyante ityāśayena /
28.4-5.[14]	yathāca iyaṃ strī vadhūḥ putrasyedaṃ pautramaghaṃ pāpaṃ nirundhyāt putraśokaṃ nānubhavettathā tena prakāreṇa varuṇo rājā anumanyatām // 1 //
28.4-5.[15]	agnirimāṃ trāyatāṃ gārhapatyaḥ so'syāḥ prajāṃ muñcatu mṛtyupāśāt /
28.4-5.[16]	ariktopasthā jīvatāmastu mātā pautramānandamabhivibudhyatāmiyaṃ svāhā // 2 //
28.4-5.[17]	imāṃ vadhūmagnirāvasathyastrāyatāṃ rakṣatu /
28.4-5.[18]	iyaṃ vadhūrariktopasthā astu upastha utsaṅgo bālakasutaiḥ krameṇa jāyamānairasyā utsaṅgo'rikto'śūnyo'stvityarthaḥ /
28.4-5.[19]	tatheyaṃ jīvatāṃ cirāyuṣāṃ putrāṇāṃ mātā bhavatu /
28.4-5.[20]	putrāṇāmayaṃ pautrastaṃ cānandaṃ sukhamiyamābhimukhyena viśeṣeṇa budhyatām // 2 //
28.4-5.[21]	mā te gṛhe niśi ghora utthādanyatra tvadrudatyaḥ saṃviśantu /
28.4-5.[22]	jīvaputrā patiloke virāja paśyantī prajāṃ sumanasyamānāṃ svāhā // 3 //
28.4-5.[23]	he vadhu te tava gṛhe niśi divā ghoro rodanādiśabdo mā utthāt rodanādiśabdo duṣṭastvadgṛhe mā bhūtkadācidityarthaḥ /
28.4-5.[24]	rudatyo rodanaṃ kurvatyastvattava sakāśādanyatra saṃviśantu anyatra tava dūravartini deśe tiṣṭhantvityarthaḥ /
28.4-5.[25]	tvaṃ patiloke patikule viśeṣeṇa rāja śobhasva jīvaputrā dīrghāyurbahuputrā satī, tathā sumanasyamānāṃ sukhinīṃ prajāṃ putrādikāṃ paśyantī satī // 3 //
28.4-5.[26]	mā te kumāraḥ stanadhaḥ pramāyi mā tvaṃ vikeśyura āvadhiṣṭhāḥ /
28.4-5.[27]	stanandhayaṃ te savitābhirakṣatvā vāsasaḥ paridhānādbṛhaspatirviśvedevā abhirakṣantu nityaṃ svāhā // 4 //
28.4-5.[28]	tava kumāro bālakaḥ stanandhayaḥ stanapaḥ mā pramāyi mā mṛta /
28.4-5.[29]	mā ca tvaṃ vikeśī muṇḍā satī uro vakṣa āvadhiṣṭhāḥ bhartṛvirahakṛtamurastāḍanaṃ tava mā bhūdityarthaḥ /
28.4-5.[30]	tava stanandhayaṃ savitā abhirakṣatu bṛhaspatiśca abhirakṣatu ā vāsasaḥ paridhānāt paridhānavastraparyantaṃ yāvat rakṣatu, viśve devāśca nityamabhirakṣantu // 4 //
28.4-5.[31]	etābhiścatasṛbhirṛgbhiścatasra āhutayo dātavyā vareṇa svayamevamuttarā api /
28.4-5.[32]	agne prāyaścitta ityādibhiryajurbhiranyā daśa ājyāhutayaḥ kramāpakramābhyām //
28.4-5.[33]	agne prāyaścitte tvaṃ devānāṃ prāyaścittirasi /
28.4-5.[34]	yāsyāṃ bhṛśā tanūstāmasyā nāśaya svāhā //
28.4-5.[35]	prāyaścittaṃ pāpanivāraṇaṃ dharmajananaṃ ca karmocyate /
28.4-5.[36]	tatkāraṇatvādagniḥ prāyaścittiḥ /
28.4-5.[37]	he agne prāyaścitte tvaṃ devānāṃ prāyaścittirdoṣāpasāre śubhajanane ca nimittamato'syāṃ vadhvāṃ yā bhṛśā apavitrā atiśayena bījavaśena bālabhāvakṛtakuceṣṭāvaśena ca tanūstāmasyā vadhvā nāśaya tadgatamaśubhaṃ nāśaya /
28.4-5.[38]	varasya hi gārbhabaijikadoṣā jātakarmādibhirnāśitāḥ, vadhvāstu tāni prāyeṇa na kṛtāni ‘gārbhairhomairjātakarmacauḍamauñjīnibandhanaiḥ /
28.4-5.[39]	baijikaṃ gārbhikaṃ caino dvijānāṃ pratihanyate //’ iti smṛteḥ /
28.4-5.[40]	enaḥ pāpamaśuddhiḥ //
28.4-5.[41]	vāyo prāyaścitte° /
28.4-5.[42]	sūrya prāyaścitte° /
28.4-5.[43]	candra prāyaścitte° /
28.4-5.[44]	viṣṇo prāyaścitte° /
28.4-5.[45]	viṣṇo prāyaścitte° /
28.4-5.[46]	candra prāyacitte° /
28.4-5.[47]	sūrya prāyaścitte° /
28.4-5.[48]	vāyo prāyaścitte° /
28.4-5.[49]	agne prāyaścitte° //
28.4-5.[50]	etāni sānuṣaṅgāṇi parāṇi pañca yajūṃṣi apakrameṇa /
28.4-5.[51]	tenargbhiścatasṛbhiścatasro, yajurbhiśca daśabhirdaśeti caturdaśāhutayaḥ saṃpannāḥ, tryāyuṣamityanena paṃcadaśī, ityādityadarśanaḥ /
28.4-5.[52]	sa ājyaikadeśe yo'nena yajuṣā vakṣyamāṇa āsekastāmevāhutiṃ manyate maṃtrāvṛttiṃ vā // 4 //
28.4-5.[53]	svayaṃkartṛkatvādāsāṃ sruveṇa pūrvoktā ghṛtāhutīrhutvā tryāyuṣamityādiyajuṣā pṛthakpātroddhṛte ghṛte ghṛtaikadeśe dadhyāsicya ‘dadhikrāvṇaḥ’ ityanayā trīnvārān vadhūṃ dadhi bhakṣayitvā varo māṇavakāya vadhvā utsaṅge nihitāya phalāni pradadāti ‘irāmagne’ iti mantreṇa /
28.4-5.[54]	maṇibhirmantrairoṣadhibhistribhirupāyaiḥ sādhyamānatvāt tryāyuṣaṃ bālayuvavṛddhāvasthātrayabhāvitvāt yāgadānahomasādhyatvāttadārambhakatvādvā tryāyuṣaṃ yat jamadagneḥ tryāyuṣaṃ, yacca kaśyapasya, yacca devānāṃ, tatsarvamastviti vara āśāste //
28.4-5.[55]	dadhikrāvṇo akāriṣaṃ jiṣṇoraśvasya vājinaḥ /
28.4-5.[56]	surabhi no mukhā karatpra ṇa āyūṃṣi tāriṣat //
28.4-5.[57]	āgneyī /
28.4-5.[58]	anuṣṭup /
28.4-5.[59]	indrasyārṣam /
28.4-5.[60]	dadhi krāmatīti dadhikrāvā ‘anyebhyo'pi dṛśyate’ iti kvanip /
28.4-5.[61]	agnirvaiśvānara ucyate /
28.4-5.[62]	sahi sarve bhakṣitaṃ jarayati jaṭhare sthito dadhyādikam /
28.4-5.[63]	tasya dadhikrāvṇo'gnerjāṭharasyāhamakāriṣaṃ karomi santarpaṇamarthāt /
28.4-5.[64]	kīdṛśasya /
28.4-5.[65]	jiṣṇorjayanaśīlasya, aśvasya aśanasya vyāpino vā, vājino'nnapateḥ /
28.4-5.[66]	no'smākaṃ surabhi sugandhi vidyādyudgārabhūṣitamarthānmukhaṃ dadhi bhakṣyamāṇamākarat karotu /
28.4-5.[67]	loḍarthe leṭ /
28.4-5.[68]	no'smākamāyūṃṣi pratāriṣat prataratu dadhātu /
28.4-5.[69]	pūrvavat paṃcamo lakāraḥ /
28.4-5.[70]	irāmagna itīyaṃ vyākhyātā // 5 //
29.1.[1]	tūṣṇīmeva yatropacāro nirvāpādistaṃ caruṃ svarasasiddhatvādudakena śrapayitvā tasyāṃśenāgniṃ prajāpatiṃ ceṣṭvā nāmneva tūṣṇīṃgrahaṇāt hutaśeṣaṃ prāśnītaḥ vadhūvarāvekatra pātre saha /
29.1.[2]	gṛhyāntareṣu hi samaśanamiti saṃjñā /
29.1.[3]	sahāśanaṃ ca samaśanamiti prasiddham /
29.1.[4]	saṃvananamiti ca mantraliṅgam /
29.1.[5]	anye tvatrāpi caikapātre na saha bhojanamicchanti /
29.1.[6]	yathāhi yajamānapañcamā irāṃ prāśnanti sapatnīkā bhuñjata ityataḥ pañcasaṃkhyāsahaśravaṇe'pi iḍāyā gṛhamedhīyayoḥ pṛthagevāśanaṃ, tadvadihāpi bhavitavyam /
29.1.[7]	pākayajñapratiṣedhārthaṃ punastūṣṇīmupacaritagrahaṇam /
29.1.[8]	uktaṃ hyetat ‘teṣvāvṛdupacārastūṣṇīm’ iti /
29.1.[9]	bhakṣaṇaṃ tu annameva vivananamityādibhiścatasṛbhiranuṣṭubbhiḥ mantroccāraṇaṃ carukarmakam //
29.1.[10]	‘vana ṣaṇa saṃbhaktau’ annameva vivananaṃ vibhajanaṃ, annameva saṃvananaṃ smṛtaṃ saha bhujyamānaṃ saṃśleṣaṇamityarthaḥ /
29.1.[11]	annaṃ paśūnāṃ prāṇaḥ tena hi jīvanti /
29.1.[12]	annameva jyeṣṭhaṃ praśastatamaṃ bhiṣagbheṣajaṃ smṛtam /
29.1.[13]	tena hi bubhukṣādikṛtā vyādhayo nivartyante //
29.1.[14]	varo brūte he vadhu tavāhaṃ hṛdayaṃ ca manaśca sinomi ‘ṣiñ bandhane’ badhnāmi /
29.1.[15]	mananaṃ mano jñānaṃ manyate'nena manaḥ bāhyendriyapañcakaṃ, hṛdayaṃ cittam /
29.1.[16]	kena /
29.1.[17]	satyagranthinā satyaṃ nirvyājacaritameva granthistena, pṛśninā śuklena śucinā dharmarūpeṇetyarthaḥ /
29.1.[18]	annaṃ maṇiriva, prāṇaḥ sūtramiva hārāyalaṃkārarūpametat //
29.1.[19]	he vadhu tava ca mama ca vācā saha mano'stu yādṛśaṃ vacanaṃ tādṛśaṃ nirvyājaṃ cittamastu, natu daurjanyenānyaccetasi anyadvāci /
29.1.[20]	evamāvayościttaṃ caitanyaṃ samānamastu, vrataṃ ca saphalaṃ vihitaṃ karma /
29.1.[21]	tava mano māmevānvetu cakramivānaḍuhaḥ padaṃ yathā śakaṭacakraṃ śakaṭakarṣakasya vṛṣabhasya padamanugacchati //
29.1.[22]	māmeva sūryameva ca paśya /
29.1.[23]	anyeṣu puruṣeṣu mano mā kṛthāḥ /
29.1.[24]	mama cāmuṣyāśca vadhvāścākravākamiva saṃvananaṃ bhūyāt /
29.1.[25]	yathā cakravākapakṣimithunaṃ yathāprāptamatisnehāt vṛṣṭyādikaṃ saṃvibhajya bhuṃkte tadvadāvāṃ, tadvadatiprītirāvayorastvityarthaḥ // 1 //
29.1.[26]	iti śrījālandharīyabhaṭṭopendrasūnuharipālaputradevapālaviracite samantracārāyaṇīyagṛhyabhāṣye vivāhaḥ paripūrṇaḥ //
30.1.[1]	brahmacaryamamaithunaṃ caritvā garbhādhānaṃ kāryamiti /
30.1.[2]	tatpūrṇimāyāmamāvasyāyāṃ na maithunaṃ kartavyamiti ca saṃkalpaḥ /
30.1.[3]	ekaikakartṛkamatra vratam /
30.1.[4]	saṃvatsaraṃ prathamaḥ kalpaḥ /
30.1.[5]	yauvanamadasyātiśayāttvanukalpenāpatkalpo vikalpaḥ dvādaśa rātrīḥ ṣaṭ tisra ekāṃ veti // 1 //
30.2.[1]	tau vadhūvarāvekasmin śayane bhavataḥ /
30.2.[2]	vivāhottarakālaprathamaśayane ādhāne ca samānametadvidhānamanantaramantracatuṣṭayajapasahitam // 2 //
30.3.[1]	etāstriṣṭubhaḥ prathamasaṃveśane garbhādhāne ca vadhūvarau japataḥ stryādivyatyāsaṃ kṛtvā prathamāṃ strī, dvitīyāṃ varaḥ, tṛtīyāṃ strī, caturthī varaḥ /
30.3.[2]	vyatyāso viparyayaḥ /
30.3.[3]	puruṣo hi pradhānam /
30.3.[4]	tasya pūrvaṃ kriyāyogo'nyatra iha tu viparyayaḥ /
30.3.[5]	strī ādiryatra vyatyāse, sa stryādivyatyāsaḥ //
30.3.[6]	vadhūrvadati he putrakāma tvāmahamapaśyaṃ paśyāmi, cekitānaṃ dedīpyamānaṃ brahmavarcasādinā atiśayena dīptimantam /
30.3.[7]	kena paśyāmi /
30.3.[8]	manasā, natu cakṣuṣā /
30.3.[9]	kīdṛśam /
30.3.[10]	tapaso jātaṃ tapa iti prajāpateḥ satkarmaṇaśca nāma, prajāpaterbrahmaṇaḥ sakāśājjātaṃ, tapasaścāvirbhūtaṃ vṛddhiṃ gatam /
30.3.[11]	iha prajāṃ mayi putrarūpāṃ rayiṃ ca dhanaṃ rarāṇa ādadat prajayā prajāyasva prajāmutpādayetyarthaḥ // 1 //
30.3.[12]	vara āha paśyāmi tvāṃ he putrakāme dīdhyānāṃ dīptimatīṃ manasā /
30.3.[13]	kīdṛśīm /
30.3.[14]	nādhamānāṃ ‘nādhṛ nāthṛ yājñopatāpaiśvaryāśīḥṣu’ prajāṃ yācamānām /
30.3.[15]	kutra /
30.3.[16]	svāyāṃ tanū svasyāṃ tanvām /
30.3.[17]	kimartham /
30.3.[18]	ṛddhyai samṛddhyai lokadvayābhyudayāya /
30.3.[19]	māmupa mama samīpe vartamānā tvamuccā mahatī pūjyatamā satputrādiyogāt yuvatistaruṇī satī babhūyāḥ atiśayena bhūyāḥ /
30.3.[20]	prajayā prajāyasva ātmā vai putranāmeti vacanāt prajārūpeṇa prajāyasva putravatī bhava // 2 //
30.3.[21]	vadhūrāha bhartari prajāpatitvamadhyāropya he prajāpate mama tanvaṃ tanūṃ śarīraṃ juṣasva /
30.3.[22]	he tvaṣṭaḥ he prajāpate tvaṃ indraḥ san sahasā balena devairviśvaiśca devairanupatitaḥ san no'smākaṃ saṃvidānaḥ samyak jānānaḥ /
30.3.[23]	yajñiyairyajñārhairiti devaviḥśeṣaṇam /
30.3.[24]	vayaṃ ca bahūnāṃ puṃsāṃ putrāṇāṃ mātaro nirmātrayaḥ syāma // 3 //
30.3.[25]	vara āha oṣadhīṣu phalapākāntāsu ahameva garbhaṃ phalajananasāmarthyamādadhāmādadhe /
30.3.[26]	jīvātmanāṃ paramātmano bhedābhāvādevamabhidhānam /
30.3.[27]	ata evāha viśveṣu sarveṣu bhūteṣu ahamevāntastiṣṭhāmi antaryāmitayā, pṛthivyāmahameva prajāmanavadyāmajanayaṃ janayiṣyāmi ca /
30.3.[28]	ahameva janibhyo jananīnāṃ strīṇāmavarīṣu jaṭharābhyantaravartinīṣu garbhagrahaṇīṣu putrān janayāmi bījamādadhāmi // 4 //
30.4.[1]	gatārtham // 4 //
30.5.[1]	karaditi yajuṣā bhasadaṃ strīcihnaṃ varo'bhimṛśati /
30.5.[2]	karat kurvāṇaṃ prajāṃ, bhavetyarthaḥ // 5 //
30.6.[1]	puṃcihnaṃ bhasaditi yajuṣā abhimṛśati strī /
30.6.[2]	he puṃjanana tvaṃ bhasaddīpyamānaṃ satkāryajananasamarthaṃ bhavetyarthaḥ // 6 //
30.7.[1]	bṛhadityanena jātaṃ vīryaṃ prakṣipati /
30.7.[2]	bṛhadvistīrṇaṃ putrajananasamarthaṃ bhavetyarthaḥ // 7 //
31.1-2.[1]	garbhagrahaṇādārabhya yastṛtīyo māsastatra śuklapakṣasya parvaṇi mukhye dine sīmantonnayanasaṃjñayā yaugikyā prasiddhaṃ yatsaṃskārakarma, tatkārayate, natu vidvānapi svayaṃ kuryāditi ṇicaḥ prayogāt darśitam /
31.1-2.[2]	etacca pātrasyaiva kecitsaṃskāramicchanti ādhārasaṃskārādeva garbhasyopakāro bhaviṣyati golakasaṃskāreṇeva cakṣuṣa iti vadantaḥ /
31.1-2.[3]	tathāca smṛtiḥ ‘sakṛtsaṃskṛtasaṃskārāḥ sīmantena dvijastriyaḥ /
31.1-2.[4]	yaṃ yaṃ garbhaṃ prasūyante sa sarvaḥ saṃskṛto bhavet //’ iti /
31.1-2.[5]	anye tu garbhasyaiva saṃskāraṃ manyante tatraiva tṛtīye garbhamāsa ityasyopapatteḥ /
31.1-2.[6]	pātramātrasaṃskāratve hi kiṃ garbhamāsavyapekṣayā, yadā kadācitsīmanto vidhīyate, kāryaḥ sīmanta iti /
31.1-2.[7]	smṛterapi ‘gārbhairhomairjātakarmacauḍamauñjīnibandhanaiḥ /
31.1-2.[8]	baijikaṃ gārbhikaṃ caino dvijānāṃ pratihanyate //’ iti /
31.1-2.[9]	apare tūbhayasaṃskāramāhuḥ /
31.1-2.[10]	tatra kṣetrasaṃskāra evānumatatamaprāyo vedārthavidāṃ sakṛdanuṣṭhānasya prasiddhatvādbāhulyena /
31.1-2.[11]	yathoktamupasamādhānaṃ kṛtvā jayaprabhṛtibhirājyabhāgāntaṃ hutvā, prakṛtasya āvasathyasya agneḥ paścādbhāge agnerdarbheṣu prāṅmukhyā upaviṣṭāyāḥ sarvān keśān samyak prakarṣeṇa muktān kṛtvā, kaṅkatena dārumayobhayadikkabhūritaradantayoginā vālaspaṣṭīkaraṇena prasādhayate spaṣṭīkaroti vakṣyamāṇābhistisṛbhirṛgbhiḥ // 1 //
31.1-2.[12]	itiśabdaḥ karaṇapradhānaḥ /
31.1-2.[13]	anena mantratrayeṇa keśān prasādhayate iti pūrveṇa saṃbandhaḥ //
31.1-2.[14]	yaṃ sīmantaṃ te tava kaṅkataścakāra kṛtavān, kṣuro vā yaṃ cakāra sīmantaṃ, kṣura iva tīkṣṇatvātkaṅkata iti vyācakṣate vivāhādūrdhvaṃ kṣurasaṃsargasya strīṣvamāṅgalikatvāt /
31.1-2.[15]	dṛṣṭaścopamāyāṃ vāśabdaḥ ‘samudro vā mahāsattvaḥ’ ityādau nipātānāmanekārthatvāt /
31.1-2.[16]	yat vapan keśānspaṣṭīkurvan kaṅkataste tava parīvavarja varjitavān vālānāṃ śirovidāraṇabhayāt, tadrūpaṃ sīmantākhyasaṃskārayuktatvātstrīṣu he aśvinau nidhattaṃ kurutaṃ, tathaiva tadrūpaṃ pauṃsnena vīryeṇa saṃsṛjatamaśvinau // 1 //
31.1-2.[17]	amuṃ kaṅkatamindrāṇī śacī cakre kṛtavatī /
31.1-2.[18]	ato'yamutkṛṣṭatvātkaṅkataḥ sīmantaṃ visarpatu cinotu saṃpādayatvityarthaḥ /
31.1-2.[19]	he agne iyaṃ patnī tvayā vivāhasamaye dattā, idānīṃ punaḥ prajayā saha patibhyaḥ etāṃ jāyāṃ dāḥ dehi putravatīṃ sampādayetyarthaḥ // 2 //
31.1-2.[20]	agnirimāṃ patnīṃ punaradāt dadau āyuṣā varcasā ca saha /
31.1-2.[21]	asyā yaḥ patirbhartā sa dīrghāyurastu /
31.1-2.[22]	jīvāti śaradaḥ śataṃ, jīvātīti loḍarthe laṭ, śaradāṃ śataṃ jīvatu varṣaśataṃ jīvatādityarthaḥ // 2 //
31.3.[1]	trīnvārān triḥ, śvetayā śuklayā, śalalyā śalaliḥ śvāvitsedhā, tasyāḥ śalākā śalalirupacārāt tayā, śamīśākhayā sapalāśayā sapatrayā sīmantaṃ vicinoti ‘yāste rāke’ iti triṣṭubhā /
31.3.[2]	śalalyā tāmraśalākayā śvetayālohitayeti yayācakṣate, tanna dṛṣṭānurūpam //
31.3.[3]	yāste rāke sumatayaḥ supeśaso yābhirdadāsi dāśuṣe vasūni /
31.3.[4]	tābhirno adya sumanā upāgahi sahasrapoṣaṃ subhage rarāṇā //
31.3.[5]	brahmaṇa ārṣam /
31.3.[6]	he rāke devaputri yāstava śobhanā matayaḥ, supeśasaḥ surūpā abhimataphaladānonmukhatvaṃ matīnāṃ surūpatvaṃ, yābhiḥ sumatibhirdāśuṣe dātre yajamānāya vasūni dhanāni dadāsi tābhirupalakṣitā satyadyāsminnahani no'smānupāgahi upāgaccha, sumanāḥ prasannacittā satī, he subhage sundari rāke sahasrapoṣaṃ sahasrasaṃkhyaṃ dhanaṃ rarāṇā dadatī // 3 //
31.4.[1]	anantaramasyā garbhiṇyāḥ kaṅkatasamīkṛtānāṃ śalalyā vibhajyamānābhiḥ rekhābhiḥ paricchedena kṛtasīmantabhāgānāṃ keśānāṃ kṛtau pṛthagdvau pakṣau pārśvadvayagatau sannahyati badhnāti nīlalohitena sūtreṇa nīlalohitamityādikayānuṣṭubhā //
31.4.[2]	nīlalohitamidaṃ sūtraṃ bhavati /
31.4.[3]	kṛtiḥ kriyā tathā śaktirvyajyate garbhasya puṃstvaṃ vyajyata ityarthaḥ, asyā garbhiṇyā jñātaya edhante vardhante loḍarthe laṭ vyajyatāṃ śaktirvardhantāṃ jñātaya ityarthaḥ, patiśca snehādibandheṣu satsu baddhyatām // 4 //
31.5.[1]	yo guruḥ sīmantonnayanasya kartā brāhmaṇastamarhayedyathāśakti madhuparkadānādinā pūjayet // 5 //
31.6.[1]	atraiva kāle vāgdattānāṃ kumārīṇāṃ saṭoddharaṇaṃ karma kartavyaṃ keśaracanāviśeṣātmakam /
31.6.[2]	anulepanaṃ sarvauṣadhikuṅkumaprabhṛtibhiranulepanaṃ śobhāviśeṣādhāyi sīmantasya /
31.6.[3]	atrāgneyyā ye ke ca jmetyādikayā caturgṛhītena pradhānayāgaḥ //
32.1.[1]	athetyānantarye sīmantonnayanānantaraṃ puṃsavanasaṃjñakaṃ garbhasaṃskārakarma kartavyamiti // 1 //
32.2-3.[1]	‘daśame māsi sūtave’ iti śruteḥ, darśanācca daśa garbhamāsāḥ /
32.2-3.[2]	tatra pañca ardhabhāgaḥ, ṣaṭ bhūyāṃsaḥ, sapta bhūyiṣṭhāḥ /
32.2-3.[3]	bhūyiṣṭhaḥ saptamo gato yeṣu, teṣu garbhamāseṣu satsu, aṣṭame māsi śiṣṭācārāt /
32.2-3.[4]	trīn sthālīpākān śrapayet āgneyamaindraṃ vaiṣṇavaṃ ca /
32.2-3.[5]	teṣāṃ madhyādanyatamamanyatamaṃ gṛhītvā yathādaivataṃ juhoti /
32.2-3.[6]	yatraikaḥ sthālīpākastatra devatābhede'pi ekaṃ karma dravyadevatāsaṃyogasyaikyāt /
32.2-3.[7]	iha tūbhayabhedāt saṃyogabhedena karmabahulatvam /
32.2-3.[8]	agnistuvītyādinā agniṃ juhoti, indra kṣattramityādinā indram, pra tadviṣṇurityādinā viṣṇum, pumānityādinaikaikasmādbhāgamuddhṛtya sviṣṭakṛtaṃ juhoti //
32.2-3.[9]	agnistuviśravastamaṃ tuvibrahmāṇamuttamam /
32.2-3.[10]	atūrtaṃ śrāvayatpatiṃ putraṃ dadāti dāśuṣe // 1 //
33.1.[1]	anantaraṃ soṣyantīsavanaṃ nāma dṛṣṭārthaṃ karmocyate /
33.1.[2]	yaugikīyaṃ saṃjñā /
33.1.[3]	sūyate'neneti savanaṃ sukhaprasavaṃ karma /
33.1.[4]	soṣyamāṇāyā āsannaprasavāyāḥ savanaṃ soṣyantīsavanam // 1 //
33.2-3.[1]	vijaniṣyamāṇāyā āsannaprasavāyāḥ adbhiḥ sravantaṃ pāṇiṃ śirasyādhāya hṛdayaṃ yāvadabhimṛśet /
33.2-3.[2]	bhartā atra kartā, tadasannidhāvāptaḥ kaściddevarādiḥ // 2 //
33.2-3.[3]	mantramāha /
33.2-3.[4]	anena mantreṇābhimṛśet /
33.2-3.[5]	tathā sati kṣiprameva sukhena prasūyate iti dṛṣṭārthatāmasya karmaṇa āha //
33.2-3.[6]	yathā pratyakṣo vāyurayaṃ vegavāhī pavate dhāvati, yathāvā samudra ejati kampate, evaṃ te tava garbha ejatu tūrṇaṃ prajāyatāṃ, jarāyuṇā garbhāśayena saha avapadyatāṃ nirgacchatu // 3 //
34.1.[1]	putre jāte jātakarma kṛtvā nābhivardhanādanantaraṃ nāma dhīyate saṃkalpyate idaṃ nāma kariṣyate iti kecidvyākurvate, nāmakaraṇaṃ hi ‘ekādaśyāṃ nāma kurvīta puṇye vāhani’ ityaśaucaśuddhau smṛtam /
34.1.[2]	anye vāhuḥ jāte sati ekādaśaṃ tadanantaraṃ vā sulagnaṃ nāmakarmaṇi nātikrāmedityevaṃparametaditi /
34.1.[3]	vayaṃ tu tattvamadūre vakṣyāmaḥ // 1 //
34.2.[1]	nāmna ādau ghoṣavadakṣaraṃ kartavyam madhye cāntasthasaṃjñakam, catvāryakṣarāṇi yatra tat /
34.2.[2]	akṣarāṇi aco'tra halāmanavadhāraṇāt // 2 //
34.3.[1]	yathāvā devatāprasādalabdhatvādyanusāreṇa tadupapadyate, tathā kartavyam // 3 //
34.4.[1]	yatra gṛhe prasavastatra laukikamagnimāhṛtya tatraivājyabhāgāntān homān kṛtvā hiraṇyayukte kāṃsyapātre saṃpātān hutaśeṣabindūnavanayet srāvayet hiraṇyagarbha ityaṣṭābhirāhutibhiḥ /
34.4.[2]	hiraṇyagarbha ityekāhutiḥ /
34.4.[3]	saṃvatsarasya pratimāmiti dvitīyā /
34.4.[4]	kāya svāhā, kasmai svāhā, katamasmai svāhā, prajāpataye svāheti catasraḥ /
34.4.[5]	prajāpate nahi tvaditi dvābhyāṃ dve /
34.4.[6]	evamaṣṭau bhavanti /
34.4.[7]	kecit pradhānakarmatvāccaturgrahītenaiva homa ityāhuḥ //
34.4.[8]	hiraṇyagarbhaḥ samavartatāgre bhūtasya jātaḥ patireka āsīt /
34.4.[9]	sa dādhāra pṛthivīṃ dyāmutemāṃ kasmai devāya haviṣā vidhema //
34.4.[10]	eṣā vivāhakāṇḍe vivṛtā //
34.4.[11]	saṃvatsarasya pratimāṃ ye tvā rātryupāsate /
34.4.[12]	teṣāmāyuṣmatī prajāṃ rāyaspoṣeṇa saṃsṛja //
34.4.[13]	he rātri tvaṃ saṃvatsarasya pratimā nirmātrī, tvāṃ ye janāḥ upāsate, teṣāṃ prajāmāyuṣmatīṃ kuru rāyaspoṣeṇa dhanapuṣṭyā saṃsṛja saṃyojaya //
34.4.[14]	kāya svāhā //
34.4.[15]	kāya prajāpataye suhutamastu /
34.4.[16]	kasmai svāhā /
34.4.[17]	katamamai svāhā /
34.4.[18]	prajāpataye svāhā //
34.4.[19]	kaprabhṛtīni catvāri prajāpatināmāni //
34.4.[20]	prajāpate nahi tvadanya etā viśvā jātāni paritābabhūva /
34.4.[21]	yatkāmāste juhumastanno astu svāhā //
34.4.[22]	virāṭ /
34.4.[23]	he prajāpate tvadanyo nāsti ya etāni viśvāni sarvāṇi jātāni janmavanti bhūtāni paribabhūva paribhūtavān vaśīkaroti vyāpnotīti yāvat /
34.4.[24]	etā etāni, viśvā viśvāni ‘śeśchandasi bahulam’ iti śerluk /
34.4.[25]	paritetyatra ta iti varṇāgamaḥ /
34.4.[26]	yatphalaṃ kāmayamānā juhumastanno'stu //
34.4.[27]	asā amuṣya putro'muṣyāsau putraḥ /
34.4.[28]	vayaṃ syāma patayo rayīṇāṃ svāhā //
34.4.[29]	asā amuṣya ceti nāmaviśeṣanirdeśaḥ /
34.4.[30]	asau viṣṇumitro'muṣya yajñamitrasya putra iti pitāputrayordvirnāmoccāraṇaṃ ṣaṣṭhyantasya pitṛnāmno madhye, putranāmna ādyantayoḥ /
34.4.[31]	vayaṃ rayīṇāṃ dhanānāṃ patayaḥ svāminaḥ syāma sampadyemahe //
34.5.[1]	agnerāyurasītyādinā mantreṇa hiraṇyena mukhaṃ medhyaṃ pavitraṃ kṛtvā jalāvilena hastena mukhaṃ spṛṣṭvā bālakasya mātuḥstanānanumantrayate prakṣālya bālakasya pitā, tadasannidhau purohita ekaikayā ṛcā ekaikam, uttamayānyayā tūbhau /
34.5.[2]	tadapekṣameva bahuvacanaṃ stanāniti /
34.5.[3]	madhu vāta iti dakṣiṇam, madhu naktamiti vāmam, madhumānna iti dvau /
34.5.[4]	madhuśabdo jagatprajananasyāmṛtasya nityānandamayasya madhuvidyāprasiddhasya nāma mantratraye jñeyaḥ //
34.5.[5]	madhu vāta ṛtāyate madhu kṣaranti sindhavaḥ /
34.5.[6]	mādhvīrnaḥ santvoṣadhīḥ //
34.5.[7]	madhu naktamutoṣasā madhumatpārthivaṃ rajaḥ /
34.5.[8]	madhu dyaurastu naḥ pitā /
34.5.[9]	madhumānno vanaspatirmadhumāṃ astu sūryaḥ /
34.5.[10]	mādhvīrgāvo bhavantu naḥ //
34.5.[11]	ṛto yajñaḥ /
34.5.[12]	yajñamicchati yaḥ sa ṛtāyacchabdena kyajantena śatrantena cocyate, ṛtāyate yajñamicchate yajamānāya vāto madhu astu amṛtatvakārī bhavatu /
34.5.[13]	sindhavo nadyo madhu jalaṃ kṣaranti kṣarantu /
34.5.[14]	oṣadhīḥ oṣadhyaḥ phalapākāntāḥ mādhvīrmadhurarasasaṃyuktā bhavantu /
34.5.[15]	madhu naktam, utaśabdo'pyarthe, naktaṃ sandhyā, sāpi uṣasā rātryā saha madhvastu naḥ /
34.5.[16]	pārthivaṃ rajaḥ pārthivalokaḥ madhumānastu /
34.5.[17]	dyaurantarikṣaṃ madhvastu naḥ pitā /
34.5.[18]	vanaspatayo madhumantaḥ santu, sūryaścāsmākaṃ madhumānastu, gāvaścāsmākaṃ mādhvīrmādhvyo madhumatyaḥ santu // 5 //
34.6.[1]	suvarṇena saṃpātān sannighṛṣya bālasya mukhe kṛtvā pāyayati /
34.6.[2]	eke punarmanyante madhu ca, madhuyuktān saṃpātān sannighṛṣya pāyayedityarthaḥ /
34.6.[3]	utsargeṇa pitṛkarmakatvāt jātakarmaprabhṛtīnāṃ, pitā brūte he bālaka āyurdhaya piva, evaṃ jarāṃ piva, pīyamānaṃ sampātaghṛtaṃ samadhu vā stanakṣīraṃ ca tavāyurādeḥ kārakamastvityarthaḥ /
34.6.[4]	ūrjamannaṃ balaṃ ca /
34.6.[5]	rāyaspoṣo dhanapuṣṭiḥ /
34.6.[6]	vedādividyāsamṛddhirbrahmavarcasam // 6 //
34.7.[1]	bodhaścametyanuvākam /
34.7.[2]	svārthe ṇic vācayatīti /
34.7.[3]	śiṣṭaṃ spaṣṭam //
34.7.[4]	bodhaśca mā pratībodhava purastādgopāyatāmasvapnaśca mānavadrāṇaśca dakṣiṇato gopāyatāṃ gopāyamānaśca mā rakṣamāṇaśca paścādgopāyatāṃ jāgṛviśva mārundhatī cottarādgopāyatām //
34.7.[5]	anamitraṃ no adharāganamitramudakṛṣi /
34.7.[6]	indrānamitraṃ naḥ paścādanamitraṃ puraskṛdhi //
34.7.[7]	anamiratraihobhiḥ sacemahi viśve devā anamitrā na uṣasaḥ santu nimrucaḥ //
34.7.[8]	yāḥ ṣaḍurvīḥ pañca pradiśastā naḥ pāntu mitradhā no mitre dadhātā abhayaṃ no astu //
34.7.[9]	ye rātrīmanutiṣṭhatha ye ca bhūteṣu jāgṛtha /
34.7.[10]	paśūnye sarvānrakṣatha te na ātmasu jāgṛta /
34.7.[11]	bodha pratībodhāsvapnānavadrāṇa gopāyamāna rakṣamāṇa jāgṛve'rundhati ye devāstanūpāḥ stha te ma iha tanvaṃ pāta bodhapratībodhetyasau vā ādityo bodho'gniḥ pratībodho'svapnānavadrāṇeti candramā vā asvapno'yaṃ yaḥ pavate so'navadrāṇo gopāyamāna rakṣamāṇetyaha gopāyamāno rātrī rakṣamāṇo jāgṛve'rundhatīti yajño vai jāgṛvirdakṣiṇārundhatyete vai devā rāṣṭrabhṛtastāneveṭṭe ātmano gopīthāya //
34.7.[12]	etatsvastyayanaṃ, svastiravināśastasyāyanaṃ prāpaṇaṃ avināśalābhakāraṇam /
34.7.[13]	rāṣṭrabhṛtāmārṣam /
34.7.[14]	rāṣṭraṃ jagadbibhrati dhārayanti puṣṇanti ca ye te rāṣṭrabhṛta ādityādaya ṛtavo'pītyeke /
34.7.[15]	bodhādayo'traivānuvāke purastādvyākhyātāḥ /
34.7.[16]	ādityo bodhaḥ, agniḥ pratībodhaḥ prakāśakatvāt /
34.7.[17]	candramā manorūpeṇāsvapnaḥ satatajāgaraṇāt prāṇarūpo vāyuranavadrāṇaḥ akutsitagatitvāt /
34.7.[18]	divaso gopāyamāno jīvananimittakriyānuṣṭhāpanadvāreṇa, rakṣamāṇo rātriḥ /
34.7.[19]	jāgṛviḥ yajñaḥ prajāpatirūpaḥ ‘yajño vai prajāpatiḥ’ iti śruteḥ sarvāntaryāmirūpeṇa sarvaprāṇiṣu jāgaraṇājjāgṛviḥ, arundhatī dakṣiṇā /
34.7.[20]	sāhi arīnnivārayantī satī yajamānāya phalaṃ dadāti //
34.7.[21]	bodha ādityo māṃ purastāt pūrvasyāṃ diśi gopāyatāṃ rakṣatu, pratībodhaścāgniḥ /
34.7.[22]	asvapnaścandro māṃ dakṣiṇasyāṃ diśi gopāyatāṃ, anavadrāṇaśca vāyuḥ /
34.7.[23]	prāṇaḥ gopāyamāno divaso māṃ paścimadigbhāge gopāyatāṃ, rakṣamāṇaśca rātrikālaḥ /
34.7.[24]	jāgṛviryajñaḥ prajāpatiruttaradigbhāge māṃ gopāyatāṃ, arundhatī ca dakṣiṇā /
34.7.[25]	anamitraṃ no'dharāgityaindrī, anuṣṭup /
34.7.[26]	na mitramamitraṃ nāmitramanamitraṃ mitramityarthaḥ nañdvayena prakṛtārthābhidyotanāt /
34.7.[27]	he indra no'smākaṃ adharāgadhastanadigbhāge udakcottaradigbhāge'namitraṃ kṛdhi kuru, yastatrāsmānhiṃsitumicchati, tamanukūlaṃ sampādayetyarthaḥ /
34.7.[28]	evamuttaratra /
34.7.[29]	paścātpaścimadiśi /
34.7.[30]	puraḥ pūrvasyāṃ diśi //
34.7.[31]	anamitrairahobhiriti dve śakkaryuṣṇihau /
34.7.[32]	abhidheyā sarvatra devatā /
34.7.[33]	he viśve devāḥ sarve devā vayaṃ mitrībhūtairahobhiḥ sacemahi, upasaḥ prabhātakālāḥ, nimrucaśca rātrayo'smākaṃ mitrāṇi santu /
34.7.[34]	‘mrucumlucu gatau’ nitāntaṃ gacchatyābhya āditya iti nimrucaḥ //
34.7.[35]	yāḥ ṣaḍdevatā urvī urvyaḥ mahatyaḥ /
34.7.[36]	kāstāḥ //
34.7.[37]	dyauḥ, pṛthivī, ahaḥ, rātriḥ, uṣaḥ, oṣadhayaḥ tathā pañca pradiśaścatasraḥ prāgādyā ūrdhvā pañcamī /
34.7.[38]	tā no'smān pāntu rakṣantu /
34.7.[39]	he anantaroktā yato yūyaṃ mitradhā hitasya kāryasya vidhātryastato no'smān mitre śubhakarmaṇi dadhāta dhārayata, abhayaṃ cāsmākamastu yuṣmatprasādāt //
34.7.[40]	he pradarśitadevā ye yūyaṃ rātrīmanutiṣṭhatha rātrīṃ lakṣaṇīkṛtya tiṣṭhatha, ye ca bhūteṣu jāgṛtha, sarvāṃśca paśūn rakṣatha, te no'smākaṃ sambandhiṣu ātmasu śarīreṣu jāgṛta //
34.7.[41]	bodha pratībodhetyādināṣṭānāṃ saṃbodhanam /
34.7.[42]	he bodhādayaḥ arundhatīparyantāḥ ye yūyaṃ devāstanūpāḥ stha tanūnāṃ śarīrāṇāṃ rakṣakā bhavatha, te me mama iha gahane bhave tanvaṃ tanūṃ pāta rakṣata /
34.7.[43]	bodhādīn pratīkairavacchidya vyācaṣṭe bodhapratībodhetyādinā, gatārthametat /
34.7.[44]	ete vai devāḥ, vaiśabdo'vadhāraṇe, eta eva bodhādayo rāṣṭrasya jagato bhartāra ṛtavaśca, ato'haṃ tāneveṭṭe staumi /
34.7.[45]	kimartham /
34.7.[46]	ātmano gopīthāya rakṣaṇāya /
34.7.[47]	anyānyapyatra svastyayanāni paṭhanīyāni /
34.7.[48]	vaciśvarādau paṭhyate, tataḥ svārthe ṇic svastyayanaṃ vācayatīti /
34.7.[49]	tena yuktaṃ svakartṛkaṃ vacanaṃ pituḥ /
34.7.[50]	svakartṛkāṇi hyetānyutsargeṇa prāk cūḍākaraṇāt // 7 //
35.1.[1]	bālakasūtikayoḥ rakṣārthā aśaucakāle'mī homāḥ, ataśca dṛṣṭārthā eva /
35.1.[2]	phalīkaraṇaṃ kambukāḥ, tairmiśritānsarṣapāndarvyā daśāhaṃ yāvat sāyaṃprātarjuhuyāt śaṇḍa ityādicaturbhirmantraiḥ //
35.1.[3]	śaṇḍo markopavītastauṇḍuleya ulūkhalaścapalo naśyatāmitaḥ svāhā // 1 //
35.1.[4]	iha sūtikāsthānācchaṇḍādayo naśyantu palāyantāmiti samudāyārthaḥ /
35.1.[5]	śaṇḍādayaḥ piśācānāṃ saṃjñāḥ /
35.1.[6]	ekaiko mantrasaṃbandhaḥ /
35.1.[7]	śaṇḍa itaḥ sthānānnaśyatu, evaṃ markaḥ, upavītaḥ, tauṇḍuleyaḥ, ulūkhalaścapalo naśyatāmitaḥ /
35.1.[8]	svāhā suhutamastu // 1 //
35.1.[9]	ālikhannavalikhankiṃvadanta ulūkhalaścapalo naśyatāmitaḥ svāhā // 2 //
35.1.[10]	samānaṃ pūrveṇaitat // 2 //
35.1.[11]	haryakṣṇaḥ kumbhiḥ śaktirhantā cupaṇīmukhaścapalo naśyatāmitaḥ svāhā // 3 //
35.1.[12]	keśinī śvalominī kacā kaucāpakāśinyapeto naśyatāmitaḥ svāhā // 4 //
35.1.[13]	haryakṣaṇa ityādayaḥ saṃjñāḥ /
35.1.[14]	keśinī nāma rākṣasī /
35.1.[15]	tathā śvalominī, kacā, kaucā, apakāśinītyetānyapi rākṣasīviśeṣanāmāni // 4 //
35.2.[1]	anena prakāracatuṣṭayena daśāhaṃ juhuyāt aśaucakālaṃ yāvajjuhuyādityarthaḥ // 2 //
36.0.[1]	atha nāmakaraṇam
36.1.[1]	daśamyāṃ vyatītāyāmaśaucaśuddhāvekādaśe'hani dvādaśe'hani vā tatra nakṣatrādivaiguṇye dināntare nāmadheyaṃ daśamyāṃ dvādaśyāṃ vāpi kārayet ‘puṇye'hani muhūrte vā nakṣatre vā guṇānvite /’ iti smaraṇāt /
36.1.[2]	audayikyā ca vyavasthayā trayodaśī tithirgṛhyate, natvanyāyyādutthānādanyāyyācca saṃveśanādanadyatanakāla ityādikayā, ‘rātriśeṣe dvābhyāṃ prabhāte tisṛbhiḥ’ iti vibhātāyāmapi rajanyāmudayāt prāgaśaucānuvṛttidarśanāt /
36.1.[3]	tasminneva sūtikāgārasthe sūtakāgnau payasi sthālīpākaṃ śrapayitvā sarvoṣadhiprabhṛtibhiḥ sugandhidravyaviśeṣairuparivinihitamaṅgalārthajātīpūgaphalaviśeṣaiḥ saśiraskaṃ snāpayitvā, puṃliṅganirdeśāt striyaṃ varjayati, anupabhuktena vastreṇa saṃcchādya tasya sthālīpākasya saṃbandhibhiravadānairvyatyayena sthālīpākena juhoti kayā naścitreti pañcāhutīḥ // 1 //
36.2.[1]	agnerāyurasītyādikamāyuṣeṣṭyā tulyamityatideśaḥ /
36.2.[2]	avadhimāha ā lalāṭābhimarśanāt /
36.2.[3]	‘tasya lalāṭamabhimṛśyāśvinoḥ prāṇa iti japati’ iti vakṣyati /
36.2.[4]	tadanantaramāyuṣeṣṭyā samānamityarthaḥ // 2 //
36.3.[1]	atrānuvāke asāvityasya sthāne tadeva nāma dhīyate yattu jātakarmaṇi kṛtaṃ, nānyat // 3 //
36.4.[1]	eke punarāhuranyadvidhīyate /
36.4.[2]	dve hi nāmnī brāhmaṇasya kartavye /
36.4.[3]	tatra yadrahasyaṃ jātakarmaṇyuktaṃ ‘putre jāte nāma dhīyate’ iti, tasya prayojanaṃ parairabhicāre kriyamāṇe'nuccāraṇādi, prakaṭaṃ tvekādaśāhādau vyāvahārikam /
36.4.[4]	tathāca śrutiḥ ‘tasmādbrāhmaṇo dvināmā’ iti // 4 //
36.5.[1]	sviṣṭakṛtaḥ pūrvaṃ pūtamājyaṃ kāṃsyapātre āsicya prakṣipya, tatra ca hiraṇyaṃ prakṣipya agnerāyurasītyādinā mantreṇa /
36.5.[2]	kīdṛśaṃ suvarṇam /
36.5.[3]	ābandhanīyaṃ bālakasya kaṇṭhādau bandhanārham /
36.5.[4]	tasyājyasya juhoti indrasya prāṇa ityādibhiḥ pañcabhirmantraiḥ // 5 //
36.6.[1]	saṃsthitayajurhomātpūrvaṃ brahmā ghṛte hiraṇyamavapadyate avaṣṭabhnāti yattadbālagalādibandhanārthaṃ ghṛte nihitaṃ sarve ca ṛtvijastadvaṣṭabhnanti yadasarpa ityādimantraiḥ // 6 //
36.7.[1]	ājyātsuvarṇaṃ pāvamānenetyuddhṛtya yajamānāya prayacchati devā āyuṣmanta ityādimantraiḥ //
36.8-9.[1]	tat suvarṇaniḥsrāvamājyaṃ bālakaḥ pibati /
36.8-9.[2]	tacca niḥśeṣeṇāvadhayet pibet // 8 //
36.8-9.[3]	hiraṇyalagnaṃ ghṛtaṃ prakṣālya taddhiraṇyaṃ badhnāti bālakasya galādau imamagna ityādinā // 9 //
36.10.[1]	lalāṭataṭaṃ hastena spṛṣṭvā japati aśvinoḥ prāṇa ityādikam // 10 //
36.11.[1]	aṅgādaṅgādityādinā bālasya mūrdhani śiṅghanaṃ kṛtvā svastyayanaṃ vakti /
36.11.[2]	kvacinnighrāpyeti pāṭhaḥ, tatra svārthe ṇic /
36.11.[3]	pitrasannidhau vā mātaraṃ prayujyeti kecit /
36.11.[4]	ṛtvigvā pituḥ prayojako vivakṣitaḥ // 11 //
36.12.[1]	ato nāmakaraṇādūrdhvaṃ yadā pravāsādāyāti pitā, tadānenaiva prakāreṇa mūrdhanyabhighrāṇaṃ kuryāt // 12 //
36.12.[2]	evameva pratimāsaṃ janmadine sthālīpākena jātakarmavidhivadājyeneṣṭā nighrāṇaṃ mūrdhani kuryāt // 13 //
36.12.[3]	pratimāsamimāṃ kartavyatāṃ saṃvatsaraṃ yāvakuryāt // 14 //
36.13.[1]	māṃsaṃ tu bālakasya mātā pitā ca saṃvatsaraṃ yāvannāśnīyāt // 15 //
36.14.[1]	prathame saṃvatsare samāpte ajenāgnimavinā dhanvantarimiṣṭvā vāśabdādājyena sthālīpākena vā sarpiṣā pracureṇa yuktamanyena ca pavitreṇa dadhiprabhṛtinā annaṃ brāhmaṇān bhojayet /
36.14.[2]	taiḥ suprītaiḥ svastyayanāśīḥprabhṛtibhirabhinandedenam // 16 //
36.14.[3]	kayā naścitra ābhuvadūtī sadāvṛdhaḥ sakhā /
36.14.[4]	kayā śaciṣṭhayā vṛtā // 1 //
36.14.[5]	kastvā satyo madānāṃ maṃhiṣṭho matsadandhasaḥ /
36.14.[6]	dṛḍhā cidāruje vasu // 2 //
36.14.[7]	vratasyārṣam /
36.14.[8]	indraḥ prajāpatirvā devatā /
36.14.[9]	citraścitracaritaḥ prajāpatirindro vā no'smānkayā ūtyā ābhuvadābhāvayati janayati /
36.14.[10]	avanamūtiḥ ‘supāṃ sulukpūrvasavarṇā .....’ iti tṛtīyaikavacanasya pūrvasavarṇaikādeśaḥ ūtīśabdālluk ca /
36.14.[11]	kīdṛśaḥ prajāpatiḥ /
36.14.[12]	sakhā samānakhyānaḥ antaryāmī /
36.14.[13]	kīdṛśānasmān /
36.14.[14]	sadāvṛdhaḥ sarvakālaṃ vṛddhiyuktān /
36.14.[15]	kayā vṛtā vartanenābhāvayati /
36.14.[16]	kayā śaciṣṭhayā śaktyatiśayena caitanyātiśayena vā atiśayena śaktitā śaciṣṭhā ‘turiṣṭhemeyaḥsu’ iti tṛco lopaḥ, chāndaso varṇavyatyayaścakāraḥ, kena śaktyatiśayena vartayedityarthaḥ /
36.14.[17]	sraṣṭṛtvādiśaktyatiśayayuktaḥ prajāpatirvṛddhiviṣaye ṛtāvasmābhirijyate, sa iṣṭyā prītaḥ san bālaṃ vṛddhyādisaṃyuktaṃ saṃpādayatviti tātparyārthaḥ //
36.14.[18]	he prajāpate ko yajamānaḥ tvā matsat mādayati, andhaso'ndhasā haviṣā, dṛḍhā dṛḍhāni, vasu vasūni dhanāni, āruje ārujati vitarati dakṣiṇādidvāreṇa /
36.14.[19]	kīdṛśo yajamānaḥ /
36.14.[20]	satyaḥ uttamasattvaḥ, tathā madānāṃ maṃhiṣṭhaḥ hṛṣṭānāmānandayogināṃ madhye vṛddhatamaḥ paramānandayukto brahmasvabhāva ityarthaḥ /
36.14.[21]	‘bahi mahi vṛddha’ iti dhātoḥ prakṛtitvaṃ maṃhiṣṭhaśabde iṣṭhannante //
36.14.[22]	kayā tacchṛṇve śacyā śaciṣṭho yayā kṛṇoti muhu kācidṛṣvaḥ /
36.14.[23]	puru dāśuṣe vicayiṣṭho aṃho'thā dadhāti draviṇaṃ jaritre /
36.14.[24]	atrāpi prajāpatirdevatā /
36.14.[25]	ahaṃ śṛṇve śṛṇomi vedāt /
36.14.[26]	kiṃ tat /
36.14.[27]	kācidevāsya prajāpateḥ śaktirlokottarāsti prajñā vā /
36.14.[28]	kā /
36.14.[29]	yayā śacyā śaktyā prajñayā vā sa ṛṣvo mahattamaḥ puru aṃhaḥ pāpaṃ muhurmuhuḥ punaḥpunaḥ kṛṇoti kṛntati nāśayati /
36.14.[30]	kasmai /
36.14.[31]	dāśuṣe yajamānāya /
36.14.[32]	pāpaṃ ca nāśayitvā, anantaraṃ jaritre stotre dāśuṣe puru subahu draviṇaṃ dhanaṃ dadhāti dadāti karoti vā /
36.14.[33]	kīdṛśaḥ prajāpatiḥ /
36.14.[34]	śaciṣṭhaḥ śaktatamaḥ prājñatamo vā, vicayiṣṭhaḥ vividhaśaktinicayavattamaḥ /
36.14.[35]	kayeti vyatyayena tṛtīyā prathamāsthāne //
36.14.[36]	prajāpataye svāhā //
36.14.[37]	prajāpataye suhutamastu /
36.14.[38]	prajāpate nahi tvaditi, asā amuṣyeti dvayaṃ vyākhyātam //
36.14.[39]	‘agnerāyurasi tasya te manuṣyā āyuṣkṛtastenāsā amuṣmā āyurdhehi’ brahmaṇa ārṣam /
36.14.[40]	anena hiraṇyaṃ ghṛte'vadadhāti /
36.14.[41]	he suvarṇa asi tvamagnerāyuḥ, āyātītyāyuḥ, agnerāgataṃ tvamutpannamityarthaḥ /
36.14.[42]	tathāca śrutiḥ ‘agneryadretaḥ sicyate taddhiraṇyamabhavat’ iti /
36.14.[43]	tasyaivaṃbhūtajananasya te tava manuṣyā āyuṣkṛta indhanādhmānanirmanthanajāgaraṇādinā manuṣyā agnerāyuḥ kurvanti, taddvāreṇa suvarṇasya /
36.14.[44]	tena manuṣyāṇāmupakārakatvādasmai yajamānāya, amuṣmai ca bālakāyāyurdehi kuru vā //
36.14.[45]	indrasya prāṇaḥ sa te prāṇaṃ dadātu yasya prāṇastasmai te svāhā //
36.14.[46]	indro'tra devatā /
36.14.[47]	indrasya prāṇaḥ, indraḥ prāṇasya svāmī, ataḥ sa indrastubhyaṃ prāṇaṃ dadātu /
36.14.[48]	yasya prāṇastasmai indrāya te tubhyaṃ svāhā //
36.14.[49]	pitṝṇāṃ prāṇaste te prāṇaṃ dadatu yeṣāṃ prāṇastebhyo vaḥ svāhā //
36.14.[50]	pitṛdevatāko yataḥ pitṛsvāmikaḥ prāṇo‘taste pitaraste tubhyaṃ prāṇaṃ dadatu /
36.14.[51]	yeṣāṃ prāṇastebhyaḥ pitṛbhyo vo yuṣmākaṃ suhutamastu /
36.14.[52]	marutāṃ prāṇaste° viśveṣāṃ devānāṃ prāṇaste° prajāpateḥ prāṇaḥ sa te prāṇaṃ dadātu parameṣṭhinaḥ prāṇaḥ sa te prāṇaṃ dadātu yayoḥ prāṇastābhyāṃ vāṃ svāhā //
36.14.[53]	prajāpatiḥ prāṇasya svāmī /
36.14.[54]	sa tubhyaṃ prāṇaṃ dadātu /
36.14.[55]	parameṣṭhī prāṇasya prabhuḥ /
36.14.[56]	sa tubhyaṃ prāṇaṃ dadātu /
36.14.[57]	ubhayoḥ prajāpatiparameṣṭhinoryayoḥ prāṇastābhyāṃ vāṃ yuvābhyāṃ svāhā //
36.14.[58]	yadasarpastatsarpirabhavo yannavamaistannavanītamabhavo yadapriyathāstaddhṛtamabhavaḥ //
36.14.[59]	ghṛtaṃ nirucyate he ghṛta yat yasmāttvamasarpaḥ sṛptaṃ, tataḥ sarpirbhūtamasi /
36.14.[60]	yasmācca navaṃ pratyagraṃ sat aiḥ āgatamasi, tato navanītamucyase /
36.14.[61]	yasmādadhriyathāstaddhṛtaṃ bhūtamasi ‘dhṛ dhāraṇe’ ityasya varṇavyatyaye ghṛtaśabdaḥ //
36.14.[62]	ghṛtasya dhārāmamṛtasya panthāmindreṇa dattaṃ prayataṃ marudbhiḥ /
36.14.[63]	tattvā viṣṇuranvapaśyattaveḍā gavyairayat //
36.14.[64]	viṣṇorārṣam /
36.14.[65]	dhārāṃ panthāmiti prathamāyāḥ sthāne dvitīyā /
36.14.[66]	yeyaṃ ghṛtasya dhārā, sā amṛtasya amaraṇadharmasya panthā upāyaḥ /
36.14.[67]	idaṃ hi ghṛtamindreṇa yajamānebhyo dattaṃ vṛṣṭyādidvāreṇa, prayataṃ ca marudbhiḥ prakarṣeṇa yataṃ niyamya sthāpitaṃ vacanādidvāreṇa /
36.14.[68]	tat dīyamānaṃ niyamyamānaṃ ca tvāṃ viṣṇurapaśyat /
36.14.[69]	tattvāmiḍā devatāviśeṣaḥ gavi airayannikṣiptavatī //
36.14.[70]	pāvamānena tvā stomena gāyatryā vartanyopāṃśorvīryeṇoddharāmyasau //
36.14.[71]	pāvamānena stomena barhiṣpavamānādinā, gāyatryā varcā, vartanyā sāmāvayavena, upāṃśorgrahasya vīryeṇa sāmarthyena uddharāmi tvām /
36.14.[72]	asāviti nāma pratīyāt //
36.14.[73]	bṛhatā tvā rathantareṇa triṣṭubhā vartanyā śukrasya vīryeṇotsṛjāmyasau //
36.14.[74]	gatārtham //
36.14.[75]	agnestvā mātrayā jagatyā vartanyā devastvā savitonnayatu jīvātave jīvanasya yā asau //
36.14.[76]	agnerunnayāmīti vipariṇatasyānuṣaṅgaḥ, natūddharāmītyasyānuṣaṅgaḥ ‘vyavayānnānuṣajyeta’ iti nyāyāt /
36.14.[77]	pāvamānenetyādi samuccitaṃ mantratrayamāhuḥ suvarṇoddharaṇe bhinnākhyātatvena bhinnamantratvāt /
36.14.[78]	anye tu ekamantratāṃ manyante //
36.14.[79]	devā ityādayaḥ ṣaṭ //
36.14.[80]	āyuṣmantaste'mṛtenāyuṣmantasteṣāmayamāyuṣāyuṣmānastvasau // 1 //
36.14.[81]	teṣāmāyuṣā devānāmāyuṣā tatparimāṇena jīvanena ayaṃ yajamāno bālaścāyuṣmānastu /
36.14.[82]	asāviti pūrvavat //
36.14.[83]	brahmāyuṣmattadbrāhmaṇairāyuṣmattasyāyamāyuṣāyuṣmānastvasau // 2 //
36.14.[84]	brahma vedaḥ /
36.14.[85]	taccāyuṣmadavināśi /
36.14.[86]	taddhi brāhmaṇairbrahmasambandhibhiradhyayanadhāraṇādibhiranucchittikarmakam /
36.14.[87]	tasyāyamityādi pūrvavat //
36.14.[88]	agnirāyuṣmānsa vanaspatibhirāyuṣmāṃstasyāyamāyuṣāyuṣmānastvasau // 3 //
36.14.[89]	vanaspataya indhanāni araṇyaṃ ca /
36.14.[90]	samānamanyat //
36.14.[91]	yajña āyuṣmānsa dakṣiṇābhirāyuṣmāṃstasyāyamāyuṣāyuṣmānastvasau // 4 //
36.14.[92]	dakṣiṇālobhena ṛtvijaḥ abhyasyanti yajñavidyāṃ samyaganutiṣṭhanti ca karmāṇi /
36.14.[93]	tena dakṣiṇayā āyuṣmattvaṃ yajñasya //
36.14.[94]	soma āyuṣmānsa oṣadhībhirāyuṣmāṃstasyāyamāyuṣāyumānastvasau // 5 //
36.14.[95]	oṣadhayo vrīhyādyāḥ, tābhiḥ /
36.14.[96]	carupuroḍāśādinā iṣṭamannādi candramasamāpyāyayatīti kṛtvā bhavatyoṣadhībhirāyuṣmān somaḥ //
36.14.[97]	oṣadhaya āyuṣmatīstā adbhirāyuṣmatīstāsāmayamāyuṣāyuṣmānastvasau // 6 //
36.14.[98]	vṛṣṭyā vardhante dhriyante cauṣadhayaḥ //
36.14.[99]	imamagna āyuṣe varcase kṛdhi tigmamojo varuṇa saṃśiśādhi /
36.14.[100]	mātevāsmā adite śarma yaccha viśve devā jaradaṣṭiryathāsat //
36.14.[101]	he agne imaṃ bālakaṃ yajamānaṃ ca āyuṣe varcase ca kṛdhi kuru, vidyāsaṃpattirvarcaḥ yathā etasyāyurvarcaśca bhavati tathā kurvityarthaḥ /
36.14.[102]	he varuṇa tvamapi tigmamutkaṭamojo balaṃ saṃśiśādhi samyak saṃpādaya /
36.14.[103]	he adite devamātastvamasmai śarma sukhaṃ yaccha dehi māteva jananī yathā /
36.14.[104]	he viśve devā yūyaṃ yathā jaradaṣṭirasat bhavati, tathā kuruta, jarāmaśnoti vyāpnoti jaradaṣṭiḥ, jarājarjaritaśarīramenaṃ kurutetyarthaḥ //
36.14.[105]	aśvinoḥ prāṇastau te prāṇaṃ dattāṃ tena jīva /
36.14.[106]	mitrāvaruṇayoḥ prāṇastau te prāṇaṃ dattāṃ tena jīva //
36.14.[107]	bṛhaspateḥ prāṇaḥ sa te prāṇaṃ dadātu tena jīva /
36.14.[108]	aśvināvatra devatā /
36.14.[109]	aśviprabhṛtibhirdattena prāṇena jīveti gatārtham //
36.14.[110]	aṅgādaṅgātsaṃbhavasi hṛdayādabhijāyase /
36.14.[111]	ātmā vai putranāmāsi jīva śaradaḥ śataṃ paśya śaradaḥ śatam //
36.14.[112]	sarvāṅgaparisrutarasasāravīryasaṃbhūtatvādaṅgādaṅgātsamyagbhavasi, hṛdayasaṃkalpitamanorathasaṃbhūtatvācca hṛdayādādhikyena jāyase /
36.14.[113]	vaiśabdo'vadhāraṇe /
36.14.[114]	kiṃ bahu brūmahe, ātmā vai putranāmāsi, tvaṃ maccharīreṇa saṃbhūtatvānmadīyameva mūrtyantaramasi putranāmāṅkitamupakāritaramityarthaḥ /
36.14.[115]	evaṃbhūtastvaṃ śaradāṃ śataṃ prāṇāndhāraya paśya ca paṭvindriyo bhava varṣaśatam /
36.14.[116]	evaṃ hi garbhādhānādi nāmakaraṇāntaṃ vyākhyātam /
36.14.[117]	anantaraṃ cūḍākarma sūtrakāreṇoktam /
36.14.[118]	smṛtiṣu hi niṣkramaṇānnaprāśane nāmakāraṇānantaramukte ‘tṛtīye māsi kartavyaṃ śiśorniṣkramaṇaṃ gṛhāt /’ ‘ṣaṣṭhe māsyannaprāśanaṃ kartavyam’ ityādinā, tena te'pi avaśyakartavye /
36.14.[119]	candradarśanaṃ cāto gṛhyāntarānusāreṇehāpi darśayati // 16 //
37.1-2.[1]	janmanaḥ prabhṛti māsadvaye vyatīte tṛtīyasya māsasya prathamārdhe'tīte ādityasya darśanaṃ bālaḥ kārayitavyaḥ /
37.1-2.[2]	tatreyamitikartavyatā /
37.1-2.[3]	puṇyadine jyotiḥśāstraśuddhe, parvaṇi vā sunakṣatrādiyogini darśanaṃ kārayitavya ityekasyaiva parvaṇa itaratithisamudāyena saha vikalpadarśanādutkarṣātiśayaḥ pratīyate /
37.1-2.[4]	udite evāditye rathacakraparimāṇaṃ sthaṇḍilamupalipya, gehāṅgane ādityaraśmyalaṅkṛte tatropalite pratiṣṭhāpya laukikamagniṃ yathoktamupasamādhāya upasamādhānamuddhatāvokṣaṇaparisamūhanaparyukṣaṇaparistaraṇapavitrakaraṇājyavilayanājyavīkṣaṇāgnyupasthānarūpaṃ kṛtvā, tato jayaprabhṛtibhirjayākārairāghārādājyabhāgāntairhutvā taraṇirviśvadarśata iti divo rukma iti udu tyamiti citraṃ devānāmiti catasṛbhirājyasya juhoti // 1 //
37.3.[1]	juhotītyanuṣajyate /
37.3.[2]	mitro janāniti pra sa mitreti ca dvābhyāṃ sthālīpākasya juhoti // 2 //
37.4.[1]	abhyāvartasvetyādinā mantreṇa kumāramabhimukhaṃ kṛtvā unnamayyānayati pitā gururvā // 3 //
37.5.[1]	draṣṭre nama upadraṣṭre nama ityādinā bālasya pitā ādityopasthānaṃ karoti bālaṃ sammukhaṃ kṛtvotsaṅge // 4 //
37.6.[1]	bahughṛtadadhyādiyuktaṃ haviṣmadannaṃ brāhmaṇānbhojayet //
37.6.[2]	taraṇirviśvadarśato jyotiṣkṛdasi sūrya /
37.6.[3]	viśvamābhāsi rocanam //
37.6.[4]	prajāpaterārṣamuttaratrāpi /
37.6.[5]	gāyatrī /
37.6.[6]	sūryo devatā /
37.6.[7]	he sūrya asi tvaṃ taraṇistārayati saṃsārasāgarāditi taraṇiḥ, tathā darśato draṣṭurviśvasya sarvasya jyotiṣkṛt prakāśakārī andhatamasasyāpasārakaḥ, viśvamābhāsi rocanaṃ yatkiṃcidrocanaṃ prakāśamānaṃ tadviśvaṃ samastaṃ tvamevābhāsi prajāpatirūpaḥ //
37.6.[8]	divo rukma urucakṣā udeti dūre arthastaraṇirbhrājamānaḥ /
37.6.[9]	nūnaṃ janāḥ sūryeṇa prasūtā ayannarthāni kṛṇavannapāṃsi //
37.6.[10]	ayamādityo dūre udeti dūraṃ gacchati ceṣṭate /
37.6.[11]	kutaḥ /
37.6.[12]	divaḥ antarikṣāt /
37.6.[13]	rukmaḥ ‘ruca dīptau’ dīptaḥ, suvarṇavarṇo vā /
37.6.[14]	urucakṣā bṛhaddarśanaḥ /
37.6.[15]	arthaḥ aryate prāpyate ardhyate vā mokṣārthibhirityartho brahmā /
37.6.[16]	taraṇirvyākhyātaḥ /
37.6.[17]	bhrājamāno dīpyamānaḥ /
37.6.[18]	jāyanta iti janāstrayo lokā nūnaṃ niścitaṃ kṛtvā sūryeṇa prasūtā janitā jagatāṃ prajāpativivartatvāt brahmapariṇāmatvādvā sūryasya ca brahmātmakatvāt /
37.6.[19]	ayaṃ hi sūryaḥ apāṃsyannāni āviṣkurvan vṛṣṭidvāreṇa arthāṃśca yāgadānādīn vegenāryamāṇānayanpravartayan divasakaraṇadvāreṇa dṛśyate /
37.6.[20]	‘udu tyaṃ’ ‘citraṃ devānāṃ’ ‘mitro janā’niti vyākhyātāḥ //
37.6.[21]	pra sa mitra marto astu prayasvānyasta āditya śikṣate vratena /
37.6.[22]	na hanyate na jīyate tvoto nainamaṃho aśnotyantito na dūrāt //
37.6.[23]	he mitra āditya yo marto martyastava vratena vrataṃ karma śikṣate, sa prayasvān annavān prāstu prakarṣeṇa bhavatu /
37.6.[24]	yaḥ tvotaḥ tvayā rakṣitaḥ, sa na kenaciddhanyate, na jīyate parābhūyate /
37.6.[25]	nāpyenamaṃhaḥ pāpamaśnoti vyāpnoti antitaḥ antikāt, nāpi dūrāt //
37.6.[26]	abhyāvartasva pṛthivi yajñena payasā saha /
37.6.[27]	vapāṃ te agniriṣito arohat //
37.6.[28]	he pṛthivi yajñena payasā ca saha abhyāvartasva mama sāmmukhyena āgaccha, prasannā bhūtvā māṃ payasvantaṃ yājñikaṃ ca sampādaya /
37.6.[29]	agniriṣitaḥ preṣitaḥ san te tava va sāraṃ vedimarohat ārohatu //
37.6.[30]	draṣṭre nama upadraṣṭre namo'nudraṣṭre namaḥ khyātre nama upakhyātre namo'nukhyātre namaḥ śṛṇvate nama upaśṛṇvate namaḥ sate namo'sate namo jātāya namo janiṣyamāṇāya namo bhūtāya namo bhaviṣyate namaścakṣuṣe namaḥ śrotrāya namo manase namo vāce namo brahmaṇe namaḥ śrāntāya namastapase namaḥ //
37.6.[31]	ghorāṇāmārṣam /
37.6.[32]	ādityaḥ stūyate parabrahmarūpatvātsarvamayatvena /
37.6.[33]	draṣṭā jīvātmā, upadraṣṭā antaryāmī /
37.6.[34]	tasmai ubhayātmane namaḥ /
37.6.[35]	vedādipramāṇena dṛṣṭaṃ dharmādikamanu paścādyogābhyāsena sphuṭaṃ paśyatītyanudraṣṭā yogyātmā, tasmai namaḥ /
37.6.[36]	khyātīti khyātā prakāśamānaḥ sarvo loko dharmirūpaḥ, upakhyātā dharmo rūpādiḥ, anukhyātā dharmādharmarūpādigataḥ /
37.6.[37]	śiṣṭaṃ spaṣṭam //
37.6.[38]	adṛśrannasya ketavo viraśmayo janāṁ anu /
37.6.[39]	bhrājanto agnayo yathā //
37.6.[40]	asya ādityasya ketavaḥ aśvā raśmayo vā adṛśran dṛśyante janānanu jāyamānāṁllakṣaṇīkṛtya /
37.6.[41]	viraśmayo vigatarajjavo bandhanaśūnyā ityarthaḥ /
37.6.[42]	bhrājanto dedīpyamānā agniprakhyāḥ //
38.1.[1]	evaṃśabdena rathacakraparimāṇasthaṇḍilopalepanāntasyātideśaḥ // 1 //
38.1.[2]	viśeṣamāha
38.2-5.[1]	navo nava ityanena mantreṇa candramasaḥ upasthānaṃ kartavyam /
38.2-5.[2]	prakāśa ādarśo dakṣiṇā dātavyā //
38.2-5.[3]	makṣūdhātā mātariśvā vacobhiścandro amṛtādvardhate jāyamānaḥ /
38.2-5.[4]	āyuḥ prajāmamṛtaṃ saubhagatvaṃ pra candramāstirate dīrghamāyuḥ //
38.2-5.[5]	candramā dīrghamāyuḥ pratirate pratiratu dadātu, tathā prajāṃ putrādikāmamṛtamamaraṇadharmakatvaṃ saubhagatvaṃ saubhāgyaṃ lokapriyatvam /
38.2-5.[6]	dvirāyurgrahaṇamatiśayārtham /
38.2-5.[7]	sa hi pratipadādāvamṛtāt parabrahmaṇo jāyamāno vardhate pratidinam /
38.2-5.[8]	auṇādiko'siḥpratyayaḥ /
38.2-5.[9]	pūjitasya caturthapuruṣārthasya dhātā vidhātā bhavati //
38.2-5.[10]	bhūyo jāto haviṣaścandramā asmātpūrṇaḥ purastātpayaso havirbhiḥ /
38.2-5.[11]	payo garbho devatā pinvamānaścandro'mṛtatvamabhayaṃ kṛṇotu //
38.2-5.[12]	payobhiśca bhūyaḥ punaḥ punarbahukṛtvo vā payaḥ kṣīraṃ, garbhaḥ garbhān devatā yajñoddeśyāḥ pinvamāna oṣadhyādyāpyāyanamukhena poṣayaṃścandro duḥkhabhayarahitamamṛtatvaṃ me karotu //
38.2-5.[13]	āpyāyasva sametu te viśvataḥ soma vṛṣṇyam /
38.2-5.[14]	bhavā vājasya saṅgathe //
38.2-5.[15]	he soma āpyāyasva vardhayāsmān /
38.2-5.[16]	vṛṣṇyaṃ sektṛtvamāpyāyakatvaṃ te tava viśvataḥ sarvataḥ sametu samāgacchatu /
38.2-5.[17]	kiṃca vājasyānnasya saṅgathe sambandhanimittaṃ bhava //
38.2-5.[18]	saṃ te payāṃsi samu yantu vājāḥ saṃ vṛṣṇyānyabhimātiṣāhaḥ /
38.2-5.[19]	āpyāyamāno amṛtāya soma divi śravāṃsyuttamāni diṣva //
38.2-5.[20]	he soma te tava payāṃsi saṃyantu tvayā saṃgacchantām /
38.2-5.[21]	vājā vājāni annāni ca saṃgacchantām /
38.2-5.[22]	vṛṣṇyāni ca āpyāyakatvāni tvayā saṃgacchantām /
38.2-5.[23]	kīdṛśasya tava /
38.2-5.[24]	abhimātiṣāhaḥ saṅgrāmāṇāṃ prasoḍhurabhibhavituḥ /
38.2-5.[25]	he soma asmābhirāpyāyamāno haviṣā amṛtatvāya bhava svargāyetyarthaḥ /
38.2-5.[26]	śravāṃsi cānnānyuttamāni dehi yajñopayogīni //
38.2-5.[27]	navo navo bhavati jāyamāno'hnāṃ keturuṣasāmetyagram /
38.2-5.[28]	bhāgaṃ devebhyo vidadhātyāyanpra candramāstirate dīrghamāyuḥ //
38.2-5.[29]	ayaṃ candramāḥ pratipadādau vardhamāno navo navo bhavati /
38.2-5.[30]	ahnāṃ dinānāmuṣasāṃ ca rajanyantānāmagrametyāgacchati ketuścihnabhūtaḥ pratipadādikālasya sūcakatvāt /
38.2-5.[31]	kiṃca bhāgaṃ devebhyo dadātyamṛtamayatvādamṛtasya ca dīrghamāyuḥ pratirate /
38.2-5.[32]	iti candradarśanam //
39.1.[1]	prasavādārabhya ṣaṣṭhe māse bālakasyānnaprāśanaṃ kartavyam // 1 //
39.2.[1]	sarvāṇi haviṣyānnāni miśrīkṛtya āyurdā deva iti ghṛtapratīka iti ca dvābhyāṃ hutvā annapate annasyeti mantreṇa kumāramannaṃ prāśayet //
39.2.[2]	āyurdā deva jarasaṃ vṛṇāno ghṛtaṃ vasāno ghṛtapṛṣṭho agne /
39.2.[3]	ghṛtaṃ pibannamṛtaṃ cāru gavyaṃ piteva putraṃ jarasaṃ nayemam //
39.2.[4]	he agne gavyaṃ goprabhavamamṛtamamṛtatvakāri, cāru utkṛṣṭaṃ ghṛtaṃ piban imaṃ bālaṃ jarasaṃ naya vṛddhatvaṃ prāpaya /
39.2.[5]	ka iva kam /
39.2.[6]	piteva putram /
39.2.[7]	he deva dyotamāna āyurdā āyuṣo dātā tvaṃ, ato jarasaṃ jarāṃ vṛṇāno vardhayan ghṛtaṃ ca vasāna ācchādayan vitaran ghṛtapṛṣṭhaḥ san hūyamānenoparivartinā ghṛtena yuktaḥ san jarasaṃ nayemam //
39.2.[8]	ghṛtapratīko ghṛtapṛṣṭho agnirghṛtāhavano ghṛtamasya dhāma /
39.2.[9]	ghṛtapruṣo haritastvā vahantu ghṛtaṃ pibanyajatāddeva devān //
39.2.[10]	triṣṭup /
39.2.[11]	āgneyī /
39.2.[12]	ghṛtaṃ pratikāyati āhvayati yaḥ, sa ghṛtapratīkaḥ /
39.2.[13]	ghṛtapṛṣṭho vyākhyātaḥ /
39.2.[14]	ghṛtasya ā samantāt havanaṃ homo yatra, sa ghṛtāhavanaḥ /
39.2.[15]	tathā ghṛtamasyāgnerdhāma gṛham /
39.2.[16]	yatastvamevaṃbhūto'gnirato he bhagavan deva agne ghṛtapruṣo ghṛtakaṇāḥ harito'śvā iva tvāṃ vahantu prāpnuvantu āpyāyantvityarthaḥ /
39.2.[17]	tvaṃ ca ghṛtaṃ piban he deva devān yaja pūjaya prīṇīhi /
39.2.[18]	agnidvāreṇa hi devānāṃ tṛptirbhavati //
39.2.[19]	annapate annasya no dehyanamīvasya śuṣmiṇaḥ /
39.2.[20]	pra pradātāraṃ tāriṣa ūrja no dehi dvipade catuṣpade //
39.2.[21]	he annapate somarāja ‘somo vā oṣadhīnāṃ rājā’ iti śruteḥ annasya no dehi annamasmabhyaṃ prayaccha, anamīvasya śuṣmiṇaḥ, amīvo rogastadrahitaṃ, śuṣmaṃ sukhaṃ sukhakāri /
39.2.[22]	pradātāraṃ pratāriṣaḥ, prakarṣeṇa tāraya saṃsārasāgarakleśamapasārayāsya /
39.2.[23]	ūrjamannaṃ balaṃ ca no'smākaṃ dehi dvipade catuṣpade ca gavāśvādike /
39.2.[24]	ityannaprāśanam //
40.1.[1]	janmanaḥ prabhṛti yastṛtīyo varṣastasya bhūyiṣṭhe bhāge gate sati cūḍākarma kartavyam /
40.1.[2]	ardhamavadhiṃ kṛtvā saptamo māso bhūyān, aṣṭamastu bhūyiṣṭhastasmin gate navame māsi kartavyam /
40.1.[3]	dakṣiṇena viduṣāpi na svayaṃ pitrā kartavyamiti ṇicoktam // 1 //
40.2.[1]	kapūjā cūḍā /
40.2.[2]	sā vasiṣṭhagotrasaṃbhūtānāṃ dakṣiṇe śiraso bhāge kartavyā /
40.2.[3]	dakṣiṇe dakṣiṇata ādyādibhyastasiḥ // 2 //
40.3.[1]	ubhayoḥ śiraso dakṣiṇottarabhāgayoratrigotre kaśyapagotre ca jātānāṃ śikhā kartavyā // 3 //
40.4.[1]	bhṛgugotrajā muṇḍā niḥśikhāḥ kartavyāḥ // 4 //
40.5.[1]	āṅgirasagotre ye jātāste pañcacūḍāḥ kartavyāḥ // 5 //
40.6.[1]	eke vājimicchanti āṅgirasānām /
40.6.[2]	vājiḥ keśapaṅktiḥ // 6 //
40.7.[1]	ye kathitebhyo'nye'gastyaviśvāmitrādigotrajāste śikhino bhavanti /
40.7.[2]	kimartham /
40.7.[3]	maṅgalārtham /
40.7.[4]	niḥśikhatvaṃ tvamaṅgaladharmaḥ ariṣṭahetuḥ /
40.7.[5]	tathāca paṭhanti ‘amedhyametacchiro yadaśikham /’ iti /
40.7.[6]	‘yatra bāṇāḥ sampatanti kumārā viśikhā iva /’ iti ca nindāvādo yanmūlaṃ śikhākarmasmaraṇam // 7 //
40.8.[1]	kuladharmānatikrameṇa vā ekaśikhatvādi kartavyaṃ kulācārāṇāmapi dharmatvena smaraṇāt ‘yenāsya pitaro yātā yena yātāḥ pitāmahāḥ /
40.8.[2]	tena yāyātsatāṃ mārgaṃ tena gacchanna riṣyati //’ 
40.9.[1]	puṇyāha ityādi hutvetyantaṃ vyākhyātam /
40.9.[2]	āyamagādityādinā uṣṇā apo'bhimantrayate mantreṇa /
40.9.[3]	jagatī cchandaḥ /
40.9.[4]	viśvedevā devatā /
40.9.[5]	brahmaṇa ārṣamupanayanasamāptiṃ yāvat /
40.9.[6]	ayaṃ savitā kṣureṇoṣṇena codakena sahāgāt āgataḥ /
40.9.[7]	ato he vāyo tvamapyābhyāṃ saha ehi āgaccha /
40.9.[8]	he ādityāḥ rudrāḥ vasavaḥ sacetasa ekacittāḥ santo yūyamapyasya somasyeva rājño māṇavakasya vapata muṇḍayatainamityarthaḥ ‘somo vā oṣadhīnāṃ rājā’ iti śruteḥ rājānamivainaṃ gauravabhājanaṃ manyamānā muṇḍayateti yāvat // 9 //
40.10.[1]	uṣṇāścetyādinā varcase ityantenābhyundet ‘undī kledane’ māṇavakasya śiraḥ abhimantritābhiradbhiḥ prakṣālayedityarthaḥ //
40.10.[2]	he āpaḥ ihaiva sthāne enaṃ māṇavakamavata rakṣata uṣṇāśca śītāśca sarvāḥ sametya saṃbhūya /
40.10.[3]	taccāvanaṃ bṛhaspatiḥ savitā cānumanyatāmabhyupagacchatu /
40.10.[4]	kīdṛśaḥ /
40.10.[5]	satyadharmā satyameva hyasya dharmaḥ, satyasaṃkalpo hyata evāyam /
40.10.[6]	he āpaḥ ārdradānavaḥ ārdrabhāvasya dātryaḥ stha bhavatha /
40.10.[7]	dadāti iti dānuḥ, auṇādiko dānuśabdaḥ /
40.10.[8]	evaṃ jīvadānavo jīvadātryaḥ stha bhavatha /
40.10.[9]	undatīḥ kledayantyaḥ /
40.10.[10]	āpa undantu jīvase jīvanāya dīrghāyutvāya ca āyuṣe tvapatyoriti salopaḥ /
40.10.[11]	varcase brahmavarcasāya rūpaviśeṣāya // 10 //
40.11.[1]	śiraso dakṣiṇe bhāge oṣadhe trāyasvainamiti mantreṇa darbhamantardhāya svadhite mainaṃ hiṃsīrityanena kṣureṇābhinidhāyāvaṣṭabhya sadarbhān keśān yenāvapadityādibhiścatasṛbhiranuṣṭubbhiḥ dakṣiṇabhāgādārabhya pradakṣiṇaṃ yathā bhavati, tathā pratidiśaṃ pratimantraṃ darbhakṣurakarma kartavyamṛtvijā ādyayā dakṣiṇe bhāge, dvitīyayā paścime bhāge, tṛtīyayottarasmin, caturthyā tvagre //
40.11.[2]	he oṣadhe enaṃ māṇavakaṃ trāyasva gopāya /
40.11.[3]	he svadhite kṣura enaṃ māṇavakaṃ mā hiṃsīḥ /
40.11.[4]	yenāvapadyena kṣureṇa savitā somasya rājño varuṇasyāvapaduptavān śiraḥ, tena he brahmāṇa adyāsminnahani vapata muṇḍayata idaṃ bālakasyāsya śiraḥ /
40.11.[5]	kīdṛśaḥ savitā /
40.11.[6]	vidvān jānan /
40.11.[7]	tathā vapata yathāyaṃ bāla āyuṣmān dīrghāyurjarāmaśnute vyāpnoti jaradaṣṭiścāsau bhavati /
40.11.[8]	asāviti nāmaviśeṣo lakṣyate /
40.11.[9]	yena dhātā, yena kṣureṇa prajāpatirbṛhaspateragnerindrasya ca śira uptavān dīrghāyutvāya, tenaivāsya kṣureṇa bālasya śiro vapa dīrghāyutvāya ca suślokatvāya kīrtaye tathā svastaye'vināśāya /
40.11.[10]	yena pūṣeti anantarakhyākhyayā gatārthaḥ /
40.11.[11]	yena bhūyaśca rātrī jyokpaśyā ca sūryaṃ, yena kṣureṇa rātriḥ sūryamavapat bhūyaḥ punaḥpunaḥ /
40.11.[12]	jyok cirakālaṃ, paśyatīti paśyā jyokpaśyā bahudarśanā rātriḥ /
40.11.[13]	tenetyādi samānam // 11 //
40.12.[1]	yatkṣureṇetyādiyajuṣā nāpitāya kṣuraṃ dadāti lohāyasamiti śastrāntarajātiviśeṣasya saṃjñā nāpitaprasiddhā /
40.12.[2]	anye tu kṣuragrahaṇenaiva lohatvasya siddhatvāt stutyarthaṃ lohagrahaṇamityāhuḥ /
40.12.[3]	yatkṣureṇa yena kṣureṇa atitaikṣṇyādiguṇabhājā praśastatamenetyarthaḥ yaditi luptatṛtīyaikavacanāntam, he vaptaḥ muṇḍayitaḥ nāpita yena kṣureṇa keśānvapasi supeśasā surūpeṇa, tena vartayatā parivartamānena asya āyurmā pramoṣīḥ mainaṃ vadhīrityarthaḥ, kiṃ tarhi, śundhi śiro'sya, śodhaya śiro'sya // 12 //
40.13.[1]	anayā purastādbṛhatyā keśān patato'numantrayate /
40.13.[2]	tava etatprasiddhaṃ rūpādikaṃ tejaḥ keśānanu keśānāṃ paścāt mā gāt /
40.13.[3]	tathā dhātā prajāpatiste tubhyaṃ tejo dadātu /
40.13.[4]	tathā tubhyamindro bṛhaspatiḥ savitā varco rūpaviśeṣādikaṃ ādadhuḥ dadatu // 13 //
40.14.[1]	suhṛdaiva patantaḥ keśā grāhyā iti niyamaḥ /
40.14.[2]	tānupyamānān muṇḍyamānān patataḥ haritagomaye samavacinoti samyagavacinoti pratīcchati haritagomaye saṃmiśrīkṛtya piṇḍīkarotīti kvacidācāraḥ // 14 //
40.15.[1]	anayā vaiśvadevyā triṣṭubhā mitreṇa prāgudīcīṃ diśaṃ nīyamānān keśānanumantrayate kartā /
40.15.[2]	uptvāya uptvā muṇḍayitvā varuṇasya rājñaḥ sambandhinaḥ keśāṃstebhyastadarthaṃ yannidhānaṃ sthānaṃ, tadbahudhā anvavindan jñātavantaḥ /
40.15.[3]	kutra /
40.15.[4]	dyāvyāpṛthivyorantarāle madhye /
40.15.[5]	ke te /
40.15.[6]	somaścandro, dhātā prajāpatiḥ, savitā ādityaḥ, viṣṇuragniḥ /
40.15.[7]	avasyuriti pratyekamabhisambadhyate /
40.15.[8]	avanamavaḥ rakṣaṇam /
40.15.[9]	avanamicchati ‘supa ātmanaḥ kyac’ ‘kyācchandasi’ iti upratyayaḥ avanakāma ityarthaḥ // 15 //
40.16.[1]	arikte dūrvālatāvanaspatiprabhṛtau śītapradeśe samāśleṣayate keśānmitramiti śrutyā pratipāditaṃ śrutimūlametatkarmeti pradarśitaṃ ‘yatra bāṇā niṣpatanti kumārā viśikhā iva /’ ityādinā // 16 //
40.17.[1]	ṛtvije varaṃ dakṣiṇāṃ yathāśakti dadāti yajamānaḥ /
40.17.[2]	caturvarṣā gaurdakṣiṇātretyāhuḥ // 17 //
40.18.[1]	sūkṣmairūrṇāguṇairveṣṭitaṃ tilapātraṃ nāpitāya dadāti // 18 //
40.19.[1]	gatārtham /
40.19.[2]	cūḍākaraṇe'ṅganirdeśātpradhānānabhidhānātpradhānamājyenāgneyyā vaiśvadevyā vā kartavyamityāhuḥ /
40.19.[3]	yadvopasamādhāyetyanenājyabhāgāntaramuktaṃ tadeva pradhānam /
40.19.[4]	yeṣāṃ tvagnisaṃskāramātramupasamādhānaṃ, teṣāṃ pūrvaṃ pradhānam // 19 //
40.19.[5]	iti cūḍākaraṇavivṛtiḥ samāptā //
41.1.[1]	janmanaḥ prabhṛti saptame varṣe garbhādaṣṭame brāhmaṇasyopāyanamācāryasamīpagamanamekhalābandhanasaṃskāraḥ pradhānabhūtaḥ /
41.1.[2]	tasminhi sati śrutismṛtyadhikāro bhavati /
41.1.[3]	ata eva dvitīyaṃ janma smaryate 'prathamaṃ mātṛto janma dvitīyaṃ mauñjibandhanāt /
41.1.[4]	atra mātā ca sāvitrī pitā tvācārya ucyate //' iti // 1 //
41.2.[1]	aveṣṭyadhikaraṇanayena rājā kṣatriyastasyāpatyaṃ rājanyaḥ kṣatriyadārakaḥ /
41.2.[2]	tasya janmanaḥ prabhṛti navame garbhāddaśame upanayanam // 2 //
41.3.[1]	samānaṃ pūrveṇa // 3 //
41.4.[1]	sarvatrābhividhāvāṅ /
41.4.[2]	brāhmaṇasya ṣoḍaśavarṣāntaṃ yāvadupanayanakālānatikramaḥ, evaṃ dvāviṃśāntaṃ yāvat kṣatriyasya, ā caturviṃśādvaidyasya // 4 //
41.5.[1]	snātaścāsāvuptakeśo muṇḍitaśirāstasmin māṇavake upasthite sati yathāvidhi upasamādhānamagnisaṃskāramuddhatasitopalipte bhūviśeṣe sthāpanaṃ parisaṃvahanaṃ paryukṣaṇaṃ paristaraṇaṃ ca kṛtvājyaṃ copanidhāya vilāpya saṃvīkṣya daṇḍamekhalādikaṃ yathopayogamānīyopanetā jayaprabhṛtibhirṛtunakṣatrādyantairhutvā revatīstvetyādikayā śakvaryā ahatamabhuktaṃ navaṃ vāso haste nidhāyābhimantrayate /
41.5.[2]	kila vāsaso’yamutpattikramaḥ ādau tāvadrevatībhiḥ karpāso loṣṭhanikābhirabhihanyate vidhūyate ca, tataḥ kṛtyate veṣṭayate sūtratāmāpādyate ityarthaḥ, tatastantuvāyena ātānāyate, tataḥ kūrcena parāmṛjyate /
41.5.[3]	tato vastraṃ vayati tantuvāyaḥ, sampanne ca vastre pallavadvaye daśāḥ saṃyojayati /
41.5.[4]	evaṃkramo’tra mantre karpāsādīnāṃ hananādau devatāviśeṣāṇāṃ kartṛtāropaṇena stūyate /
41.5.[5]	he vastra tvāṃ revatīḥ devatāḥ vyakṣṇanviśeṣeṇākṣiṇvan karpāsāvasthāyāṃ loṣṭhanikādibhirhatavatyaḥ /
41.5.[6]	kṛttikāḥ 'kṛtī veṣṭane' kartaryo veṣṭikāścakratuḥ cakruḥ sūtraṃ kṛtavatyastadvāreṇa saṃpāditavatyaḥ /
41.5.[7]	apaso’pāpā marutastvāṃ vyatanvata viśeṣeṇātanvata ātānarūpatāṃ kṛtavanta ityarthaḥ /
41.5.[8]	dhiyo’vayan buddhiviśeṣeṇa hi vastraviśeṣasya vānaṃ sampadyate /
41.5.[9]	ava gnāḥ amṛjan 'vyavahitāśca' ityavaśabdo mṛjinā sambadhyate /
41.5.[10]	gnāḥ devatāḥ avāmṛjan 'mṛjū śuddhau' kūrcena ātatasya sūtrasya mārjanaṃ kṛtavatya ityarthaḥ /
41.5.[11]	sahasramantānabhitodayacchan, abhita ubhayataḥ pallavadvaye uditi nipātastathāśabdasyārthe, sahasraśabdo bāhulyārthaḥ, sahasramantānāṃ daśānāmayacchan babandhuḥ /
41.5.[12]	kāḥ /
41.5.[13]	gnā iti yojanīyam /
41.5.[14]	aśītirmadhyamavayannu nārīḥ, nuśabdaḥ kṣipravacanaḥ, madhyaṃ vastrasyāśītirnāryo nāgadevatā avayan utavatyaḥ // 5 //
41.6.[1]	anena yajuṣā vāsaḥ paridhāpayati /
41.6.[2]	he devyo revatyādyā idaṃ vāsaḥ paridhatta paridhāpayata /
41.6.[3]	kasmai /
41.6.[4]	devāya dyotamānāya māṇavakāya /
41.6.[5]	tvamapi he māṇavaka paridhatta paridhatsva /
41.6.[6]	savitā vyatyayena he savitaḥ idaṃ vāsaḥ paridhāpaya savitre devatārthābhijñānasya janayitre māṇavakāya /
41.6.[7]	tvamapi he māṇavaka paridhatta paridhatsva savitā bhūtvā /
41.6.[8]	he vāsaḥ naya prāpaya imaṃ māṇavakaṃ kaṃ brahmāṇaṃ brāhmaṇatvaṃ prāpaya vedasamṛddhiyuktaṃ kurvityarthaḥ, śatāyuṣaṃ kṛṇuhi kuru //
41.6.[9]	eṣa mantratrayāṇāṃ varṇānāṃ paridhāpane sādhāraṇo’dhovāsasaḥ /
41.6.[10]	uttarīyaṃ vakṣyate’jinam /
41.6.[11]	jarāṃ gacchetyādibhiḥ parihitavāsasamanumantrayate ityādityadarśanaḥ /
41.6.[12]	natvevamācāra ācāryāṇām, nāpi mantraliṅgamevamiti yojanānyathā kāryā /
41.6.[13]	ekaikasyāsādhāraṇa ityekaikasya vāsasaḥ paridhāpane mantratrayam /
41.6.[14]	tatra devīrdevāyetyeko varṇatrayasādhāraṇaḥ, jarāṃ gaccheti dvitīyaḥ sādhāraṇaḥ paridhāpane, paramamityādīnāṃ trayāṇāmekaiko yathākramamekaikasyāsādhāraṇa ityekaikasya trayaḥ paridhāpane mantrāḥ // 6 //
41.7-8.[1]	mantraliṅgādayamapi paridhāpane /
41.7-8.[2]	upanetā bravīti he māṇavaka vāsaḥ paridhatsva /
41.7-8.[3]	āśiṣamāha jarāṃ gaccha jarājarjaritatanurbhava /
41.7-8.[4]	āpīvābhūḥ 'sphāyī opyāyī vṛddhau' āṅpūrvaḥ 'āto maninkvanibvanipaśca' iti kvanip pravṛddho bhavetyarthaḥ /
41.7-8.[5]	anabhiśastipāvā abhūrityanuṣajyate, abhiśaso’bhiśastiḥ pāpayogastatpratiṣedho’nabhiśastiḥ pāpābhāvaḥ prasajyapratiṣedhaṃ kṛtvā paryudāsena ca dharmasaṃbandhaḥ, anabhiśastiṃ pātīti anabhiśastipāvā /
41.7-8.[6]	śataṃ jīva śaradaḥ śataṃ śaradāṃ ca tvaṃ prāṇān dhāraya /
41.7-8.[7]	purucīriti śarado viśeṣaṇaṃ puruśabdo bhūrivacanaḥ bahūn puruṣānañcanti sādhayanti iti purūcyaḥ, purūcīnāṃ rāyo dhanasya ca poṣaṃ puṣṭiṃ paridhatsva samantāddhāraya // 7 //
41.7-8.[8]	eṣa brāhmaṇasya paridhāpane mantraḥ somapadālliṅgāditarayoḥ somasaṃbandhābhāvāt 'yadi rājanyaṃ vaiśyaṃ vā yājayennyagrodhatatīrāhṛtya tāḥ saṃpiṣya dadhnyutsṛjya tadasmai bhakṣaṃ prayacchenna somam' iti śruteḥ //
41.7-8.[9]	he māṇavaka etadvāsaḥ paridadhmasi 'idanto masi' itīdantaḥ paridadhmaḥ paridhāpayāmaḥ, somameva cemaṃ paridhāpayāmaḥ, tvayā anenopanayanadvāreṇa soma eva hi parihito dhṛto vedastadarthābhyāsadvāreṇa bhaviṣyati /
41.7-8.[10]	kimarthaṃ paridhāpayāmaḥ /
41.7-8.[11]	tejase mahe, mahate, pūjārthaṃ vā maha pūjāyāmityasya rūpam /
41.7-8.[12]	śrotrāya śrūyate iti śrotraṃ vedaḥ tadarthaṃ vedavedārthādhigamāya, athavā śrotrāya śrotrayuktāya śiṣyāya vedapāraṅgamastvamupādhyāyaḥ śrotriyebhyo hitaḥ sampadyasveti tātparyam /
41.7-8.[13]	yathainaṃ vāsoviśeṣaṃ jarasaṃ nayat jarāṃ nayati māṇavakaḥ tathā ca paridhāpanena paridhāpayāmaḥ, yathā bahūni vastrāṇi bhogena jarayiṣyati tathāhaṃ paridhāpayāmīti yāvat /
41.7-8.[14]	jyok cirakālaṃ śrotrāya vedāya jāgarat jāgṛhi bahukālaṃ vedatadarthajāgaraṇaṃ paṭhanabodhānuṣṭhānātmakaṃ tavāstvityarthaḥ /
41.7-8.[15]	jyok śrotre’dhijāgarat bahukālaṃ śiṣyebhyo jāgṛhi upadiśa atiśayena paropakāraprakṛṣṭadharmakatvāt // 8 //
41.7-8.[16]	he brahmacārin vāsaḥ paridadhmasi vāsaḥ paridhāpayāmaḥ indramindreṇa saha bāhubhyāṃ jātatvādindro rājanyastaṃ parameśvaraṃ svayameva prajāpālanasāmarthyāt /
41.7-8.[17]	kimartham /
41.7-8.[18]	ojase balāya /
41.7-8.[19]	mahe mahate pūjitāya vā /
41.7-8.[20]	kṣatrāya sādhūnāṃ trāṇāya utsāhāya ca /
41.7-8.[21]	gatārthamanyat // 9 //
41.7-8.[22]	manumiti mānuṣatvānmanum /
41.7-8.[23]	poṣo dhanapuṣṭistadartham /
41.7-8.[24]	śiṣṭaṃ samānam // 10 //
41.7-8.[25]	trayāṇāmapi varṇānāṃ parihitavāsasāmanenānumantraṇaṃ karotyupanetā /
41.7-8.[26]	pariśabdaḥ pūrvavadihāpi vyavahitānvayaḥ /
41.7-8.[27]	he māṇavaka tvamidaṃ vāsaḥ pari adhidhāḥ paryadhyadhāḥ ādhikyenotkarṣeṇa parihitavānasi svastaye’vināśāya yat, tattvamāpīvā āpīnaḥ pravṛddho bhava, anabhiśastyanabhiśastaṃ pāti rakṣatītyanabhiśastipāvā, śataṃ ca śaradāṃ jīva, suvīraśca śobhanaputrayukto bhava, tathā vasūni dhanāni udāraḥ sanvibhaja viśeṣeṇa bhajasva dehi vā parijanartvikprabhṛtibhyaḥ /
41.7-8.[28]	suṣṭhu jīvan sujīvan sukhādinā jīvan // 11 //
41.7-8.[29]	yoge yoge ityanena yuvā suvāsa ityanena ca mantreṇāgniṃ lakṣaṇīkṛtya pradakṣiṇaṃ yathā bhavati, tathā māṇavakamānīya ehyaśmānamātiṣṭheti mantreṇāśmānaṃ dakṣiṇena padā āsthāpayati adhiṣṭhāpayatyācāryaḥ //
41.7-8.[30]	yoge yoge tavastaraṃ vāje vāje havāmahe /
41.7-8.[31]	sakhāyamindramūtaye //
41.7-8.[32]	vyākhyāteyam /
41.7-8.[33]	atra vahnipradakṣiṇe tu yogaḥ sambandho viśeṣyate /
41.7-8.[34]	yoge yoge sarvatra brahmacārikriyāsambandhe kartavye, vāje vāje haviṣi haviṣi, indraṃ havāmahe āhvayāmaḥ ūtaye’vanāya, tavastaraṃ balavattaraṃ, sakhāyaṃ sahāyam //
41.7-8.[35]	yuvā suvāsaḥ parivīta āgātsa ucchreyānbhavati jāyamānaḥ /
41.7-8.[36]	taṃ dhīrāsaḥ kavaya unnayanti svādhyo manasā devayantaḥ //
41.7-8.[37]	eṣa yūpocchrāyane viniyukto’nyatra mantraḥ /
41.7-8.[38]	tatraiṣa mantrārthaḥ yūpa eva yuvā navaḥ sadyaśchinnaḥ, śobhanena vāsasā raśanayā ca parito veṣṭita āgāt āgataḥ /
41.7-8.[39]	taṃ dhīrāso dhīrāḥ paṇḍitā ṛtvijaḥ unnayanti ucchriyanti manasā devayantaḥ devān yaṣṭukāmāḥ paśuyāgaṃ cikīrṣantaḥ /
41.7-8.[40]	prakṛto’trāyamarthaḥ brahmacārī yuvā suvāsāḥ parihitaśobhanavastraḥ parivītaḥ saṃvṛto brahmacāryātmā sahi yuvā nityataruṇaḥ saṃvītaśca śaṇavāsasā, āgāt āgataḥ idaṃ śarīraṃ karmavaśātprāptaḥ /
41.7-8.[41]	prāṇo vyākhyātavyo brahmacārisaṃbandhī /
41.7-8.[42]	so’pi hi śarīreṇa vāsaseva saṃvṛta āgato brahmacāriśarīram /
41.7-8.[43]	nityataruṇaśca yuvā sa brahmacārī ucchrita unnato jāyamāno vardhamāno bhavati ātmā vāyurgagana iva kṣudhādibhiḥ pravṛddho bhavati /
41.7-8.[44]	taṃ dhīrāso dhīrāḥ paṇḍitāḥ kavayaḥ krāntadarśanā unnayanti ūrdhvaṃ nayanti ātmānaṃ mokṣaṃ prāpayanti prāṇamutkrāmayanti ūrdhvaṃ brahmadvāraṃ prāpayanti brahmacāriśarīramapyunnayanti kriyājñānakāṇḍānuṣṭhānenotkṛṣṭaṃ sampādayanti, svādhyaḥ śobhanadhiyaḥ sukarmāṇaḥ, ekāgreṇa manasonnayanti //
41.7-8.[45]	ehyaśmānamiti, he māṇavaka ehi āgaccha aśmānaṃ pāṣāṇamātiṣṭhādhitiṣṭha, aśmeva sthiro bhava, viśve sarve devā āyuṣṭe kṛṇvantu śaradaḥ śataṃ samāḥ śatam // 12 //
41.9.[1]	mama vrata ityādinā mantreṇa nābhimārabhya śikhāntaṃ yāvadbrahmacāriṇaṃ ācārya unmārṣṭi /
41.9.[2]	vratamiti karmanāma /
41.9.[3]	he brahmacārin mama karmaṇi te tava hṛdayaṃ dadāmi tvadīyaṃ hṛdayaṃ maccikīrṣitakarmasahāyamastvityarthaḥ /
41.9.[4]	mama sambandhi cittaṃ te tavānucittamastu madīyacittānugataṃ tava cittamastvityarthaḥ /
41.9.[5]	mama sambandhinīṃ vācaṃ tvamekavrato bhūtvā juṣasva yadahamadhyāpayāmi, tadekacitto bhūtvā adhīṣvetyarthaḥ /
41.9.[6]	vāgvai bṛhatī, tasyāḥ patirbṛhaspatirātmā /
41.9.[7]	sa tvāṃ niyunaktu samyaksaṃkalpadvāreṇa matsevādau pravartayatu, mahyaṃ madarthaṃ, mamāpi tathā sati ācāryakasampattirupakāro bhaviṣyatītyarthaḥ // 13 //
41.10.[1]	brahmacārī vakti /
41.10.[2]	tamācāryo vācayati brahmacaryamityādi svarityantam /
41.10.[3]	kiṃ kṛtvā /
41.10.[4]	dadhikrāvṇa ityādinā trirdadhi bhakṣayitvā bhakṣaṇe brahmacāriṇaṃ prayujya /
41.10.[5]	khāditvā ācānto brahmacaryamityādi brahmacārī paṭhati gurupāṭhitaḥ sanniti tātparyam //
41.10.[6]	dadhikrāvṇo akāriṣaṃ jiṣṇoraśvasya vājinaḥ /
41.10.[7]	surabhi no mukhā karatpra ṇa āyūṃṣi tāriṣat //
41.10.[8]	eṣā vyākhyātā /
41.10.[9]	brahmacaryamityādi brahmacārī bravīti /
41.10.[10]	he guro ahaṃ brahmacaryamāgām, brahmaṇo vedasya caraṇamāgāmāgataḥ prāptaḥ brahmacaryaṃ mayā avaśyakartavyatayā saṃkalpitam /
41.10.[11]	ata upanayasva māṃ saṃskurvityarthaḥ /
41.10.[12]	adhyeṣaṇe loṭ /
41.10.[13]	he upanetastavāpyācāryakasiddhiḥ phalaṃ bhaviṣyati māṃ saṃskurvata ityātmanepadena bodhayati ādityadarśanastu vyākhyātavān gururidamāha brahmā prajāpatistasya caraṇaṃ brahmabhāvamahamāgāmāgataḥ, ato māmupanayasva brahmasamīpaṃ prāpaya he brahmacārinnatyādi /
41.10.[14]	etat vicintyam /
41.10.[15]	omiti brahmaṇo’bhidhānamomiti brahma khaṃ brahmeti śruteḥ /
41.10.[16]	bhūriti bhūlokasthā devatā agnirūpocyate /
41.10.[17]	bhuvarityantarikṣadevatā pūrvavattātsthyāt, saca vāyuḥ /
41.10.[18]	svariti svarlokasthā devatā ādityātmikoktā // 14 //
41.11.[1]	iyaṃ duruktādityādikāstriṣṭubho vācayannācāryo mekhalāmābadhnīte /
41.11.[2]	brahmacārī vakti /
41.11.[3]	gururvācayati /
41.11.[4]	iyaṃ mekhalā duruktādduṣṭādasatyabhāṣaṇādikāduktādvacanātparibādhamānā vārayantī tasyāṃ baddhāyāṃ vākpāṇipādacāpalavāraṇānniyamacodanādvarṇaṃ brāhmaṇādijātitrayaṃ punatī pāvayantī adhyayanādiyogyatāpādanadvāreṇa, rūpādikaṃ vā varṇaṃ punatī, svabhāvapavitraṃ pāvanayogyaṃ vā /
41.11.[5]	sā me mamāgādāgatā prāṇāpānābhyāṃ balamābhajantī dadatī svādhyāyādidvāreṇa /
41.11.[6]	'bhañjo āmardane" ityasya, varṇātmakaṃ rūpamābhajantī vināśayantī tasyāṃ hi satyāṃ adhyayanaṃ kriyate /
41.11.[7]	tacca kriyamāṇaṃ prāṇāpānau niruddhya kriyata iti prāṇāpānabalamapahataṃ tayā bhavati /
41.11.[8]	sakhā samānakhyānā /
41.11.[9]	devī dyotanādiguṇayuktā /
41.11.[10]	subhagā hṛdyā navakomalamuñjasaṃgatā /
41.11.[11]	ṛtasya satyasya goptrī pālayitrī tasyāṃ satyāṃ yatheṣṭavācitvanivāraṇāt, ṛtasya yajñasya vā rakṣikā baddhamekhalena vedatīrthādigamanāt /
41.11.[12]	tapaso vrataniyamasahitasya vedādhyayanasya tarutrī tārayitrī pāraṃ nayatrī /
41.11.[13]	ghnatī rakṣaḥ, yātudhānānnāśayantī vajro vai mekhaleti śruteḥ /
41.11.[14]	sahamānā arātiṃ, śatrumadānaṃ vā prasahamānā abhibhavantī kārpaṇyaṃ śatrūṃśca nivārayantītyarthaḥ /
41.11.[15]	sā no’smākaṃ samantaṃ samantādanuparehi āgaccha bhadrayā vṛttyā /
41.11.[16]	he mekhale tava bhartāro dhārayitāraḥ santo vayaṃ mā riṣāma riṣirhiṃsākarmā tvāṃ dhārayatāmasmākaṃ hiṃsā mā bhūt /
41.11.[17]	śraddhāyā āstikyasya duhitā śraddhāsya mātā /
41.11.[18]	tapaso’dhijātā, tapo’syāḥ pitā /
41.11.[19]	mantrakṛtāṃ samyagjñānavidāmṛṣīṇāṃ svasā bhaginī babhūva bhūtā /
41.11.[20]	he mekhale saivaṃbhūtā tvaṃ māṃ parirerihasva 'liha āsvādane' chāndaso varṇavyatyayaḥ māṃ samāśliṣya, mayi tapo niyamayuktādhyayanaṃ dhehi nidhehi, indriyaṃ ca me indriyaṣaṭkapāṭavaṃ ca dehi // 15 //
41.12.[1]	mauñjīṃ saptamuñjanirmitām /
41.12.[2]	trivṛtaṃ triguṇaveṣṭitām /
41.12.[3]	trivṛdvajraḥ /
41.12.[4]	trivṛnnavakam /
41.12.[5]	tatra trivṛtā yūpaṃ paricīyādityādau rajjau trivṛcchandaḥ /
41.12.[6]	trivṛtstoma ityādau trivṛcchabdo navake /
41.12.[7]	ihāpi rajjau triguṇāyāṃ trivṛcchandaḥ tathā sadācārāt /
41.12.[8]	tena bhrāntyā kecinnavaguṇāṃ mekhalāṃ vyācakṣate /
41.12.[9]	murvo nāma tṛṇaviśeṣastasya vikāro maurvī, tāṃ dhanurjyāṃ dhanuṣaḥ prasāryaṃ guṇaṃ rājanyāya prayacchati /
41.12.[10]	sautrīṃ vaiśyāya, sāmānyābhidhāne’pi smṛtyanusāreṇa karpāsasūtramayīm /
41.12.[11]	ādau prayacchati, tata ābadhnīyāditi kramo boddhavyaḥ //
41.13.[1]	cittasya samo’sītyanena mantreṇa mekhalāgranthiṃ kṛtvā śikhāvat yathākulaprasiddhi 'trivṛtā granthinaikena tribhiḥ pañcabhireva vā /' ityādismaraṇāt mitrasyetyādi vācayannaiṇeyaṃ kṛṣṇamṛgasya sambandhi carma brāhmaṇāya prayacchatyupanetā, rājanyāya vyāghracarma, rurucarma vaiśyāya /
41.13.[2]	mekhalāgranthau carmadāne ca trayāṇāṃ sādhāraṇau mantrau //
41.13.[3]	cittasyeti /
41.13.[4]	he granthe tvaṃ cittasya samaścittena tulyo yathā brahmacāriṇaścittaṃ na calati vratādhyayanādiśuddhaṃ tiṣṭhati tathā tvamapi na calasi yāvadbrahmacaryamavasthānāt /
41.13.[5]	daivyo devānāṃ sambandhī tvaṃ granthiriti stutiḥ, tataśca mā visrasaḥ mukto mā bhūḥ //
41.13.[6]	mitrasyeti triṣṭup /
41.13.[7]	brahmacārī brūte /
41.13.[8]	idamajinamahaṃ paridadheyaṃ paridadhe /
41.13.[9]	kīdṛśam /
41.13.[10]	mitrasyāhiṃsrasya hariṇasya ruroścakṣurdarśanaṃ prasiddham /
41.13.[11]	vaiyāghrapakṣe’pi vyāghro mitrameva rājño’bhimatacarmadānācchauryasmaraṇācca /
41.13.[12]	dharuṇaṃ brahmacaryādikasya dhāraṇam /
41.13.[13]	balāya brahmacaryasāmarthyārthaṃ paridadhe tejaḥ brahmavarcasasya tejaso nimittatvāt /
41.13.[14]	yaśasvi yaśaskaram /
41.13.[15]	sthaviraṃ vṛddhamiva gauravapātraṃ sthirataraṃ vā /
41.13.[16]	samṛddhaṃ samṛddhikāri /
41.13.[17]	anāhanasyaṃ āhantīti āhanāḥ 'sarvadhātubhyo’sun' ityasun, āhanasi sādhu āhanasyaṃ tatpratiṣedho’nāhanasyam /
41.13.[18]	vasanamācchādanam /
41.13.[19]	cariṣṇu gamanaśīlaṃ mṛgāvasthāyāmabhūt /
41.13.[20]	vāji vājamannaṃ tadvidyate’syeti vāji, tasminparihite brahmacaryāvasthāya bhaktyānnaṃ prayacchantīti tasyānnatvamupacaryate // 17 //
41.14.[1]	taccakṣurityādinā ādityopasthānaṃ kārayati //
41.14.[2]	taccakṣurdevahitaṃ purastācchukramuccarat /
41.14.[3]	paśyema śaradaḥ śataṃ jīvema śaradaḥ śatam //
41.14.[4]	tadeva cakṣustrailokyasya purastātpūrvasyāṃ diśyuccarati udeti /
41.14.[5]	devahitaṃ devairvihitaṃ preritaṃ nirmitaṃ vā devebhya indriyebhyo vā hitam /
41.14.[6]	tat śaradāṃ śataṃ paśyema paśyantaśca varṣaśataṃ jīvemeti brahmacārī śaṃsatyupatiṣṭhamāna ādityam //
41.15.[1]	gururāha ko nāmāsīti /
41.15.[2]	ka iti prajāpatināma /
41.15.[3]	tathāca brāhmaṇaṃ 'ko nāmāsīti prajāpatirvai ko nāmeti /' vedagrahaṇābhimukhatvātprajāpatirivāsīti stuticchalena sākṣāt praśno’yaṃ prativacanavidhānāt /
41.15.[4]	guruṇā pṛṣṭaḥ śiṣyo’bhivādayate /
41.15.[5]	svanāmoccāraṇenāsāvityukte nāma pratīyāt viṣṇumitro’hamabhivādaye bho iti brahmacāriṇābhivādito guruḥ pratyabhivādanamāha plutāntaṃ 'pratyabhivāde’śudre' iti smṛterāyuṣmānedhi saumya viṣṇumitra3 iti /
41.15.[6]	smṛterapi 'āyuṣmānbhava saumyeti vaktavyo ’ntyākṣare plutaḥ /' iti // 19 //
41.16.[1]	ācāryo brahmacāriṇo dakṣiṇaṃ hastaṃ dakṣiṇena hastena vivāhoktavidhinā gṛhṇāti devasya ta ityādinā /
41.16.[2]	he brahmacārin viṣṇumitra ahamācāryo hariśarmābhidhānastvāmupanaye iti śiṣyaṃ svanāmnā saṃbodhya svanāmoccārya gṛhītahasto gururbravīti, eko’sāviti śabdaḥ śiṣyabodhane, dvitīya ācāryanāmopalakṣaṇārthaḥ, te tava hastaṃ gṛhṇāmi /
41.16.[3]	kīdṛśasya /
41.16.[4]	devasya dyotanādidharmakasya, savituḥ padārthādijñānasya janayituḥ /
41.16.[5]	kimartham /
41.16.[6]	prasave prakṛṣṭajñānādijananāya /
41.16.[7]	stutyarthamāha naivaṃ bhramaṇīyaṃ yaduta carmamayābhyāmātmīyābhyāṃ bāhubhyāṃ hastābhyāṃ vā hastaṃ gṛhṇāmyahamiti /
41.16.[8]	kiṃ tarhi /
41.16.[9]	aśvinordevabhiṣajorbāhubhyāṃ pūṣṇaśca hastābhyām //20// gṛhītahasta evācārya āha /
41.16.[10]	savitābhimatasya janayitā ādityaste tava hastamagrahīt, ātmānameva savitṛtvenopacarati guruḥ /
41.16.[11]	agnirācāryastava, nāham, ahamevāgnistavācāryo vedārthajñānatadanuṣṭhānatapaḥprabhṛtibhirjājvalyamānatvāt kaḥ prajāpatiḥ sannahaṃ gururātmarūpeṇa kaṃ prajāpatimeva santaṃ tvāmahamupanaye asau viṣṇumitranāmā /
41.16.[12]	sarveṣāmevāntaramekaḥ /
41.16.[13]	sa eva ca saṃsthānairaupādhikadoṣanivṛttyā saṃskriyate /
41.16.[14]	kāya prajāpataye tvāmahaṃ paridadāmi parirakṣārthaṃ brahmaṇe tvāṃ samarpayāmītyarthaḥ // 21 //
41.16.[15]	kasya prajāpaterbrahmacāryasīti bhaṅgipraśne ācāryeṇa kṛte sati śiṣyaḥ pratyāha prāṇasya brahmacārī asmi bhavāmītyabhyupagamabhaṅgyaiva pratyuttaram /
41.16.[16]	prāṇo hi prajāpatireva jagatsūtrabhūtaḥ /
41.16.[17]	tathāca śrutiḥ 'hiraṇyagarbhaḥ puruṣo mahāṃstvaṃ prāṇo jagatsūtramanādirindraḥ /
41.16.[18]	bodhaḥ śucirdharmatarāntarātmā tathā vidhātā jagato’sya deva //' iti // 22 //
41.17.[1]	he brahmacārin prajāpataye parirakṣārthamahaṃ tvāṃ dadāmi devāya savitre’ntarātmane bṛhaspataye vāgvai bṛhatī, tasyāḥ patirātmā tasmai dadāmīti samānam /
41.17.[2]	asāviti ācāryanāmapradarśanārtham /
41.17.[3]	he deva svaprakāśatayā dyotamāna /
41.17.[4]	he savitaḥ abhimatavratādijanayitaḥ eṣa brahmacārī te tava sambandhī, taṃ gopāyasva pālaya /
41.17.[5]	dīrghāyuḥ so’stu mā mṛta maraṇaṃ mā bhūdasya /
41.17.[6]	pratyakṣe’pi parokṣanirdeśo vaidiko vyatyayaḥ // 23 //
41.17.[7]	agneḥ putraḥ ṛgvedaḥ /
41.17.[8]	vāyoḥ putro yajurvedaḥ /
41.17.[9]	sūryasya putraḥ sāmavedaḥ /
41.17.[10]	he ṛgveda yajurveda sāmaveda eṣa brahmacārī tubhyaṃ parirakṣārthaṃ datta iti te tava pratyekaṃ sambandhī, atastaṃ gopāyasva /
41.17.[11]	tathāca brāhmaṇamagnyādiputratvamṛgvedādīnāṃ darśayati 'prajāpatirvā eka āsītsa tapo’tapyata tatastapastepānena trayo devā asṛjanta agnirvāyurādityaste tapo’tapyanta tebhyastapastepānebhyastrayo vedā asṛjantāgnerṛgvedo vāyoryajurveda ādityātsāmavedaḥ' iti /
41.17.[12]	viṣṇuputro brahmaputraśceti sambhūtagrāmaḥ /
41.17.[13]	athavā agneḥ putro bhūlokaḥ, asyādhiṣṭhātrī devatā agniḥ /
41.17.[14]	evaṃ vāyuputro’ntarikṣalokaḥ, sūryaputro dyulokaḥ /
41.17.[15]	yadvā puru bahu trāyate iti putraḥ, agniścāsau putro’gniputraḥ /
41.17.[16]	evamanyatrāpi yojanā // 24 //
41.17.[17]	idānīṃ grahīta hastamenamanuśāsti /
41.17.[18]	gururāha he brahmacārin tvaṃ saṃprati yato brahmacārī saṃpanno’ta etāni pañca kartavyāni buddhyasva /
41.17.[19]	apo’śāna nimittopanatāvācamanādikaṃ kuru /
41.17.[20]	tathā guruparicaryāvedādhyayanādikaṃ karma kuru /
41.17.[21]	divāsvapnaṃ ca varjaya, matprasādena śarīrādyapāṭavadaśāyāmabhyupagaccha divāsvāpamicchāyāḥ svatantrāyā niṣedhāt /
41.17.[22]	vāksaṃyamanaṃ ca kuru anṛtaparuṣabhāṣaṇādikaṃ mā kurvityarthaḥ //
41.18.[1]	medhāṃ mahyamityādikāḥ pañca ṛcaḥ, ṣaṣṭhaṃ yajuḥ śiṣyo vakti, gururvācayati /
41.18.[2]	kuśāgrīyā buddhirmedhā /
41.18.[3]	tāmaṅgiraso vāyavaḥ prāṇāpānasamānavyānodānāḥ dadurdadatu mām /
41.18.[4]	aṅgāni rasayantītyaṅgirasaḥ āntarā vāyavastathā saptarṣayo vasiṣṭhādyā mahyaṃ medhāṃ dadatu /
41.18.[5]	etatsamānamṛgdvaye /
41.18.[6]	apsarassu yā medhā, yacca gandharveṣu mano’ntaḥkaraṇaṃ, yāca daivī vedārthādisākṣātkāriṇī, manuṣyeṣu medhā sthitā ihaloke, sā sarvā māmāviśatu praviśatu /
41.18.[7]	mama śarīraṃ vicakṣaṇaṃ paṇḍitamastu adhiṣṭhātṛdvāreṇa /
41.18.[8]	vāk ca vedādirūpā madhumat madhuraphalaṃ duhe dugdhām /
41.18.[9]	yacca mayi śrutaṃ sthitaṃ niśāmitaṃ, tanniśāmaye cintayeyaṃ samyak /
41.18.[10]	yacca mamānūktaṃ guruṇoktaṃ, tadramatām /
41.18.[11]	yaccānubruve gurūktamanuvadāmi, tacchakeyaṃ śaknuyām /
41.18.[12]	vayaṃ ca śrutasya priyā bhūyāsma śrutamasmākaṃ paryavasitamastu /
41.18.[13]	medhayā saṃvidhīmahi saṃbaddhyemahi /
41.18.[14]	ātmānamuddiśya yajuṣā śiṣya idamāha he antarātman prāṇādika asau viṣṇumitro’hamavṛdhaṃ vardhiṣye /
41.18.[15]	tvamapi cāvṛdhaḥ asau prāṇādikaḥ, tasyāpi hi vedādhyayanādinātiśayo bhaviṣyati /
41.18.[16]	he saumya prāṇastvaṃ jagatsūtramato me māṃ gopāya /
41.18.[17]	tvaṃ brahmaṇa āṇī sāraṃ stha bhavasi /
41.18.[18]	śrutaṃ me mā prahāsīt śrutaṃ me mā tyākṣīt mama saṃbandhi yacchrutaṃ tanmāṃ mā tyākṣīdityarthaḥ /
41.18.[19]	atra caturthī uṣṇik /
41.18.[20]	śiṣṭā anuṣṭubhaḥ /
41.18.[21]	avṛdhamahamityādi ṣaṣṭhaṃ yajuḥ // 27 //
41.19.[1]	anupravacanaṃ prayojanaṃ yeṣāṃ te’nupravacanīyā homā ityanvarthā saṃjñā /
41.19.[2]	anu uttarakālaṃ hi sāvitryāḥ pravacanaṃ kārayiṣyate guruṇā /
41.19.[3]	athavānupravacanamarhantītyanupravacanīyāḥ /
41.19.[4]	atra hi mantrānupādhyāyo vakti, śiṣyo’nupravakti /
41.19.[5]	anupravacanīyasaṃjñakān homānetābhireva prakṛtābhiścatasṛbhirṛgbhiḥ kapiñjalādhikaraṇanyāyena medhāṃ mahyamityādyābhirjuhuyāt /
41.19.[6]	tena catvāro homāḥ /
41.19.[7]	pañcamamāha yajuṣottamām, avṛdhamityādinā yajuṣottamāmāhutiṃ pañcamīṃ juhuyāditi kecit /
41.19.[8]	anye tvāhuḥ atra pakṣe pañcamyā ṛco viniyogābhāvaḥ prāpnoti /
41.19.[9]	uttamāmiti strīliṅganirdeśo na yujyate prakṛtasyānupravacanīyasya puṃstvāt, tadapekṣayottamamiti prasaṅgāt /
41.19.[10]	nacāhutiśabdaḥ prakṛto’sti /
41.19.[11]	tasmāduttamāmṛcaṃ yajuṣā saha saṃyojya pañcamamanupravacanīyaṃ juhuyādityarthaḥ // 28 //
41.19.[12]	ṣaṣṭhamanupravacanīyahomamāha /
41.19.[13]	ṛturiha karma /
41.19.[14]	karmanāmadheyena ca juhuyāt /
41.19.[15]	eṣa saptamo’nupravacanīyahomaḥ /
41.19.[16]	kathaṃ kratunāmadheyena hotavyam /
41.19.[17]	yathopācaritaḥ kraturbhavati, yena prakāreṇa prakṛtaṃ karmopācaritamiṣṭaṃ bhavati, tathā hotavyam /
41.19.[18]	caturthīyogena svāhākāreṇa cābhidhānaśaktiyoginā ca karmanāmadheyena upāyanāya svāhetyupanayanāya svāheti vā /
41.19.[19]	evaṃ sarvāṇi vedoktāni, anenaiva prakāreṇa sarvāṇi vedoktāni karmāṇi svanāmadheyena chandobhyaḥ svāheti hutvā hotavyāni traividyakāya svāhetyādiprakāreṇa // 29 //
41.20.[1]	paścādagnerdarbheṣūpaviṣṭaḥ prāṅmukho guruḥ pratyaṅmukhāsīnāyācāryasaṃmukhopaviṣṭāya śiṣyāya sāvitrīṃ savitṛdevatāṃ tatsaviturityādikāṃ gāyatrīṃ trīn vārānanvāha /
41.20.[2]	brāhmaṇāyeti jñeyam /
41.20.[3]	upalakṣaṇametadrājanyavaiśyayorhi sāvitryāvanye smṛtisadācārābhyāṃ boddhavye’dabdhebhiḥ savitariti rājanyāya, viśvā rūpāṇīti vaiśyāya /
41.20.[4]	kathamanvāha /
41.20.[5]	pacchaḥ pādaṃ pādaṃ pacchaḥ prathamoccāraṇe pādaśo’nubrūyāt /
41.20.[6]	dvitīyoccāraṇe ardharcaśaḥ ṛco’rdhamardharcamardharcamardharcamardharcaśaḥ /
41.20.[7]	ante’ntataḥ sarvām, tṛtīyoccāraṇe yathāśaktyanusāraṃ vā sarvāmṛcamanubrūyāt /
41.20.[8]	yaśca medhāṃ śiṣyasya kāmayate, sopi paccho’rdharcaśaḥ sarvāmantato’nubrūyāt /
41.20.[9]	tatsavituriti vyākhyāteyam //
41.20.[10]	adabdhebhiḥ savitā pāyubhiṣṭuṃ śivebhiradya paripāhi no gayam /
41.20.[11]	hiraṇyajihvaḥ suvitāya navyase rakṣa mā kirno aghaśaṃsa īśata //
41.20.[12]	viśvā rūpāṇi pratimuñcate kaviḥ prāsāvīdbhadraṃ dvipade catuṣpade /
41.20.[13]	vi nākamakhyatsavitā vareṇyo’prayāṇamuṣaso virājati //
41.20.[14]	ete yathāsaṃkhyaṃ rājanyavaiśyayoranubrūyāt /
41.20.[15]	he savitarāditya adyāsminnahani no’smākaṃ gayaṃ gṛhaṃ pāhi rakṣa pāyubhiḥ pālakaiḥ raśmibhiradabdhebhiranupahiṃsitaiḥ, śivebhiḥ sukhakāribhiḥ /
41.20.[16]	yatastvaṃ hiraṇyajihvaḥ dīprakiraṇaḥ /
41.20.[17]	suvitāya havirādidātre navyase stotrādikartre naurivācarasi tārayiṣyasi āpatsamudrāditi vā /
41.20.[18]	ato’smān rakṣa /
41.20.[19]	mā kiḥ kaścinno’smānaghaṃ pāpaṃ śaṃsati yaḥ, sa caurādiḥ īśata prabhūt //
41.20.[20]	savitā viśvā rūpāṇi sarvānbhāvān pratimuñcate prakāśayati, kavirmedhāvī krāntadarśanaḥ /
41.20.[21]	prāsāvīt prasūte janayati bhadraṃ sukhaṃ dvipade catuṣpade ca /
41.20.[22]	nākaṃ svargaṃ vyākhyātaṃ vyakhyat prakāśayati /
41.20.[23]	vareṇyo varaṇīyaḥ prārthanīyaḥ /
41.20.[24]	uṣaso rātrīṇāṃ prayāṇamanu lakṣaṇīkṛtya hīnīkṛtya vā virājati rātritamaso’pahatatvāt prakāśate // 30 //
41.21.[1]	palāśasyāyaṃ pālāśo daṇḍaḥ /
41.21.[2]	tamekasaramavāntaraśākhārahitamṛjuṃ satvacamavraṇaṃ navanītenābhyajya svahastena gṛhītvā gurustasya daṇḍasya sambandhinyāṃ chāyāyāṃ śiṣyaṃ vyavasthāpya suśrava ityādi pāṭhayati //
41.21.[3]	pālāśa ucyate he suśravaḥ suśravā asi śobhanaṃ śravaṇaṃ yasya sa suśravāḥ /
41.21.[4]	tasminhi karmāṅgatvenopādīyamāne duṣṭasyākīrtyātmakasya śabdasya śravaṇaṃ na bhavati /
41.21.[5]	anuvādamāha 'yasya parṇamayī juhūrbhavati na sa pāpaṃ ślokaṃ śṛṇoti' /
41.21.[6]	brāhmaṇamapi /
41.21.[7]	'devā vai brahmansamavadanta tatastadbrahma parṇa upāśṛṇotsuśravā vai nāma eṣa' iti, brahmaṇi vede devā avadanta tatastadbrahma parṇe palāśe samāśritaṃ palāśamāśritamityarthaḥ /
41.21.[8]	ata eva palāśaḥ suśravā iti nāmnā prasiddha iti brāhmaṇatātparyam /
41.21.[9]	he suśravaḥ sauśravasaṃ kuru suśravā eva sauśravasastaṃ sauśravasam /
41.21.[10]	yathā tvaṃ suśravo devānāṃ vivadamānānāṃ vedasya nidhigopaḥ vedānāṃ nidheḥ samūhasya rakṣako’si bhavasi, evamahaṃ brāhmaṇānāṃ sambandhino brahmaṇo vedasya nidhigopo bhūyāsam // 31 //
41.22.[1]	evaṃ prakṛtaṃ daṇḍaṃ pālāśaṃ brāhmaṇāya brahmacāriṇe’nuvacanānte prayacchatyācāryaḥ // 32 //
41.22.[2]	aśvattho vaṭaḥ // 33 //
41.22.[3]	vaiśyāya nyagrodhasambandhinaṃ prayacchati daṇḍam // 34 //
41.22.[4]	tacchāyāyāṃ pūrvatantrasyānuvacanaṃ kārayitvā, daṇḍaṃ dattvā kiṃ kārayatyācārya ityāha
41.23-24.[1]	yanmanvādibhiḥ smṛtaṃ yaccāsmṛtamanuṣṭheyatvena varjanīyatvena ca yathāsaṃkhyaṃ vratamavaśyaṃ pālanīyam /
41.23-24.[2]	evaṃ nindā ca me’nindā ca me iti ninditaṃ varjanīyamaninditamupādeyam /
41.23-24.[3]	athavā paranindā varjanīyā, anindā ca praśaṃsāvasare kartavyā paropakāraparyavasāyinī /
41.23-24.[4]	evaṃ vidyāvidye jñātavye hānopādānārtham /
41.23-24.[5]	śraddhā āstikyaṃ nāstikyamaśraddhā /
41.23-24.[6]	tathā satyānṛte /
41.23-24.[7]	amṛtamamaraṇakāri jñānakarmasamuccayānujñānāt jñeyaṃ mama vratam /
41.23-24.[8]	mṛtaṃ maraṇakāri kāmyaṃ saṃsārakāraṇaṃ, tadapi hānāya parapuruṣārthārthinā jñeyaṃ, svargādyarthinā tūpādānāya /
41.23-24.[9]	śrutaṃ mīmāṃsādiśravaṇam, aśrutaṃ kutsitaśrutaṃ lokāyatādiśāstrābhāsaviṣayam /
41.23-24.[10]	vrataṃ sadvratam, avrataṃ vratābhāsaḥ kartavyābhāsa ityarthaḥ /
41.23-24.[11]	yat brāhmaṇasya brahmaṇi vede vratamadhyayanādyarthaṃ tat mamāvaśyakartavyaṃ jñānapūrvam /
41.23-24.[12]	agneḥ prajāpatyādisahitasya yadvrataṃ karma, tat mayā jñeyamanuṣṭheyaṃ ca krameṇa /
41.23-24.[13]	sarvatra guro anugrahaṃ kurviti pratīyamānam /
41.23-24.[14]	janaskasyeti sakārāgamaśchāndasaḥ // 35 //
41.23-24.[15]	mantraliṅgādidamahamityanena samidhamagnau prakṣipati /
41.23-24.[16]	idamiti liṅgavyatyayaḥ /
41.23-24.[17]	imāṃ samidhamahamagnāvādadhāmi /
41.23-24.[18]	abhirābhyamukhyārthaḥ /
41.23-24.[19]	he agne tvatprasādāt sarvavrato bhavāmi bhūyāsam /
41.23-24.[20]	adhīte hetyādikamupanetṛstutyartham /
41.23-24.[21]	ya eva vidvān mantrabrāhmaṇajñaḥ sannupanayate sa evopanetṛtve’dhikṛto, nānyaḥ /
41.23-24.[22]	sa hi yamupanayate sa eteṣāṃ prasiddhānāṃ vedānāmanantaśākhāyuktānāṃ madhye yathecchamekaṃ dvau vā trīnvādhīte sarvān sarvaśākhākhacitān /
41.23-24.[23]	haśabda itihāse /
41.23-24.[24]	ato’nena saṃstutatvācchrautamupanayanaṃ, na saṃskārāntaravat smārtamata evopanayanāsamarthā apyavaśyaṃ kurvantīti kecit /
41.23-24.[25]	tadasat, smārtasyāpyanumitaśrutimūlatvāt /
41.23-24.[26]	apratyakṣaṃ tatra vidhiriti cet, arthavāde’pi samānatā /
41.23-24.[27]	yadapi bhaṇati mantragato na vidhāyaka ākhyātaśabda iti kṛtvā nedamahamityanena samitprakṣepaḥ kartavya iti, tadapyamīmāṃsakabhaṇitamākhyātasyāvidhāyakatve’pi liṅgātprakṣepasiddheḥ // 36 //
41.25.[1]	upanetre dakṣiṇāṃ dadāti brahmacāriṇaḥ svāmī pitā, tadabhāve jyeṣṭhabhrātrādiḥ // 37 //
41.26.[1]	nopaveśayet, nāpi saṃcārayet // 38 //
41.27.[1]	brahmacaryamupakrama eva 'upanayanaprabhṛti vratacārī syāt' ityādinoktamato na bhūya ucyate //
41.27.[2]	ityupanayanam //
42.1.[1]	tisṛṣu vidyāsu vedatrayātmikāsu bhavaṃ grahaṇaṃ prayojanaṃ vā vrataṃ traividyakam /
42.1.[2]	vakṣyāma iti śeṣaḥ // 1 //
42.1.[3]	yaṃ prati kathyate, so’prabuddho brahmacārī /
42.1.[4]	tena vyartha upadeśa ityāśaṅkyāha
42.2.[1]	ācāryeṇānuṣṭhātavya ityarthaḥ // 2 //
42.3.[1]	adhyayanasyārambhe samāptau cāṃhomugbhistisraḥ samidho’gnāvabhyādadhyāt svāhākāramātraśūnyaṃ prakṣepamātraṃ kuryādityarthaḥ, anyathā juhuyāditi brūyāt /
42.3.[2]	aṃhasaḥ pāpādvimocayantītyaṃhomuco mantrāḥ /
42.3.[3]	te punaḥ /
42.3.[4]	yaddevā devaheḻanaṃ devāsaścakṛmā vayam /
42.3.[5]	agnirmā tasmādenaso viśvānmuñcatvaṃhasaḥ //
42.3.[6]	yadi divā yadi naktamenāṃsi cakṛmā vayam /
42.3.[7]	vāyurmā tasmādenaso viśvānmuñcatvaṃhasaḥ //
42.3.[8]	yadi jāgradyadi svapna enāṃsi cakṛmā vayam /
42.3.[9]	sūryo mā tasmādenaso viśvānmuñcatvaṃhasaḥ //
42.3.[10]	devā eva devāsaḥ 'ājjaserasuk' he devā devāso’tiśayārthaṃ punaḥ sambodhanam, yadvayaṃ devaheḻanaṃ cakṛmā 'heḍṛ anādare' anādareṇāvalepena yaddevānāṃ pāpaṃ kṛtavanto vayam, tasmādenaso’ṃhasaḥ pāpāt viśvāt samastādagnirmāṃ vimuñcatu /
42.3.[11]	aṃhasa enasa iti duḥkhapīḍitasya punarvacanam /
42.3.[12]	enaḥśabdo vā pāpakṛte duḥkhātiśaye vartate /
42.3.[13]	anenaiva dvitīyatṛtīyau gatārthau /
42.3.[14]	divānaktaṃśabdābhyāṃ madhyavartinyau sandhye api saṃgṛhīte // 3 //
42.4.[1]	vratasyopāyanaṃ grahaṇaṃ, vimocanaṃ ca parityāgaḥ /
42.4.[2]	tadvayamapi darśapūrṇamāsayoruktam /
42.4.[3]	tathāca tatratyaṃ sūtraṃ 'pāṇī prakṣālya dakṣiṇato’gnestiṣṭhan brūyādagne vratapate vāyo vratapate sūrya vratapate' iti //
42.4.[4]	agne vratapate vratamālabhe tatte prabravīmi tacchakeyaṃ tenardhyāsam /
42.4.[5]	vāyo vratapate° /
42.4.[6]	sūrya vratapate° /
42.4.[7]	agne vratapate vratamacāriṣaṃ tadaśakaṃ tatte prabrūmastanno gopāya /
42.4.[8]	vāyo vrata° /
42.4.[9]	sūrya vrata° //
42.4.[10]	amī ṣaṭ kṛcchravidhau vyākhyātāḥ /
42.4.[11]	iha ca vratagrahaṇe mocane ca samānāḥ kartavyāḥ /
42.4.[12]	iyāṃstu viśeṣaḥ vimocane daṇḍamagnau prāsyedapsu mekhalāṃ vāsaśca hutasamāptiṃ yāvat /
42.4.[13]	tata eva daṇḍādayo mantrāvṛttibhājaḥ /
42.4.[14]	tathāca manuḥ 'yadyasya vihitaṃ carma yatsūtraṃ yā ca mekhalā /
42.4.[15]	yo daṇḍo yacca vasanaṃ tattatsarvaṃ teṣvapi //' iti // 4 //
42.4.[16]	iti traividyakamapavargasahitam //
42.4.[17]	iti dvācatvāriṃśī kāṇḍikā // 42 //
43.1-2.[1]	cittiḥ srugityādayo mantrāścaturhotāra ucyante teṣu bhavaṃ cāturhautṛkaṃ vrataṃ brahmacārikalpena brahmacāridharmopadeśinā vedabhāgena coditamupeyāt // 1 //
43.3.[1]	saṃvatsarametadvratamupeyāditi mukhyaḥ kalpaḥ /
43.3.[2]	aṣṭau caturo māsānvetyanukalpaḥ // 2 //
43.4.[1]	agneryaḥ pūrvadeśastatra darbhastambhaṃ nihatyādhītavedamanyaṃ brahmacāriṇamagnerdakṣiṇabhāge upaveśya agneḥ paścārdhe avasthitaḥ san 'hiraṇyavarṇā' ityādibhiścatasṛbhiścatasraḥ samidho’gnau pūrvavadabhyādadhyāt /
43.4.[2]	'hiraṇyavarṇā' ityādayaścatasraḥ saṃmārjane vyākhyātāḥ // 3 //
43.5.[1]	yadetatprastutaṃ brahmacāriṇo nityamavaśyakartavyaṃ vratagrahaṇaṃ, tatra 'brāhmaṇā vratapatayo vratamālabhe tadvaḥ prabravīmi tacchakeyaṃ tenardhyāsam' iti mantraṃ caturthaṃ kuryāt /
43.5.[2]	trayastu pūrvaṃ vyākhyātā atrāpi sthitā agne vratapate° vāyo vratapate° sūrya vratapate° iti // 4 //
43.6-8.[1]	vakṣyāma iti śeṣaḥ // 5 //
43.6-8.[2]	sapta caturhotāro’tra mantrāḥ /
43.6-8.[3]	śrapayitvetyetadantaṃ spaṣṭam /
43.6-8.[4]	ekaikaṃ caturhotāraṃ hutaṃ mantraṃ manasānumantrayate mantrāgamamanusandadhīta mantradvāreṇetyarthaḥ /
43.6-8.[5]	yadvedavihitaṃ vrataṃ, tat paripūrṇamastvatra mama vratamiti vācayet // 6 //
43.10.[1]	apavargaḥ samāptirvratasya tatra // 8 //
43.11.[1]	vastraṃ dakṣiṇāmācāryāya dakṣiṇata upaviṣṭāya dadyāt // 9 //
43.11.[2]	caturhotṛmantrān vyākhyāsyāmaḥ bhaktyā brahma vivartaṃ vā pariṇāmamupāśritān /
43.11.[3]	ādhyātmikaikarūpārthāṃścaturhotṝnnamāmyaham //
43.11.[4]	cittiḥ sruk cittamājyaṃ vāgvedirādhītaṃ barhiḥ keto agnirvijñātamagnidvācaspatirhotā mana upavaktā prāṇo haviḥ sāmādhvaryurindraṃ gaccha svāhā //
43.11.[5]	caturhotṝṇāmārtham /
43.11.[6]	indro devatā /
43.11.[7]	'hu dānādanayoḥ' juhvati dadatīti hotāraḥ /
43.11.[8]	caturṇāṃ dharmārthakāmamokṣāṇāṃ dātāraścaturhotāraḥ pradyumnāniruddhavāsudevasaṅkarṣaṇāḥ prathamabrahmavivartāḥ /
43.11.[9]	tathāca brāhmaṇaṃ 'brahma vai caturhotāraḥ' iti, prajāpatirakāmayata bahu syāmityādi ca /
43.11.[10]	evaṃ ca paramātmaiva yajñarūpaḥ stūyate /
43.11.[11]	yajño vai prajāpatiriti, viṣṇuryajña ityādirapi śrutiḥ /
43.11.[12]	ato’dhyātmayajñasvarūpaṃ rūpakeṇāha cetanaṃ cittirjñānaṃ sruk /
43.11.[13]	cittaṃ manaḥ svāntamantaḥkaraṇaṃ ceto mānasamiti paryāyaḥ, cittamājyaṃ yathāhi srucā ājyaṃ prakṣipyate’gnau tathā vivekajñānena manaḥ paramānandadhyānavahnau prakṣipyate /
43.11.[14]	yathāhi kṣiptamājyaṃ dahyate, tadvanmano’pyadhyātmadhyāne prakṣiptaṃ sat svayaṃ vilīyate sarvāvidyābhedāntarāṇi ca vilāpayati katakaphalarajovat /
43.11.[15]	vāgvediryajñāśrayatvāt /
43.11.[16]	yathāhi vedimāśritya yajñapātrāṇi srugādīni nijakāryeṣu vyāpriyante, tadvadvaidikīṃ vācamupaniṣadrūpāmāśritya manaḥprabhṛti adhyātmayajñasādhanaṃ nijakāryaṃ janayati /
43.11.[17]	ādhītaṃ barhiḥ, ādhyānamādhītiḥ cittadhyātṝṇāṃ tat barhistadāśritatvāccittisrugādīnāṃ 'prastare juhū sādhayati sarvāśca srucaḥ' iti śruteḥ /
43.11.[18]	keto agniḥ 'citī saṃjñāne' asun, chāndaso varṇavyatyayaḥ, ketaḥ prajñāviśeṣaḥ, sa evāgnistenaiva yogayogāṅgādisamidhāṃ sandīpanāt /
43.11.[19]	vijñātamagnit, viśiṣṭaṃ jñānaṃ vedārthagrāhi, agnit chāndaso hrasvaḥ, yathāhi ṛtvigviśeṣeṇaidhasāgniḥ sandīpyate, tathā vedārthajñānenottarottaramadhyātmacittāgniḥ /
43.11.[20]	vācaspatirhotā, vācaspatirantarātmā, sa hotā cittisrugādipreraṇāt, athavā āhvātā manaḥprabhṛtīnāmṛtvijāṃ preṣayitādhvaryuḥ /
43.11.[21]	mana upavaktā, manyate’numanyate iti mano’ntaryāmī, sa upavaktā brahmā /
43.11.[22]	sa hi yat jīvātmā jānāti karoti vā, tat sarvamanuvadatyanupaśyatītyādirūpeṇa anumanyate /
43.11.[23]	prāṇo haviḥ, sa hi paramātmāgnau hūyate niruddhyotkrāntikāle brahmadvāreṇa parabrahmaṇi prakṣipyate /
43.11.[24]	sāmādhvaryuḥ, sāmaśabdo vyānavacanaḥ, yathāhi adhvaryuḥ sarvartvijo nijanijakarmasu praiṣairniyacchati, tathā vyānākhyo vāyurnābherupari daśasvaṅguleṣu puruṣasthāne sthitaḥ prāṇāpānau svamaryādāyāṃ sthāpayati parasparaviruddhagatī /
43.11.[25]	etacca yogasāre nirṇītamasmābhiḥ /
43.11.[26]	yadeva puruṣasya sthānaṃ, tadeva vyānasya prāṇāpānayorniyantuḥ /
43.11.[27]	yadā hotṛpadena āhvātā adhvaryurucyate, tadā bhūtayajñādadhyātmayajñasya vailakṣaṇyapratītiḥ prayojanamadhvaryudvayapradarśanasya /
43.11.[28]	itthaṃ prajāpatinā indrādiśabdavācyena pradyumnādyavasthācatuṣṭayavivartena caturhotrā ca daśavidhamātmānaṃ kṛtvā paramātmani samarpaṇaṃ kṛtam /
43.11.[29]	tadāha indraṃ gaccha svāhā, he prāṇa indraṃ paramātmānaṃ gaccha, suhutamastu vāhūtaṃ vā /
43.11.[30]	āhvānasya ca śobhanatvamanuṣṭhāpanaparyavasānam /
43.11.[31]	evamasmadādayo’pi brahmavivartā brahmapariṇāmā vā saṃsāranivṛttikāmā anutiṣṭhanti, karmakāṇḍasyāpi ca advaitaprāptau paryavasānamityuktamasmābhiḥ sāṃkhyasāraśārīrakayoḥ /
43.11.[32]	evaṃ tāvadekaścaturhotā vyākhyātaḥ //
43.11.[33]	atha dvitīyaḥ /
43.11.[34]	pṛthivī hotā dyauradhvaryustvaṣṭāninmitra upavaktā vācaspate vāco vīryeṇa sambhṛtatamenāyakṣyase yajñapataye vāryamā svaskaro vācaspatiḥ somaṃ pibatu jajanadindramindriyāya svāhā //
43.11.[35]	anena prajāpatirūpayajñasyādhidaivikāni yajñasādhanānyucyante /
43.11.[36]	pṛthivī hotā, sā hi ādhibhautikayajñaprajāpaterannādihavirdānenāpyāyanaṃ karoti /
43.11.[37]	dyauradhvaryuḥ vṛṣṭyādipreṣaṇāt /
43.11.[38]	tvaṣṭā ādityaḥ agnit paktṛtvāt /
43.11.[39]	mitro ha upavaktā brahmā trayyarthabodhenaiva nirmalenālaṃkṛtatvāt /
43.11.[40]	he vācaspate prajāpate caturhotṛrūpa vāco mantrabrāhmaṇātmikāyā vīryeṇa arthatattvāvabodhabalena atiśayasambhṛtena mayā tvamāyakṣyase pūjayiṣyase /
43.11.[41]	sa tvamiṣṭaḥ san yajñapataye yajamānārthaṃ svaḥ svargamākaraḥ ābhimukhyena kuru /
43.11.[42]	kīdṛśaṃ svargam /
43.11.[43]	vāryaṃ varaṇārham /
43.11.[44]	vācaspatiḥ prajāpatiḥ somaṃ pibatu somaśabdena havirmātramatra lakṣyate, pibatinā ca upayogaḥ /
43.11.[45]	jajanadindram, anena cāturhotṛkeṇa karmaṇā prajāpatirjanitavānindramindravivartam /
43.11.[46]	tathāca śrutiḥ /
43.11.[47]	'te cāturhotrāḥ somaṃ gṛhapataye nyaṣīdannindraṃ janayāma' iti, te pṛthivyādayaḥ somaṃ gṛhapatiṃ kṛtvā caturhotrā mantreṇa niṣaṇṇā vedyāmindraṃ janayāmeti /
43.11.[48]	indriyāyeti vratavīryasampattyarthamityarthaḥ /
43.11.[49]	svāheti vyākhyātam //
43.11.[50]	atha tṛtīyaḥ /
43.11.[51]	kimarthaṃ caturhotā /
43.11.[52]	somaḥ somasya purogāḥ śukraḥ śukrasya purogāḥ śrātāsta indra somā vātāpe havanaśrutaḥ svāhā //
43.11.[53]	somo latārūpaḥ somasya candrasya purogāḥ agresaraḥ /
43.11.[54]	śukraḥ pradarśyaḥ somo vā śukraḥ śukrasya grahasyāsuragurorvā purogāḥ /
43.11.[55]	somāḥ śrātāḥ pakvāḥ āśritā vā /
43.11.[56]	somaśabdo havirmātra upacārāt /
43.11.[57]	upacāranimittaṃ tu vratasampattau krameṇa somayāgayogyatāpattiḥ /
43.11.[58]	he vātāpe vātāhāra havanaśrutaḥ āhvānasya śrotustava suhutaṃ svāhūtaṃ vā astu /
43.11.[59]	bahukarmaviniyogabhājo’mī caturhotāro yathāyogyaṃ bahvarthayujo yojyāḥ //
43.11.[60]	agnirhotāśvinādhvaryū rudro’gnidbṛhaspatirupavaktā vācaspate hṛdvidhe nāmanvācaspatiḥ somamapādāsmāsu nṛmṇaṃ dhāḥ svāhā //
43.11.[61]	ayaṃ pañcahotā 'te pāñcahotrā varuṇabṛhaspatayo nyaṣīdannindraṃ janayāma' iti hyasya brāhmaṇam /
43.11.[62]	atra cādhidaivikenādhiyajñiyānāmekatvamucyate mantre /
43.11.[63]	agnirhotā tathāca śrutiḥ 'agnirvai devānāṃ hotā' iti, mantraliṅgamapi 'agnimīḻe purohitam' iti /
43.11.[64]	aśvinau devabhiṣajau adhvaryū adhvaryupratiprasthātārau /
43.11.[65]	rudro’gnit, agnīdho rudraḥ /
43.11.[66]	bṛhaspatirupavaktā /
43.11.[67]	he vācaspate hṛdvidhe nāman hṛdi vidhirhṛdvidhirantaryāmī, tasya sambodhanaṃ he hṛdvidhe, nāman nāmnā antaryāmin tvaṃ vācaspatiḥ somamapāt somapaḥ ataḥ piba somamihāsmāsu asmabhyaṃ nṛmṇaṃ balaṃ ca dhāḥ dehi //
43.11.[68]	vāgghotā vāto’dhvaryurdīkṣā patnyāpo’bhigaro mano havistapasi juhomi vācaspate’cchidrayā vācācchidrayā jihvā divi devāvṛdhotrā mairayasva svāhā //
43.11.[69]	ayaṃ ṣaḍḍhotā /
43.11.[70]	adhyātmani yā vāk, saiva hotā /
43.11.[71]	vāto’dhvaryuḥ prāṇo’ntarikṣagatirvā /
43.11.[72]	dīkṣā vratasiddhirūpā patnī /
43.11.[73]	āpo’bhigaraḥ, śaṃsanamabhigarastatrāpa eva kartryo’nnādisaṃpādanadvāreṇa /
43.11.[74]	mano havirātmāgnau hūyamānatvāt tapasi brahmaṇi juhomi manaḥprabhṛtikaṃ brahmaṇi prakṣipāmi /
43.11.[75]	he vācaspate’cchidrayā avināśinyā vācā antaḥprakāśarūpayā acchidrayā jihvayā he divi deva me mama īrayasva prerayasva sampādaya karma /
43.11.[76]	kīdṛśyā vācā /
43.11.[77]	avṛdhoddhotrādṛṣṭahomādisampādanabhūtayetyarthaḥ //
43.11.[78]	mahāhavirhotā satyahaviradhvaryuracittapājā agnidacittamanā upavaktānāvṛṣyaścāpratidhṛṣyaścābhigarā ayāsya udgātā vācaspate vidhe nāmanvidhema te nāma vidhestvamasmākaṃ nāma mā devānāṃ tantuśchedi mā manuṣyāṇāṃ svāhā //
43.11.[79]	ayaṃ saptahotā mantraḥ /
43.11.[80]	'te sāptahotrā aryamagṛhapatayo nyaṣīdansantarāmi' iti hyasya brāhmaṇaṃ, saṃtaraṇaṃ brahmasaṃprāptiḥ /
43.11.[81]	mahāhaviścandraḥ sarvairupajīvyamānatvādata evāsya kalākṣayaḥ kṛṣṇapakṣe, sa hotā devānāṃ havirdānenāpyāyakatvāt /
43.11.[82]	satyahavirādityaḥ satatapreraṇāt, so’dhvaryuḥ /
43.11.[83]	acittapājā agnit, cittaprajñāśūnyo’gnīdvāyuragnīdhra ityarthaḥ /
43.11.[84]	evamacittamanā jñānamanovihīno vanyaphalaśākādirupavaktā /
43.11.[85]	kīdṛśaḥ /
43.11.[86]	anādhṛṣyaścāpratidhṛṣyaśca, anabhibhavanīyaḥ, atiśayāya bhūyovacanam /
43.11.[87]	abhigarāḥ, gṛṇātiḥ stutyarthaḥ /
43.11.[88]	ayāsya udgātā 'yasu prayatne' aprayatnasiddho vedopaniṣadrūpa udgātā, sa udgāyati tattvam /
43.11.[89]	he vācaspate vidhe nāman vidhema te tava nāma tvannāmārthaṃ yajñaṃ kurma ityarthaḥ /
43.11.[90]	yataśca tvamevāsmākaṃ nāma svarūpaṃ, tenāsmākaṃ devānāṃ manuṣyāṇāṃ ca mā tantuśchedi saṃtatiṃ mā cchetsīḥ /
43.11.[91]	suhutamastu tava //
43.11.[92]	iti cāturhautṛkamantrāḥ //
43.11.[93]	jñānānandamayaṃ nutvā paramātmānamacyutam /
43.11.[94]	pravargyavratamantrāṇāṃ bhāṣyaṃ prastūyate’dhunā //
43.11.[95]	tatra 'namo vāce' ityādyanuvākena 'prācyā tvā' ityādinā yajuścatuṣṭayarahitena 'divyo gandharvo bhuvanasya' iti 'āhuste bhaga' iti ca dvābhyāmanuvākābhyāṃ śāntibandhanaṃ kriyate /
43.11.[96]	tasya punaḥ kuṇḍe samabhimantrya sthāpanaṃ pradarśitānuvākaiḥ /
43.11.[97]	tataḥ śāntivimoko’vaśyakartavyaḥ /
43.11.[98]	ete ca mantrā mantrarahasyādau saṃmārjane ca kuśalā apīha tāvacchāntibandhāya yojyante //
43.11.[99]	namo vāce namo vācaspataye yā vāguditā yā cānuditā tasyai vāce namaḥ nama ṛṣibhyo maṃtro maṃtravidyo mā māmṛṣayo mantrakṛto maṃtravidaḥ parādurdaivīṃ vācamudyāsaṃ śivāmajasrāṃ juṣṭāṃ devebhyaḥ svadhāvatīṃ pitṛbhyaḥ śuśrūṣeṇyāṃ manuṣyebhyastaṃ māṃ devā avantu śobhāyai pitaro’numadantu sucakṣā ahamakṣibhyāṃ suvarcā mukhena suśrutkarṇābhyāṃ bhūyāsamoṃ bhūrbhuvaḥ svaḥ //
43.11.[100]	rudrasyārtham /
43.11.[101]	abhidheyo’rtho devatā /
43.11.[102]	yā mantramayī vāk tasyai vāce namo’stu /
43.11.[103]	vācaspataye vācāṃ vacanarūpāṇāṃ patistasmai uccārayitre namaḥ /
43.11.[104]	yā vāgupadiśantī sūkṣmā ca tasyai vāce namo namaḥ /
43.11.[105]	namaḥ śabdasya punaruccāraṇamatiśayārtham /
43.11.[106]	ābhyāṃ hi bhūyāṃsamarthaṃ manyante yathā aho ramaṇīyā aho ramaṇīyeti /
43.11.[107]	ye ca ṛṣayo mantravido mantrakṛtaśca tebhyo namo namaḥ /
43.11.[108]	tatra mantravido brahmavaktracatuṣṭayatūrṇavinirgatān mantrān sakṛdeva gṛhṇanti granthato’rthataśca sanakādayaste mantravidaḥ /
43.11.[109]	tathā cāraṇyakam /
43.11.[110]	'yathārdraidhāgnerabhyāhitasya pṛthagdhūmā viniścarantyevaṃ vā are’sya mahato bhūtasya viniḥśvasitametadyadyagvedo yajurvedaḥ sāmaveda' iti /
43.11.[111]	anyatrāpi 'ye sākṣātkṛtadharmāṇa ṛṣayo babhūvuste parebhyo’sākṣātkṛtadharmabhyo mantrān saṃprāduḥ' ityādi /
43.11.[112]	mā māmṛṣayo mantrakṛto mantravidaḥ parādurdaivīṃ vācam iti, ye mantrakṛto mantravidaśca ṛṣayaste devīṃ vācaṃ māṃ mā parāduḥ, māmiti pañcamyarthe dvitīyā, matsakāśāt parāṅmukhīṃ mā kārṣuḥ mantrarūpāṃ vācam /
43.11.[113]	kintarhi /
43.11.[114]	daivīṃ vācamahamudyāsaṃ 'yā prāpaṇe' utkarṣeṇa prāpnuyāmityarthaḥ /
43.11.[115]	śivāṃ śreyaskarīm, ajasrāṃ nityāṃ, juṣṭāṃ devebhyaḥ, devebhyaḥ prītijananīṃ 'juṣī prītisevanayoḥ' /
43.11.[116]	svadhāvatīṃ pitṛbhyaḥ, pitṛbhyo’nnavatīm, mantrairhi devāḥ prīyante pitaraśca svadhāṃ bhajante /
43.11.[117]	śuśrūṣeṇyāṃ manuṣyebhyaḥ, śravaṇārhāṃ śuśrūṣeṇyām /
43.11.[118]	tamevaṃbhūtaṃ māṃ stotāraṃ devā avantu, śobhāyai śobhayopalakṣitaṃ santaṃ pitaraścāvantu anumadantu anumādyantu, śobhāyai devāḥ pitaraśca hṛṣṭā bhavantu /
43.11.[119]	kiṃca devapitṛprasādādahamakṣibhyāṃ sucakṣā bhūyāsamakṣibhyāṃ sudarśanaḥ syāmityarthaḥ, sukhena ca suvarcā sudīptirbhūyāsam /
43.11.[120]	oṃbhūrbhuvaḥ svariti saṃkṣepeṇa vāgvibhava uktaḥ bhuvanatrayasya vāgvibhavavivartatvāt //
43.11.[121]	prācyā vā diśāgninā devatayā gāyatreṇa cchandasā vasantamṛtuṃ praviśāmi //
43.11.[122]	dakṣiṇayā tvā diśendreṇa devatayā traiṣṭubhena cchandasā grīṣmamṛtuṃ praviśāmi //
43.11.[123]	pratīcyā vā diśā savitrā devatayā jāgatena cchandasā varṣā ṛtuṃ praviśāmi //
43.11.[124]	udīcyā vā diśā mitrāvaruṇābhyāṃ devatayānuṣṭubhena cchandasā śaradamṛtuṃ praviśāmi //
43.11.[125]	ūrdhvayā tvā diśā bṛhaspatinā devatayā pāṃktena cchandasā hemantamṛtuṃ praviśāmi //
43.11.[126]	anayā tvā diśā prajāpatinā devatayā anāptena cchandasā śiśiramṛtuṃ praviśāmi //
43.11.[127]	gāyatrīṃ cchandaḥ praviśāmi /
43.11.[128]	triṣṭubhaṃ cchandaḥ pra0 /
43.11.[129]	jagatīṃ chandaḥ pra0 /
43.11.[130]	anuṣṭubhaṃ cchandaḥ pra0 /
43.11.[131]	paktiṃ cchandaḥ pra0 /
43.11.[132]	aticchandasāṃ cchandaḥ pra0 /
43.11.[133]	cchandāṃsi praviśāmi /
43.11.[134]	tāni naḥ pārayantu tāni no’vantu tāni sa ṛcchatu yo’smāndveṣṭi yaṃ ca vayaṃ dviṣmaḥ //
43.11.[135]	āpo’smān praviśantvāpo’smāsu jāgrata /
43.11.[136]	āyurviśvāyurviśvamāyurvyaśnavai sarvamāyurvyaśnavai //
43.11.[137]	udakāvamarṣaṇapravṛtta eva tu chandaḥprabhṛtīnāmudakena sahābhinnatvamāropyodakamāha he udaka, tvāṃ vasantartubhūtamahaṃ praviśāmi prastutakarmaṇā tvāmārādhya tvanmayaphalāni labheyamityarthaḥ /
43.11.[138]	kena praviśāmi /
43.11.[139]	prācyā diśāgninā devatayā gāyatreṇa cchandasā /
43.11.[140]	evamṛtupañcakapraveśe vākyāni yojayitavyāni /
43.11.[141]	evaṃ gāyatrīṃ chandaḥ praviśāmītyādi /
43.11.[142]	cchandaḥ praveśavacanamātmādirakṣārthaṃ nirbhayasthānapraveśaparatvena yojayitavyam /
43.11.[143]	tāni cchandāṃsi no’smān pārayantu prastutasamāptiṃ kurvantu /
43.11.[144]	tāni no’vantu rakṣantu tarpayantu ca /
43.11.[145]	tāni sa ṛcchatu yo’smāndveṣṭi yaṃ ca vayaṃ dviṣmaḥ, yaṃ vayaṃ dviṣmo yaścāsmāndveṣṭi, sa tāni cchandāṃsi ṛcchatu, tāni chandaḥprabhṛtīni prāpya līyatāmityarthaḥ //
43.11.[146]	āpaḥ asmān praviśantu, adhiṣṭhātrī devatā rakṣakatvena māmadhitiṣṭhatvityarthaḥ /
43.11.[147]	āpo’smāsu jāgrata, he āpaḥ asmāsu jāgrata /
43.11.[148]	āyurviśvāyurviśvamāyurvyaśnavai sarvamāyurvyaśnavai, apāṃ prasādāt āyurvyaśnavai viśeṣeṇa vyāpnuyāṃ viśvāyurviśvamāyurityādi punarvacanamatiśayārthaṃ pūrvavat /
43.11.[149]	divyo gandharvo bhuvanasya yaspatirekāvyo manasā vikṣvīḍyaḥ /
43.11.[150]	taṃ tvā yāmi brahmaṇā deva devī namaste’stu divi te sadhastham //
43.11.[151]	divi pṛṣṭo yajata sūryatvagavayāto haraso divyasya /
43.11.[152]	ekāvyo manuṣyaḥ suśevaḥ /
43.11.[153]	mṛḻād gandharvo bhuvanasya yaspatiranavadyābhiḥ samajagmābhirapsaraḥsvapi gandharva āsītsamudra āsāṃ sadanaṃ va āhustataḥ sadhyā ca parācarantyabhriye didyunnakṣatriye yā viśvāvasuṃ gandharvaṃ sasadhre tābhyo namo astu tā no mṛḍayantu tā naḥ śarma yacchantu tā yaṃ dviṣmo yaśca no dveṣṭi tamāsāṃ jambhe dadmaḥ //
43.11.[154]	divi bhavo divyaḥ, gā raśmīndhārayatīti gandharvaḥ, sa eva rudraḥ iṣṭaḥ /
43.11.[155]	sa eva bhuvanasya patiḥ /
43.11.[156]	śrūyate hi 'ime vai lokā bhuvanaṃ teṣāmeṣo’dhipatiryo rudra iti' eka eva avati sarvaṃ rakṣatītyekāvyaḥ /
43.11.[157]	manasā vikṣvīḍyaḥ, vikṣu devasenāsu madhye sa eva īḍyaḥ stutyaḥ manasā mananadhyānādinā ārādhanīya ityarthaḥ, athavā vikṣviti vibhaktivyatyayaḥ viśāṃ manuṣyāṇāṃ manasaiveḍyaḥ yo’sāvantarāditye puruṣa aupaniṣadaḥ /
43.11.[158]	he deva dyotanādikarmaka tamevaṃbhūtaṃ tvā bhuvanādhipatibhūtatvāt ahaṃ yāmi prāpnomi brahmaṇā mantrātmakena vedena vandamānaḥ stuvāna āyāmi vā prāptumicchāmītyarthaḥ /
43.11.[159]	ato namaste’stu yasya te divi sadhasthaṃ sthānaṃ tasmai /
43.11.[160]	'divi pṛṣṭaḥ' pravargyavratahomārambhārthamidamṛtvija uddiśyocyate /
43.11.[161]	he ṛtvijaḥ divi svarge pṛṣṭabhūto’yamādityaḥ sarvadevottama ityarthaḥ /
43.11.[162]	sūryatvak sūryasya tvagiva tvak yasya sa sūryatvak sūryāntarvatī puruṣa ityarthaḥ /
43.11.[163]	avayāḥ bālyādyavasthāśūnyo brahmaṇo’nādyantatvāt /
43.11.[164]	ato’sya divyasya harasastejorūpasya yajata he ṛtvijaḥ, ekāvyaḥ, manuṣṣu manuṣyeṣu mumukṣuṣu sādhurmanuṣyaḥ, suśevaḥ, śeva iti sukhanāma, nityānandasvabhāva ityarthaḥ, sukhasevyo vā chāndaso varṇavyatyayaḥ, suśevā iti kecitpaṭhanti mṛḍāt mṛḍaṃ sukhamattīti mṛḍāt nityasukhasya bhoktā /
43.11.[165]	gandharva iti vyākhyātam /
43.11.[166]	kābhiryajata /
43.11.[167]	anavadyābhirāhutibhiḥ samajagmābhiḥ samaṃ kṛtvā agniṃ yatantībhiḥ /
43.11.[168]	anekavikartṛkatvādbhāktaṃ yaugapadyam /
43.11.[169]	apsu saratītyapsarāstāsvapi gandharva āditya āsīdasti /
43.11.[170]	ayamatra vivekaḥ yadi kaścidāśaṅkate tretāyā abhāvādāhavanīyāḥ kathaṃ brahmacārivratāhutayastatredamuktam /
43.11.[171]	jalacāriṇīṣvapyāhutiṣvādityosti sarvatrago’sāvityarthaḥ /
43.11.[172]	ato he ṛtvija āsāṃ vo yuṣmākaṃ sambandhinīnāmāhutīnāṃ samudro mantrarūpo vedaḥ sadanamāśrayo gṛhamāhuḥ atastadbalena laukikāgnau hūyantām /
43.11.[173]	kāstāḥ /
43.11.[174]	yā hutāḥ satyastata eva mantrabalātsadhryā ca sahaiva yajamānena parācaranti /
43.11.[175]	kutra /
43.11.[176]	abhriye’bhracchanne’ndhatamase avidyāvṛta ityarthaḥ /
43.11.[177]	nakṣatriye prakāśe tattvāloke jñāna ityarthaḥ /
43.11.[178]	didyut atiśayena dyotamānā ajñānābhrapaṭalamapasārayantya ityarthaḥ /
43.11.[179]	viśvaṃ sarvaṃ vāsayati viśvāvasustaṃ gandharvamādityaṃ sasadhre gacchante yūyamapi he ṛtvija iti protsāhanā /
43.11.[180]	tābhyo vratāhutibhyo namo’stu mahāprabhāvābhyaḥ /
43.11.[181]	tāścāsmān mṛḍayantu sukhayantu tathā śarma sukhaṃ yacchantu /
43.11.[182]	punarabhidhānaṃ niratiśayamuktisukhārtham /
43.11.[183]	yaṃ vayaṃ dviṣmo yaścāsmāndveṣṭi, taṃ vayamāsāmāhutīnāṃ jambhe sthāne vahnau dadmaḥ kṣipāmaḥ //
43.11.[184]	āhuste bhaga cakṣuṣī tābhyāṃ vipaśya māmabhi /
43.11.[185]	yadetatsāraghaṃ madhu tena rūpamanajmi te tena rūpamanagdhi me //
43.11.[186]	devasya tvā savituḥ prasave’śvinorbāhubhyāṃ pūṣṇo hastābhyāṃ devānāṃ kratubhirdevābhyañjanairabhyañje bhagavannāmāsi tasya ta ṛcaśca yajūṃṣi ca sāmāni ca vāgagnā anyaccakṣuḥ sūrye’nyadagnā anyadbhagavānbhūyāsam //
43.11.[187]	airosi cakṣurasi śrotramasi purandhirnāma vāgasi /
43.11.[188]	yena śatakraturbhāgamupajuhve tena tvopahvaye bhaga //
43.11.[189]	tadvāṃ narā sanaye daṃsa ugramāviṣkṛṇomi tanyaturna vṛṣṭim /
43.11.[190]	dadhyaṅ ha yanmadhvātharvaṇo vāmaśvasya śīrṣṇā sumatiravocat //
43.11.[191]	agnirīśo vāsavyasyāgnirmahaḥ saubhagasya tānyasmabhyaṃ rāsati //
43.11.[192]	atrāpi ca paramātmaiva rudrarūpa ādityo’śvināgnirūpeṇa stūyate /
43.11.[193]	bhajanīyaḥ sevanīyo bhago rudraḥ paramātmā tasya sambodhanam, he bhaga, tava cakṣuṣī āhurvedavidaḥ cakṣuṣmantaṃ tvāṃ vedavida āhuḥ /
43.11.[194]	'tasya sūryācandramasāveva cakṣuṣī' iti śrutestābhyāṃ cakṣurbhyāṃ viśeṣeṇa māmābhimukhyena cānukūlyena paśya atiśayārthaṃ punarvacanam /
43.11.[195]	saraghā madhumakṣikā /
43.11.[196]	tāsāmidaṃ sāraghaṃ yadetatprasiddhaṃ madhu, tena tava rūpaṃ tejomayamanajma te iti kecit /
43.11.[197]	sāraṃ dṛḍhaṃ saṃsāraṃ hantīti sāraghaṃ madhuraphalatvāt madhu tattvajñānaṃ, tena te cakṣuṣī candrādityarūpe’najmi kṛtāñjane saṃskṛte saṃpādayāmi tattvajñānaviṣayatvamāpādayāmītyarthaḥ /
43.11.[198]	tena rūpamanagdhi me, tvamapi ca mayā viśodhitacakṣurjñānakarmabhirmama yadrūpaṃ pāramārthikabrahmatattvātmakaṃ tadanagdhi añjanena saṃskuru vilīnāvidyopaplavaṃ kurvityarthaḥ /
43.11.[199]	devasyeti /
43.11.[200]	he rudra tvāmahamabhyañje devānāṃ sambandhibhirabhyañjanairdevairdyotanādiguṇakaiḥ ṛṣibhirvedārthābhyāsakuśalairyaistvamabhyakto jñānāhutiprabhṛtibhirityarthaḥ, devasya savituḥ prasave ājñāyāṃ vartamānaḥ, aśvinordevabhiṣajorbāhubhyāṃ na tu svābhyāṃ carmamayābhyāṃ sūryācandramasāvaśvinau aśvarathasaṃcāritvāt, pūṣṇaḥ ādityasya hastābhyāṃ devānāṃ ca /
43.11.[201]	kratubhirāhutibhiḥ pravargyavratahomasambandhinībhiḥ /
43.11.[202]	krāmantīti ṛtavo nityakarmajñānānīti sādhāraṇī vyākhyā /
43.11.[203]	he rudra bhagavannāmāsi sarvasyādhipatistvamityarthaḥ /
43.11.[204]	tasyaivaṃbhūtasya tatra ṛca ṛgvedaḥ, yajūṃṣi yajurvedaḥ, sāmāni sāmavedo vāk vaktīti vāk trayī tava vācikā ityarthaḥ /
43.11.[205]	tvayā vā pratisargādisuptapratibuddhanayena smṛtatvāttava trayī, tathā vāk /
43.11.[206]	agnā anyaccakṣuḥ sūrye cānyat, kāmyakarmāhutibhiḥ saṃtarpyate’gnau yā dṛṣṭistava, sānyā svargādiphalasya dātrī /
43.11.[207]	sūrye tu prakāśakaikasvarūpe dhyānādinā sākṣātkṛte’nyā mokṣasya dātrī yāpi kāmyaniṣiddharahitanityanaimittikakarmāhutibhiḥ saṃtarpyategnau tvadīyasvabhāvāntare dṛṣṭiḥ sūrye ca pūrvoktā sāpyanyā, jñānakarmasamuccayādapi tvaṃ mokṣaṃ sādhayasi gṛhamedhināmityarthaḥ, naiṣṭhikabrahmacaryāpekṣayā tu kevalajñānakṛtā muktirvyaktatayoktā /
43.11.[208]	ato’nena vratena bhagavānbhūyāsaṃ brahmabhūyaṃ prāpnuyāmityarthaḥ /
43.11.[209]	airosi, irā annaṃ tasyāyamairo’nnādhipatirasītyarthaḥ /
43.11.[210]	cakṣurasi /
43.11.[211]	śrotramasi /
43.11.[212]	purāṇi lokatrayasamūhāndhārayatīti puraṃdhristannāmikā vāgasi trayīmayosītyarthaḥ, yāvantaḥ prakāśakā bhāvāstāvanta ityarthaḥ /
43.11.[213]	he bhaga rudra tena mantreṇāhaṃ tvāmupahvaye āhvayāmi, yena śatakraturindro bhāgaṃ somādihaviṣo dānamupajuhve 'hu dānādanayoḥ' dadau cakhāda vetyarthaḥ /
43.11.[214]	tadvāmiti tat tasmāt he narāvaśvinau sūryācandramasau vā kalpitabhedau sanaye vibhajanāya idaṃ bhāgarūpaṃ haviṣa āviṣkaromi /
43.11.[215]	ugraṃ bahubalam /
43.11.[216]	ka iva kim /
43.11.[217]	tanyaturna vṛṣṭiṃ, na śabda upamāyām, tanyaturvāyurmeghādisaṃtānabhedatvāt, yathā vāyurvṛṣṭimāviṣkaroti vaidyutāditejaḥ saṃkṣobhaṇena /
43.11.[218]	dadhyaṅ ha yanmadhvātharvaṇa iti, atharvaṇo’patyaṃ dadhyaṅṅiti yasya saṃjñā, sa tathā vāṃ yuvāmaśvasya śīrṇāśvaśīrṣo bhūtvā āhūtavān sumatiyuktaḥ /
43.11.[219]	kimartham /
43.11.[220]	madhu madhune mokṣāyetyarthaḥ, mokṣasya nityānandasundaramadhumayatvāt, tadvadahamapi sumatiravocat yuvāmāhvaye ityarthaḥ //
43.11.[221]	agnirīśa iti, agnirvasavyasya īśaḥ, vasuni sādhu vasavyam hiraṇyaprabhṛtikaṃ tasyāgnirīśvaraḥ svāmītyarthaḥ /
43.11.[222]	agnirmahaḥ, saubhagasyeśa iti saṃbandhaḥ, mahataḥ saubhāgyasyāgniḥ prabhurityarthaḥ /
43.11.[223]	tāni vasavyasaubhāgyāni asmabhyaṃ rāsati dadātyagniḥ //
43.11.[224]	agne vratapate samrāḍasi vratapā asi vratabhṛdasi vratapatirasi vratamālabhe tatte prabravīmi tacchakeyaṃ tenardhyāsam //
43.11.[225]	vāyo vratapate° /
43.11.[226]	sūrya vratapate° /
43.11.[227]	agne vratapate iti tribhiragnimupatiṣṭhamāno vratamālabhate /
43.11.[228]	he agne vratapate vratasya prakṛtasya gopāyitaḥ, asi tvaṃ samrāḍ samyagrājase, vratapā vratasya pālayitā /
43.11.[229]	vratabhṛdasi vratasya poṣako bhavasi /
43.11.[230]	vratapatirasi vratasya svāmī bhavasi /
43.11.[231]	yata evaṃbhūtastvamata ucyate ahaṃ vratamālabhe ārabhe, tattasmātte prabravīmi tadvrataṃ tvatprasādādahaṃ kartuṃ śaknuyām tena ca karmaṇaḥ samṛddhiṃ phalalakṣaṇāṃ prāpnuyām /
43.11.[232]	vāyo vratapa° sūrya vratapate° ityetāvapi gatārthāvanenaiva //
43.11.[233]	pṛthivī samittāmagniḥ samindhe tāmahaṃ samindhe sā mā samiddhā suṣamiddhā tejasā varcasā yaśasā brahmavarcasena samindhyāt //
43.11.[234]	antarikṣaṃ samittāṃ vāyuḥ samindhe tāmahaṃ° //
43.11.[235]	dyauḥ samittāṃ sūrya samindhe tāmahaṃ° //
43.11.[236]	etaistribhiryathākramamagnau tisraḥ samidha ādadhāti vratasāhacaryāttiṣṭhanneva, nāsīnaḥ /
43.11.[237]	iyaṃ prathamā /
43.11.[238]	samit pṛthvī pārthivatvāt /
43.11.[239]	tāṃ samidhamagniḥ samindhe vyatyayenottamapuruṣaḥ samindhate /
43.11.[240]	tāmahaṃ samindhe dīpayāmi /
43.11.[241]	sā samiddhā suṣṭhu samiddhā satī māṃ brahmavarcasādibhiḥ samindhyāt samindhet /
43.11.[242]	evaṃ dvitīyā antarikṣamiva, tṛtīyā dyauriveti samānam //
43.11.[243]	sūrya vratapate samrāḍasi vratapā asi vratabhṛdasi vratapatirasi vratamacāriṣaṃ tadaśakaṃ tatte prabrūmastanno gopāya //
43.11.[244]	vāyo vratapate0 agne vratapate0 //
43.11.[245]	etaistribhiścūlikākramāpūtairvrataṃ vimucyate /
43.11.[246]	arthastūkta eva, kramamātrameva bhidyate sādhāraṇapadeṣu, tadacāriṣaṃ tadaśakamiti tu viśeṣaḥ /
43.11.[247]	tadvrataṃ caritaṃ tvatprasādānmayā, śaktiṃ ca tat sampannaṃ sat rakṣāmātramevāpekṣate /
43.11.[248]	tasmāt he sūrya vāyo agne tadvrataṃ nosmākaṃ gopāya rakṣa /
43.11.[249]	vratavimoke samittrayadānaṃ kartavyam /
43.11.[250]	tatrāpi ca mantrāḥ samidityādicūlikākrameṇeṣṭāḥ samidādānaṃ ca vratasāhacaryāttiṣṭhataḥ //
43.11.[251]	udu tyamiti daśarcenānuvākena homaḥ /
43.11.[252]	udutyaṃ jātavedasaṃ devaṃ vahanti ketavaḥ /
43.11.[253]	dṛśe viśvāya sūryam //
43.11.[254]	saṃdhyopāsane vyākhyāteyam /
43.11.[255]	imamūṣu tvamasmabhyaṃ saniṃ gāyatraṃ navīyāṃsam /
43.11.[256]	agne deveṣu pravocāt //
43.11.[257]	pravocādityākhyāpane loḍarthe leṭ, 'itaśca lopaḥ parasmaipadeṣu' itīkāralopaḥ, 'leṭo’ḍāṭa' /
43.11.[258]	ū ityanarthakaḥ, ṣu iti suśabda upasargaḥ saniśabdena sambadhyate /
43.11.[259]	he agne imaṃ homamasmabhyamasmākaṃ sambandhinaṃ gāyatraṃ anayā gāyatryā saṃpāditaṃ homaṃ tvaṃ deveṣu pravocāt prabrūhi, yaduta yuṣmākamayaṃ homo yuṣmadbhogya ityarthaḥ /
43.11.[260]	susaniṃ 'vana ṣaṇa saṃbhaktau' śobhanasaṃvibhāgaṃ, navīyāṃsamatiśayena navam //
43.11.[261]	samindra no manasā neṣi gobhiḥ saṃ sūribhirharivaḥ saṃ svastyā /
43.11.[262]	saṃ brahmaṇā devakṛtaṃ yadasti saṃ devānāṃ sumatyā yajñiyānām //
43.11.[263]	he indra harivaḥ haritavarṇāśvayukta no’smākaṃ manasā saṃneṣi saṃnayasi saṃvibhajasi śobhanamananadhyānādikaṃ saṃprayacchasītyarthaḥ /
43.11.[264]	evaṃ gobhiḥ saṃnayasi, sūribhirvidvadbhiḥ ṛtvigbhiryajñasahāyaiḥ saṃnayasi, svastyā avināśena mokṣaprāptilakṣaṇena saṃnayasi, tathā brahmaṇā vedena paramātmanā ca saṃnayasi brahmabhūyaṃ gamayasi devakṛtaṃ yadanyadapyutkṛṣṭamasti tena saṃnayasi, devānāṃ bṛhaspatiprabhṛtīnāṃ sambandhinyā sumatyā śobhanayā buddhyā saṃnayasyasmākam /
43.11.[265]	kīdṛśānām /
43.11.[266]	yajñiyānāṃ yajñārhāṇām /
43.11.[267]	yajñiyānāṃ devānāṃ sumatyā saṃnayasīti vā sambandhaḥ //
43.11.[268]	saṃ varcasā payasā saṃ tanūbhiraganmahi manasā saṃ śivena /
43.11.[269]	tvaṣṭā sudatro vidadhātu rāyo’nu no mārṣṭu tanvo yadviliṣṭam //
43.11.[270]	he indra vayaṃ tvatprasādādvarcasā dīptyā, payasā tanūbhiḥ śarīraiḥ svaputrādisambandhibhiḥ samaganmahi saṃgatāḥ bhūyāsma, śivena śāntena ca manasā samaganmahi /
43.11.[271]	tathā tvaṣṭā rāyo dhanaṃ vidhadātu naḥ sudatraḥ śobhanadātā suṣṭhu vā dātā, yastvaṣṭā anu anantaraṃ no’smākaṃ mārṣṭu saṃśodhayatu anumārṣṭviti vā saṃbandhaḥ /
43.11.[272]	kimanumārṣṭu /
43.11.[273]	yadanumārjanayogyaṃ kilbiṣamarthāt /
43.11.[274]	kīdṛśam /
43.11.[275]	viliṣṭaṃ vilagnamityarthaḥ iti kecit /
43.11.[276]	ayaṃ tvatrārthaḥ 'liśa alpībhāve' nityanaimittikādyanuṣṭhānena yadviśeṣeṇālpībhūtaṃ, tadeva helayaivānumārṣṭu tvaṣṭeti //
43.11.[277]	anvagniruṣasāmagramakhyadanvahāni prathamo jātavedāḥ /
43.11.[278]	anu sūryasya purutrā ca raśmīnanu dyāvāpṛthivī ātatantha //
43.11.[279]	agniḥ prathamo jātavedāḥ sargādāvutpanno vinā tadrūpeṇa jātadhano jātaprajñānaśca uṣasāṃ rātrīṇāmagramārambhamanvakhyadanuprakāśitavān nirmitavānityarthaḥ /
43.11.[280]	tato’hāni divasānanvakhyat /
43.11.[281]	tataḥ sūryasya raśmīnanvakhyatprakhyāpitavān /
43.11.[282]	kīdṛśo’gniḥ /
43.11.[283]	purutrā purūṇāṃ bahūnāṃ trātā, yadvā purureva purutrā 'purudevamanuṣyebhyastrā' iti trāpratyayastaddhitaḥ /
43.11.[284]	dyāvāpṛthivyau cānvātatantha vistāritavān //
43.11.[285]	yā vāṃ kaśā madhumatyaśvinā sūnṛtāvatī /
43.11.[286]	tayā yajñaṃ mimikṣatam //
43.11.[287]	he aśvinau yā vāṃ yuvayoḥ kaśā vāk, sā hi kaśeva niyantrī cittāśvānāṃ madhumatī madhupariṇāmā sūnṛtāvatī satyavatī tayā yajñaṃ vratāṅgabhūtaṃ mimikṣataṃ saṃmiśrīkurutamiti kecit /
43.11.[288]	ayaṃ tvarthaḥ 'miha secane' siñcatamāpyāyatamityarthaḥ //
43.11.[289]	dhātā dadhātu no rayimīśāno jagataspatiḥ /
43.11.[290]	sa naḥ pūrṇena vāvanat //
43.11.[291]	dhātā prajāpatirno’smabhyaṃ rayiṃ dhanaṃ dadhātu dhārayatu vā /
43.11.[292]	sa hi īśānaḥ prabhuḥ jagato jaṃgamasya trilokyā vā, jagataspatirjagatāṃ pātā /
43.11.[293]	sa dhātā no’smākaṃ pūrṇena anyūnena saṃvibhāgena vāvanat 'vana ṣaṇa saṃbhaktau' atiśayena saṃvibhajatu //
43.11.[294]	dhātā prajānāmuta rāya īśiṣe dhātedaṃ viśvaṃ bhuvanaṃ jajāna /
43.11.[295]	saṃdāśuṣe kirati bhūrivāṃsaṃ vayaṃ syāma patayo rayīṇām //
43.11.[296]	dhātā prajānāmīśiṣe īṣṭe /
43.11.[297]	kiṃ vā alpoktyā dhātaivedaṃ viśvaṃ samayaṃ bhuvanatrayaṃ jajāna janitavān jātavāṃśca /
43.11.[298]	dhātaiva dāśuṣe dattavate yajamānāya saṃkirati saṃdadāti /
43.11.[299]	kim /
43.11.[300]	bhūrivāṃsaṃ prabhūtameva nīraṃ saṃvibhajanīyaṃ yajñaphalādikam /
43.11.[301]	ato dhātuḥ prasādādvayaṃ rayīṇāṃ dhanānāṃ patayaḥ syāma //
43.11.[302]	trayastriṃśattantavo yānvitanvata imaṃ yajñaṃ svadhayā ye dadante /
43.11.[303]	teṣāṃ cchidraṃ pratidadhmo yadatra svāhāyaṃ yajño apyetu devān //
43.11.[304]	yajñaṃ tanvanti ye te tantavo yajamānartvikprabhṛtayaḥ /
43.11.[305]	trayastriṃśaditi tantraṃ yathāsambhavopalakṣaṇārthatvāt /
43.11.[306]	yāniti vyatyayaḥ /
43.11.[307]	ya imaṃ yajñaṃ tanvate svadhayā annena, ye dadate yajñaṃ, vyatyayena vā svadhāmannaṃ dadate devebhyo ye, teṣāṃ cchidraṃ vratavighnavidhāyiphalācaritādikaṃ tatpratidadhmaḥ pratividadhmahe vinivārayāmo’nena homena, yadatra vrate kiṃcidvighnakāri vastvanena homena vinivārayāma ityarthaḥ /
43.11.[308]	svāhā suhutamastu /
43.11.[309]	ayamapi yajño devānetu gacchatu //
43.11.[310]	idaṃ viṣṇurvicakrame tredhā nidadhe padam /
43.11.[311]	samūḍhamasya pāṃsure //
43.11.[312]	viṣṇuḥ prajāpatiryajñādirūpamidaṃ trailokyaṃ vicakrame vikrāntavān /
43.11.[313]	tredhā nidadhe padaṃ, tribhiḥ padaistrilokīrūpeṇa vivṛttaḥ pariṇato vetyarthaḥ /
43.11.[314]	samūḍhamasya pāṃsure, caturthaṃ padaṃ caturthacaraṇarūpamavivṛttamapariṇataṃ ca yadasya tāttvikaṃ brahmaṇo rūpaṃ tat pāṃsure’vidyayā succhanne samūḍhaṃ samyag bruḍitaṃ nāyogibhirgamyate ityarthaḥ //
43.11.[315]	atra ca vratāpavarge 'mā no gharma' ityanuvākena pratyṛcamekonatriṃśadāhutayo hotavyāḥ /
43.11.[316]	mā no gharma vyathito vivyatho no mā naḥ paramadhāmāhruto naiḥ /
43.11.[317]	moṣvasmāṃstamasyantarādhā mā rudriyāso abhikurvato naḥ //
43.11.[318]	he gharma pravargyavrata no’smān vyathitaḥ san mā vivyathaḥ pramādajenāparādhena vaiguṇyamāpāditopi sannasmākaṃ vyathāṃ mā kārṣīrityarthaḥ /
43.11.[319]	mā naḥ paramadhāmāhruto naiḥ, 'hvṛ kauṭilye', ahrutaḥ akuṭilaḥ san paramadhāma paramaṃ sthānaṃ mṛtyugṛhaṃ mā naiḥ mā naiṣīḥ /
43.11.[320]	moṣvasmāṃstamasyantarādhāḥ, mā u su māśabdo niṣedhārthaḥ, uśabdaścārthe, suśabdaḥ tamaḥśabdena sambadhyate /
43.11.[321]	mā cāsmānsutamasi andhatamase narake ādhāḥ kṣaipsīḥ antarmadhye /
43.11.[322]	mā rudriyāso abhikurvato naḥ, rudriyāso rudrasambandhinyaḥ krūrāḥ śaktayo no’smākamabhikurvato’smadābhimukhyena svakāryāṇi mā kārṣuḥ, akrūrabhāvo’stu //
43.11.[323]	mā naḥ kratubhirīḻate’bhidviṣo asmānsunīte māparādhāḥ /
43.11.[324]	mā no agniṃ nirṛtimarātiṃ mā no dyāvāpṛthivī heḻate heḻayethām //
43.11.[325]	rudraḥ prārthyate /
43.11.[326]	no’smānye ’bhidviṣo’bhimukhāḥ śatravaste kratubhirmā īḻate kratukaraṇe pravṛttāḥ santaḥ stutiṃ mā kārṣuḥ, yathā prahṛṣṭo rudrastacchatrutvādasmāsu virūpaṃ kaṃcidādadhītāniṣṭamityarthaḥ /
43.11.[327]	asmadviṣo yājñikā mā bhūvannityarthaḥ /
43.11.[328]	kiṃ tarhi /
43.11.[329]	kukarmācaraṇena svayaṃ kṣīyantāmityarthaḥ /
43.11.[330]	asmānsunīte māparādhāḥ /
43.11.[331]	he sunīte sunītiriti bahuvrīhiḥ, he śobhananayayukte’smān māparādhā aparādhayogino mā kṛthā ityarthaḥ /
43.11.[332]	mā no agnimityādi dvitīyā prathamārthe, no’smānagnirmā heḻate 'heḍṛ anādare' anādaraṃ kopamasmāsu mā kārṣīt /
43.11.[333]	evaṃ nirṛtirarātirmā heḻate iti yojyam /
43.11.[334]	evaṃ dyāvāpṛthivyau mā heḻayethāmiti samanvayaḥ kāryaḥ //
43.11.[335]	anu no mitrāvaruṇā ihāvatāmanudīdhyānā abhi naḥ sakhāyau /
43.11.[336]	ādityānāṃ prasṛtirhṛtirugrā śivā pāṣṭā haviṣaḥ pariṇo vṛṇaktu //
43.11.[337]	mitramahaḥ sarvaprāṇyupakāritvāt, varuṇo rātrikālaḥ varaṇāt tamasāvaraṇāt /
43.11.[338]	iha vratasamāptikarmaṇi mitrāvaruṇāvanvavatāṃ rakṣatāṃ no’smākam /
43.11.[339]	kīdṛśau /
43.11.[340]	anudīdhyānau dīpyamānau tejasābhimukhau, asmākañca sakhāyau /
43.11.[341]	tathā ādityānāṃ sambandhī prasṛtiḥ prasāraḥ karanikaro no’smākaṃ haviṣaḥ parivṛṇaktu haviṣyānnādi varjayatu atidīptatvātsasyaprabhṛtīnmā dhākṣīdityarthaḥ /
43.11.[342]	yato’sau hṛtiḥ, harati balaṃ tīvratayeti hṛtiḥ, śivā śāntā bhūyāt, yataḥ sā pāṣṭā praṣṭhā pradhānabhūtā /
43.11.[343]	'praṣṭho’gragāmini' ityanuśāsanāt, ataḥ ugrāpi satī prārthanāvaśācchāntā syādityarthaḥ //
43.11.[344]	vidhuṃ dadrāṇaṃ samane bahūnāṃ yuvānaṃ santaṃ palito jagāra /
43.11.[345]	devasya paśya kāvyaṃ mahitvā dyāṃ mamāra sahyaḥ samānaḥ //
43.11.[346]	rudra evādityarūpeṇa stūyate /
43.11.[347]	tasmādābhyāṃ juhuma iti śeṣaḥ /
43.11.[348]	devasya dyotanādādityasya paśya kāvyaṃ krāntikarma mahitvā mahat, yadetadīyena vikrameṇa sahyaḥ sahanārhaḥ sahabhāvo vā samānaśca ojorūpeṇa candramāḥ dyāṃ divi mamāra prāṇatyāgaṃ kṛtavānamāvasyāyām /
43.11.[349]	tathā hyayamādityaḥ palito vṛddhaḥ parito vā sarvataḥ yuvānamapi kalāparipūrṇaṃ samarthaṃ jagāra bhakṣitavān candraṃ vidhuṃ vidhāvanakriyāyuktaṃ ataeva dadrāṇaṃ gacchantaṃ satatagatim /
43.11.[350]	samane bahūnāṃ, ādityaraśmīnāṃ svakalānāṃ saṃgame sati paurṇamāsyām /
43.11.[351]	yuvānamapītyanvayaḥ //
43.11.[352]	oṃ bhūḥ svāhā /
43.11.[353]	oṃ bhuvaḥ svāhā /
43.11.[354]	oṃ svaḥ svāhā /
43.11.[355]	oṃ bhūrbhuvaḥ svaḥ svāhā //
43.11.[356]	udu tyaṃ jātavedasaṃ devaṃ vahanti ketavaḥ /
43.11.[357]	dṛśe viśvāya sūryam //
43.11.[358]	vyākhyāteyam /
43.11.[359]	udvayantamasaspari jyotiṣpaśyanta uttaram /
43.11.[360]	devaṃ devatrā sūryamaganma jyotiruttamam //
43.11.[361]	iyamapi vyākhyātā /
43.11.[362]	udu tiṣṭha svadhvarāvā no devyā kṛpā dṛśe ca bhāsā /
43.11.[363]	bṛhatā suśukvabhiragne yāhi suśastibhiḥ //
43.11.[364]	he svadhvara śobhanādhvara pravargyavrata udu tiṣṭha, ut u tiṣṭha, uśabdaḥ pādapūraṇārthaḥ, uttiṣṭha, no’smān ava rakṣa devyā devasambandhinyā kṛpā sāmarthyena, bṛhatā mahatyā bhāsā dīptyā, dṛśe darśanāya /
43.11.[365]	he agne tvamapi yāhi gaccha suśukvabhiḥ śobhanābhiḥ śauryādibhirjyālābhiḥ, suśastibhiḥ śobhanapraśaṃsāyuktābhiḥ śubhasūcikābhirupalakṣita ityarthaḥ //
43.11.[366]	ūrdhva ū ṣu ṇa ūtaye tiṣṭhā devo na savitā /
43.11.[367]	ūrdhvo vājasya sanitā yadañjibhirvāghadbhiḥ vihvayāmahe //
43.11.[368]	he agne tvāṃ vayaṃ vihvayāmahe vividhamāhvayāmaḥ /
43.11.[369]	kaiḥ /
43.11.[370]	añjibhirabhivyaktairvākyaiḥ /
43.11.[371]	kīdṛśaiḥ vāghadbhiḥ voḍhṛtamaiḥ saṃśodhanādisamathairityarthaḥ /
43.11.[372]	yaditi yasmādarthe /
43.11.[373]	yata ūrdhvastiṣṭha ūrdhvo bhava /
43.11.[374]	ū iti nipāto’narthakaḥ /
43.11.[375]	suśabda upasargaḥ ūtaye ityanena saṃbadhyate /
43.11.[376]	kimarthamūrdhvo bhava /
43.11.[377]	sūtaye śobhanāvanāya no’smākam /
43.11.[378]	devo na savitā, naśabda upamāyāṃ, deva iva savitā tvamūrdhvo vājasya annasya sanitā 'vana ṣaṇa saṃbhaktau' saṃvibhaktā //
43.11.[379]	punarūrjā nivartasva punaragna iṣāyuṣā /
43.11.[380]	punarnaḥ pāhyaṃhasaḥ //
43.11.[381]	he agne ūrjā ājyalakṣaṇena anneneṣṭaḥ sanpunarnivartasva punarapi iṣā odanalakṣaṇena anneneṣṭaḥ sannivartasva āyuṣā yuktaḥ san haviṣā vṛddha ityarthaḥ, punarapi ca no’smān pāhi rakṣa aṃhasaḥ pāpāt //
43.11.[382]	saha rayyā nivartasva agne pinvasva dhārayā /
43.11.[383]	viśvapnyā viśvataspari //
43.11.[384]	he agne nivartasva samāpteṣvapi vrateṣu mā gāḥ rayyā dhanena saha, kiṃca pinvasva asmān prīṇīhi /
43.11.[385]	kayā /
43.11.[386]	dhārayā dhārayitryā śaktayā /
43.11.[387]	kīdṛśyā /
43.11.[388]	viśvapnyā sarvasyotpattau sphītayā viśvataspari sarvasyopari sthitayā //
43.11.[389]	dhātā dadhātu no rayimīśāno jagataspatiḥ sa naḥ pūrṇena vāvanat //
43.11.[390]	dhātā prajānāmuta rāya īśiṣe dhātedaṃ viśvaṃ bhuvanaṃ jajāna /
43.11.[391]	saṃ dāśuṣe kirati bhūrivāṃsaṃ vayaṃ syāma patayo rayīṇām //
43.11.[392]	agna āyūṃṣi0 /
43.11.[393]	agne pavasva0 /
43.11.[394]	tvaṃ no agne0 /
43.11.[395]	sa tvaṃ no agne0 //
43.11.[396]	vāyuragre gā0 /
43.11.[397]	ete sapta mantrāḥ vyākhyātāḥ //
43.11.[398]	pra yābhiryāsi dāśvāṃsamacchā niyudbhirvāyaviṣṭaye duroṇe /
43.11.[399]	ni no rayiṃ subhojasaṃ yuvasva ni vīraṃ gavyamaśvyaṃ ca rādhaḥ //
43.11.[400]	he vāyo yābhirniyudbhiraśvaistvaṃ prayāsi gacchasi dāśvāṃsaṃ haviṣo dātāraṃ yajamānam /
43.11.[401]	kimartham /
43.11.[402]	iṣṭaye yajanāya, accheti nipāto’bhiśabdasyārthe vartate, abhiprayāsi /
43.11.[403]	tvaṃ tābhirniyudbhirduroṇe gṛhe no’smānniyuvasva 'yu miśraṇe' niyojaya, rayiṃ dhanaṃ subhojasaṃ śobhanānnaṃ ca no gṛhe niyuvasva, vīraṃ ca putraṃ niyuvasva /
43.11.[404]	kīdṛśam /
43.11.[405]	gavyaṃ goṣu sādhuṃ tathāśvyaṃ rādhaśca dhanamaśvyam /
43.11.[406]	punarvacanamatiśayārtham /
43.11.[407]	abhyāse hi bhūyāṃsamarthaṃ manyante yathāho ramaṇīyāho ramaṇīyeti //
43.11.[408]	hiraṇyagarbhaḥ0 //
43.11.[409]	yaḥ prāṇataḥ° //
43.11.[410]	ya ojodā0 //
43.11.[411]	yena dyaurugrā0 //
43.11.[412]	ya ime dyāvā0 //
43.11.[413]	yasya me viśva0 //
43.11.[414]	etāḥ ṣaṭ vyākhyātāḥ //
43.11.[415]	yaṃ krandasī apasā tastabhāne abhyaikṣetāṃ manasārejamāne /
43.11.[416]	yatrādhi sūra udito vibhāti kasmai devāya haviṣā vidhema //
43.11.[417]	yaṃ krandasītyasyāḥ ayamarthaḥ /
43.11.[418]	dyāvāpṛthivyabhidhānā prasiddheyaṃ yājñikānām /
43.11.[419]	yatra sūra ādityo’bhyudito vibhāti, tasmai kasmai prajāpataye sarvātmane haviṣā vidhema havirdadhmaḥ haviṣopacarāmastamityarthaḥ /
43.11.[420]	yaṃ yatra krandasī krandanayukte ghanastanitavedādhyayanaśabdavatyau dyāvāpṛthivyāvapasā pāpavihīne’bhyaikṣetām yadadhiṣṭhāne satyau kāryāṇi nirūpayataḥ manasā mananena tastabhāne’vaṣṭambhana yukte arejamāne cākampamāne ca sthāvararūpe iti yāvat /
43.11.[421]	yatra sarvaṃ pratiṣṭhitaṃ, tasmai prajāpataye havirājyalakṣaṇaṃ juhuma iti tātparyam //
43.11.[422]	ata ūrdhvaṃ pravargyavrate śāntivimokaḥ siddhaḥ /
43.11.[423]	sa ihāpi kartavyaḥ /
43.11.[424]	taṃ vyākhyāsyāmaḥ /
43.11.[425]	āyurdā āyurme dehi prāṇadāḥ prāṇaṃ me dehi vyānadā vyānaṃ me dehi apānadā apānaṃ me dehi cakṣurdāścakṣurme dehi śrotradāḥ śrotraṃ me dehi varcodā varco me dehi āyuṣe naḥ punardehi //
43.11.[426]	etāni sapta yajūṃṣi /
43.11.[427]	saptānāmapica 'āyuṣe naḥ punardehi' iti sādhāraṇo’nuṣaṅgaḥ //
43.11.[428]	pravargyavrataṃ, sarvakarmako vā prajāpatirucyate /
43.11.[429]	he pravargyavrata prajāpate vā, āyuṣo dātā tvaṃ, ata āyurme mahyaṃ dehi /
43.11.[430]	āyuṣe naḥ punardehi, āyuṣa iti tādarthyacaturthyantena āyurlakṣaṇajīvananimittāni nityakarmāṇyupalakṣyante, nityanaimittikakarmānuṣṭhānārthaṃ punarāyurmahyaṃ dehītyarthaḥ /
43.11.[431]	eṣāṃ ṣaṇṇāmapi yajuṣāṃ tulyā dik //
43.11.[432]	namo rudrāya diviṣade yasya varṣamiṣavastasmai namaste namaḥ samare sa mā mā hiṃsīḥ //
43.11.[433]	ādityo’tra rudraḥ /
43.11.[434]	ādityāya namaḥ /
43.11.[435]	divi sīdatīti diviṣat tasmai /
43.11.[436]	yasya varṣamiṣavaḥ, vṛṣṭirvarṣaṃ dhārāsāro yasya śarāstasmai punaḥpunarnamaskāro’stu /
43.11.[437]	tena ca namaskāreṇa prasāditaḥ saṃstvaṃ rudro mā mā hiṃsīḥ māṃ mā vadhīḥ /
43.11.[438]	dvitīyasya mā ityasya yuṣmadādeśasya prayogo’smadīyopalakṣaṇārthaḥ, asmadīyāṃśca putraprabhṛtīn mā hiṃsīrityarthaḥ /
43.11.[439]	samare saṃgrāme //
43.11.[440]	namo rudrāyāntarikṣasade yasya vāta iṣavastasmai0 //
43.11.[441]	namo rudrāya pṛthivīṣade yasyānnamiṣavastasmai0 //
43.11.[442]	samānaṃ pūrveṇa //
43.11.[443]	'brahmaṇa upastaraṇamasi' ityanuvākaṃ japanti /
43.11.[444]	te japanto 'mitrasya carṣaṇīdhṛta' iti maitryā prathamayādityamavekṣante abliṅgābhiścāpa upaspṛśanti /
43.11.[445]	brahmaṇa upastaraṇamasi brahmaṇe tvopastṛṇāmīḻāyai vāstvasi vāstumadvāstumānbhūyā vāstuḥ sa bhūyādyo’smāndveṣṭi yaṃ ca vayaṃ dviṣmaḥ //
43.11.[446]	he udaka asi tvaṃ brahmaṇa upastaraṇaṃ, brahmā tvāmupastīrya bījabhūtamuptvā lokān sṛjati /
43.11.[447]	yathoktam 'apa eva sasarjādau tāsu vīryamathākṣipat /' iti vīryaṃ śaktirudakasyaiva tu sarvakāryanimittatvam /
43.11.[448]	brahmaṇe tvopastṛṇāmi, brahmapadaprāptaye tvāmahamupaspṛśāmi /
43.11.[449]	iḻāyai ca tvāmupaspṛśāmi iḻā annaṃ tacca brahmapadārthināpyabhyarthanīyaṃ taddhetukanityakarmādisādhyatvād apavargasya /
43.11.[450]	vāstvasi gṛhamasi sarvāśrayatvāt, vāstumat brahmā hi tava gṛhamāśrayabhūtaṃ vartate /
43.11.[451]	vāstumān bhūyāḥ puruṣavyatyayo’tra /
43.11.[452]	tvatprasādādahaṃ vāstumān bhūyāsam gṛhavānsyāṃ brahmabhūyaṃ prāpnuyāmityarthaḥ /
43.11.[453]	avāstuḥ sa bhūyādyo’smāndveṣṭi yaṃ ca vayaṃ dviṣmaḥ so’pratiṣṭho bhūyāt //
43.11.[454]	pratiṣṭhāsi pratiṣṭhā me bhūyādapratiṣṭhaḥ sa bhūyādyo’smāndveṣṭi yaṃ ca vayaṃ dviṣmaḥ //
43.11.[455]	pratiṣṭhante yatra lokāḥ sa pratiṣṭhā asi bhavasi udaka tvamato mama pratiṣṭhā bhūyāt /
43.11.[456]	yastu asmān dveṣṭi yaṃ ca vayaṃ dviṣmaḥ so’pratiṣṭho bhūyāt //
43.11.[457]	ā vāta vāhi bheṣajaṃ vi vāta vāhi yadrapaḥ /
43.11.[458]	tvaṃ hi viśvasya bheṣajo devānāṃ dūta īyase //
43.11.[459]	he vāta bheṣajaṃ satkarmaphalaṃ brahmaprāptilakṣaṇamāvāhi prāpaya, yadrapaḥ pāpamavidyālakṣaṇaṃ tadvivāhi apasāraya /
43.11.[460]	yatastvaṃ sarvasya bheṣajaḥ auṣadhaṃ saṃsāravyādhibādhakatvāt tathā devānāṃ dūtaśca īyase sañcarasi karmānuṣṭhānarūpaiḥ phalairyojayasi /
43.11.[461]	yata evaṃbhūtastvaṃ tasmāducyase //
43.11.[462]	yatado vāta te gṛhe nihitasya nidhihitaḥ /
43.11.[463]	tato no dhehi jīvase tato no abhayaṃ kṛdhi //
43.11.[464]	he vāta tava nidhihito nidhimato gṛhe nihitasya sarvakarmaphalasya yataḥ saṃbhavaḥ, tenātaḥ karmaṇo yadbhāgadheyaṃ, tannastato nidhehi /
43.11.[465]	yatada iti dakārasya takāraśchāndasaḥ /
43.11.[466]	kecittu yadata iti paṭhanti /
43.11.[467]	śatādhyayanasyādhyetāraḥ nidhirhi sa ityapi paṭhanti /
43.11.[468]	sa tava gṛhe tvanāśrayatvena vyavasthitaḥ prajāpatiḥ sarvaphalavidhānabhūta iti tatrārthaḥ /
43.11.[469]	kimarthaṃ dehi bhāgadheyam /
43.11.[470]	jīvase jīvanāya cirataropabhogyasvargādiphalopabhogāyetyarthaḥ /
43.11.[471]	tato no’bhayaṃ kṛdhi, yadasmābhiḥ karma kriyate tato’smākamabhayaṃ kṛdhi saṃsāratamo’vidyāsmitārāgadveṣābhiniveśalakṣaṇakleśabhayanivāraṇaṃ kurvityarthaḥ /
43.11.[472]	evamapi vyācakṣate he vāta tava yatato yatamānasya gṛhe yadvyavasthitaṃ phalaṃ tato nidhehi kiṃcijjīvanāya abhayāya iti //
43.11.[473]	dyubhiraktubhiḥ paripātamasmānariṣṭebhiraśvinā saubhagebhiḥ /
43.11.[474]	tanno mitro varuṇo māmahantāmaditiḥ sindhuḥ pṛthivī uta dyauḥ //
43.11.[475]	he aśvinau asmān paripātaṃ samantādrakṣatam /
43.11.[476]	kaiḥ /
43.11.[477]	dyubhirdivasaiḥ /
43.11.[478]	kīdṛśaiḥ /
43.11.[479]	aktubhirabhivyaktaiḥ nirabhrairata eva subhagaiḥ, riṣṭaṃ hiṃsakaṃ tadrahitairariṣṭaiḥ /
43.11.[480]	yacca kiñcana vayaṃ kurmastanmāmahantāmatiśayena pūjayantu /
43.11.[481]	ke te /
43.11.[482]	mitro varuṇo’ditiḥ sindhurnadīsamudralakṣaṇaḥ pṛthivī uta dyauḥ //
43.11.[483]	pṛthivī śāntirantarikṣaṃ śāntirdyauḥ śāntirdiśaḥ śāntirāpaḥ śāntiroṣadhayaḥ śāntirvanaspatayaḥ śāntistvayāhaṃ śāntyā sarvaśāntyā mahyaṃ dvipade catuṣpade śāntiṃ karomi śāntirno astu śāntirasi śāntiḥ śāntiḥ śāntiḥ //
43.11.[484]	pṛthivī no’smākaṃ śāntiḥ 'astu' iti sarvatrānuṣaṅgaḥ /
43.11.[485]	astvityasya cānuṣaktasya bahuvacanānteṣu vanaspatiprabhṛtiṣu vipariṇāmaḥ /
43.11.[486]	he udaka tvayā śāntyātmakena sarvaśāntyātmakenāhaṃ 'śāntiyukto bhūyāsam' iti śeṣaḥ /
43.11.[487]	ato’haṃ mahyaṃ svārthaṃ dvipade putrādyarthaṃ catuṣpade gavādyarthaṃ śāntiṃ karomi /
43.11.[488]	yato’si tvaṃ śāntirataḥ śāntirno astu, avidyādikleśāḥ śāmyantu naḥ ityarthaḥ /
43.11.[489]	mumukṣuṃ prati śāntiḥ śāntiḥ śāntiriti abhyāso’tiśayārthaḥ saṃsārakleśakamayatvapradarśanārthaḥ //
43.11.[490]	yā vāguditā yā cānuditā śivā naḥ śaṃtamā bhava sumṛḍīkā sarasvati mā te vyoma saṃdṛśi //
43.11.[491]	he vāk sarasvati yā tvamuditoccāritā vaikharīrūpā, yā ca anuditā antaḥsaṃjalpādirūpā madhyamā paśyantī sūkṣmā ca sā no’smākaṃ śivā kṣemakāriṇī bhava śaṃtamā sukhatamā, sumṛḻīkā śobhanasukhā /
43.11.[492]	abhyāso’tiśayārthaḥ /
43.11.[493]	mā te vyoma saṃdṛśi, vyoma cchidraṃ te tava vyoma cchedaṃ mā drākṣaṃ tvadvihīnaḥ kadācidapi mā bhūvamityarthaḥ, avicchinnasthitiṃ ca tvāṃ divyena cakṣuṣā jānīyāmityarthaḥ //
43.11.[494]	mitrasya tvā cakṣuṣā prekṣe mitrasya tvā cakṣuṣānvīkṣe /
43.11.[495]	sūryasya tvā cakṣuṣā prekṣe sūryasya tvā cakṣuṣābhivīkṣe //
43.11.[496]	he vāk tvāmahaṃ mitrasya cakṣuṣā prekṣe, mitrasya cakṣuṣānvīkṣe mitradṛṣṭyā anupaśyāmītyarthaḥ /
43.11.[497]	evaṃ sūryasyeti vyākhyeyam /
43.11.[498]	abhiśabda ābhimukhye’tra //
43.11.[499]	'mitrasya carṣaṇīdhṛta' iti maitrīṃ japannādityamīkṣate /
43.11.[500]	mitrasya carṣaṇīdhṛtaḥ śravo devasya sānasi /
43.11.[501]	dyumnaṃ citraśravastamam //
43.11.[502]	mitrasya sarvaprītikāriṇa ādityasya śravo dhanaṃ raśmilakṣaṇaṃ annādihetutvāt 'ahaṃ vīkṣe' iti śeṣaḥ /
43.11.[503]	kīdṛśasya mitrasya /
43.11.[504]	carṣaṇīdhṛtaḥ carṣaṇayo manuṣyāsteṣāṃ dhārakasya, devasya dyotanādidharmakasya /
43.11.[505]	kīdṛśaṃ śravaḥ /
43.11.[506]	sānasi snehakāri, uṇādiṣu snehārtha eva sānasiśabdo nipātitaḥ /
43.11.[507]	dyumnaṃ dyotamānaṃ yaśoyuktamannayuktaṃ vā /
43.11.[508]	tathā ca 'dyumnaṃ dyotateryaśo vānnaṃ vā' iti niruktakāraḥ /
43.11.[509]	citraśravastamaṃ āścaryabhūtatamadhanamityarthaḥ //
43.11.[510]	mitrasya carṣaṇīdhṛtaḥ śravo devasya sānasi /
43.11.[511]	satyaṃ citraśravastamam //
43.11.[512]	ātmanaivaitāṃ paṭhati /
43.11.[513]	atra satyametāvanmātraṃ viśeṣaḥ //
43.11.[514]	'āpo hi ṣṭhā' ityādayastisraḥ /
43.11.[515]	tāśca saṃmārjane vyākhyātāḥ //
43.11.[516]	āpaḥ pṛṇīta bheṣajaṃ varūthaṃ tanvo mama /
43.11.[517]	jyok ca sūryaṃ dṛśe /
43.11.[518]	he āpaḥ mama bheṣajaṃ hitakāri karma vedādhyayanādikaṃ karma pṛṇīta pūrayata /
43.11.[519]	varūthaṃ tanvo mama, madīyāyāstanoḥ śarīrasya yūyameva varūthaṃ gṛhamāśrayaḥ /
43.11.[520]	jyok cirakālaṃ ca tvatprasādādahaṃ sūryaṃ dṛśe paśyan bhūyāsam //
43.11.[521]	śaṃ no devīrabhīṣṭaya /
43.11.[522]	iti vyākhyātā //
43.11.[523]	śaṃ no mitraḥ śaṃ varuṇaḥ śaṃ no bhavatvaryamā /
43.11.[524]	śaṃ na indro bṛhaspatiḥ śaṃ no viṣṇururukramaḥ //
43.11.[525]	mitrādayo’smākaṃ sukharūpāḥ sukhakarā bhavantvityarthaḥ /
43.11.[526]	viṣṇururukramaḥ trailokyasya kramaṇe vitatakrama ityarthaḥ //
43.11.[527]	śaṃ no mitraḥ śaṃ varuṇaḥ śaṃ no astvaryamā /
43.11.[528]	śaṃ na indraścāgniśca śaṃ no viṣṇururukramaḥ //
43.11.[529]	atrāstvitiviśeṣo devatāviśeṣaśca //
43.11.[530]	tyamūṣu vājinaṃ devajūtaṃ sahovānaṃ tarutāraṃ rathānām /
43.11.[531]	ariṣṭanemiṃ pṛtanājamāśuṃ svastaye tārkṣyamihāhvayema //
43.11.[532]	tyaṃ taṃ tārkṣyaṃ garuḍamiha svasannidhau āhvayema āhvayāmaḥ, ū iti nipāto’narthakaḥ /
43.11.[533]	ṣu iti suśabdaḥ, suvājinaṃ śobhanakampanaṃ devajūtaṃ devānāṃ prītikāraṇamabhimataṃ sahovānaṃ, saha iti balanāma, balavantaṃ rathānāmapi tarutāraṃ tārayitāramariṣṭanemimahiṃsitagatiṃ, pṛtanājaṃ pṛtanānāṃ parasenānāṃ jetāraṃ, āśuṃ śīghragatim /
43.11.[534]	kimarthamāhvayāmaḥ, svastaye’vināśāya //
43.11.[535]	'kayā naścitra' iti vāmadevyastṛcaḥ śāntyartha evoccāryate /
43.11.[536]	kayā nacitra ā bhuvadūtī sadāvṛdhaḥ sakhā /
43.11.[537]	kayā śaciṣṭhayā vṛtā //
43.11.[538]	he indra yā vṛtā vartanena karmaṇā ūtiravanaṃ saṃsārakleśanivāraṇamābhuvat ā samantādbhavati /
43.11.[539]	citraḥ, citrā āścaryabhūtā parapuruṣārtharūpetyarthaḥ /
43.11.[540]	sadāvṛdhaḥ sarvakālāśca samṛddhayaḥ kayā vṛtā bhavanti /
43.11.[541]	sakhā, etadūterviśeṣaṇam /
43.11.[542]	śaciṣṭhayeti vṛtetyasya viśeṣaṇaṃ śaktatamayetyarthaḥ //
43.11.[543]	kastvā satyo madānāṃ maṃhiṣṭho matsadaṃhasaḥ /
43.11.[544]	dṛḍhā cidāruje vasu //
43.11.[545]	he indra tvā tvāṃ, 'muktvā' ityadhyāhāraḥ, tvāṃ varjayitvā kaḥ satyaḥ satyasaṃkalpaḥ /
43.11.[546]	madānāṃ maṃhiṣṭhaḥ nityānandātmakaharṣayogyatayā hṛṣṭānāṃ madhye maṃhiṣṭho’tiśayena pūjanīyaḥ /
43.11.[547]	atastvāṃ muktvā kaḥ satyaḥ, yo aṃhasaḥ matsadaṃhasaḥ mādyatpāpasya saṃsārakleśakāriṇaḥ saṃbandhi vasu dhanamanādyavidyāvāsanātmakaṃ sāmarthyaṃ āruje ārujati vināśayati, dṛḍhā cit, sudṛḍhayā citā caitanyena vidyārūpeṇetyarthaḥ //
43.11.[548]	abhī ṣu ṇaḥ sakhīnāmavitā jaritṝṇāṃ śataṃ bhavāsyūtibhiḥ //
43.11.[549]	he indra nosmākaṃ susakhīnāṃ śobhanasamānakhyānānāmavitā, jaritṝṇāṃ stotṝṇāmabhyavitā ābhimukhyena rakṣitā bhavāsi bhava ūtibhiḥ, śataśabdo’tibāhulyalakṣaṇārthaḥ, atibahvībhirūtibhiravanakriyābhiravitā bhavetyarthaḥ /
43.11.[550]	bhavāsīti loḍarthe leṭ //
43.11.[551]	ya udagātpurastānmahato’rṇavādvibhrājamānaḥ sarirasya madhye /
43.11.[552]	sa mā vṛṣabho rohitākṣaḥ sūryo vipaścinmanasā punātu //
43.11.[553]	sa sūryo vipaścidvidyāmayo manasā mananenānudhyānena māṃ punātu pāvayatu, yaḥ purastātpūrvasyāṃ diśi udagāduditaḥ mahato’rṇavātsamudrāt /
43.11.[554]	viśeṣeṇa bhrājamāno dīpyamānaḥ sarirasya saraṇamārgasyāntarikṣasya madhye /
43.11.[555]	vṛṣabhaḥ kāmānāṃ varṣayitā, vṛṣabho vā sarvajyotiṣāmutkṛṣṭaḥ /
43.11.[556]	rohitākṣaḥ lohitalocanaḥ kanakanayanaḥ //
43.11.[557]	yadbrahmāvādiṣma tanmā mā hāsītsūryāya vibhrājāya vai namo namaḥ //
43.11.[558]	yadbrahma vedamavādiṣma paṭhitavanto vayaṃ tanmā mā hāsīnmātyākṣīt /
43.11.[559]	sūryāya viśeṣeṇa bhrājamānāya punaḥ punaḥ namaskāro’stu //
43.11.[560]	śāntivimokaḥ //
43.11.[561]	āpamāpamapaḥ sarvā asmādasmādito’mutaḥ /
43.11.[562]	agnirvāyuśca sūryaśca saha sañcaskarurdhiyā //
43.11.[563]	aupaniṣadāḥ paramarahasyamantrā amī paramāḥ pāvanāḥ saṃsāraghorasāgarasantaraṇopāyāḥ prāyaḥ sarvatra samarthāḥ, pravargyavrate’pi śāntiprastāvopayogina āpamāpamityādaya itīhāvaśyaṃ vivaraṇīyāḥ /
43.11.[564]	apaḥ pātre nidhāyopastauti sarvā apa ahamāpamāpaṃ prāptavān /
43.11.[565]	abhyāso’tiśayārthaḥ /
43.11.[566]	asmādasmādito’mutaḥ asmāditi pratyakṣanadyādijalāśayanirdeśaḥ, amṛta iti parokṣādhārābhidhānam /
43.11.[567]	abhyāsaḥ sākalyārthaḥ /
43.11.[568]	etā apaḥ sarvā agnivāyusūryāḥ sañcaskaruḥ saṃstambhavantaḥ /
43.11.[569]	dhiyā prajñayā //
43.11.[570]	vāyvaśvā raśmipatayo marīcyātmāno adruhaḥ /
43.11.[571]	devīrbhuvanasūvarīḥ putravattvā ime’suvaḥ //
43.11.[572]	vāyuvadaśvā vyāpakāḥ /
43.11.[573]	ke /
43.11.[574]	raśmipatayaḥ raśmayaśca te patayaḥ pālakāḥ apāṃ, raśmaya eva hyabgarbhāḥ santo meghā bhavanti /
43.11.[575]	ataśca marīcyātmānaḥ, āpo marīcyantarvartitvena sthitā ityarthaḥ /
43.11.[576]	adruhaḥ sūkṣmarūpeṇa marīcimadhyagatā api drohaśūnyā anupahiṃsikā ityarthaḥ /
43.11.[577]	devīḥ devya āpaḥ /
43.11.[578]	bhuvanasya bhuvanānāṃ suvarīḥ sūvaryaḥ prasavaśīlāḥ /
43.11.[579]	ime imān lokān asuvaḥ sūtavatyaḥ /
43.11.[580]	putravat putrāṇāṃ jīvātmanāmavatvai avanāya saṃsārakleśaśāntaye //
43.11.[581]	mahānāmnīrmahāmānā mahāyāmā mahāsomāsaḥ /
43.11.[582]	devīḥ parjanyasūvarīḥ putravattvā imaṃ suva //
43.11.[583]	mahānāmnībhirṛgbhirudakamucyate /
43.11.[584]	ṛcaśca mahānāmnyaḥ tadabhidhānādāpastathā, mahadyato nāma āsāmapāmiti, mahāprabhāvā ityarthaḥ /
43.11.[585]	ata eva ca mahāmānā, bṛhatyā pūjayā yuktāḥ /
43.11.[586]	mahāyāmā mahāparimāṇāḥ /
43.11.[587]	tathā mahāsomāsaḥ, tābhireva hyabhiṣutaḥ somo yāgayogyo bhavati /
43.11.[588]	evaṃbhūtāśca parjanyasūvarīḥ parjanyasya meghasya savitryaḥ /
43.11.[589]	putravattvā imaṃ suva, imaṃ brahmacāriṇaṃ putravattvāya suva putrajananayogyaṃ saṃpādaya //
43.11.[590]	apāśnuṣṭimapārakṣamapāśnuṣṭimapārasam /
43.11.[591]	apāghamanujāvarti mama devīṛte hitāḥ //
43.11.[592]	apa iti ṣaṣṭhībahuvacanasya supāṃ subityādeśaḥ /
43.11.[593]	snuṣṭirekadeśaḥ /
43.11.[594]	spṛśāmītyadhyāhāraḥ /
43.11.[595]	apāmekadeśaṃ spṛśāmītyarthaḥ /
43.11.[596]	uddhṛtya hi jalaikadeśo’trābhimanyata ityuktam /
43.11.[597]	evamapāṃ rakṣakamaṃśamuddhṛtaṃ spṛśāmi, apāṃ rasaṃ sāram /
43.11.[598]	apāghamanujāvarti, apāmaghaṃ pāpaṃ spṛśāmyapasārayāmi /
43.11.[599]	sadbhāve’psu pāpasya pramāṇamāha anujāvarti, apāmanujā jīvātmānastajjanyatvāt, teṣvāvartamānamaghamaśucitvaṃ kāraṇe’pyanuvṛttiṃ gamayati, ghaṭādigatamiva gandhādi mṛtpiṇḍādike /
43.11.[600]	ato vartamānaṃ aghaṃ āsāmuddhṛtya mantraiḥ pāvanaṃ śāntyādau /
43.11.[601]	mama devīrṛte hitāḥ, mama ṛte hitā mama ṛte yajñe satye ca hitāḥ /
43.11.[602]	athavā mama devyo hitā āpaḥ, yathā ṛto yajño hito mama, ṛtaḥ satyaśabdo vā //
43.11.[603]	vajraṃ devīruditāḥ stha varuṇaṃ devasūvarīḥ /
43.11.[604]	ādityānuditaṃ devīryoninordhvamudīṣata //
43.11.[605]	yūyaṃ pāpanivāraṇāya vajramivoditāḥ stha bhavatha /
43.11.[606]	yato varuṇasya doṣanivārakasya devasya sūryo yūyam /
43.11.[607]	ādityānuditaṃ karma vratādikaṃ kāmyaṃ ca tasya kartāraṃ he devya ūrdhvamudīṣata sarvotkṛṣṭaṃ saṃpādayatetyarthaḥ yoninā svajanmanimittena parabrahmaśaktyetyarthaḥ //
43.11.[608]	evamādayo mantrā bahuśaktayaḥ śāntivimoke’pyupayoginaḥ //
43.11.[609]	bhadraṃ karṇebhiḥ śṛṇuyāma devā bhadraṃ paśyemākṣabhiryajatrāḥ /
43.11.[610]	sthirairaṅgaistuṣṭuvāṃsastanūbhirvyaśema devahitaṃ yadāyuḥ //
43.11.[611]	evamādayo japamantrāḥ śāntyupayoginaḥ /
43.11.[612]	he devā vayaṃ karṇairbhadraṃ bhandanīyaṃ kalyāṇaṃ śṛṇuyāmaḥ brahmaprāptiparyavasāyi vedāntādikam /
43.11.[613]	he yajatrāḥ yaṣṭṛṛṇāṃ trātāro’kṣibhirnetrairbhadraṃ paśyema /
43.11.[614]	tathā sthirairavināśibhiraṅgaiḥ karacaraṇādibhirupalakṣitāḥ santastuṣṭuvāṃsastuvanto devahitaṃ deveṣu nihitaṃ yadāyuḥ, tat vyaśema viśeṣeṇāśnuvāma tanūbhiḥ śarīraiḥ //
43.11.[615]	svasti na indro vṛddhaśravāḥ svasti naḥ pūṣā viśvavedāḥ /
43.11.[616]	svasti nastārkṣyo ariṣṭanemiḥ svasti no bṛhaspatirdadhātu //
43.11.[617]	indro vṛddhaśravāḥ vṛddhadhanaḥ bahudhano no’smabhyaṃ svasti avināśaṃ dadhātu dadātu dhārayatu vā /
43.11.[618]	evaṃ pūṣā ādityo viśvavedāḥ sarvajñaḥ svasti no dadātu /
43.11.[619]	tārkṣyo garutmānariṣṭanemiḥ, 'riṣṭirhiṃsākarmā', ariṣṭo’nupahiṃsitaḥ nemirāspadaṃ sthānaṃ yasya saḥ, anupahiṃsitāspadaḥ /
43.11.[620]	prānto vā nemirahiṃsitamaryādaḥ kenāpyanullaṅghita ityarthaḥ /
43.11.[621]	bṛhaspatirdevaguruścāsmabhyaṃ svasti dadhātu dhārayatu vā //
43.11.[622]	ketavo’ruṇāḥ saścarṣaṇayo vātaraśanāḥ pratiṣṭhāṃ śatadhāya samāhitā atho sahasradhāyasam //
43.11.[623]	ketusaṃjñakā aruṇavarṇā jñātāro vātamekhalā śatadhāya samāhitā samāśritāḥ pratiṣṭhāṃ samādhisthairyādikaṃ śarīragateṣvanubhūya tato mokṣaṃ gatā ityarthaḥ /
43.11.[624]	śatadhāyeti yakāro’narthakaḥ /
43.11.[625]	atho sahasradhāyasaṃ sahasradhā ityarthaḥ, cirataralabhyo mokṣa ityarthaḥ /
43.11.[626]	tathā ca smṛtiḥ 'mahāyajñaiśca yajñaiśca brāhmīyaṃ kriyate tanuḥ /' iti //
43.11.[627]	śivā naḥ śaṃtamā bhavātha divyā āpa oṣadhayo vanaspatayaḥ //
43.11.[628]	no’smākaṃ śivāḥ kṣemakāriṇyaḥ śaṃtamāśca sukhatamā yūyaṃ bhavatha //
43.11.[629]	sumṛḻīkā sarasvati mā te vyoma saṃdṛśi //
43.11.[630]	anena bhūmimālabhate /
43.11.[631]	he sarasvati udakavati sumṛḻīkā susukhadā bhava, mā te tava vyoma vicchedaviplavaṃ dasyuprabhṛtikṛtaṃ drākṣam //
43.11.[632]	ityaruṇamantravivṛtiḥ //
43.11.[633]	naiṣṭhikabrahmacāriṇo vratamuktamadhunā mantrārtho vivriyate /
43.11.[634]	tatra śatādhyayana upaniṣattvena prasiddheṣvanuvākeṣu pañcadaśasu prathamaikādaśadvādaśānāmihopayogo’sti /
43.11.[635]	prathamasya vighnaśāntau, ekādaśasya śiṣyānuśāsane, dvādaśasyāpi śāntau /
43.11.[636]	tatra prathamadvādaśau tāvat śaṃ no mitraḥ śaṃ varuṇaḥ śaṃ no bhavatvaryamā /
43.11.[637]	śaṃ na indro bṛhaspatiḥ śaṃ no viṣṇururukramaḥ //
43.11.[638]	namo brahmaṇe namo vāyave namaste vāyo tvameva pratyakṣaṃ brahmāsi tvāmeva pratyakṣaṃ brahma vadiṣyāmyṛtaṃ vadiṣyāmi satyaṃ vadiṣyāmi tanmāmavatu tadvaktāramavatvavatu māmavatu vaktāraṃ śāntiḥ śāntiḥ śāntiḥ //
43.11.[639]	mitrādayo’trādhyātmikyo devatāḥ /
43.11.[640]	tathā ca śrutiḥ 'prāṇo vai mitro’pāno varuṇaḥ' iti /
43.11.[641]	paramātmavivartāstatpariṇāmā vā jagatsūtraprāṇaprabhṛtayastadadhiṣṭhātryo devatā mitrādayaḥ /
43.11.[642]	evaṃ cakṣuṣo’dhiṣṭhātā devatāviśeṣaḥ aryamā /
43.11.[643]	arīn svādhyāyādivirodhinaḥ niyacchati yaḥ so’ryamā /
43.11.[644]	no’smākaṃ mitraḥ śaṃ sukhaṃ bhavatu sukhamasmākaṃ bhāvayatvityarthaḥ /
43.11.[645]	evaṃ varuṇādiṣvapi yojyam /
43.11.[646]	viṣṇurvyāpako’ntaryāmī urukramo bṛhatkramaḥ /
43.11.[647]	namo brahmaṇe, paramātmane namaskāro’stu /
43.11.[648]	evaṃ vāyave vāyurūpāya jagatsūtrabhūtāya namaskāro’stu /
43.11.[649]	he vāyo namaste’stu /
43.11.[650]	parokṣeṇa stutvā pratyakṣeṇa stauti he vāyo tvameva pratyakṣaṃ brahmāsi bhavasi nābherutthitastvameva vedarūpeṇa pratyakṣeṇa vivartase vipariṇamase vetyarthaḥ /
43.11.[651]	atastvāmeva pratyakṣaṃ brahma vadiṣyāmi yatastvameva pratyakṣaṃ brahma /
43.11.[652]	tvāmeva ṛtaṃ vadiṣyāmi satyaṃ ca /
43.11.[653]	iha samuccīyamāne mokṣopāyabhūte jñānakarmaṇī ṛtaśabdenokte, taditikartavyatā tu satyaśabdena /
43.11.[654]	athavā ṛtasatyaśabdayorekārthatvātpunarvacanamatiśayārtham /
43.11.[655]	tadṛtaṃ ca satyaṃ ca māmavatu vaktāramavatu /
43.11.[656]	punarvacanaṃ pūrvavat /
43.11.[657]	athavā māmavatu vaktāraṃ, pravaktāraṃ copādhyāyam /
43.11.[658]	śāntiḥ śāntiḥ śāntirityastu vighnānāmiti śeṣaḥ /
43.11.[659]	trirvacanaṃ saṃsārasya vighnabhūyastvādatiśayārtham /
43.11.[660]	eṣa prathamo’nuvākaḥ //
43.11.[661]	śaṃ no mitraḥ śaṃ varuṇaḥ śaṃ no astvaryamā śaṃ na indravāgniśca śaṃ no viṣṇururukramaḥ //
43.11.[662]	namo brahmaṇe namo vāyave namaste vāyo tvameva pratyakṣaṃ brahmāsi tvāmeva pratyakṣaṃ brahmāvādiṣamṛtamavādiṣaṃ satyamavādiṣaṃ tanmāmāvīttadvaktāramāvīdāvīnmāmāvīdvaktāraṃ śāntiḥ śāntiḥ śāntiḥ //
43.11.[663]	atra prathamāddevatāmātraṃ viśiṣyate’tītakālatā ca //
43.11.[664]	saha nā avatu saha nau bhunaktu saha vīryaṃ karavāvahai /
43.11.[665]	tejasvinā adhītamastu mā vidviṣāvahai śāntiḥ śāntiḥ śāntiḥ //
43.11.[666]	idaṃ śiṣyopādhyāya saha brūtaḥ, anyatra tu dampatī api /
43.11.[667]	mitrādidevatāgaṇo nau āvāṃ śiṣyopādhyāyau karmabhūtāvavatu rakṣatu saha sthitau tathā bhunaktu pālayatu bhojayatu vā nityānandarūpamapavargaphalam /
43.11.[668]	sahaiva ca sthitau vīryaṃ vedābhyāsasamudbhūtamatinairmalyalakṣaṇaṃ karavāvahai kurvahe /
43.11.[669]	tejasvinau abhibhavituṃ kenāpyaśakyau /
43.11.[670]	yadadhītaṃ, tadāvayorastu sthiram /
43.11.[671]	mā vidviṣāvahai, āvayoranyonyaṃ vidveṣo mā bhūt /
43.11.[672]	śāntiriti vyākhyātam /
43.11.[673]	evamāvāpasthāne śāntiṃ kṛtvā, śiṣyaṃ medhāvitvamanirākariṣṇutvaṃ ca kāmayamānamācāryo vācayedṛgdvayam //
43.11.[674]	yacchandasāmṛṣabho viśvavedāśchandobhyodhyamṛtātsaṃbabhūva /
43.11.[675]	sa māmindro medhayā spṛṇotvamṛtasya vedadhāraṇo bhūyāsam //
43.11.[676]	śarīraṃ me vicakṣaṇaṃ vā madhumaduhe /
43.11.[677]	karṇābhyāṃ bhūri suśravaṃ brahmaṇaḥ kośosmi medhayā pihitaḥ śrutaṃ me gopāya //
43.11.[678]	mantravarṇājjapamātrādeva medhādiphalaṃ dhāraṇaśaktiranirākariṣṇutā tāṃ ca prāpnoti /
43.11.[679]	yaḥ chandasāṃ vedānāṃ ṛṣabho varṣitā kāmānāṃ pradhānabhūto vā oṃkāraḥ viśvavedāḥ sarvajñaḥ sarvadhano vā, chandobhyo vedāntebhyo’mṛtarūpo’dhibabhūva /
43.11.[680]	avidyāvaśena dvaitāpanno vedāntārthānuṣṭhānena sarvavedārthānuṣṭhānena vā jñānakarmasamuccayenādhikāmṛtarūpo nityānandādvaitarūpo bhavatītyarthaḥ /
43.11.[681]	sa indraḥ prajāpatiḥ mā māṃ medhayā spṛṇotu prīṇātu /
43.11.[682]	amṛtasyāmṛtatvāya mokṣāyāhaṃ vedadhāraṇaśaktiyuktaḥ syām /
43.11.[683]	anirākariṣṇutāpyatroktā /
43.11.[684]	tathā mama śarīraṃ vicakṣaṇaṃ mokṣopāyānuṣṭhānacaturaṃ bhūyāt /
43.11.[685]	vāk ca vedayuktā madhumat madhurarasayuktaṃ karmaphalaṃ duhe dogdhu /
43.11.[686]	karṇābhyāṃ bhūri bahu ciraṃ suśravaṃ śobhanaṃ śṛṇuyāṃ vedāntarūpam /
43.11.[687]	brahmaṇo vedasyāhaṃ kośo vedārthajñānaratnanicayabhāṇḍāgāraṃ bhūyāsam /
43.11.[688]	bhāṇḍāgāraṃ ca pidhānena sthagitaṃ bhavatītyāha medhayā prajñājanitasaṃskāreṇa pihita ācchādito rakṣitaḥ dṛḍhasaṃskāravaśena vedārthasyāvismaraṇāt /
43.11.[689]	śrutaṃ me gopāya, mama śrutaṃ ca rakṣa paraprayojanayuktaṃ kurvityarthaḥ //
43.11.[690]	śrīkāmaḥ 'āvahantī vitanvānā' ityādibhirjuhuyāt /
43.11.[691]	āvahantī vitanvānā kurvāṇā varamātmanaḥ /
43.11.[692]	vāsāṃsi mama gāvaścānnapānena vardhaya //
43.11.[693]	ato me śriyamāvaha lomaśāṃ paśubhiḥ saha svāhā //
43.11.[694]	ṛgyajuṣābhyāmābhyāṃ dve āhutī juhuyāt /
43.11.[695]	ekāmityeke, ṛgyajuṣānta ekasvāhākārāt /
43.11.[696]	anyāścāhutayo’tra pūrvavyākhyātaiḥ strīliṅgakairmantrairhotavyāḥ /
43.11.[697]	he śrīḥ mama vāsāṃsi gāścā’nnapānena saha vardhaya /
43.11.[698]	kiṃ kurvatī /
43.11.[699]	āvahantī prāpayantī ḍhaukayantī /
43.11.[700]	vitanvānā vividhaṃ viśeṣeṇa vā vistārayantī /
43.11.[701]	ātmanaśca varaṃ kurvāṇā varaṇīyaṃ varamutkṛṣṭaṃ maṇikanakādikamātmasambandhitayā kurvāṇā /
43.11.[702]	ato me śriyamāvaha, yasmātsamyagadhītavedo’hamupādhyāyāvaśyadeyadakṣiṇāyogyatopanatārthiviśeṣo vā, tato hetorlomaśāṃ lomaśājāviprabhṛtibhirvibhūṣitāṃ paśubhiraśvādibhiḥ saha /
43.11.[703]	upakurvāṇakasyaitaduktamityāhuḥ //
43.11.[704]	yaśaskāma 'ā mā yantu' ityaṣṭābhirjuhuyāt /
43.11.[705]	yadyācāryo juhoti, athāpi brahmacārī, ubhayathā brahmacāriṇaḥ phalaṃ taduddeśena karmakaraṇāt /
43.11.[706]	ā mā yantu brahmacāriṇaḥ svāhā /
43.11.[707]	saṃ mā yantu brahmacāriṇaḥ svāhā /
43.11.[708]	tapoyaśoyaśāni svāhā /
43.11.[709]	janoyaśoyaśāni svāhā /
43.11.[710]	taṃ tvā bhaga praviśāmi svāhā /
43.11.[711]	sa mā bhaga praviśa svāhā /
43.11.[712]	śreyānvaso yaśoyaśāni svāhā /
43.11.[713]	asminsahasraśākhe vibhajāhaṃ tvayi mṛje svāhā //
43.11.[714]	ye brahmacāriṇo dharmāḥ siddhayaśca te mā māṃ āyāntu /
43.11.[715]	prajāpatirevamabhyarthyate /
43.11.[716]	tadarthaṃ ca suhutamastu /
43.11.[717]	evaṃ samyagāyāntu māṃ ye brahmacāriṇaḥ sambandhino yamaniyamādayaḥ /
43.11.[718]	tapoyaśoyaśāni svāhā, tapāṃsyeva yaśaḥprakārāḥ tapoyaśoyaśāni tapoyaśoyaśāṃsi samāyāntu, 'prakāre guṇavacanasya' iti dvirvacanam /
43.11.[719]	tadarthaṃ ca suhutamastu /
43.11.[720]	tapoloke vā svargaviśeṣe ye yaśaḥprakārāste samāyāntvityarthaḥ /
43.11.[721]	evaṃ janoyaśoyaśāni svāheti vyākhyeyam /
43.11.[722]	taṃ tvā bhageti, he bhaga bhajanīya brahman tvāmahaṃ praviśāmi /
43.11.[723]	sa mā bhageti, sa tvaṃ he bhaga māṃ praviśa /
43.11.[724]	śreyānvaso yaśoyaśāni svāhā, he vaso vāsayitaḥ dhanada tvaṃ śreyān praśasyo’tiśayena, atastvatprasādānmāṃ yaśāṃsi praviśantu tadarthaṃ ca suhutamastu /
43.11.[725]	asminsahasreti, asminbahuśākhe yajurvede brahmavibhavopaniṣatpathe vā vibhaja vibhāgayoginaṃ kuru /
43.11.[726]	ahaṃ tvayi viṣayabhūte he brahman mṛje ātmānaṃ śodhayāmi, vigatanikhilamalaṃ sampādayāmi brahmaṇi kṣīṇaṃ, tadarthaṃ tu suhutamastu /
43.11.[727]	āraṇyakavratapaddhatiparyavasāne tvidaṃ kāryam //
43.11.[728]	vedamanūcyācāryo’ntevāsinamanuśāsti idaṃ kartavyamidamakartavyamityaupaniṣadaikādaśānuvākena /
43.11.[729]	ekādaśānuvākastu /
43.11.[730]	satyaṃ vada /
43.11.[731]	dharmaṃ cara /
43.11.[732]	svādhyāyānmā pramada /
43.11.[733]	ācāryāya priyaṃ dhanamāhṛtya prajātantuṃ mā vyavacchaitsīḥ /
43.11.[734]	satyānna pramaditavyam /
43.11.[735]	dharmānna pramaditavyam /
43.11.[736]	yatnānna pramaditavyam /
43.11.[737]	kuśalānna pramaditavyam /
43.11.[738]	svādhyāyapravacanābhyāṃ na pramaditavyam /
43.11.[739]	yajñāddevapitṛkāryebhyo na pramaditavyam /
43.11.[740]	mātṛdevo bhava /
43.11.[741]	pitṛdevo bhava /
43.11.[742]	ācāryadevo bhava /
43.11.[743]	atithidevo bhava /
43.11.[744]	yānyanavadyāni karmāṇi tāni tvayā kartavyāni no itarāṇi /
43.11.[745]	atha yānyasmākaṃ sucaritāni tāni tvayā kartavyāni no itarāṇi /
43.11.[746]	atha ye kecanāsmacchreyāṃso brāhmaṇā āgaccheran teṣāṃ tvayāsanena praśrayitavyam /
43.11.[747]	śraddhayā deyamaśraddhayā deyam /
43.11.[748]	saṃvidā deyamasaṃvidā deyam /
43.11.[749]	hriyā deyam /
43.11.[750]	bhiyā deyam /
43.11.[751]	vittyai deyam /
43.11.[752]	avittyai deyam /
43.11.[753]	bhūtyai deyam /
43.11.[754]	abhūtyai deyam /
43.11.[755]	atha yadi te karmavicikitsā vṛttivicikitsā vā syādye tatra brāhmaṇāḥ saṃmarśino yuktā āyuktā alakṣā alubdhā dharmakāmā vā syuryathā te tatra varteraṃstathā tvaṃ teṣu vartethāḥ /
43.11.[756]	athābhyākhyāteṣu ye tatra brāhmaṇāḥ saṃmarśino yuktā āyuktā alakṣā alubdhā dharmakāmā vā syuryathā te tatra varteraṃstathā tvaṃ tatra vartethāḥ /
43.11.[757]	eṣa ādeśa eṣa upadeśa eṣā vedopaniṣadetadanuśāsanametadupāsyam //
43.11.[758]	upaniṣatsaṃhitāmadhītyaivedamucyate /
43.11.[759]	ācārya ekādaśānuvākābhihitāṃ nītimupaniṣadadhyayanānte grāhayati, ata eva “vedādhyayanānantarameva dharmajijñāsā kartavyā" iti jaiminimuninā nigaditam /
43.11.[760]	yata ekādaśānuvākārambha eva 'vedamanūcya' iti śrutirapyasti mūlabhūtā /
43.11.[761]	vedasamuttha eva hi nyāyaḥ pramāṇam /
43.11.[762]	yatrocyate "āpa dharmopadeśaṃ ca vedaśāstrāvirodhinā /
43.11.[763]	yastarkeṇānusandhatte sa dharmaṃ veda netaraḥ " //
43.11.[764]	iti /
43.11.[765]	avedamūlastu mānuṣamatimātrakalpitaḥ kutarko dharmādharmau prati na pramāṇaṃ, yathā saugatabārhaspatyakalpaḥ /
43.11.[766]	yatredamucyate "purāṇaṃ mānavo dharmaḥ sāṃgo vedaścikitsitam /
43.11.[767]	ājñāsiddhāni catvāri na hantavyāni hetubhiḥ" //
43.11.[768]	"tarko’pratiṣṭaḥ smṛtayo vibhinnā nāsāvṛṣiryasya mataṃ na bhinnam /
43.11.[769]	dharmasya tattvaṃ nihitaṃ guhāyāṃ mahājano yena gataḥ sa panthāḥ" //
43.11.[770]	"hastasparśādivāndhena" iti //
43.11.[771]	he brahmacārin satyaṃ vada, satyaṃ punaḥ paropakāraparyavasāyi, asatyamapi satyaphalaṃ kadācidvaktavyaṃ yena brāhmaṇavadhādikaṃ rakṣyate /
43.11.[772]	yathoktaṃ "satyaṃ brūyāt priyaṃ brūyānna brūyātsatyamapriyam /
43.11.[773]	asatyaṃ ca priyaṃ brūyādeṣa dharmaḥ sanātanaḥ" /
43.11.[774]	dharmaṃ cara, vihitakarmācārasaṃgrahādikamanutiṣṭha /
43.11.[775]	svādhyāyānmā pramada, svādhyāyaviṣayaṃ pramādamālasyādinānadhyayanaṃ mā kṛthāḥ /
43.11.[776]	ācāryadakṣiṇārthamabhimataṃ dhanamāhṛtya putrapautrādisantānavicchedaṃ mā kārṣīḥ, gurave dakṣiṇāṃ dattvā vivāhaṃ kuryādityarthaḥ /
43.11.[777]	satyasyāsatyabhāṣaṇaṃ pramādaḥ /
43.11.[778]	dharmasya nityanaimittikalakṣaṇasyākaraṇaṃ pramādaḥ /
43.11.[779]	kāmyasya tu viguṇasya karaṇamakaraṇaṃ ca /
43.11.[780]	evaṃ yatnasya pramādaḥ ālasyādyupahatatā /
43.11.[781]	kuśalaṃ śarīrarakṣādikaṃ tatra pramādaḥ svāsthye-’ pyabhayena tacchāntyādikaraṇaṃ, svastyayanaṃ hi pratyahaṃ śāntirūpaṃ vaiśvadevādāvāmnātam /
43.11.[782]	svādhyāyapramādo na kartavyaḥ, pravacane cādhyāpane āvṛtto’pi vedo guṇitavyo’dhyāpayitavyaśca /
43.11.[783]	evaṃ yajñeṣu pākayajñādiṣu pramādo’nanuṣṭhānalakṣaṇo na kartavyaḥ /
43.11.[784]	mātā deva iva yasya sa mātṛdevo bhava /
43.11.[785]	tvayā’navadyāni agarhitānyeva karmāṇi kartavyāni, na kadāciditarāṇi /
43.11.[786]	śrutismṛtivihitānyapi lokavigarhitāni varjanīyāni purāṇamokṣaniveśanādīni /
43.11.[787]	asmākaṃ ca gurutadbhāryāpatyaprabhṛtīnāṃ śobhanānyeva caritāni karmāṇi ācaritavyāni, netarāṇi /
43.11.[788]	gurubhirapi sadbhiryāni vyāmohadāni caritāni anuṣṭhitāni tāni śraddhayā nānuṣṭhātavyāni, yathā viśvāmitrācaritaśvajaghanyāśanacaṇḍālayājanādīni /
43.11.[789]	tathā ye kecanāsmatsakāśādatiśayena jyāyāṃso bahuvidyetvādinā brāhmaṇā āgaccheyusteṣāṃ tvayāsanena praśrayitavyaṃ, āsanadānapādasaṃvāhanāt praśvasanaṃ svedāpanodanalakṣaṇaṃ kartavyam natu darpeṇodgrāhaṇikādikamārabdhavyamityarthaḥ, śraddhā āstikyabuddhistayaiva deyam /
43.11.[790]	kadācittvaśraddhayāpi deyaṃ lokavigarhaparihārāya /
43.11.[791]	bahujaneṣu saṃghaṭiteṣu gāyanādiviṣayeṣu samudāyadāne prastute karmaṇyaprasiddhiparihārāyāśraddhayāpi deyamityarthaḥ /
43.11.[792]	athavāśraddhayādeyamityakārapraśleṣaḥ /
43.11.[793]	saṃvit bhṛtyādibharaṇāya pratijñā idaṃ mayā deyamiti /
43.11.[794]	tayā deyamityarthaḥ /
43.11.[795]	asaṃvidāpyapratijñātamapi karma kauśalamavalokya deyam /
43.11.[796]	daurgatye’pi saṃbandhibāndhavārthijanāyābhyāgatāya vākbhūmitṛṇodakādi yathāśakti hriyā deyam /
43.11.[797]	nāgavināyakadurgādyugradevatābhyaḥ pūrvatarasaṃkalpitaṃ balyupahārādi tadākramaṇabhiyā deyam /
43.11.[798]	vittaṃ prayojanaṃ yatrāsti sā vittistadarthaṃ deyam /
43.11.[799]	avittyai ca deyaṃ kadācit /
43.11.[800]	bhūtyai vibhavāya deyamabhūtyai api kadācit /
43.11.[801]	śraddhayā deyamityasyaiva sarvo’nuvādaḥ stutyarthatvena vā /
43.11.[802]	evaṃ vedārthe vartamānasya yadi kadācitkarmasu vaidikeṣu saṃśayaḥ syāt keṣucit, vṛttau vā jīvanopāyadhanārjane kimasmādādeyaṃ uta neti, tadā ye tatra tvannivāsadeśe brāhmaṇāstebhyaḥ sandeho’pasārayitavyaḥ /
43.11.[803]	kīdṛśā brāhmaṇāḥ /
43.11.[804]	samyagvimarśakuśalāḥ, yuktāḥ avikalakaraṇāḥ, āyuktāḥ anuṣṭhānasaktāḥ alakṣāḥ akrūramatayaḥ, arūkṣā iti pāṭhe’pyayamevārthaḥ, alubdhāḥ alobhino lobhaśūnyāḥ /
43.11.[805]	dharmakāmā vā syuḥ, dharmakāmā eva yadi syuḥ yathā te tatra karmavṛttyādau pravartante tathaiva tvaṃ pravartethāstata eva nirṇayaṃ kuryā ityarthaḥ /
43.11.[806]	anyācāryapṛṣṭena ca yathārthopadeśinā bhavitavyamarthāt /
43.11.[807]	ye tu tatra abhyākhyātā ābhimukhyena asaṃbhinna buddhayasteṣāṃ buddhisaṃbhedaṃ virodhaṃ ca mā kārṣīḥ /
43.11.[808]	kiṃ tarhi /
43.11.[809]	yathā te pūrvoktaguṇakā brāhmaṇāḥ pravarteran, tathā vartethāḥ saṃvṛttimattvena /
43.11.[810]	abhyākhyātāḥ ābhimukhyena khyātāḥ mantriprabhṛtayaḥ /
43.11.[811]	yadetanmadīyaṃ śāsanaṃ eṣa ādeśaḥ dhārmikasya rājāderājñā /
43.11.[812]	upadeśo vaidiko hitaparyavasāyī vā viśeṣopaniṣadrahasyamityarthaḥ /
43.11.[813]	pratyavāyābhāvena balena lobhena rahasyasaṃbodhanena cānuṣṭhātavyamevametadityarthaḥ //
43.11.[814]	ityāraṇyavratāni saṃpūrṇāni //
43.11.[815]	iti trayaścatvāriṃśī kāṇḍikā // 43 //
44.0.[1]	atha godānasaṃjñakaṃ vratamucyate yasya keśāntasamāvartanaśabdāvanyau paryāyau /
44.1-2.[1]	janmanaḥ prabhṛti ṣoḍaśe varṣe vartamāne brahmacāriṇā godānasaṃjñakaṃ vrataṃ kartavyam /
44.1-2.[2]	yastvaritaṃ dārasvīkārārthī /
44.1-2.[3]	asmādūrdhvaṃ snātvā dārakarmocyate /
44.1-2.[4]	yastu sarvakālaṃ vedamadhītya vivāhaṃ cikīrṣati tasyopanayanādārabhya ṣoḍaśe varṣe godānam /
44.1-2.[5]	'trivedyāṃ hyaṣṭācatvāriṃśadvarṣāṇi brahmacaryaṃ caraṇīyam' iti pakṣaḥ /
44.1-2.[6]	tadekavedagrahaṇe ṣoḍaśa saṃvatsarā bhavanti tribhāgena /
44.1-2.[7]	yasya tvāpatkālena ṣoḍaśe varṣe bhavatyupanayanaṃ tasyāgnau samāpte godānavratam, abhyadhyayane samāpta ityarthaḥ /
44.1-2.[8]	yo’pi vedaikadeśamadhītya sisnāsati tasyāpyeṣa pakṣo’gnau samāpta iti /
44.1-2.[9]	taccaitatkeśāntikāparaparyāyaṃ godānatrataṃ jaṭākarmaṇā vyākhyātaṃ śikhākarmaṇetyarthaḥ /
44.1-2.[10]	atrāpi hyupasamādhānādikṣurakarmāntaṃ samam // 1 //
44.3.[1]	kṛtaśaucārthasnānamagneḥ paścātprāṅmukhaṃ darbheṣūpaviṣṭaṃ brahmacāriṇaṃ 'yā āpo divyā' iti dvābhyāmabhiṣiñcati āgnikībhiradbhiryadi vā rājasūyikībhiḥ /
44.3.[2]	tatra āgneyyo vahantyādyā nadyādiprabhavā mantraliṅgāt sūryatejaḥprabandhācca /
44.3.[3]	sarasvatyādiprabhavāstu rājasūyikyaḥ rājasūye rājābhiṣekārthamāmnānāt /
44.3.[4]	kiṃ kṛtvābhiṣiñcati /
44.3.[5]	darbhān hiraṇyaṃ cādhyadhikṛtya, brahmacāriṇaḥ śirasi darbhān tadupari suvarṇaṃ nidhāyetyarthaḥ //
44.3.[6]	yā āpo divyāḥ payasā saṃbabhūvuryā antarikṣyā uta pārthivāsaḥ /
44.3.[7]	tāsāṃ tvā sarvāsāṃ rucābhiṣiñcāmi varcasā //
44.3.[8]	prastārapaṅktiśchandaḥ, mṛtyoḥ sāmparāyikasyārṣam, uttarasyāpyanuṣṭubhā nṛpasyaiva /
44.3.[9]	he brahmacārin tāsāmapāṃ sarvāsāṃ varcasā vīryeṇa tvāmabhiṣiñcāmi /
44.3.[10]	kīdṛśena varcasā /
44.3.[11]	rucā suvarṇena saha vartamānena /
44.3.[12]	kāsāmapām /
44.3.[13]	yā divyāḥ divi bhavāḥ āditye sthitāḥ, 'ādityājjāyate vṛṣṭiḥ' ityāgamāt /
44.3.[14]	yāścāntarikṣyā antarikṣe bhavā meghasthā ityarthaḥ /
44.3.[15]	uta apica pārthivāsaḥ pārthivā nadyādibhavāḥ, yāśca payasā kṣīreṇa saṃbabhūvuḥ saṃbhūtā miśrībhāvamāpannāḥ, agnihotrādau sarveṇa vā haviṣā saṃbhūtā ityartho jñeyaḥ, payograhaṇasya havirmātropalakṣaṇatvāt //
44.3.[16]	abhi tvā varcasā sicaṃ yajñena payasā saha /
44.3.[17]	yathāso mitravardhanastathā tvā savitā karat //
44.3.[18]	anuṣṭup /
44.3.[19]	ahaṃ tvā tvāmabhiṣicaṃ abhiṣiñcāmīti liṅvyatyayaḥ /
44.3.[20]	varcasā payasā yajñena saha vartamānam /
44.3.[21]	mayābhiṣiktastvaṃ varcasvī payasvī hotā yājñikaśca bhavetyarthaḥ /
44.3.[22]	yathā tvaṃ mitravardhanaḥ mitrāṇāṃ vardhayitā asaḥ bhavasi tathā tvāṃ savitā karat 'liṅarthe leṭ' kuryāt // 2 //
44.4.[1]	evameva rājānaṃ kṣatriyamabhiṣiñcet iti samastasya mantradvayasya viniyogāttasyātideśaḥ // 3 //
44.4.[2]	'sāvīrhi deva prathamāya pitre varṣmāṇamasmai' ityādinānuvākenānyadyathoktaṃ kavacasannahanādikaṃ kuryāt /
44.4.[3]	kiṃ sarvam, netyāha akratujyāniṃ, kraturmṛtyusavaḥ, jyānirarthatyāgādikṛta āyāsastadvarjam /
44.4.[4]	anuvākanirdeśādi talliṅgādetāvapi prāpnutaḥ iti pratiṣidhyete // 4 //
45.1.[1]	vratasamāptyanantaramadhītavedana snātvā vivāhaḥ kartavyaḥ /
45.1.[2]	kṛtavivāhasya pākayajñā āmnātāḥ /
45.1.[3]	te cāgnau kriyante /
45.1.[4]	jīvatpitṛkasya vaivāhāgnau vikalpaḥ /
45.1.[5]	yo jīvatpitṛko yadā na dhārayate, tadā tenābhyantaramutpādanīyamavaśyam, pitṛpramaye’gnyantarārjanaṃ ca paitṛkāgnyupaśamapūrvakamityupaśamanamāha /
45.1.[6]	pitari prete eka evāsahāyaḥ śiṣyate paitṛko’gniḥ /
45.1.[7]	tasyaikāgneḥ samādhānaṃ pratipattikarma kartavyaṃ putreṇaiva na tu purohitaprabhṛtibhiḥ /
45.1.[8]	aparā vyākhyā eka evāgniḥ paitṛko yasyāsti natu vaivāhanaḥ svayaṃ vṛttaḥ sa ekāgnigṛhasthaḥ pramītapitṛkaḥ /
45.1.[9]	samādhānaśabdastantreṇa dvayamāha pūrvāgnestyāgamāvasathāgnerāharaṇam /
45.1.[10]	yataḥ samyagādhānamarjanamapi anekārthatvāddhātunipātānām // 1 //
45.1.[11]	etadeva sphuṭayitumāha
45.2.[1]	parameṣṭhī svāmī pitā /
45.2.[2]	tasya pramaye putreṇaivāgneḥ samādhānaṃ śamanaṃ kartavyamityuktārtham // 2 //
45.3.[1]	ṛtvigbandhūnsarvān upa samīpe’gnervāsayet // 3 //
45.4.[1]	uṣā rātriḥ vigatā uṣā yatra sa vyuṣaḥ sa prabhātakālaḥ /
45.4.[2]	tasya samīpamupavyuṣamādityodayakālaṃ yāvat taṃ prakṛtamekāgniṃ jvālayet sandīpayet /
45.4.[3]	yāvadvyuṣā rātristāvat agniṃ prajvālayediti bhāvaḥ // 4 //
45.5.[1]	udakamiśramāṣacūrṇasaṃpāditena manthena audumbarakaṃsapātranikṣiptena tamagniṃ śamayet //
45.5.[2]	virāṭpaṃktayau /
45.5.[3]	brahmaṇa ārṣam /
45.5.[4]	ṛgarthastu havāmahe juhumaḥ devān hvayāmo vā /
45.5.[5]	kān /
45.5.[6]	savitāraṃ hiraṇyapāṇiṃ tathā vāyuṃ, indraṃ, prajāpatiṃ, aṅgirasaśca /
45.5.[7]	kimartham /
45.5.[8]	kravyādaṃ śamayantvagnim // 5 //
45.6.[1]	kāśānāṃ tṛṇaviśeṣāṇāṃ sambandhini ūte grathite kaṭe samāropya tat praśamitaikāgnibhasma sthāpayet gamayet kravyādamagnimiti triṣṭubhā /
45.6.[2]	kāśānāṃ mūḍhakaṭa iti vā pāṭhaḥ /
45.6.[3]	tatrāsamañjasamūlāgratṛṇanirmitākāro mūḍhakaṭaḥ /
45.6.[4]	ṛgarthastu kravyādamāmamāṃsabhakṣakamagniṃ yajamānāddūraṃ prahiṇomi prakṣipāmi /
45.6.[5]	yamarājñaḥ sambandhī yo’ripravāhaḥ pāpanicayasya voḍhā, so’nenaivāgninā saha dūraṃ gacchatu /
45.6.[6]	itaraḥ punaryamāhariṣyāmi, ayamihaiva sthāne devebhyo havyaṃ vahatu prakarṣeṇa jānan /
45.6.[7]	kīdṛśaḥ /
45.6.[8]	jātavedā jātadhano jātajñāno vā /
45.6.[9]	asmānmantraliṅgādakṛtavivāhasyāpi parameṣṭhipramaye’gnyantaraparigrahamicchanti // 6 //
45.7.[1]	nirdagdhamiti mantreṇa dakṣiṇāparasyāṃ diśi nairṛtyāṃ diśi yāmyapaścimadigantarāle yaścatuṣpathastatra nidhāya sthāpayitvā kāśakaṭanihitaṃ bhasma, upadhānaśabdavācyaṃ ca yat jīvataḥ pituḥ śiro’vaṣṭambhanaṃ gaḍukādikamāsīt // 7 //
45.8.[1]	'apāsmadetu' ityādibhiścaturbhirmantrairupasthānaṃ kartavyam // 8 //
45.8.[2]	apāsmadetu nirṛtirnehāsyā api kiñcana /
45.8.[3]	agotāṃ nāṣṭrāṃ pāpmānaṃ sarvaṃ tadapahanmahe // 1 //
45.8.[4]	apāsya nairṛtānpāśānmṛtyorekaśataṃ ca ye /
45.8.[5]	apāsya ye sināḥ pāśā mṛtyorekaśataṃ suve // 2 //
45.8.[6]	ekaśataṃ sinā naddhāstān pāśān apāsya ahaṃ suve īśe, kāryeṣu samartho bhavāmītyarthaḥ 2 ye te pāśā ekaśataṃ mṛtyo martyāya hantave /
45.8.[7]	tāṃste yajñasya māyayā sarvānavayajāmahe // 3 //
45.8.[8]	he mṛtyo ye te tavaikaśataṃ pāśā martyasya hantave hananāya, tāṃstava sambandhinaḥ sarvān avayajāmahe yajñakarmaṇāpanayāmo yajñasya māyayā yajñanirmāṇena // 3 //
45.8.[9]	devīmahaṃ nirṛtiṃ bādhamānaḥ piteva putraṃ damaye vacobhiḥ /
45.8.[10]	yā jāyamānasya jāyamānasya śiro devī prati sūrirvicaṣṭe // 4 //
45.8.[11]	yasmādyo jāyate jantustasya sarvasya devī nirṛtiḥ śiraḥ prativicaṣṭe pratikūlaṃ vīkṣate ayaṃ mayā saṃhartavya iti /
45.8.[12]	ata evaṃbhūtāṃ nirṛtiṃ devīmahaṃ damaye’nuśāsmi vacobhirvaidikamantrairapasārayāmyakāryāt /
45.8.[13]	piteva putraṃ bādhamānaḥ, yathā pitā putraṃ vacobhirnivārayannanuśāsti, tathā /
45.8.[14]	nacaivaṃ nivāraṇenānuśiṣyamāṇā devī kopaṃ kartumarhati yataḥ sā sūriḥ paṇḍitā // 4 //
45.8.[15]	'śaṃ no devīr' ityanayā udakopasparśanaṃ kuryuḥ sarve /
45.8.[16]	'śaṃ no devīr' iti vyākhyātā // 9 //
45.8.[17]	tato bhasmakaṭasīsapradeśāt pratīpamāyāntaḥ pratyāvartamānāḥ padāni lobhayante sarve pādapratibimbāni nāśayanti lopayantyutpuṃsayanti /
45.8.[18]	kaiḥ /
45.8.[19]	naḍairdīrghairbahubhiḥ, vetasaśākhayā vā drāghīyasyā saparṇayā /
45.8.[20]	sāmarthyāccātra sīsabhasmasāṃmukhyena pratyāvartamānāḥ saptāṣṭau vā padānīti gamyate /
45.8.[21]	'mṛtyoḥ padaṃ' ityādimaṃtrapratīkaḥ // 10 //
45.8.[22]	mṛtyoḥ padaṃ lobhayanto yadīmo drāghīya āyuḥ prataraṃ dadhānāḥ /
45.8.[23]	āpyāyamānāḥ prajayā dhanena śuddhāḥ pūtā bhavata yajñiyāsaḥ //
45.8.[24]	yatprasādānmṛtyoḥ padaṃ lobhayanto lopayantaḥ īmo gacchāmaḥ, atiśayena dīrghamāyuṣaḥ prataraṃ vistāraṃ dadhānāḥ kurvanta ityarthaḥ /
45.8.[25]	tasmāt he ṛtvikprabhṛtayaḥ śuddhāḥ pūtā bhavata, tathā yajñiyāso yajñārhāśca bhavata /
45.8.[26]	kiṃ kurvāṇāḥ /
45.8.[27]	prajayā dhanena cāpyāyamānāḥ vardhamānāḥ //
45.9.[1]	anantaraṃ vetasaśākhāṃ naḍamuṣṭīṃśca atraiva prakṛte sīsabhasmakaṭe nidadhyuḥ prakṣipeyuḥ // 11 //
45.10.[1]	anayarcā anaḍvāhaṃ plavamanvārabhadhvaṃ sa vo nivakṣadduritāni viśvā /
45.10.[2]	ārohata saviturnāvaṃ hiraṇmayīṃ ṣaḍbhirūrmibhiramṛtatvaṃ tarema //
45.10.[3]	he bandhuprabhṛtayaḥ anaḍvāhaṃ plavaṃ saṃsārataraṇopāyamanvārabhadhvaṃ tadanugamanarūpāṃ prāptiṃ yāta spṛśata vetyarthaḥ /
45.10.[4]	sa cānaḍvān vo yuṣmākaṃ viśvāni sarvāṇi duritāni pāpāni nivakṣat nirharatu niḥśeṣeṇa vāhayatu apasārayatu /
45.10.[5]	kiñca savituḥ sambandhinīṃ nāvaṃ tatvabuddhiṃ vidyāmārohata /
45.10.[6]	savitā ādityaḥ prajāpatiḥ sarvakāryāṇāṃ savitā /
45.10.[7]	hiraṇmayīṃ nirmalāmavidyayānuplavitām /
45.10.[8]	yataḥ ṣaḍbhirūrmibhirākulitā vayamatastānullaṃghyāmṛtatvaṃ tarema parabrahmarūpaṃ saṃsārasāgarapāraṃ prāpnuyāmetyarthaḥ /
45.10.[9]	rāgadveṣasukhaduḥkhamohamadāḥ ṣaḍūrmayaḥ, ṣaḍindriyāṇi vā kaṇādagaditāni, viṣayā vā rūparasagandhasparśaśabdasukhādyāḥ /
45.10.[10]	ṣaḍūrmayaḥ sabuddhayaḥ avidyāsmitārāgadveṣābhiniveśāḥ // 12 //
45.11.[1]	pratyāgatān gṛhaprāptān bāndhavādīn ye ca gṛhe sthitāstānapi akṣatadhūmamanavahatayavādibījadhūmamupasparśayante /
45.11.[2]	ye bhasmakaṭena sahāgatāḥ te svayaṃ copaspṛśanti /
45.11.[3]	upaspṛśya ca haste’gnimādāya prakṛtena gavā saha yatrāgnau bhūmiṣṭho’kṣatadhūmaḥ kṛtaḥ, taṃ pradakṣiṇaṃ yathā bhavati tathā triḥ pariyanti paryāvṛtya bhramanti 'parīme gāmaneṣata' ityādikayā ṛcā //
45.11.[4]	parīme gāmaneṣata paryagnimahṛṣata /
45.11.[5]	deveṣvakrata śravaḥ ka imāṁ ādadharṣati //
45.11.[6]	parīme gāmaneṣata, paryagnimahṛṣata, agniṃ parihṛtavantaḥ /
45.11.[7]	deveṣu akrata śravaḥ, śravo’nnaṃ havistaddeveṣu kṛtavantaḥ /
45.11.[8]	ataḥ ka imān ādadharṣati abhibhavituṃ prabhavati // 13 //
45.12.[1]	udakena pūrṇe pātre’śmānaṃ hiraṇyaṃ sarvabījāni vā ācārānnidhāyānantaramenān jñātyādīn saṃsparśayanti, svayaṃ ca spṛśanti 'aśmanvatī rīyate' iti triṣṭubhā //
45.12.[2]	iyamaśmanvatī rīyate 'līṅ śleṣaṇe' aśmādiyuktā jalamūrtiḥ, ato he sakhāyo jñātyādaya uttiṣṭhata, saṃrabhadhvaṃ sasaṃrambhāḥ sodyamā bhavata, pracarata japahomayāgādīni karmāṇi kuruta /
45.12.[3]	jalasparśapavitritatanavaḥ santaḥ atrājahāma ye asannaśevāḥ ye’vidyamānānnāḥ, tānvayamājahāma tyajāmaḥ, śivān vayamuttaremābhivājān, abhivājān abhimukhānnān abhimukhāneva mārgān vayaṃ śivatvāduttarema gacchema prāpnuyāma // 14 //
46.1.[1]	parameṣṭhipramayanimitte brāhmaṇādīnāṃ daśarātrādinā yathāsvamaśauce śuddhe sati parameṣṭhine śrāddhaṃ kuryādagniṃ sādhayediti tātparyārthaḥ /
46.1.[2]	yadyapi ca parameṣṭhinaḥ śrāddhaṃ māsikādyekoddiṣṭaṃ, tathāpyamāvasyādiśrāddhamanekoddiṣṭaṃ tatraivāgnau kartavyaṃ tasyāgnestyāgābhāvāditi tadabhiprāyaṃ pitṛbhya iti bahuvacanam /
46.1.[3]	sarvaṃ hi pākayajñādikamucyate /
46.1.[4]	abhāryeṇāpi vāgnirutpādanīyaḥ śrāddhādisaṃsiddhyartham /
46.1.[5]	tataśca tena vivāhaḥ kartavyo’vaśyakartavyasiddhaye /
46.1.[6]	evaṃ tāvadādityadarśanaprabhṛtayo vyavasthitāḥ /
46.1.[7]	prāyeṇa tvāryāvartanivāsināmavivāhānāṃ pramṛtapitṛkādīnāṃ laukikāgnāveva prathamaśrāddhāni vidhāya sapiṇḍīkaraṇādūrdhvaṃ vivāhaṃ vidhāyāgniparigrahe tvarā nirīkṣyate, tatrāpyanādaraṃ na vidadhati santaḥ // 1 //
46.1.[8]	siddhavadagnau śrāddhakartavyatāmuktvaupasadāgnyādhānamāha
46.2.[1]	upavasturaśanamaupavastraṃ tat punarpratyaṃ haviṣyānnaṃ śākamāṣalavaṇamāṃsādivarjaṃ vrīhiyavapayoghṛtaprabhṛtibhirbhuktvā sa cāsadvitīyaḥ kutaścidaniṣiddhācchāvādivyatiriktādagniṃ laukikamānīya samindhedindhanaviśeṣaiḥ /
46.2.[2]	aupavastrabhojanaṃ tu daśamyāmeva hyekādaśyāṃ śrāddhaṃ bhavati /
46.2.[3]	ekādaśyāṃ tvaupavastre dvādaśyāṃ śrāddhaṃ syāt /
46.2.[4]	taṃ jāgarayīta naiśāntaṃ rakṣedityarthaḥ /
46.2.[5]	upaśayīta ca ṛtvikbāndhavasahitastatsamīpe śayītetyarthaḥ /
46.2.[6]	caśabdādgārhapatyagartopalepanārthopaḍhaukitapārthivasaṃbhāraśabdavācyoṣaśarkarāvarāhavihatavālmīkavapāsikatānāṃ payasā miśrīkaraṇaṃ samuccīyate // 2 //
46.3.[1]	upakāśe prakāśanakāle’lpe prakāśe rajanyante, upaśānte tasminnevāgnau tato’gnyāgārāt gārhapatyasadṛśagartāt bhasmana uddharaṇamapasāraṇaṃ kṛtvā // 3 //
46.4.[1]	ūṣādīn sikatāparyantān pārthivasaṃbhārān nyupya garte prakṣipya pūrvayā ṛcā, sapta hi paṭhitāḥ, tāsāṃ yā pūrvā 'utsamudrāt' iti tayā // 4 //
46.5.[1]	ṣaḍuttarā bhavanti /
46.5.[2]	tatrāviśeṣe’pi sarvāntyā mantravarṇād gṛhyate 'yatpṛthivyā anāmṛtam' ityādikā, 'iyatyagra āsīt' ityādiruttarā, ityanye // 5 //
46.6.[1]	tasya gartasyāpareṇa paścārdhe yathotpāditamutpādya gārhapatyavadutpādyetyarthaḥ, karaṇetikartavyatāmantraistairevotpādyetyarthaḥ /
46.6.[2]	yathaiva āśvatthībhyāṃ śamīgarbhābhyāmaraṇībhyāṃ mantraviśeṣādibhiśca gārhapatya utpādyate tathaivāyamaupasado gṛhyāgnirāvasathyaḥ // 6 //
46.7.[1]	tamaraṇinirmathanotpannaṃ samiddhamagniṃ jānuparimāṇaṃ dhārayitvā bhūrbhuvaḥ svarityādhānamatrāṇāmāyogapaṭhitatvādādyena 'sugārhapatya' ityanena vā ādadhātītyarthaḥ /
46.7.[2]	jānudaghnaṃ saṃkṣipya dhārayitvādadhātīti yāvat // 7 //
46.8.[1]	hiraṇyaśalkavānaspatyāśca samidhaḥ pṛthak pṛthagādāya /
46.8.[2]	udumbarāśvatthaśamīpalāśavihitatarūṇāmatra satvacaḥ samidhaḥ /
46.8.[3]	'sa tvamagna' iti mantraḥ // 8 //
46.9.[1]	parisamūhya paryukṣya paristīrya 'sapta te agne' ityekāmājyapūrṇayā srucā, dvitīyāmannena taṇḍulādinā prajāpataye svāheti juhuyāt srucā /
46.9.[2]	tulyatvamatra haviṣastannālipūraṇatvam /
46.9.[3]	āhutidvayaṃ tu caturgṛhītena // 9 //
46.9.[4]	paśunā veti atrāgneyena sambadhyate // 10 //
46.10.[1]	gaurdakṣiṇā vastrādikaṃ ca yathāśakti // 11 //
46.10.[2]	athādhānopayogino mantrānuddhṛtya yathopayogaṃ vyākhyāsyāmaḥ /
46.10.[3]	tatra 'yathotpāditamutpādya' ityanenātideśena saṃgṛhītā yathāsambhavamādhānaprakaraṇānusāreṇānetavyāḥ //
46.10.[4]	sakṣehi yā te yajñiyā tanūstayāroha //
46.10.[5]	ayaṃ te yonirṛtviyo yato jāto arocathāḥ /
46.10.[6]	taṃ jānannagna āroha tato no vardhayā rayim //
46.10.[7]	yo aśvatthaḥ śamīgarbha āruroha tvayyapi /
46.10.[8]	taṃ te gṛhṇāmi yajñiyaiḥ ketubhiḥ saha //
46.10.[9]	yo aśvatthastato ye sampādite araṇyau, te śamīvatyau /
46.10.[10]	śamyā garbhaḥ śamīgarbhaḥ iti hi tatpuruṣo’ntodāttatvāt natu bahuvrīhiḥ /
46.10.[11]	agniḥ sambodhyate /
46.10.[12]	he sakṣa pacanasamaye samaveta sākṣācchabdasya vā sakṣabhāvaḥ /
46.10.[13]	he samaveta arthādaraṇyau ehi sākṣādvā āgaccha /
46.10.[14]	yā te yajñiyā tanūḥ yajñārhā tayā araṇyau samāroha, ayaṃ tava yoniḥ, ṛtuḥ prāpto’sya ṛtviyaḥ, yato virājase /
46.10.[15]	arocathāḥ iti lakāravyatyayaḥ /
46.10.[16]	taṃ jānanyoniṃ jānannāroha, tato’nantaramasmākaṃ rayiṃ dhanaṃ vardhaya //
46.10.[17]	mayi gṛhṇāmyahamagre agniṃ rāyaspoṣeṇa saha varcaseha devāḥ /
46.10.[18]	mayi prajāṃ mayi puṣṭiṃ dadhāmi madema śatahimāḥ suvīrāḥ //
46.10.[19]	anenādhvaryuraraṇyāvātmanyāropayati /
46.10.[20]	he devā agre prathamato mayi ātmani agniṃ gṛhṇāmi samāropayāmi rāyo dhanasya poṣeṇa puṣṭyā varcasā dīptyā saha mayi ātmani prajāṃ ca puṣṭiṃ dadhāmi /
46.10.[21]	madema hṛṣṭāḥ syāma śataṃ himāḥ samāḥ, suvīrāḥ kalyāṇavīrāḥ santaḥ //
46.10.[22]	yo no agniḥ pitaro hṛtsvantaramartyo martyāṁ āviveśa /
46.10.[23]	tamātmani parigṛhṇīmahe vayam //
46.10.[24]	he pitaraḥ pālayitāraḥ ādhyātmikāḥ prāṇaprabhṛtayaḥ, yo no’smākaṃ hṛdayeṣvantaragniḥ paramātmarūpa āviṣṭo vaiśvānaro viśveṣu sarveṣu nareṣu bhavaḥ, tamagnimātmani vayaṃ gṛhṇīmahe //
46.10.[25]	maiṣo asmānavahāya parāgānmā vayametamavahāya parāgāma //
46.10.[26]	araṇī yajamānāya prayacchati /
46.10.[27]	eṣo’gnirasmān tyaktvā mā parāgāt /
46.10.[28]	vayamapi etamagniṃ tyaktvā mā parāgāma //
46.10.[29]	mahī viśpatnī sadanī ṛtasyārvācī etaṃ dharuṇe rayīṇām /
46.10.[30]	antarvatī janyaṃ jātavedasamadhvarāṇāṃ janayataṃ purogām //
46.10.[31]	yajamāno’raṇī gṛhṇāti /
46.10.[32]	he mahī mahatyau viśvasya patnyau sarvasya pālayitryau, sadanī sadanyau sīdatyanayoriti sadanyau /
46.10.[33]	kasya sadanyau /
46.10.[34]	ṛtasya yajñasya satyasya ca tadadhīnayajñe nānṛtaṃ vadediti anṛtapratiṣedhāt /
46.10.[35]	arvācī arvāggāminyāvanukūlaceṣṭite etamāgacchataṃ he dharuṇe dhārayitryau /
46.10.[36]	keṣām /
46.10.[37]	rayīṇāṃ karmaphalānāṃ, antarvatī antarvatyau agnigarbheṇa garbhiṇyau janyamagniṃ jātavedasaṃ jātaprajñaṃ jātadhanaṃ vā janayatamutpādayataṃ, adhvarāṇāṃ yajñānāṃ purogāmagragāminam //
46.10.[38]	utsamudrānmadhumāṁ ūrmirāgātsāmrājyāya prataraṃ dadhānaḥ /
46.10.[39]	amī ca ye maghavāno vayaṃ ceṣamūrjaṃ madhumatsaṃbharema //
46.10.[40]	samudrādūrmirudāgāt udgataḥ, madhumān madhurarasaḥ, sāmrājyāya samyakpālanāya prajānāṃ prataraṃ dadhānaḥ pratīryata iti prataro dhanadhānyādiḥ taṃ kurvan /
46.10.[41]	tatprasādādeva hyamī paridṛśyamānā ye maghavāno dhanavantaḥ ūrjaṃ balamiṣamannaṃ madhumanmadhurarasaṃ bibhrati /
46.10.[42]	vayaṃ ca saṃbharema saṃbibhṛmaḥ pārthivān sambhārān iṣamūrjaṃ ca //
46.10.[43]	iyatyagra āsīrado deva prathamānā pṛthagyat /
46.10.[44]	devairnuttā vyasarpo mahitvā //
46.10.[45]	iyatī etatpramāṇā, agre prathamaṃ sargādau prajāpatikartṛkayajñārambhasamaye gārhapatyādhānakhanirāsīt /
46.10.[46]	tathāca śrutiḥ 'tasya yāvanmukhamāsīttāvatīṃ mṛdamudaharatso’yamabhavat' iti /
46.10.[47]	adaḥ prathamānā pṛthagyat, idaṃ prathamaṃ yā prathamānā vistarantī pṛthagbhūtā yat yasmāt he devi devairnuttā preritā satī vyasarpaḥ visṛptāsi mahitvā mahitvena, atastvaṃ mayā puṇyavaśātprāptetyarthaḥ //
46.10.[48]	iyamapyatra adṛṃhathāḥ śarkarābhistriviṣṭape’jayo lokānpradiśaścatasraḥ /
46.10.[49]	he khani tvaṃ śarkarābhirdṛḍhībhūtā sarva jitavatītyarthaḥ, triviṣṭape tṛtīyasthāne svarge vartamānā satī ajayastvaṃ lokān //
46.10.[50]	adhimanthanaśalke’raṇiṃ sthāpayati urvaśyasi āyurasi purūravā asi //
46.10.[51]	purūn bahūn rāvayati ṛgyajuḥsāmāni yajñadvāreṇa pāṭhayatīti purūravāḥ āyuśca bhavasi, āyuḥ prajākarmasaṃpādanadvāreṇa //
46.10.[52]	śalke’vasthāpyānumantrayate ita eva prathamaṃ jajñe agnirebhyo yonibhyo adhi jātavedāḥ /
46.10.[53]	sa gāyatryā triṣṭubhā jagatyānuṣṭubhā devebhyo havyaṃ vahatu prajānan //
46.10.[54]	ita eva nirmathyamānābhyāmaraṇibhyāṃ prathamaṃ sargādau agnirjajñe jātaḥ ābhyāmeva yonibhyāmaraṇibhyāmidānīṃ mameti śeṣaḥ /
46.10.[55]	jātavedāḥ jātaprajñānaḥ so’gniḥ gāyatryādibhirhavyaṃ vahatu prajānan prakarṣeṇa cetayamānaḥ /
46.10.[56]	prātaḥsavane gāyatryā, madhyandine triṣṭubhā, tṛtīyasavane jagatyānuṣṭubhā ca paryāyeṇa //
46.10.[57]	sahāgne iti mathnāti sahāgne agninā jāyasva saha rayyā saha puṣṭyā saha prajayā saha brahmavarcasena //
46.10.[58]	he agne agninā sahātmanā saha jāyasva, tathā rayyā dhanena saha, puṣṭyā poṣeṇa saha, prajayā saha, brahmavarcasena saha prajāyasva //
46.10.[59]	ajanyagniriti jātamanumantrayate ajanyagnirhotā pūrvaḥ pūrvebhyaḥ pavamānaḥ pāvakaḥ śucirīḍyaḥ //
46.10.[60]	mantre’tra devagaṇasyārṣam /
46.10.[61]	ayamagnirjātaḥ, hotā devānāmāhvātā pūrvebhyo’pi devebhyaḥ prathamaḥ, pavamānastathā pāvakaḥ śuciḥ, ābhistanūbhirupalakṣitaḥ sannīḍyaḥ stutyaḥ //
46.10.[62]	asurasīti nāsikoṣmaṇābhivṛtya asurasi prathamajā asurnāmāsurucyase’surahamasustvaṃ kimadyāsurasuṃ karadasorasuṃ pratītana saṃjānīdhvam //
46.10.[63]	prāṇasyārṣam /
46.10.[64]	asuḥ prāṇo’si bhavasi tvaṃ he agne prathamajā hiraṇyagarbharūpaḥ 'hiraṇyagarbhaḥ samavartatāgre' iti tasyaiva prathamajatvāt /
46.10.[65]	yataścāsuriti nāma te ato’surucyase /
46.10.[66]	asurahamasustvam /
46.10.[67]	adyāsurasuṃ karat, asumagnimahamadya kṛtavān /
46.10.[68]	ataḥ asoḥ sakāśādasumagniṃ pratītana avagacchata //
46.10.[69]	upaviśyoddīpyāha bhūrbhuvaḥsvaraṅgirasāṃ tvā devānāṃ vratenādadha ādityānāṃ tvā devānāṃ vratenādadhe dyaurmahnāsi bhūmirbhūmnā tasyāste devyadita upasthe’nnādamannādyāyānnāpatyāyādadhe //
46.10.[70]	bhūrlokasya bhuvarlokasya antarikṣasya ca adhiṣṭhātryo yā devatāḥ tāsām aṅgāni rasayantītyaṅgirasaḥ prāṇādayasteṣāṃ devānāṃ dyotanādidharmakāṇāṃ tathādityānāṃ vratena karmaṇā vyāpāreṇa he agne tvāmahamādadhe /
46.10.[71]	he devi adite dainyaśūnye pṛthivi tvaṃ mahnā mahinā dyaurasi, bhavasi bhūmnā ca bhūmiḥ /
46.10.[72]	atastasyāstavopasthe utsaṅge’gnimādadhe /
46.10.[73]	agniṃ kīdṛśaṃ, annādmannasya devapitṛhaviṣo’ttāraṃ bhoktāram /
46.10.[74]	kimartham /
46.10.[75]	annādyāyānnārtham /
46.10.[76]	agnerhi yāgādidvāreṇānnaṃ bhavati annāpatyāya //
46.10.[77]	ā yaṃ gauḥ pṛśnirakramīdasadanmātaraṃ puraḥ /
46.10.[78]	pitaraṃ ca prayansvaḥ //
46.10.[79]	agne gṛhapate’hirbudhnya pariṣadya divaḥ pṛthivyāḥ paryantarikṣāllokaṃ vinda yajamānāya pṛthivyā mūrdhansīda yajñiye loke //
46.10.[80]	ayamagniḥ puraḥ pūrvaṃ gaurādityarūpo vākramīt sasāra /
46.10.[81]	krāntvā ca mātaraṃ nirmātaraṃ pitaraṃ ca pālayitāraṃ prajāpatimasadat upasanno yajamānaphalaviśeṣayogayogyasthānaviśeṣānveṣaṇāya /
46.10.[82]	kiṃ sasāra /
46.10.[83]	lokatrayam /
46.10.[84]	pṛśniḥ pṛcchakaḥ /
46.10.[85]	prayansvaḥ, svaḥ svargamagniḥ prayan gacchan //
46.10.[86]	ato’yāpi, he agne gṛhapate ahirbudhnya pariṣadyeti catvāri sambodhanāni, yajamānāya lokaṃ parivinda labhasva budhyasva vā lokatrayamadhye yaṃt bhadraṃ phalaṃ budhyase, tadyajamānāya prayaccha labdhvetyarthaḥ /
46.10.[87]	pṛthivyā mūrdhani yo divyo lokastatra sīda /
46.10.[88]	yajñiye yajñārhe //
46.10.[89]	yo no agnirniṣṭhyo yo aniṣṭhyo’bhidāsatīdamahaṃ taṃ tvayābhinidadhāmi //
46.10.[90]	yo no’smākamagnirniṣṭhyaḥ saṃhatya utpanno’bhidāsati ābhimukhyenopalakṣayati svotpattaye prematvātirekaṃ kārayati, taṃ tvayā saha abhinidadhāmi mantrabalena kṣipāmyagnyādhāne //
46.10.[91]	sugārhapatyo vinudannarātīrupāmuṣāṃ śreyasīṃ śreyasīṃ naḥ /
46.10.[92]	dīrghāyutvāya śataśāradāyābhiyasva mahate saubhagāya //
46.10.[93]	he agne sugārhapatyaḥ śobhanagārhapatyaḥ san abhiyasvāhito bhava mahate bṛhate saubhagāya saprabhāvakarmaphalasiddhaye /
46.10.[94]	kiṃ kurvannāhito bhava /
46.10.[95]	vinudannarātīḥ, apasārayannarātīḥ śatrūn, rātirdānaṃ, tanniṣedhenārātiradānaṃ kārpaṇyāni nivārayanniti vārthaḥ /
46.10.[96]	uṣāmuṣāṃ rātriṃ rātriṃ śreyasīṃ śreyasīmatiśayena praśastāṃ kuru asmākam /
46.10.[97]	dīrghāyuṣṭvāya cāhito’smākaṃ bhava /
46.10.[98]	dīrghāyuṣyaṃ viśinaṣṭi, śataśāradāya saṃvatsaraśataparimāṇāyetyarthaḥ //
46.10.[99]	yāste śivā iti hiraṇyaśalkamādadhāti yāste śivāstanvo jātavedo yā antarikṣe divi yāḥ pṛthivyām /
46.10.[100]	tābhiḥ saṃbhūya sagaṇaḥ sajoṣā hiraṇyayonirvaha havyamagne //
