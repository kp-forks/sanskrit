#Text:Vaikhānasadharmasūtra
#Edition:Caland
#Notes:DCS version



1.1.1	atha varṇāśramadharmam
1.1.2	brāhmaṇakṣatriyavaiśyaśūdrā mukhabāhūrupādeṣu jātāś catvāro varṇāḥ
1.1.3	yasmād brāhmaṇo 'sya mukham āsīd iti śrutiḥ
1.1.4	pūrveṣāṃ trayāṇāṃ niṣekādyāḥ saṃskārā vidhīyante
1.1.5	teṣāṃ dvijanmanāṃ vedādhikāraḥ
1.1.6	tasmād brāhmaṇasyādhyayanādhyāpanayajanayājanadānapratigrahāṇi ṣaṭ karmāṇi bhavanti
1.1.7	kṣatriyavaiśyayor yajanādhyayanadānāni
1.1.8	kṣatriyasya prajāpālyaduṣṭanigrahayuddhāḥ
1.1.9	vaiśyasya pāśupālyakusīdavāṇijyāni
1.1.10	śūdrasya dvijanmanāṃ śuśrūṣā kṛṣiś caiva
1.1.11	brāhmaṇasyāśramāś catvāraḥ kṣatriyasyādyās trayo vaiśyasya dvāv eva
1.1.12	tadāśramiṇaś catvāro brahmacārī gṛhasthovānaprastho bhikṣur iti
1.2.1	upanīto brahmacārī mekhalopavītājinadaṇḍadhārī snātvā tarpaṇaṃ brahmayajñaṃ sāyaṃ prātaḥ saṃdhyopāsanasamiddhomau ca kurvan guroḥ pādāv upasaṃgṛhya nityābhivandī vratenādhyayanaṃ karoti
1.2.2	sthite gurau stheyād utthite pūrvam utthāya vrajantam anugacched āsīne śayāne ca niyukto nīcair anvāsanaśayane kuryāt
1.2.3	anukto yat kiṃcit karma nācarati
1.2.4	anukto 'pi svādhyāyanityakarmāṇy ācaret
1.2.5	uṣṇāmbusnānadantadhāvanāñjanānulepanagandhapuṣpopānaṭchatradivāsvāparetaḥskandastrīdarśanasparśanamaithunāni kāmakrodhalobhamohamadamātsaryahiṃsādīni varjayitvā sadāśuśrūṣur guroḥ priyahitakarmāṇi kurvīta
1.2.6	adveṣī vākcittānukūlaḥ priyaṃ satyaṃ vadati
1.2.7	ārto 'py asatyāpriyaṃ nindaṃ nācakṣīta
1.2.8	madhumāṃsamatsyarasaśuktādyabhojyabhojanavarjī bhaikṣācaraṇaṃ kṛtvā guruṇānujñāto bhaikṣānnam aśnīyāt
1.2.9	guruvṛddhadīkṣitānām ākhyāṃ na brūyāt
1.2.10	gurvabhāve tatputre ca guruvat karmācarati
1.3.1	brahmacāriṇaś caturvidhā gāyatro brāhmaḥ prājāpatyo naiṣṭhika iti
1.3.2	gāyatropanayanād ūrdhvaṃ trirātram akṣāralavaṇāśī gāyatrīm adhītyā sāvitravratasamāpter atra vratacārī
1.3.3	brāhmaḥ sāvitravratād ūrdhvam anabhiśastāpatitānāṃ gṛhasthānāṃ gṛheṣu bhaikṣācaraṇaṃ vedavratacaraṇaṃ ca kṛtvā dvādaśa samā viṃśatisamā vā gurukule sthitvā vedān vedau vedaṃ vā sūtrasahitam adhyayanaṃ kṛtvā gārhasthyānusaraṇaṃ kuryāt
1.3.4	prājāpatyaḥ snātvā nityakarmabrahmacaryaśīlo nārāyaṇaparāyaṇo vedavedāṅgārthān vicārya dārasaṃgrahaṇaṃ karoti
1.3.5	prājāpatye trisaṃvatsarād ūrdhvaṃ na tiṣṭhed ity ṛṣayo vadanti
1.3.6	naiṣṭhikaḥ kāṣāyaṃ dhātuvastram ajinaṃ valkalaṃ vā paridhāya jaṭī śikhī vā mekhalī daṇḍī sūtrājinadhārī brahmacārī śucir akṣāralavaṇāśī yāvad ātmano viprayogas tāvad gurukule sthitvā niveditabhaikṣabhojī bhavati
1.4.1	dārān saṃgṛhya gṛhastho 'pi snānādiniyamācāro nityam aupāsanaṃ kṛtvā pākayajñayājī vaiśvadevahomānte gṛhāgataṃ guruṃ snātakaṃ ca pratyutthāyābhivandyāsanapādyācamanāni pradāya ghṛtadadhikṣīramiśraṃ madhuparkaṃ ca dattvānnādyair yathāśakti bhojayati
1.4.2	bhikṣūn brahmacāriṇo 'tithīn vedavidaḥ śrotriyān pitṛvyācāryartvijmātulaśvaśurādīn abhyāgatān bālavṛddhān anāthārtādhvaśrāntāṃś ca yathārthaṃ pūjayati
1.4.3	aśakto 'pyagraṃ bhikṣāṃ vā sodakaṃ dattvā śeṣaṃ bhuñjīta
1.4.4	dayāsatyaśaucācārayutaḥ svādhyāyatarpaṇābhyām ṛṣīn yajñabalihomajalapuṣpādyair devān śrāddhaiḥ putraiś ca pitṝn balinā bhūtān annādyair manuṣyāṃś ca nityam arcayet
1.4.5	ṛṇatrayeṇa mukto 'nṛṇo bhavati
1.5.1	gṛhasthāś caturvidhā vārttāvṛttiḥ śālīnavṛttir yāyāvaro ghorācārikaś ceti
1.5.2	vārttāvṛttiḥ kṛṣigorakṣyavāṇijyopajīvī
1.5.3	śālīnavṛttir niyamair yutaḥ pākayajñair iṣṭvāgnīn ādhāya pakṣe pakṣe darśapūrṇamāsayājī caturṣu caturṣu māseṣu cāturmāsyayājī ṣaṭsu ṣaṭsu māseṣu paśubandhayājī pratisaṃvatsaraṃ somayājī ca
1.5.4	yāyāvaro haviryajñaiḥ somayajñaiś ca yajate yājayaty adhīte 'dhyāpayati dadāti pratigṛhṇāti ṣaṭkarmanirato nityamagniparicaraṇam atithibhyo 'bhyāgatebhyo 'nnādyaṃ ca kurute
1.5.5	ghorācāriko niyamair yukto yajate na yājayaty adhīte nādhyāpayati dadāti na pratigṛhṇāty uñchavṛttim upajīvati
1.5.6	nārāyaṇaparāyaṇaḥ sāyaṃ prātar agnihotraṃ hutvā mārgaśīrṣajyeṣṭhamāsayor asidhārāvrataṃ vanauṣadhibhir agniparicaraṇaṃ karoti
1.6.1	gṛhasthaḥ sapatnīkaḥ pañcāgnibhis tretāgnibhirvā gṛhād vanāśramaṃ yāsyann āhitāgnir anāhitāgniś caupāsanam araṇyāmāropya gṛhe mathitvā śrāmaṇakīyavidhānenādhāyāghāraṃ hutvāśrāmaṇakāgnim ādāya tṛtīyam āśramaṃ gacchet
1.6.2	pūrvavad agnyālayaprokṣaṇollekhanādikarma kuryāt
1.6.3	tṛtīyām api vediṃ parimṛjya ṣaḍaṅgulāgner darbhair grathite 'dhas tridhākṛtaṃ rajjuvat mūle baddhaṃ ṣaṭtriṃśadaṅgulapramāṇaṃ paristaraṇakūrcaṃ kṛtvā madhyavedyāṃ paristṛṇāti śrāmaṇakaṃ
1.6.4	śrāmaṇakayajñaṃ yajñadaivataviśvān devānityantam āvāhyājyaṃ nirūpya śrāmaṇakāya svāhā śrāmaṇakayajñāya svāhā yajñadaivataviśvebhyo devebhyaḥ svāhety antaṃ hutvā caruṃ juhuyād ity ādhāraviśeṣaḥ
1.6.5	śrāmaṇakāgneś cordhvavedir dvātriṃśadaṅgulyāyatā caturaṅgulivistāronnatā
1.6.6	madhyamā tatparigatā pañcāṅgulivistārā caturaṅgulotsedhā
1.6.7	adhastād ūrdhvavedivistāronnatā tṛtīyā vediḥ
1.6.8	dvādaśāṅgulaṃ madhye nimnaṃ trivedisahitaṃ kuṇḍaṃ kṛtvādhāya vanastho nityam aupāsanavat sāyaṃ prātar āhutīr hutvā mahāvyāhṛtibhiḥ śrāmaṇakāgniṃ juhuyāt
1.6.9	patnīko dārair agnibhir vinā vanaṃ gacchet
1.7.1	vānaprasthāḥ sapatnīkāpatnīkāś ceti
1.7.2	sapatnīkāś caturvidhā audumbaro vairiñco vālakhilyaḥ phenapaś ceti
1.7.3	audumbaro 'kṛṣṭaphalāvāpyauṣadhibhojī mūlaphalāśī vāṇahiṅgulaśunamadhumatsyamāṃsapūtyannadhānyāmlaparasparśanaparapākavarjī devarṣipitṛmanuṣyapūjī vanacaro grāmabahiṣkṛtaḥ sāyaṃ prātar agnihotraṃ hutvā śrāmaṇakāgnihomaṃ vaiśvadevahomaṃ kurvaṃs tapaḥ samācarati
1.7.4	śrāmaṇakāgnim ekam evādhāya juhotīty eke
1.7.5	vairiñcaḥ prātar yāṃ diśaṃ prekṣate tāṃ diśaṃ gatvā tatra priyaṅguyavaśyāmākanīvārādibhir labdhaiḥ svakīyān atithīṃś ca poṣayitvāgnihotraśrāmaṇakavaiśvadevahomī nārāyaṇaparāyaṇas tapaḥśīlo bhavati
1.7.6	vālakhilyo jaṭādharaś cīravalkalavasano 'rkāgniḥ kārttikyāṃ paurṇamāsyāṃ puṣkalaṃ bhuktam utsṛjyānyathā śeṣān māsān upajīvya tapaḥ kuryāt
1.7.7	asya sūrya evāgnir bhavatīty āmananti
1.7.8	phenapa uddaṇḍaka unmattako nirodhakaḥ śīrṇapatitapattrāhārī cāndrāyaṇavrataṃ caran pṛthivīśāyī nārāyaṇaṃ dhyāyan mokṣam eva prārthayate
1.8.1	apatnīkā bahuvidhāḥ
1.8.2	kālāśikā uddaṇḍasaṃvṛttā aśmakuṭṭā udagraphalino dantolūkhalikā uñchavṛttikāḥ saṃdarśanavṛttikāḥ kapotavṛttikā mṛgacārikā hastādāyinaḥ śailaphalakādino 'rkadagdhāśino bailvāśinaḥ kusumāśinaḥ pāṇḍupattrāśinaḥ kālāntarabhojina ekakālikāś catuṣkālikāḥ kaṇṭakaśāyino vīrāsanaśāyinaḥ pañcāgnimadhyaśāyino dhūmāśinaḥ pāṣāṇaśāyino 'bhyavagāhina udakumbhavāsino mauninaś cāvākśirasaḥ sūryapratimukhā ūrdhvabāhukā ekapādasthitāś ceti vividhācārā bhavantīti vijñāyate
1.9.1	atha bhikṣukā mokṣārthinaḥ kuṭīcakā bahūdakā haṃsāḥ paramahaṃsāś ceti caturvidhā bhavanti
1.9.2	tatra kuṭīcakā gautamabhāradvājayājñavalkyahārītaprabhṛtīnām āśrameṣv aṣṭau grāsāṃś caranto yogamārgatattvajñā mokṣam eva prārthayante
1.9.3	bahūdakās tridaṇḍakamaṇḍalukāṣāyadhātuvastragrahaṇaveṣadhāriṇo brahmarṣigṛheṣu cānyeṣu sādhuvṛtteṣu māṃsalavaṇaparyuṣitānnaṃ varjayantaḥ saptāgāreṣu bhaikṣaṃ kṛtvā mokṣam eva prārthayante
1.9.4	haṃsā nāma grāme caikarātraṃ nagare pañcarātraṃ vasantas tadupari na vasanto gomūtragomayāhāriṇo vā māsopavāsino vā nityacāndrāyaṇavratino nityam utthānam eva prārthayante
1.9.5	paramahaṃsā nāma vṛkṣaikamūle śūnyāgāre śmaśāne āvāsinaḥ sāmbarā digambarā vā
1.9.6	na teṣāṃ dharmādharmau satyānṛte śuddhyaśuddhyādi dvaitam
1.9.7	sarvasamāḥ sarvātmānaḥ samaloṣṭakāñcanāḥ sarvavarṇeṣu bhaikṣācaraṇaṃ kurvanti
1.9.8	brāhmaṇānāṃ cāturāśramyaṃ kṣatriyāṇāṃ trayāśramyaṃ vaiśyānāṃ dvyāśramyaṃ vihitaṃ tatphalaṃ hi sakāmaṃ niṣkāmaṃ ceti dvividhaṃ bhavati
1.9.9	sakāmaṃ nāmeha saṃsāre 'bhivṛddhiṃ jñātvā putralābhādyabhikāṅkṣaṇam anyat svargādiphalakāṅkṣaṇaṃ vā
1.9.10	niṣkāmaṃ nāma kiṃcid anabhikāṅkṣya yathāvihitānuṣṭhānam iti
1.9.11	tatra niṣkāmam dvividhaṃ bhavati pravṛttir nivṛttiś ceti
1.9.12	pravṛttir nāma saṃsāram anādṛtya saṃkhyajñānaṃ samāśritya prāṇāyāmāsanapratyāhāradhāraṇāyukto vāyujayaṃ kṛtvāṇimādyaiśvaryaprāpaṇam
1.9.13	tat punar api tapaḥkṣayāj janmaprāpakatvād vyādhibāhulyāc ca nādriyante paramarṣayaḥ
1.9.14	nivṛttir nāma lokānām anityatvaṃ jñātvā paramātmano 'nyan na kiṃcid astīti saṃsāram anādṛtya chittvā bhāryāmayaṃ pāśaṃ jitendriyo bhūtvā śarīraṃ vihāya kṣetrajñaparamātmanor yogaṃ kṛtvātīndriyaṃ sarvajagadbījam aśeṣaviśeṣaṃ nityānandam amṛtarasapānavat sarvadā tṛptikaraṃ paraṃ jyotiḥpraveśakam iti vijñāyate
1.10.1	nivṛttyācārabhedāddhi yoginas trividhā bhavanti sāraṅgā ekārthyā visaragāś ceti
1.10.2	anirodhakā nirodhakā mārgagā vimārgagāś ceti caturvidhāḥ sāraṅgāḥ
1.10.3	dūragā adūragā bhrūmadhyagā asambhaktāḥ sambhaktāś cety ekārthyāḥ pañcadhā bhavanti
1.10.4	na saṃkhyāvanto visaragāḥ
1.10.5	tatra sāraṅgāḥ sāraṃ kṣetrajñas taṃ gacchantīti sāraṅgāḥ
1.10.6	teṣv anirodhakā ahaṃ viṣṇur iti dhyātvā ye caranti teṣāṃ prāṇāyāmādayo na santi
1.10.7	ye tu nirodhakās teṣāṃ prāṇāyāmapratyāhāradhāraṇādayaḥ ṣoḍaśa kalāḥ santi
1.10.8	ye mārgagās teṣāṃ ṣaḍ eva prāṇāyāmādayaḥ
1.10.9	ye vimārgās teṣāṃ yamaniyamāsanaprāṇāyāmapratyāhāradhāraṇādhyānasamādhayaś cety aṣṭāṅgān kalpayanto dhyeyam apy anyathā kurvanti
1.11.1	athaikārṣyāḥ
1.11.2	eka evarṣir yeṣāṃ te ekārṣyāḥ
1.11.3	teṣu ye dūragās teṣām ayaṃ mārgaḥ
1.11.4	piṅgalayā nāḍikayādityamaṇḍalam anupraviśya tatrasthena puruṣeṇa saṃyujya tataś candramaṇḍalaṃ tatrasthena puruṣeṇa tato vidyutaṃ tatrasthena puruṣeṇa punaḥ krameṇa vaikuṇṭhasāyujyaṃ yanti
1.11.5	ye 'dūragās teṣām ayaṃ dharmaḥ
1.11.6	kṣetrajñaparamātmanor yogaṃ kṣetrajñadvāreṇa kārayitvā tatraiva samastavināśaṃ dhyātvākāśavat sattāmātro 'ham iti dhyāyanti
1.11.7	bhrūmadhyagāḥ kṣetrajñaparamātmanor yoge sattvarūpāgnidvāreṇa bhrūmadhyaṃ nītvā pañcabhyo 'ṅguṣṭhādibhyaḥ sthānebhya ākarṣaṇaṃ punaḥ piṅgalādvāreṇa niṣkramaṇaṃ pralayāntaṃ kṣetrajñayogāntaṃ vā kurvanti
1.11.8	asambhaktā nāma manasā dhyānaṃ kurvanti
1.11.9	tatpratipādanāgamaṃ śrotreṇa śṛṇvanti
1.11.10	cakṣuṣā devatākāraṃ paśyanti
1.11.11	ghrāṇena gandham anubhavanti
1.11.12	pāṇinā devatāṃ namaskurvanti
1.11.13	sambhaktā nāma brāhmaṇaḥ sarvavyāpakatvādyuktam ayuktaṃ yo 'sau paramātmā tat sa vyāpyākāśavat tiṣṭhati
1.11.14	tasmād brahmaṇo 'nyan na kutracid ātmānaṃ pratipadyate 'sau
1.11.15	bhrūmadhyagatasyāpi saṃśayān niṣpramāṇam evety uktaṃ
1.11.16	tasmād brahmavyatiriktam anyan nopapadyate
1.11.17	vividhasaraṇād vividhadarśanāt kupathagāmitvād visaragāḥ
1.11.18	purā prajāpatir upadeśagūhanārthaṃ visaragapakṣaṃ dṛṣṭavān taṃ dṛṣṭvā munayo 'pi mohaṃ jagmuḥ kiṃ punar manuṣyāḥ
1.11.19	visaragapaśūnām ahaṃkārayuktānāṃ janmāntareṣu muktir nāsmiñ janmani tasmād visaragapakṣo nānuṣṭheyaḥ
1.11.20	kecid visaragāḥ kāyakleśāt kecin mantrajapāt kecid yena kenacid dhyānena kecid yena kenacid akṣareṇa kecid vāyujayād anye paramātmanā kṣetrajñaṃ saṃyojya dhyāyanti / ete paramātmasaṃyogam eva necchanti
1.11.21	hṛdistha eva puruṣa iti vadanti
1.11.22	kecin na kiṃcid dhyānam iti yathoktānuṣṭhānaṃ yogam iti jñātvā muktim icchanti
1.11.23	teṣāṃ visaragapaśūnām antareṣu muktir nāsmiñ janmani
1.11.24	tasminn eva janmani mokṣakāṅkṣiṇā visaragapakṣo nānuṣṭheyaḥ
1.11.25	saguṇe brahmaṇi buddhiṃ niveśya paścān nirguṇaṃ brahmāśritya yatnaṃ kuryād iti vijñāyate
2.1.1	atha vanasthasya śrāmaṇakavidhānam
2.1.2	gṛhasthaḥ somayājī putraṃ pautraṃ ca dṛṣṭvā tatputrādīn gṛhe saṃsthāpya mauṇḍyaṃ kṛtvā prājāpatyaṃ kṛcchraṃ caret
2.1.3	vasante śuklapakṣe puṇyakṣetre patnyā sārdhaṃ vanāśramaṃ yāti
2.1.4	pūrvasmin divase kṛtasnānaḥ saṃkalpya kuśodakaṃ pītvopavāsaṃ kuryāt
2.1.5	aupāsanahomaṃ hutvāgnim ayaṃ te yonir ity araṇyām āropayet
2.1.6	darśapūrṇamāsavidhānena darbhādīn saṃgṛhya pūrvavat paristaraṇakūrcān paridhīn samidho veṇudaṇḍopavītakamaṇḍaluvalkalādīn saṃbharati
2.1.7	pūrvoktavidhināgnikuṇḍaṃ kuryāt
2.1.8	aparasmin divase vaiśvānarasūktenāgniṃ mathitvā prajvālyāgna āyāhy upāvarohety agniṃ nidhāya pūrvavac chrāmaṇakāgnyāghāraṃ juhoti
2.1.9	praṇamyāgniṃ pariṣicyāgne prāyaścitte tvam iti pañcaprāyaścittaṃ hutvāpo hiraṇyapavamānair ātmānaṃ prokṣya brahmadaivatyaṃ vaiṣṇavaṃ pañcavāruṇaṃ ca pradhānān vyāhṛtyantaṃ yajet
2.2.1	agneḥ pratīcyāṃ dvau kuśau pūrvāgrau nyasyordhve 'śmānaṃ nidhāya tat savitur vareṇyam iti dakṣiṇapādāṅguṣṭhāgreṇāśmānam adhitiṣṭhet tejovatsava iti valkalam ajinaṃ cīraṃ vā paridhāya pūrvavan mekhalādīṃs trīṇy upavītāny uttarīyaṃ kṛṣṇājinaṃ cādadāti
2.2.2	ācamya svasti devety agniṃ pradakṣiṇaṃ praṇāmaṃ ca kṛtvāsīta
2.2.3	śaṃ no devīr iti svamūrdhni prokṣya jayān abhyātānān rāṣṭrabhṛto vyāhṛtīś ca hutvājyaśeṣaṃ prāṇāyāmena prāśnīyāt
2.2.4	yoge yoga iti dvir ācamya śatam in nu śarada iti praṇāmam āgantrā samaganmahīti pradakṣiṇaṃ cādityasya kurvīta
2.2.5	rāṣṭrabhṛd asīty ūrdhvāgraṃ kūrcaṃ gṛhṇīyāt
2.2.6	oṃ bhūs tat savitur oṃ bhuvo bhargo devasyoṃ suvardhiyo yo na iti paccho vyastām oṃ bhūr bhuvas tat savitur oṃ suvardhiyo yo na ity ardharcām oṃ bhūr bhuvaḥ suvas tat savitur iti samastāṃ ca sāvitrīṃ japtvā vanāśramaṃ praviśya brahmacaryavrataṃ saṃkalpayet
2.3.1	tatpatnī ca tathā brahmacāriṇī syāt
2.3.2	svayam evāgniṃ pradakṣiṇīkṛtyājyena prājāpatyaṃ dhātādīn mindāhutī vicchinnam aindraṃ vaiśvadevaṃ vaiṣṇavaṃ brāhmyaṃ viṣṇornukādīn prājāpatyasūktaṃ tadvratabandhaṃ ca punaḥ pradhānān hutvā prājāpatyavrataṃ badhnāti
2.3.3	sthitvā devasya tvā yo me daṇḍa iti dvābhyāṃ pañcasaptanavānyatamaiḥ parvabhir yuktaṃ keśāntāyataṃ vāpy avakraṃ vaiṣṇavaṃ dvidaṇḍam ādadāti
2.3.4	yena devā iti kamaṇḍalumṛdgrahiṇyau pūrvavad upānaṭchatre ca gṛhṇāti
2.3.5	agnīn gārhapatyādīn copajvālyāgnihotraṃ hutvāhavanīye prājāpatyaṃ viṣṇusūktaṃ ca sarvatrāgnaye svāhā somāya viṣṇave svāheti hutvāgnīn araṇyām āropayati
2.3.6	vane 'drau vivikte nadītīre vanāśramaṃ prakalpya yathoktam agnikuṇḍāni kuryāt
2.3.7	patnyā sahāgnīn ādāya pātrādisambhārayukto vanāśramaṃ samāśrayati
2.4.1	agnyāyatane prokṣya khanitvā lekhāḥ ṣaḍ ullikhya suvarṇaśakalaṃ vrīhīṃś ca nidhāya śrāmaṇakāgniṃ nidadhyāt
2.4.2	vanyān eva pārthivān vānaspatyān kulīroddhatāñchaṇān purāṇān kuśadarbhān ūrṇāstukāṃ plakṣāgraṃ sugandhitejanaṃ gugguluṃ hiraṇyaśakalān sūryakāntaṃ ca saṃbharati
2.4.3	vānaprasthān ṛtvijo vṛtvāgniṃ mathitvā gārhapatyādīṃs tretāgnīn pañcāgnīn vāgnyādheyakrameṇādhāyāhutī dve dve hutvā nityaṃ dvikālaṃ vanyair eva juhoti
2.4.4	vanāśramī muniḥ snānaśaucasvādhyāyatapodānejyāpavāsopasthanigrahavratamaunānīti niyamān daśaitān satyānṛśaṃsyārjavakṣamādamaprītiprasādamārdavāhiṃsāmādhuryāṇīti yamān daśāmūṃś ca samācarati
2.4.5	bhaktyā viṣṇuṃ dhyāyann agnihotraśrāmaṇakāgnihomau dvikālaṃ notsṛjan grāmyāśanaṃ tyaktvā vanyauṣadhīḥ phalaṃ mūlaṃ śākaṃ vā nityāśanaṃ saṃkalpya tirodhā bhūr ityāhṛtyāparāhṇe svayaṃ patnī vā haviṣyam āsrāvitaṃ pacati
2.4.6	vaiśvadevānte 'tithīn abhyāgatān prāśayitvā mitaṃ prāśnāti
2.5.1	rātrau nāśnīyāt
2.5.2	adhastād darbhāṃs tṛṇāni parṇāni vāstīrya suvrataḥ suvratāṃ patnīṃ vinaikaḥ śayīta
2.5.3	sāsya śuśrūṣāṃ karoti
2.5.4	enāṃ nopagacchet
2.5.5	mātṛvan niṣkāmaḥ prekṣetordhvaretā jitendriyaḥ
2.5.6	darśapūrṇamāsau cāturmāsyaṃ nakṣatreṣṭim āgrayaṇeṣṭiṃ ca vanyauṣadhībhiḥ pūrvavad yajed anukramāt
2.5.7	mūlaiḥ phalaiḥ pattraiḥ puṣpair vā tattatkālena pakvaiḥ svayam eva saṃśīrṇaiḥ prāṇaṃ pravartayann uttarottare 'py adhikaṃ tapaḥsaṃyogaṃ phalādiviśiṣṭam ācaret
2.5.8	atha vāhitāgniḥ sarvān agnīn araṇyām āropya sarvaiḥ saṃvāpamantraiḥ pārthivān vānaspatyāṃś ca sarvān samūhya nirmanthyaitena vidhināgnim agnyādheyavidhānena ca mantraiḥ sarvaiḥ sabhyāgnyāyatane śrāmaṇakāgnim ādhāyāharet
2.5.9	sabhyasya bhedaḥ śrāmaṇakāgnir ity āhuḥ
2.5.10	apatnīkaś ca bhikṣuvad agnau homaṃ hutvāraṇyādipātrāṇi ca prakṣipya putre bhāryāṃ nidhāya tathāgnīn ātmany āropya valkalopavītādīn bhikṣāpātraṃ ca saṃgṛhyānagnir adāro gatvā vane nivaset
2.5.11	tapasāṃ śramaṇam etan mūlaṃ tasmād etadvidhānam enam agniṃ ca śrāmaṇakam ity āha vikhanāḥ
2.6.1	saṃnyāsakramaṃ saptatyūrdhvaṃ vṛddho 'napatyo vidhuro vā janmamṛtyujarādīn vicintya yogārthī yadā syāt tadā
2.6.2	athavā putre bhāryāṃ nikṣipya paramātmanibuddhiṃ niveśya vanāt saṃnyāsaṃ kuryāt
2.6.3	muṇḍito vidhinā snātvā grāmād bāhye prājāpatyaṃ caritvā pūrvāhṇe tridaṇḍaṃ śikyaṃ kāṣāyaṃ kamaṇḍalum appavitraṃ mṛdgrahaṇīṃ bhikṣāpātraṃ ca saṃbhṛtya trivṛtaṃ prāśyopavāsaṃ kṛtvā dine 'pare prātaḥ snātvāgnihotraṃ vaiśvadevaṃ ca hutvā vaiśvānaraṃ dvādaśakapālaṃ nirvapet
2.6.4	gārhapatyāgnāv ājyaṃ saṃskṛtyāhavanīye pūrṇāhutī puruṣasūktaṃ ca hutvāgnaye somāya dhruvāya dhruvakaraṇāya paramātmane nārāyaṇāya svāheti juhoti
2.7.1	sruci sruveṇa caturgṛhītaṃ gṛhītvā sarvāgniṣv oṃ svāheti juhuyāt
2.7.2	agnihotrahavaṇīm āhavanīye mṛcchilāmayebhyo 'nyāni pātrāṇi gārhapatye prakṣipati
2.7.3	gṛhastho 'nāhitāgnir aupāsane vanasthaś ca śrāmaṇakāgnau homaṃ hutvā pātrāṇi prakṣipet
2.7.4	paccho 'rdharcaśo vyastāṃ samastāṃ ca sāvitrīṃ japtvā bhikṣāśramaṃ praviśāmīti taṃ praviśati
2.7.5	antar vedyāṃ sthitvā gārhapatyādīn yā te 'gne yajñiyeti pratyekaṃ trir āghrāya bhavataṃ naḥ samanasāv ity ātmany āropayet
2.7.6	bhūr bhuvaḥ svaḥ saṃnyastaṃ mayeti trir upāṃśūccaiś ca praiṣam uktvā dakṣiṇahastena sakṛj jalaṃ pītvācamya tathaivoktvā trir jalāñjaliṃ visṛjet
2.7.7	mekhalāṃ catvāry upavītāny ekaṃ vopavītaṃ kṛṣṇājinam uttarīyaṃ ca pūrvavad dadāti
2.8.1	devasya tvā yo me daṇḍaḥ sakhā me gopāyeti tribhis tridaṇḍaṃ yad asya pāre rajasa iti śikyaṃ yena devāḥ pavitreṇety appavitraṃ yena devā jyotiṣeti kamaṇḍalumṛdgrahaṇyāv ādadīta
2.8.2	snātvāghamarṣaṇasūktenāghamarṣaṇaṃ kuryāt
2.8.3	ācamya ṣoḍaśa prāṇāyāmān kṛtvā sahasraṃ śataṃ vā sāvitrīṃ japtvā tathā bhikṣāpātram alābu dāravaṃ mṛnmayaṃ vā gṛhṇāti
2.8.4	praṇavādyādibhiḥ pṛthak pṛthak saptavyāhṛtibhis tarpayāmīti devebhyo jale 'dbhis tarpayitvādyābhiś catasṛbhiḥ svadheti pitṛbhyas tarpayet
2.8.5	ud vayaṃ tamasa ity ādityam upatiṣṭheta
2.8.6	jalāñjaliṃ visṛjyābhayaṃ sarvabhūtebhyo dadyāt
2.8.7	adhyātmarato yatir bhikṣāśī niyamayamāṃś ca samācaran saṃyatendriyo dhyānayogena paramātmānam īkṣate
2.9.1	dharmyaṃ sadācāram
2.9.2	nivītī dakṣiṇe karṇe yajñopavītaṃ kṛtvotkaṭikam āsīno 'hany udaṅmukho rātrau dakṣiṇāmukhas tṛṇair antarite mūtrapurīṣe visṛjet
2.9.3	nadyāṃ goṣṭhe pathi chāyāyāṃ bhasmany apsu kuśe darbhe vā nācaret
2.9.4	goviprodakāgnivāyvarkatārendūn na paśyan kuryāt
2.9.5	vāmahastena liṅgaṃ saṃgṛhyotthāyodakasya pārśve tathāsīno brahmacārī gṛhastho 'pi śiśne dvir hastayoś ca dvir dvir gude ṣaṭ kṛtvas mṛdaṃ dattvoddhṛtair eva jalaiḥ śaucaṃ kuryāt
2.9.6	karaṃ vāmaṃ daśa kṛtvaḥ karāv ubhau ca tathā mṛdādbhiḥ prakṣālayet
2.9.7	vanasthasya bhikṣoś caitad dviguṇaṃ bhavati
2.9.8	rātrau yathoktārdhaṃ vā
2.9.9	retovisarge mūtravac chaucaṃ kartavyam
2.9.10	retasas trir ity eke
2.9.11	sa upavītī prāṅmukha udaṅmukho vānyatrāsitvā mṛdāmbunā pūrvavat pādau pāṇī ca prakṣālyācamya mantreṇācamati
2.10.1	brāhmaṇo hṛdgābhiḥ kṣatriyaḥ kaṇṭhagābhir vaiśyas tālugābhir adbhir ācāmet
2.10.2	ātmānaṃ prokṣya praty arkam apo visṛjyārkaṃ paryeti
2.10.3	udakasyāgner vāmapārśvaṃ prāṇān āyamya pratyekam oṃkārādisaptavyāhṛtipūrvāṃ gāyatrīm ante saśiraskāṃ trir japet
2.10.4	sa prāṇāyāmaḥ
2.10.5	trīn ekaṃ vā prāṇāyāmaṃ kṛtvā pūtaḥ
2.10.6	śataṃ daśa aṣṭau vā sāvitrīṃ sāyaṃ prātaḥ saṃdhyām upāsya naiśikam āhnikaṃ caino 'pamṛjyate
2.10.7	dvijātiḥ saṃdhyopāsanahīnaḥ śūdrasamo bhavati
2.10.8	brahmacārī svanāma saṃkīrtyābhivādayed ahaṃ bho iti
2.10.9	śrotre ca saṃspṛśya guroḥ pādaṃ dakṣiṇaṃ dakṣiṇena pāṇinā vāmaṃ vāmena vyatyasya jānvor ā pādam gṛhṇann ānataśīrṣo 'bhivādayati
2.10.10	āyuṣmān bhava saumyety enaṃ śaṃset
2.10.11	anāśīrvādī nābhivandyaḥ
2.10.12	mātā pitā gurur vidvāṃsaś ca pratyaham abhivādanīyāḥ
2.11.1	anye bāndhavā viproṣya pratyāgatyābhivandyāḥ
2.11.2	jyeṣṭho bhrātā pitṛvyo mātulaḥ śvaśuraś ca pitṛvat pitṛṣvasā mātṛṣvasā jyeṣṭhabhāryā bhaginī jyeṣṭhā ca mātṛvat pūjitavyāḥ
2.11.3	sarveṣāṃ mātā śreyasī guruś ca śreyān
2.11.4	parastriyaṃ yuvatim aspṛśan bhūmāv abhivādayet
2.11.5	vandyānāṃ vandanād āyurjñānabalārogyaśubhāni bhavanti
2.11.6	yajñopavītamekhalājinadaṇḍān pareṇa dhṛtān na dhārayet
2.11.7	upākṛtyānālasyaḥ śuciḥ praṇavādyaṃ vedam adhīyāno 'māvāsyāyāṃ paurṇamāsyāṃ caturdaśyoḥ pratipador aṣṭamyoś ca nādhīyīta
2.11.8	nityajape home cānadhyāyo nāsti
2.11.9	mārjāranakulamaṇḍūkaśvasarpagardabhavarāhapaśvādiṣv antar āgateṣv ahorātraṃ sūtakapretakayor ā śauce tāvat kālaṃ tisro 'ṣṭakāsu gurau prete ca trirātram anadhyāyaḥ syāt
2.12.1	tadbhāryāputrayoḥ svaśiṣyasya coparame manuṣyayajñe śrāddhabhojane caikāham anadhyāyaḥ syāt āpadārtyor aprāyatye
2.12.2	vṛkṣanauyānaśayaneṣv ārūḍhaḥ prasāritapādo mūtrapurīṣaretovisarge grāme 'ntaḥśave saty abhakṣyānnabhojane chardane śmaśānadeśe saṃdhyāstanite bhūkampe digdāhe 'śanyulkānipāte rudhiropalapāṃsuvarṣe sūryendurāhugrahaṇe ca tattatkāle nādhīyīta
2.12.3	paratreha śreyaskaro vedaḥ
2.12.4	tad adhyetavyaḥ
2.12.5	ante visṛjya praṇavaṃ bravīti
2.12.6	laukikāgnau samidhau hutvā bhikṣānnaṃ medhāpradaṃ śuddhaṃ maunī bhuñjīta
2.12.7	pauṣe māghe vā māse grāmād bahir jalānte pūrvavad vratavisargahomaṃ hutvā svādhyāyam utsṛjya pakṣe śukle vedaṃ kṛṣṇe vedāṅgaṃ ca yāvadantaṃ samadhītya guror dakṣiṇāṃ dattvā samāvartī syāt
2.13.1	madhyāhne śuddhe jale mṛdadbhiḥ pādau hastau ca dhāvayitvācamyāṅgāni saṃśodhyāpaḥ punantv iti jale nimajjet
2.13.2	ācānto vaiṣṇavair mantrair viṣṇuṃ hiraṇyaśṛṅgam iti varuṇaṃ ca praṇamyāghamarṣaṇasūktenāghamarṣaṇaṃ kṛtvedam āpaḥ śivā iti snāyāt
2.13.3	āśramiṇaś catvāraḥ snānaṃ nityam evaṃ pūrvoktena vidhinā kāmyaṃ naimittikaṃ ca kurvanti
2.13.4	dhautavastreṇācchādya pūrvavad ācamya prokṣyāsīnas tiṣṭhan vā kṛtaprāṇāyāmaḥ sāvitrīṃ japtvādityam upatiṣṭheta
2.13.5	dakṣiṇapāṇinā tīrthena brāhmeṇa bhūpatyādīn daivena nārāyaṇādīn kūpyādīṃś cārṣeṇa viśvāmitrādīn paitṛkeṇa pitṛādīn adbhis tarpayitvā brahmayajñaṃ kariṣyan nityam iṣe tvorje tveti yathākāmaṃ yajuḥsaṃhitām ādyāṃs trīn anuvākān svādhyāyaṃ kurvīta
2.13.6	naimittikam ṛtaṃ ca satyaṃ cety ādisūktāni caturvedādimantrān vāpy adhīyīta
2.13.7	sarvayajñānām ādir brahmayajñaḥ
2.13.8	tasmād upanayanaprabhṛty eva dvijaiḥ kartavyaḥ
2.13.9	nadyāṃ tīrthe devakhāte sarasi taṭāke vā sāmānye snānaṃ kuryāt
2.14.1	parasyodake mṛtpiṇḍān pañcoddhṛtya snāyāt
2.14.2	kūpe tattīre triḥ kumbhenābhiṣiñcet
2.14.3	ucchiṣṭo nagno vā na snāyāt
2.14.4	tathā na śayīta
2.14.5	āturo 'psu nāvagāheta
2.14.6	āturasya snāne naimittike daśakṛtvo dvādaśakṛtvo vā tam anāturo jale avagāhyācamya spṛśet
2.14.7	tataḥ sa pūto bhavati
2.14.8	dvikālaṃ homānte pādau prakṣālyācamyāsane prāṅmukhaḥ pratyaṅmukhaḥ vā sthitvā caturaśraupalipte maṇḍale śuddhaṃ pātraṃ nyaset
2.14.9	tatrānnaṃ prakṣipya tat pūjayati
2.14.10	dvau pādāv ekaṃ vā bhūmau nidhāya prasannartaṃ tvā satyena pariṣiñcāmīti sāyaṃ pariṣiñcati satyaṃ tvartena pariṣiñcāmīti prātar amṛtopastaraṇam asīty ādhāvaṃ pītvā vidhinā prāṇāhutīr hutvānnam anindann aśnāti
2.14.11	bhuktvāmṛtāpidhānam asīty apaḥ pītvācamyācāmet
2.14.12	ekavāsāḥ śayānas tiṣṭhann asnānajapahomī śuṣkapāda udaṅmukho vā nāśnāti
2.14.13	bhinnapātre 'nnaṃ paryuṣitaṃ śayanāsanotsaṅgasthaṃ vā na bhuñjīta
2.14.14	añjalināpo na pibet
2.14.15	ucchiṣṭāśucyāśaucipatitaiḥ spṛṣṭaṃ sūtakapretake cānnaṃ nāśnīyāt
2.15.1	tilasaktudadhilājaṃ ca rātrāv abhakṣyam
2.15.2	annaṃ paryuṣitam ājyena dadhnā vā yuktaṃ bhojyam
2.15.3	krimikeśakīṭayutaṃ gavāghrātaṃ pakṣijagdhaṃ ca bhasmādbhiḥ prokṣitaṃ śuddham
2.15.4	śvakākādyupahate bahvanne tasmin puruṣāśanamātraṃ tatraivoddhṛtya vyapohya pavamānaḥ suvarjana iti bhasmajalaiḥ prokṣya darbholkayā sparśayitvā gṛhṇīyāt
2.15.5	prasūte 'ntardaśāhe gokṣīraṃ sadaikaśaphoṣṭrastrīṇāṃ payaś ca palāṇḍukavakalaśunagṛñjanaviḍjam anuktaṃ matsyamāṃsaṃ ca varjanīyam
2.15.6	yajñaśiṣṭaṃ māṃsaṃ bhakṣaṇīyam
2.15.7	udakyāspṛṣṭaṃ śūdrānulomaiḥ spṛṣṭaṃ teṣām annaṃ ca varjayet
2.15.8	svadharmānuvartināṃ śūdrānulomānām āmaṃ kṣudhitasya saṃgrāhyam
2.15.9	sarveṣāṃ pratilomāntarālavrātyānām āmaṃ pakvaṃ ca kṣudhito 'pi yatnān na gṛhṇīyāt
2.15.10	taiḥ spṛṣṭisammiśraṃ parapakvaṃ ca saṃtyajati
2.15.11	nityaṃ śrutismṛtyuditaṃ karma kurvan manovākkāyakarmabhiḥ śanair dharmaṃ samācarati
3.1.1	gṛhasthāśramī dve yajñopavīte vaiṇavaṃ daṇḍaṃ kamaṇḍaluṃ ca dhārayet
3.1.2	snātvā sabhāryo gṛhyāgnau gārhyāṇi karmāṇi śrautāgniṣu śrautāni kuryāt
3.1.3	sāyaṃ ca homānte 'tithīn abhyāgatān prāśayitvā mitaṃ prāśya patnyā śayīta
3.1.4	ārdrapādaḥ pratyaguttaraśirā na svapiti
3.1.5	ṛturātriṣu svabhāryām upagacchet
3.1.6	ādau trirātram ṛtumatīgamanasahāsanaśayanāni varjayet
3.1.7	paradārān na saṃgacchet
3.1.8	paradāragamanād āyuḥ śrīr brahmavarcasaṃ vinaśyati
3.1.9	bhāryayā saha nāśnāti
3.1.10	aśnantīṃ tāṃ jṛmbhamāṇāṃ nagnāṃ ca nāvalokayet
3.1.11	asatyavādaṃ varjayati
3.1.12	asatyāt paraṃ pāpaṃ satyāt paro dharmaś ca nāsti
3.1.13	sarvaprāṇihito 'droheṇaiva jīvec chuddhārthavān kusūladhānyaḥ kumbhīdhānyo 'śvastaniko vā syāt
3.1.14	dvijātiḥ patitāntyajātān na spṛśet
3.1.15	udaye 'stamaye ca sūryaṃ nekṣeta
3.1.16	devaguruvipraghṛtakṣīradadhimṛttoyasamiddarbhāgnivanaspatīn pradakṣiṇaṃ gacchet
3.2.1	snātakarājaguruśreṣṭharogibhārabhṛdantarvatnīnāṃ deyaḥ
3.2.2	vātārkaraśmibhiḥ panthānaḥ śudhyanti
3.2.3	parasyāsanaśayanāny adattāni nopayuñjīta
3.2.4	adatteṣūpayukteṣu svapuṇyacaturthāṃśo jahāti
3.2.5	anyopayuktāni vastramālyopānaṭchattrāṇi naiva dhārayet
3.2.6	agnau pādaṃ na tāpayen nainaṃ mukhena dhamen na pādena spṛśed adhaḥ pādato na kuryāt
3.2.7	agnāv agniṃ jalaṃ vā devālaye 'gnau jale ca mūtrapurīṣapūyaśoṇitaretaḥśleṣmocchiṣṭāṅganiṣpeṣān na prakṣipet
3.2.8	nagnāṃ parastriyaṃ viṇmūtre ca na paśyet
3.2.9	ucchiṣṭo devārkacandragraharkṣatārā nekṣeta
3.2.10	devagurusnātakadīkṣitarājagośreṣṭhānāṃ chāyāṃ nākramati
3.2.11	indradhanuḥ parasmai na darśayen na vadet
3.2.12	svapantaṃ nāvabodhayet
3.2.13	eko 'dhvānaṃ na gacchet
3.2.14	parakṣetre carantīṃ gāṃ dhayantaṃ vatsaṃ ca na vārayet
3.2.15	jīrṇamalavāsā na syāt
3.3.1	akṣaiḥ krīḍāṃ pretadhūmaṃ bālātāpaṃ ca varjayet
3.3.2	keśaromatuṣāṅgārakapālāsthiviṇmūtrapūyaśoṇitaretaḥśleṣmocchiṣṭān nādhitiṣṭhet
3.3.3	amedhyalipte 'ṅge yāvat tatlepagandhamanaḥśaṅkā na syāt tāvan mṛttoyaiḥ śodhayet
3.3.4	patitāntyajamūrkhādhārmikavairibhiḥ sārdhaṃ na vaset
3.3.5	ucchiṣṭo 'śucir vā devagoviprāgnīn na spṛśet
3.3.6	devān vedān rājagurumātāpitṝn vidvadbrāhmaṇān nāvamanyeta na nindet
3.3.7	avamantā nindakaś ca vinaśyati
3.3.8	sarvabhūtakutsāṃ tāḍanaṃ ca na kurvīta
3.3.9	guruṇā mātāpitṛbhyāṃ tatpitrādyair bhrātṛpitṛbhrātṛmātulācāryartvijādyair vivādaṃ nācaret
3.3.10	sarvaśuddhiṣu puruṣasyārthaśuddhiḥ strīśuddhir annaśuddhiś ca śreṣṭhatamā syāt
3.3.11	dravyeṣu ratnasauvarṇarajatamayāny adbhiḥ śodhayaty agnau vā sparśayati
3.3.12	tāmratrapusīsāyasādyāny amlavāribhir dārudantajātāni takṣaṇād dhāvanād vā yajñapātrāṇi dakṣiṇapāṇinā mārjanāt kṣālanād vā saṃśodhyāni
3.4.1	carmamayasaṃhatāni vastrāṇi śākamūlaphalāni ca prokṣayed alpāni cālayet
3.4.2	ghṛtādīni dravyāṇy utpūyolkayā darśayet
3.4.3	kauśeyāvikāny ūṣair aṃśutaṭṭāni śrīphalaiḥ śaṅkhaśuktigośṛṅgāṇi sarṣapaiḥ savāribhir mṛnmayāni punardāhena gṛhaṃ mārjanopalepanāpsekair bhūmiṃ khananād anyamṛtpūraṇagovāsakādyair mārjanādyaiś ca śodhayet
3.4.4	gotṛptikaraṃ bhūgataṃ toyaṃ doṣavihīnaṃ supūtam
3.4.5	vākśastaṃ vārinirṇiktam adṛṣṭam
3.4.6	yoṣidāsyaṃ kāruhastaḥ prasāritapaṇyaṃ ca sarvadā śuddham
3.4.7	śakunyucchiṣṭaṃ phalam anindyam
3.4.8	maśakamakṣikānilīnaṃ tadvipruṣaś ca na dūṣyāṇi
3.4.9	vāyvagnisūryaraśmibhiḥ spṛṣṭaṃ ca medhyam
3.4.10	āture bāle pacanālaye ca śaucaṃ na vicāraṇīyaṃ yathāśakti syāt
3.4.11	viṇmūtrābhyāṃ bahvāpo na dūṣyāḥ
3.4.12	parasyācāmatas toyabindubhir bhūmau nipatyodgataiḥ pādaspṛṣṭair ācāmayan nāśuciḥ syāt
3.5.1	vānaprastho nityasvādhyāyī kuśedhmādīn agnyarthaṃ śākamūlaphalāny aśanārthaṃ ca śucau jātāny āharet
3.5.2	anyādhīnam anyotsṛṣṭam aśucau jātaṃ gorasaṃ ca varjayet
3.5.3	dhānyadhanasaṃcayaṃ na kurvīta
3.5.4	vastraṃ nācchādayet
3.5.5	madhūkte toyaṃ māṃsokte paiṣṭikaṃ gṛhṇāti
3.5.6	sarvabhūteṣu dayāluḥ samaḥ kṣāntaḥ śucir nirasūyakaḥ sukhe niḥspṛho maṅgalyavāṇīrṣyākārpaṇyavarjī matsyādīn daṃśakān sīrakṛṣṭajātāni kandamūlaphalaśākādīni ca tyajan jaṭāśmaśruromanakhāni dhārayaṃs trikālasnāyī dharāśayo vanyair eva carupuroḍāśān nirvapet
3.5.7	palāṇḍvādīn niryāsaṃ śvetavṛntākaṃ suniṣaṇṇakaṃ śleṣmātakaṃ vrajakaliṃ citrakaṃ śigruṃ bhūstṛṇaṃ kovidāraṃ mūlakaṃ ca varjayati
3.5.8	muneḥ sarvaṃ māṃsaṃ gomāṃsatulyaṃ dhānyāmlaṃ surāsamaṃ bhavati
3.5.9	pūrvasaṃcitāśanaṃ pūrvāṇi vasanāny āśvayuje māsi tyajati
3.5.10	vedavedāntena dhyānayogī tapaḥ samācarati
3.5.11	apatnīko 'nagnir adāro 'niketano vṛkṣamūle vasan vanasthāśrameṣu gṛhasthānāṃ gṛheṣu vā bhikṣāṃ bhikṣitvāmbupārśve śuddhe parṇe prāṇayātrāmātram annaṃ bhikṣuvad aśnāti
3.5.12	śarīraṃ śoṣayann uttaram uttaraṃ tīvraṃ tapaḥ kuryāt
3.6.1	bhikṣuḥ snātvā nityaṃ praṇavenātmānaṃ tarpayet
3.6.2	tenaiva namaskuryāt
3.6.3	ṣaḍavarān prāṇāyāmān kṛtvā śatāvarāṃ sāvitrīṃ japtvā saṃdhyām upāsīta
3.6.4	appavitreṇotpūtābhir adbhir ācāmet
3.6.5	kāṣāyadhāraṇaṃ sarvatyāgaṃ maithunavarjanam astainyādīn apyācaret
3.6.6	asahāyo 'nagnir aniketano niḥsaṃśayī sammānāvamānasamo vivādakrodhalobhamohānṛtavarjī grāmād bahir vivikte maṭhe devālaye vṛkṣamūle vā nivaset
3.6.7	cāturmāsād anyatraikāhād ūrdhvam ekasmin deśe na vaset
3.6.8	varṣāḥ śaraccāturmāsyam ekatraiva vaset
3.6.9	tridaṇḍe kāṣāyāppavitrādīn yojayitvā kaṇṭhe vāmahastena dhārayan dakṣiṇena bhikṣāpātraṃ gṛhītvaikakāle viprāṇāṃ śuddhānāṃ gṛheṣu vaiśvadevānte bhikṣāṃ caret
3.6.10	bhūmau vīkṣya jantūn pariharan pādaṃ nyaset
3.6.11	adhomukhas tiṣṭhan bhikṣām ālipsate
3.7.1	godohanakālamātraṃ tadardhaṃ vā sthitvā vrajet
3.7.2	alābhe 'py avamāne 'py aviṣādī labdhe sammāne 'py asaṃtoṣī syāt
3.7.3	drutaṃ vilambitaṃ vā na gacchet
3.7.4	bhikṣākālād anyatra paraveśma na gantavyam
3.7.5	bhikṣituṃ krośād ūrdhvaṃ na gacchet
3.7.6	bhikṣāṃ caritvā toyapārśve prakṣālitapāṇipāda ācamyod u tyam ity ādityāyāto devā iti viṣṇave brahma jajñānam iti brahmaṇe ca bhikṣāgraṃ dattvā sarvabhūtebhya iti baliṃ prakṣipet
3.7.7	pāṇināgnihotravidhānenātmayajñaṃ saṃkalpya prāṇayātrāmātram aṣṭau grāsān vāśnīyāt
3.7.8	kāmaṃ nāśnāti
3.7.9	vastrapūtaṃ jalaṃ pītvācamyācāmati
3.7.10	nindākrośau na kurvīta
3.7.11	bandhūñ jñātīṃs tyajet
3.7.12	vaṃśacāritraṃ tapaḥ śrutaṃ na vadet
3.7.13	saṅgaṃ tyaktvā niyamayamī priyaṃ satyaṃ vadan sarvabhūtasyāvirodhī samaḥ sadādhyātmarato dhyānayogī nārāyaṇaṃ paraṃ brahma paśyan dhāraṇāṃ dhārayet
3.7.14	akṣaraṃ brahmāpnoti
3.7.15	nārāyaṇaḥ paraṃ brahmeti śrutiḥ
3.8.1	saṃnyāsino 'nāhitāgner dehaṃ mṛtaṃ putro 'nyo vā tṛṇair antarīkṛtya śuddhair brāhmaṇair yantreṇa vā saṃnidhāya samudragāmyāṃ nadyāṃ tīre vā saikate deśe sṛgālādibhir aspṛśyaṃ yathā tathāvaṭaṃ khanati
3.8.2	gāyatryā snāpayitvā tathā tatrāsayitvā śāyayitvā vā dakṣiṇe haste vaiṣṇavair mantrais tridaṇḍaṃ saṃnyasya savye yad asya pāre rajasa iti śikyam appavitram udare sāvitryā bhikṣāpātraṃ guhyapradeśe bhūmir bhūmim iti kāṣāyaṃ mṛdgrahaṇīṃ kamaṇḍaluṃ ca saṃnyasya pidadhyāt
3.8.3	tasmin sṛgālādibhiḥ spṛṣṭe tatkartā pāpīyān bhavati
3.8.4	āhitāgner agnīn ātmany āropya saṃnyāsino mṛtaṃ dehaṃ gāyatryā snāpayitvā pūrvavad vāhayitvā śuddhe deśe nidhāya laukikāgnau tadagnim upāvarohety avaropya pavitraṃ ta iti ghṛtakṣīram āsye prakṣipya pūrvavat tridaṇḍādīn vinyasya brahmamedhena pitṛmedhena vāhitāgnimantrais tadagnibhir dahanam ācarati
3.8.5	tayor āśaucodakabalipiṇḍadānaikoddiṣṭādīn naiva kuryāt
3.8.6	nārāyaṇabaliṃ karoti
3.8.7	tadvahanaṃ khanitvā pidhānaṃ dahanaṃ nārāyaṇabaliṃ vā yaḥ kuryāt so 'śvamedhaphalaṃ samāpnuyāt
3.9.1	nārāyaṇabaliṃ nārāyaṇād eva sarvārthasiddhir iti brāhmaṇādyair narair hatasyātmaghātino rajjuśastrodakāśanidaṃṣṭripaśusarpādibhiḥ sarvapāpamṛtasyādāhyānām anyeṣāṃ bhikṣoś caikādaśadinād ūrdhvaṃ mahāpātakināṃ pañcānāṃ dvādaśasaṃvatsarād ūrdhvaṃ sa piṇḍīkaraṇasthāne mṛtakārtham aparapakṣe dvādaśyāṃ śravaṇe vā karoti
3.9.2	pūrve 'hani dvādaśa brāhmaṇān nimantrayet
3.9.3	apare 'hani viṣṇor ālayapārśve nadītīre gṛhe vāgnyāyatanaṃ kṛtvāghāraṃ juhuyāt
3.9.4	agniṃ paristīryāgner vāyavyāṃ viṣṭare darbheṣu tadrūpaṃ suvarṇaṃ vā saṃsthāpya puruṣaṃ dhyāyann oṃ bhūḥ puruṣam ityādyaiḥ prāṅmukhaṃ devaṃ nārāyaṇam āvāhyāsanapādyācamanāni dadyāt
3.9.5	puruṣasūktena snāpayitvā nārāyaṇāya vidmaha ity aṣṭākṣaramantreṇa vā vastrottarīyābharaṇapādyācamanapuṣpagandhadhūpadīpākṣatācamanair arcayati
3.10.1	keśavādyair dvādaśanāmabhir adbhis tarpayet
3.10.2	agniṃ pariṣicya sahasraśīrṣādyair viṣṇornukādyair dvādaśanāmabhiś cājyaṃ caruṃ juhuyāt
3.10.3	guḍājyaphalayuktaṃ pāyasaṃ havir viṣṇugāyatryā deveśāya nivedya pādyācamanamukhavāsaṃ dadyāt
3.10.4	agner dakṣiṇe darbheṣūttarāgreṣu dakṣiṇādy arcayitvā nārāyaṇāya sahasraśīrṣāya sahasrākṣāya sahasrapādāya paramapuruṣāya paramātmane parajyotiṣe parabrahmaṇe 'vyaktāya sarvakāraṇāya yajñeśvarāya yajñātmane viśvebhyo devebhyaḥ sarvābhyo devatābhyaḥ sādhyebhya ityetair nama ityantaiḥ pāyasaṃ baliṃ dattvājyam ebhir juhoti
3.10.5	brāhmaṇān pādau prakṣālya navāni vastrottarīyābharaṇāni dattvā puṣpādyaiḥ pūjayitvā dvādaśamūrtiṃ dhyāyann upadaṃśaghṛtaguḍadadhiphalayuktaṃ śvetam annaṃ bhojayitvā yathāśakti suvarṇaṃ dakṣiṇāṃ dadāti
3.10.6	sahasraśīrṣādyaiḥ stutvā dvādaśanāmabhiḥ praṇamet
3.10.7	antahomaṃ juhoti
3.10.8	abhīṣṭāṃ parāṃ gatiṃ sa gatvā viṣṇor loke mahīyate
3.11.1	cāturvarṇyasaṃkareṇotpannānām anulomapratilomāntarālavrātyānām utpattiṃ nāma vṛttiṃ ca
3.11.2	ūrdhvajātād adhojātāyāṃ jāto 'nulomaḥ
3.11.3	adharotpannād ūrdhvajātāyāṃ jātaḥ pratilomaḥ
3.11.4	tato 'nulomād anulomyāṃ jāto 'ntarālaḥ
3.11.5	pratilomāt pratilomyāṃ jāto vrātyo bhavati
3.11.6	brahmaṇo mukhād udbhūtā brāhmaṇā brāhmaṇyaś ca brahmarṣayaḥ patnyo babhūvuḥ
3.11.7	teṣāṃ gātrotpannād brāhmaṇyām asagotrāyāṃ vidhinā samantrakaṃ gṛhītāyāṃ jāto brāhmaṇaḥ śuddho bhavet
3.11.8	vidhihīnam anyapūrvāyāṃ mṛtabhartṛkāyāṃ golako jīvabhartṛkāyāṃ kuṇḍaś ca viprau dvau ninditau syātām
3.11.9	tasmād adho bāhubhyām utpannāt kṣatriyāt kṣatriyāyāṃ vidhivaj jātaḥ kṣatriyaḥ śuddhaḥ
3.11.10	tayor avidhikaṃ gūḍhotpanno 'śuddho bhojākhyo naivābhiṣecyaḥ paṭṭabandho rājñaḥ saināpatyaṃ karoti
3.11.11	śuddhābhāve 'paṭṭabandho nṝn pāyāt
3.11.12	tadvṛttaṃ rājavat syāt
3.11.13	adhastād ūrubhyām utpannād vaiśyād vaiśyāyāṃ tathā vaiśyaḥ śuddhaḥ
3.11.14	vidhivarjaṃ maṇikāro 'śuddho maṇimuktādivedhaḥ śaṅkhavalayakārī syāt
3.12.1	atha padbhyām utpannāc chūdrāc chūdrāyāṃ nyāyena śūdraḥ śuddhaḥ
3.12.2	jārān mālavako ninditaḥ śūdro 'śvapālo 'śvatṛṇahārī ca
3.12.3	ity ete cāturvarṇikāḥ
3.12.4	teṣām eva saṃskāreṇotpannāḥ sarve 'nulomādyāḥ
3.12.5	brāhmaṇāt kṣatriyakanyāyāṃ jātaḥ savarṇo 'nulomeṣu mukhyaḥ
3.12.6	asya vṛttir ātharvaṇaṃ karmāśvahastirathasaṃvāhanam ārohaṇaṃ rājñaḥ saināpatyaṃ cāyurvedakṛtyam
3.12.7	gūḍhotpanno 'bhiṣiktākhyaḥ
3.12.8	abhiṣiktaś cen nṛpo bhūyād aṣṭāṅgam āyurvedaṃ bhūtatantraṃ vā saṃpaṭhet
3.12.9	taduktācāro dayāyuktaḥ satyavādī tadvidhānena sarvaprāṇihitaṃ kuryāt
3.12.10	jyotir gaṇanādikādhikavṛttir vā
3.12.11	viprād vaiśyāyām ambaṣṭhaḥ kakṣyājīvy āgneyanartako dhvajaviśrāvī śalyacikitsī
3.12.12	jārāt kumbhakāraḥ kulālavṛttir nāpito nābher ūrdhvavaptā ca
3.12.13	kṣatriyād vaiśyāyāṃ madguḥ śreṣṭhitvaṃ prāpto mahānarmākhyaś ca vaiśyavṛttiḥ kṣātram karma nācarati
3.12.14	gūḍhād āśviko 'śvakrayavikrayī syāt
3.13.1	viprāc chūdrāyāṃ pāraśavo bhadrakālīpūjanacitrakarmāṅgavidyātūryaghoṣaṇamardanavṛttiḥ
3.13.2	jārotpanno niṣādo vyāḍādimṛgahiṃsākārī
3.13.3	rājanyataḥ śūdrāyām ugraḥ sudaṇḍyadaṇḍanakṛtyaḥ
3.13.4	jārāc chūlikaḥ śūlārohaṇādiyātanākṛtyaḥ
3.13.5	vaiśyataḥ śūdrāyāṃ cūcukaḥ kramukatāmbūlaśarkarādikrayavikrayī
3.13.6	gūḍhāt kaṭakāraḥ kaṭakārī ceti
3.13.7	tato 'nulomād anulomāyāṃ jātaś cānulomaḥ pitur mātur vā jātaṃ vṛttiṃ bhajeta
3.13.8	kṣatriyād viprakanyāyāṃ mantravaj jātaḥ sūtaḥ pratilomeṣu mukhyo 'yaṃ mantrahīnopanīto dvijadharmahīnaḥ
3.13.9	asya vṛttir dharmānubodhanaṃ rājño 'nnasaṃskāraś ca
3.13.10	jāreṇa mantrahīnajo rathakāro dvijatvavihīnaḥ śūdrakṛtyo 'śvānāṃ poṣaṇadamanādiparicaryājīvī
3.13.11	vaiśyād brāhmaṇyāṃ māgadhaḥ śūdrair apy abhojyān no 'spṛśyaḥ sarvavandī praśaṃsākīrtanagānapreṣaṇavṛttiḥ
3.13.12	gūḍhāc cakrī lavaṇatailavikretā syāt
3.14.1	vaiśyān nṛpāyām āyogavas tantuvāyaḥ paṭakartā vastrakāṃsyopajīvī
3.14.2	gūḍhācārāt pulindo 'raṇyavṛttir duṣṭamṛgasattvaghātī
3.14.3	śūdrāt kṣatriyāyāṃ pulkasaḥ kṛtakāṃ vārkṣāṃ vā surāṃ hṛtvā pācako vikrīṇīta
3.14.4	coravṛttād velavo jambhananartanagānakṛtyaḥ
3.14.5	śūdrād vaiśyāyāṃ vaidehakaḥ śūdrāspṛśyas tair apy abhojyānno vanyavṛttir ajamahiṣagopālas tadrasān vikrayī
3.14.6	cauryāc cakriko lavaṇatailapiṇyākajīvī
3.14.7	śūdrād brāhmaṇyāṃ caṇḍālaḥ sīsakālāyasābharaṇo vardhrābandhakaṇṭhaḥ kakṣe jhallarīyukto yatas tataś caran sarvakarmabahiṣkṛtaḥ pūrvāhṇe grāmādau vīthyām anyatrāpi malāny apakṛṣya bahir apohayati
3.14.8	grāmād bahir dūre svajātīyair nivaset
3.14.9	madhyāhnāt paraṃ grāme na viśati
3.14.10	viśec ced rājñā vadhyaḥ
3.14.11	anyathā bhrūṇahatyām avāpnoti
3.14.12	antarālavrātyāś ca
3.14.13	cūcukād viprāyāṃ takṣako 'spṛśyo jhallarīhasto dārukāraḥ suvarṇakāro 'yaskāraḥ kāṃsyakāro vā
3.14.14	kṣatriyāyāṃ matsyabandhur matsyabandhī
3.14.15	vaiśyāyāṃ sāmudraḥ samudrapaṇyajīvī matsyaghātī ca syāt
3.15.1	ambaṣṭhād viprāyāṃ nāvikaḥ samudrapaṇyamatsyajīvī samudralaṅghanāṃ nāvaṃ plāvayati
3.15.2	kṣatriyāyām adhonāpito nābher adho romavaptā
3.15.3	madgor viprāyāṃ veṇuko veṇuvīṇāvādī
3.15.4	kṣatriyāyāṃ karmakaraḥ karmakārī
3.15.5	vaidehakād viprāyāṃ carmakāraś carmajīvī
3.15.6	nṛpāyāṃ sūcikaḥ sūcīvedhanakṛtyavān
3.15.7	āyogavād viprāyāṃ tāmras tāmrajīvī
3.15.8	nṛpāyāṃ khanakaḥ khananajīvī
3.15.9	khananān nṛpāyām udbandhakaḥ śūdrāspṛśyo vastranirṇejakaḥ
3.15.10	pulkasād viprāyāṃ rajako vastrāṇāṃ rajonirṇejakaḥ
3.15.11	caṇḍālād viprāyāṃ śvapacaḥ caṇḍālavac cihnayukto nityanindyaḥ sarvakarmabahiṣkāryo nagaryādau malāpohakaḥ śmaśāne vasan heyapātragrāhī pretam abandhukaṃ visṛjet
3.15.12	vadhyān hatvā tadvastrādigrāhī parādhīnāhāro bhinnapātrabhojī śvamāṃsabhakṣī carmavāravāṇavāṇijyakārī syāt
3.15.13	tasmān nikṛṣṭe sute samutpanne patito naṣṭo ghorān narakān vrajati
3.15.14	satputro narakebhyas trāyakaḥ pitṝn pāvayitvā śubhāṃllokān nayati
3.15.15	tasmād brāhmaṇādyāḥ savarṇāyāṃ vidhivat putram utpādayeyuriti vikhanāḥ
