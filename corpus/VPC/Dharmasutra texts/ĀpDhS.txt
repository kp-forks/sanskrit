#Text:Āpastambadharmasūtra
#Edition:Bühler
#Notes:DCS version



1.1.1	athātaḥ sāmayācārikān dharmān vyākhyāsyāmaḥ
1.1.2	dharmajñasamayaḥ pramāṇam
1.1.3	vedāś ca
1.1.4	catvāro varṇā brāhmaṇakṣatriyavaiśyaśūdrāḥ
1.1.5	teṣāṃ pūrvaḥ pūrvaḥ janmataḥ śreyān
1.1.6	aśūdrāṇām aduṣṭakarmaṇām upāyanaṃ vedādhyayanam agnyādheyaṃ phalavanti ca karmāṇi
1.1.7	śuśrūṣā śūdrasyetareṣāṃ varṇānām
1.1.8	pūrvasmin pūrvasmin varṇe niḥśreyasam bhūyaḥ
1.1.9	upanayanaṃ vidyārthasya śrutitaḥ saṃskāraḥ
1.1.10	sarvebhyo vedebhyaḥ sāvitryanūcyata iti hi brāhmaṇam
1.1.11	tamasaḥ vā eṣa tamaḥ praviśati yam avidvān upanayate yaś cāvidvān iti hi brāhmaṇam
1.1.12	tasminn abhijanavidyāsamudetam samāhitam saṃskartāram īpset
1.1.13	tasmiṃś caiva vidyākarmāntam avipratipanne dharmebhyaḥ
1.1.14	yasmāddharmān ācinoti sa ācāryaḥ
1.1.15	tasmai na druhyet kadācana
1.1.16	sa hi vidyātas taṃ janayati
1.1.17	tacchreṣṭhaṃ janma
1.1.18	śarīram eva mātāpitarau janayataḥ
1.1.19	vasante brāhmaṇam upanayīta grīṣme rājanyaṃ śaradi vaiśyaṃ garbhāṣṭameṣu brāhmaṇaṃ garbhaikādaśeṣu rājanyaṃ garbhadvādaśeṣu vaiśyam
1.1.20	atha kāmyāni
1.1.21	saptame brahmavarcasakāmam
1.1.22	aṣṭama āyuṣkāmam
1.1.23	navame tejaskāmam
1.1.24	daśame 'nnādyakāmam
1.1.25	ekādaśa indriyakāmam
1.1.26	dvādaśe paśukāmam
1.1.27	ā ṣoḍaśād brāhmaṇasyānatyaya ā dvāviṃśāt kṣatriyasyā caturviṃśād vaiśyasya yathā vrateṣu samarthaḥ syādyāni vakṣyāmaḥ
1.1.28	atikrānte sāvitryāḥ kāla ṛtuṃ traividyakaṃ brahmacaryaṃ caret
1.1.29	athopanayanam
1.1.30	tataḥ saṃvatsaram udakopasparśanam
1.1.31	athādhyāpyaḥ
1.1.32	atha yasya pitā pitāmaha iti anupetau syātāṃ te brahmahasaṃstutāḥ
1.1.33	teṣām abhyāgamanaṃ bhojanaṃ vivāham iti ca varjayet
1.1.34	teṣām icchatāṃ prāyaścittam
1.1.35	yathā prathame 'tikrama ṛtur evaṃ saṃvatsaraḥ
1.1.36	athopanayanaṃ tata udakopasparśanam
1.2.1	pratipūruṣaṃ saṃkhyāya saṃvatsarān yāvanto 'nupetāḥ syuḥ
1.2.2	saptabhiḥ pāvamānībhir yad anti yac ca dūraka iti etābhir yajuḥpavitreṇa sāmapavitreṇāṅgiraseṇeti
1.2.3	api vā vyāhṛtībhir eva
1.2.4	athādhyāpyaḥ
1.2.5	atha yasya prapitāmahādi nānusmaryata upanayanaṃ te śmaśānasaṃstutāḥ
1.2.6	teṣām abhyāgamanaṃ bhojanaṃ vivāham iti ca varjayet teṣām icchatāṃ prāyaścittaṃ dvādaśavarṣāṇi traividyakaṃ brahmacaryaṃ cared athopanayanaṃ tataḥ udakopasparśanaṃ pāvamānyādibhiḥ
1.2.7	atha gṛhamedhopadeśanam
1.2.8	nādhyāpanam
1.2.9	tato yo nirvartate tasya saṃskāro yathā prathame 'tikrame
1.2.10	tata ūrdhvaṃ prakṛtivat
1.2.11	upetasyācāryakule brahmacārivāsaḥ
1.2.12	aṣṭācatvāriṃśadvarṣāṇi
1.2.13	pādūnam
1.2.14	ardhena
1.2.15	tribhir vā
1.2.16	dvādaśāvarārdhyam
1.2.17	na brahmacāriṇo vidyārthasya paropavāso 'sti
1.2.18	atha brahmacaryavidhiḥ
1.2.19	ācāryādhīnaḥ syād anyatra patanīyebhyaḥ
1.2.20	hitakārī guror apratilomayan vācā
1.2.21	adhaāsanaśāyī
1.2.22	nānudeśyaṃ bhuñjīta
1.2.23	tathā kṣāralavaṇamadhumāṃsāni
1.2.24	adivāsvāpī
1.2.25	agandhasevī
1.2.26	maithunaṃ na caret
1.2.27	utsannaślāghaḥ
1.2.28	aṅgāni na prakṣālayīta
1.2.29	prakṣālayīta tv aśuciliptāni guror asaṃdarśe
1.2.30	nāpsu ślāghamānaḥ snāyād yadi snāyād daṇḍavat
1.2.31	jaṭilaḥ
1.2.32	śikhājaṭo vā vāpayed itarān
1.2.33	mauñjī mekhalā trivṛd brāhmaṇasya śaktiviṣaye dakṣiṇāvṛttānām
1.2.34	jyā rājanyasya
1.2.35	mauñjī vāyomiśrā
1.2.36	āvīsūtraṃ vaiśyasya
1.2.37	sairī tāmalī vetyeke
1.2.38	pālāśo daṇḍo brāhmaṇasya naiyyagrodhaskandhajo 'vāṅgro rājanyasya bādara audumbaro vā vaiśyasya vārkṣo daṇḍa ity avarṇasaṃyogenaika upadiśanti
1.2.39	vāsaḥ
1.2.40	śāṇīkṣaumājināni
1.2.41	kaṣāyaṃ caike vastram upadiśanti
1.3.1	māñjiṣṭhaṃ rājanyasya
1.3.2	hāridraṃ vaiśyasya
1.3.3	hāriṇam aiṇeyaṃ vā kṛṣṇaṃ brāhmaṇasya
1.3.4	kṛṣṇaṃ ced anupastīrṇāsanaśāyī syāt
1.3.5	rauravaṃ rājanyasya
1.3.6	bastājinaṃ vaiśyasya
1.3.7	āvikaṃ sārvavarṇikam
1.3.8	kambalaś ca
1.3.9	brahmavṛddhim icchann ajināny eva vasīta kṣatravṛddhim icchan vastrāṇy evobhayavṛddhim icchann ubhayam iti hi brāhmaṇam
1.3.10	ajinaṃ tv evottaraṃ dhārayet
1.3.11	anṛttadarśī
1.3.12	sabhāḥ samājāṃś cāgantā
1.3.13	ajanavādaśīlaḥ
1.3.14	rahaḥśīlaḥ
1.3.15	guror udācāreṣv akartā svairikarmāṇi
1.3.16	strībhir yāvadarthasaṃbhāṣī
1.3.17	mṛduḥ
1.3.18	śāntaḥ
1.3.19	dāntaḥ
1.3.20	hrīmān
1.3.21	dṛḍhadhṛtiḥ
1.3.22	aglāsnuḥ
1.3.23	akrodhanaḥ
1.3.24	anasūyuḥ
1.3.25	sarvaṃ lābham āharan gurave sāyaṃ prātar amatreṇa bhikṣācaryaṃ cared bhikṣamāṇo 'nyatrāpapātrebhyo 'bhiśastāc ca
1.3.26	strīṇāṃ pratyācakṣāṇānāṃ samāhito brahmacārīṣṭaṃ dattaṃ hutaṃ prajāṃ paśūn brahmavarcasam annādyaṃ vṛṅkte tasmād u ha vai brahmacārisaṃghaṃ carantaṃ na pratyācakṣītāpi haiṣv evaṃvidha evaṃvrataḥ syād iti hi brāhmaṇam
1.3.27	nānumānena bhaikṣam ucchiṣṭaṃ dṛṣṭaśrutābhyāṃ tu
1.3.28	bhavatpūrvayā brāhmaṇo bhikṣeta
1.3.29	bhavanmadhyayā rājanyaḥ
1.3.30	bhavadantyayā vaiśyaḥ
1.3.31	tat samāhṛtyopanidhāyācāryāya prabrūyāt
1.3.32	tena pradiṣṭaṃ bhuñjīta
1.3.33	vipravāse guror ācāryakulāya
1.3.34	tair vipravāse 'nyebhyo 'pi śrotriyebhyaḥ
1.3.35	nātmaprayojanaś caret
1.3.36	bhuktvā svayam amatraṃ prakṣālayīta
1.3.37	na cocchiṣṭaṃ kuryāt
1.3.38	aśaktau bhūmau nikhanet
1.3.39	apsu vā praveśayet
1.3.40	āryāya vā paryavadadhyāt
1.3.41	antardhine vā śūdrāya
1.3.42	proṣito bhaikṣād agnau kṛtvā bhuñjīta
1.3.43	bhaikṣaṃ haviṣā saṃstutaṃ tatrācāryo devatārthe
1.3.44	āhavanīyārthe ca
1.3.45	taṃ bhojayitvā
1.4.1	yad ucchiṣṭaṃ prāśnāti
1.4.2	havirucchiṣṭam eva tat
1.4.3	yad anyāni dravyāṇi yathālābham upaharati dakṣiṇā eva tāḥ
1.4.4	sa eṣa brahmacāriṇo yajño nityapratataḥ
1.4.5	na cāsmai śrutivipratiṣiddham ucchiṣṭaṃ dadyāt
1.4.6	yathā kṣāralavaṇamadhumāṃsānīti
1.4.7	etenānye niyamā vyākhyātāḥ
1.4.8	śrutir hi balīyasy ānumānikād ācārāt
1.4.9	dṛśyate cāpi pravṛttikāraṇam
1.4.10	prītir hy upalabhyate
1.4.11	pitur jyeṣṭhasya ca bhrātur ucchiṣṭaṃ bhoktavyam
1.4.12	dharmavipratipattāv abhojyam
1.4.13	sāyaṃ prātar udakumbham āharet
1.4.14	sadāraṇyād edhān āhṛtyādho nidadhyāt
1.4.15	nāstamite samiddhāro gacchet
1.4.16	agnim iddhvā parisamūhya samidha ādadhyāt sāyaṃ prātar yathopadeśam
1.4.17	sāyam evāgnipūjety eke
1.4.18	samiddham agniṃ pāṇinā parisamūhen na samūhanyā
1.4.19	prāk tu yāthākāmī
1.4.20	nāgnyudakaśeṣeṇa vṛthākarmāṇi kurvītācāmed vā
1.4.21	pāṇisaṃkṣubdhenodakenaikapāṇāvarjitena ca nācāmet
1.4.22	svapnaṃ ca varjayet
1.4.23	athāharahar ācāryaṃ gopāyed dharmārthayuktaiḥ karmabhiḥ
1.4.24	sa guptvā saṃviśan brūyād dharmagopāyam ājūgupam aham iti
1.4.25	pramādād ācāryasya buddhipūrvaṃ vā niyamātikramaṃ rahasi bodhayet
1.4.26	anivṛttau svayaṃ karmāṇy ārabheta
1.4.27	nivartayed vā
1.4.28	atha yaḥ pūrvotthāyī jaghanyasaṃveśī tam āhur na svapitīti
1.4.29	sa ya evaṃ praṇihitātmā brahmacāry atraivāsya sarvāṇi karmāṇi phalavanty avāptāni bhavanti yāny api gṛhamedhe
1.5.1	niyameṣu tapaḥśabdaḥ
1.5.2	tadatikrame vidyākarma niḥsravati brahma sahāpatyād etasmāt
1.5.3	kartapatyam anāyuṣyaṃ ca
1.5.4	tasmād ṛṣayo 'vareṣu na jāyante niyamātikramāt
1.5.5	śrutarṣayas tu bhavanti kecit karmaphalaśeṣeṇa punaḥsaṃbhave
1.5.6	yathā śvetaketuḥ
1.5.7	yat kiṃca samāhito brahmāpy ācāryād upayuṅkte brahmavad eva tasmin phalaṃ bhavati
1.5.8	atho yat kiṃca manasā vācā cakṣuṣā vā saṃkalpaṃ dhyāyaty āhābhivipaśyati vā tathaiva tad bhavatīty upadiśanti
1.5.9	guruprasādanīyāni karmāṇi svastyayanam adhyayanasaṃvṛttir iti
1.5.10	ato 'nyāni nivartante brahmacāriṇaḥ karmāṇi
1.5.11	svādhyāyadhṛg dharmarucis tapasvy ṛjur mṛduḥ sidhyati brahmacārī
1.5.12	sadā mahāntam apararātram utthāya guros tiṣṭhan prātarabhivādam abhivādayītāsāv ahaṃ bho iti
1.5.13	samānagrāme ca vasatām anyeṣām api vṛddhatarāṇāṃ prāk prātarāśāt
1.5.14	proṣya ca samāgame
1.5.15	svargam āyuś cepsan
1.5.16	dakṣiṇam bāhuṃ śrotrasamaṃ prasārya brāhmaṇo 'bhivādayītoraḥsamaṃ rājanyo madhyasamaṃ vaiśyo nīcaiḥ śūdraḥ prāñjalim
1.5.17	plāvanaṃ ca nāmno 'bhivādanapratyabhivādane ca pūrveṣāṃ varṇānām
1.5.18	udite tv āditya ācāryeṇa sametyopasaṅgrahaṇam
1.5.19	sadaivābhivādanam
1.5.20	upasaṃgrāhya ācārya ity eke
1.5.21	dakṣiṇena pāṇinā dakṣiṇaṃ pādam adhastād abhy adhimṛśya sakuṣṭhikam upasaṃgṛhṇīyāt
1.5.22	ubhābhyām evobhāv abhipīḍayata upasaṃgrāhyāv ity eke
1.5.23	sarvāhṇaṃ suyukto 'dhyayanād anantaro 'dhyāye
1.5.24	tathā gurukarmasu
1.5.25	manasā cānadhyāye
1.5.26	āhūtādhyāyī ca syāt
1.6.1	sadā niśāyāṃ guruṃ saṃveśayet tasya pādau prakṣālya saṃvāhya
1.6.2	anujñātaḥ saṃviśet
1.6.3	na cainam abhiprasārayīta
1.6.4	na khaṭvāyāṃ sato 'bhiprasāraṇam astīty eke
1.6.5	na cāsya sakāśe saṃviṣṭo bhāṣet
1.6.6	abhibhāṣitas tv āsīnaḥ pratibrūyāt
1.6.7	anūtthāya tiṣṭhantam
1.6.8	gacchantam anugacchet
1.6.9	dhāvantam anudhāvet
1.6.10	na sopānaḍ veṣṭitaśirā avahitapāṇir vāsīdet
1.6.11	adhvāpannas tu karmayukto vāsīdet
1.6.12	na ced upasīdet
1.6.13	devam ivācāryam upāsītāvikathayann avimanā vācaṃ śuśrūṣamāṇo 'sya
1.6.14	anupasthakṛtaḥ
1.6.15	anuvāti vītaḥ
1.6.16	apratiṣṭabdhaḥ pāṇinā
1.6.17	anapaśrito 'nyatra
1.6.18	yajñopavītī dvivastraḥ
1.6.19	adhonivītas tv ekavastraḥ
1.6.20	abhimukho 'nabhimukham
1.6.21	anāsanno 'natidūre
1.6.22	yāvadāsīno bāhubhyām prāpnuyāt
1.6.23	aprativātam
1.6.24	ekādhyāyī dakṣiṇaṃ bāhuṃ praty upasīdet
1.6.25	yathāvakāśaṃ bahavaḥ
1.6.26	tiṣṭhati ca nāsītānāsanayogavihite
1.6.27	āsīne ca na saṃviśet
1.6.28	ceṣṭati ca cikīrṣaṃstacchaktiviṣaye
1.6.29	na cāsya sakāśe 'nvaksthāninam upasaṃgṛhṇīyāt
1.6.30	gotreṇa vā kīrtayet
1.6.31	na cainaṃ praty uttiṣṭhed anūttiṣṭhed vā
1.6.32	api cet tasya guruḥ syāt
1.6.33	deśāt tv āsanāc ca saṃsarpet
1.6.34	nāmnā tadantevāsinaṃ gurum apy ātmana ity eke
1.6.35	yasmiṃstv anācāryasaṃbandhād gauravaṃ vṛttis tasminn anvaksthānīye 'py ācāryasya
1.6.36	bhuktvā cāsya sakāśe nānūtthāyocchiṣṭaṃ prayacchet
1.6.37	ācāmed vā
1.6.38	kiṃ karavāṇīty āmantrya
1.7.1	uttiṣṭhet tūṣṇīṃ vā
1.7.2	nāpaparyāvarteta guroḥ pradakṣiṇīkṛtyāpeyāt
1.7.3	na prekṣeta nagnāṃ striyam
1.7.4	oṣadhivanaspatīnām ācchidya nopajighret
1.7.5	upānahau chatraṃ yānam iti ca varjayet
1.7.6	na smayeta
1.7.7	yadi smayetāpigṛhya smayeteti hi brāhmaṇam
1.7.8	nopajighret striyaṃ mukhena
1.7.9	na hṛdayena prārthayet
1.7.10	nākāraṇād upaspṛśet
1.7.11	rajasvalo raktadan satyavādī syād iti hi brāhmaṇam
1.7.12	yāṃ vidyāṃ kurute gurau te 'py asyācāryā ye tasyāṃ guror vaṃśyāḥ
1.7.13	yān anyān paśyato 'syopasaṃgṛhṇīyāt tadā tv eta upasaṃgrāhyāḥ
1.7.14	gurusamavāye bhikṣāyām utpannāyāṃ yam anubaddhas tadadhīnā bhikṣā
1.7.15	samāvṛtto mātre dadyāt
1.7.16	mātā bhartāraṃ gamayet
1.7.17	bhartā gurum
1.7.18	dharmakṛtyeṣu vopayojayet
1.7.19	kṛtvā vidyāṃ yāvatīṃ śaknuyād vedadakṣiṇām āhared dharmato yathāśakti
1.7.20	viṣamagate tv ācārya ugrataḥ śūdrato vāharet
1.7.21	sarvadā śūdrata ugrato vācāryārthasyāharaṇaṃ dhārmyam ity eke
1.7.22	dattvā ca nānukathayet
1.7.23	kṛtvā ca nānusmaret
1.7.24	ātmapraśaṃsāṃ paragarhām iti ca varjayet
1.7.25	preṣitas tad eva pratipadyeta
1.7.26	śāstuś cānāgamād vṛttir anyatra
1.7.27	anyatropasaṃgrahaṇād ucchiṣṭāśanāc cācāryavad ācāryadāre vṛttiḥ
1.7.28	tathā samādiṣṭe 'dhyāpayati
1.7.29	vṛddhatare ca sabrahmacāriṇi
1.7.30	ucchiṣṭāśanavarjam ācāryavad ācāryaputre vṛttiḥ
1.7.31	samāvṛttasyāpy etad eva sāmayācārikam eteṣu
1.8.1	yathā brahmacāriṇo vṛttam
1.8.2	mālyāliptamukha upaliptakeśaśmaśrur akto 'bhyakto veṣṭityupaveṣṭitī kāñcuky upānahī pādukī
1.8.3	udācāreṣu cāsyaitāni na kuryāt kārayed vā
1.8.4	svairikarmasu ca
1.8.5	yathā dantaprakṣālanotsādanāvalekhanānīti
1.8.6	taddravyāṇāṃ ca na kathayed ātmasaṃyogenācāryaḥ
1.8.7	snātas tu kāle yathāvidhy abhihṛtam āhūto 'bhyeto vā na pratisaṃhared ity eke
1.8.8	uccaistarāṃ nāsīta
1.8.9	tathā bahupāde
1.8.10	sarvataḥ pratiṣṭhite
1.8.11	śayyāsane cācarite nāviśet
1.8.12	yānam ukto 'dhvany anvārohet
1.8.13	sabhānikaṣakaṭasvastarāṃś ca
1.8.14	nānabhibhāṣito gurum abhibhāṣeta priyād anyat
1.8.15	vyupatodavyupajāvavyabhihāsodāmantraṇanāmadheyagrahaṇapreṣaṇānīti guror varjayet
1.8.16	āpadyarthaṃ jñāpayet
1.8.17	saha vasan sāyaṃ prātar anāhūto guruṃ darśanārtho gacchet
1.8.18	viproṣya ca tad ahar eva paśyet
1.8.19	ācāryaprācāryasaṃnipāte prācāryāyopasaṃgṛhyopasaṃjighṛkṣed ācāryam
1.8.20	pratiṣedhed itaraḥ
1.8.21	lupyate pūjā cāsya sakāśe
1.8.22	muhūṃś cācāryakulaṃ darśanārtho gacched yathāśakty adhihastyam ādāyāpi dantaprakṣālanānīti
1.8.23	tasmin guror vṛttiḥ
1.8.24	putram ivainam anukāṅkṣan sarvadharmeṣv anapacchādayamānaḥ suyukto vidyāṃ grāhayet
1.8.25	na cainam adhyayanavighnenātmārtheṣūparundhyād anāpatsu
1.8.26	antevāsyanantevāsī bhavati vinihitātmā gurāvanaipuṇam āpadyamānaḥ
1.8.27	ācāryo 'py anācāryo bhavati śrutāt pariharamāṇaḥ
1.8.28	aparādheṣu cainaṃ satatam upālabheta
1.8.29	abhitrāsa upavāsa udakopasparśanam adarśanam iti daṇḍā yathāmātram ā nivṛtteḥ
1.8.30	nivṛttaṃ caritabrahmacaryam anyebhyo dharmebhyo 'nantaro bhavety atisṛjet
1.9.1	śrāvaṇyāṃ paurṇamāsyām adhyāyam upākṛtya māsaṃ pradoṣe nādhīyīta
1.9.2	taiṣyāṃ paurṇamāsyāṃ rohiṇyāṃ vā viramet
1.9.3	ardhapañcamāṃś caturo māsān ity eke
1.9.4	nigameṣv adhyayanaṃ varjayet
1.9.5	ānaḍuhena vā śakṛtpiṇḍenopalipte 'dhīyīta
1.9.6	śmaśāne sarvataḥ śamyāprāsāt
1.9.7	grāmeṇādhyavasite kṣetreṇa vā nānadhyāyaḥ
1.9.8	jñāyamāne tu tasminn eva deśe nādhīyīta
1.9.9	śmaśānavacchūdrapatitau
1.9.10	samānāgāra ity eke
1.9.11	śūdrāyāṃ tu prekṣaṇapratiprekṣaṇayor evānadhyāyaḥ
1.9.12	tathānyasyāṃ striyāṃ varṇavyatikrāntāyāṃ maithune
1.9.13	brahmādhyeṣyamāṇo malavadvāsasecchan saṃbhāṣituṃ brāhmaṇena sambhāṣya tayā sambhāṣeta / sambhāṣya tu brāhmaṇenaiva sambhāṣyādhīyīta / evaṃ tasyāḥ prajāniḥśreyasam
1.9.14	antaḥśavam
1.9.15	antaścāṇḍālam
1.9.16	abhinirhṛtānāṃ tu sīmny anadhyāyaḥ
1.9.17	saṃdarśane cāraṇye
1.9.18	tad ahar āgateṣu ca grāmaṃ bāhyeṣu
1.9.19	api satsu
1.9.20	saṃdhāvanustanite rātrim
1.9.21	svapnaparyāntaṃ vidyuti
1.9.22	upavyuṣaṃ yāvatā vā kṛṣṇāṃ rohiṇīm iti śamyāprāsād vijānīyād etasmin kāle vidyotamāne sapradoṣam ahar anadhyāyaḥ
1.9.23	dahre 'pararātre stanayitnunā
1.9.24	ūrdhvam ardharātrād ity eke
1.9.25	gavāṃ cāvarodhe
1.9.26	vadhyānāṃ ca yāvatā hanyante
1.9.27	pṛṣṭhārūḍhaḥ paśūnāṃ nādhīyīta
1.9.28	ahorātrāv amāvāsyāsu
1.10.1	cāturmāsīṣu ca
1.10.2	vairamaṇo guruṣv aṣṭākya aupākaraṇa iti tryahāḥ
1.10.3	tathā saṃbandheṣu jñātiṣu
1.10.4	mātari pitary ācārya iti dvādaśāhāḥ
1.10.5	teṣu codakopasparśanaṃ tāvantaṃ kālam
1.10.6	anubhāvināṃ ca parivāpanam
1.10.7	na samāvṛttā vaperann anyatra vihārād ity eke
1.10.8	athāpi brāhmaṇaṃ rikto vā eṣo 'napihito yan muṇḍas tasyaitad apidhānaṃ yacchikheti
1.10.9	satreṣu tu vacanād vapanaṃ śikhāyāḥ
1.10.10	ācārye trīn ahorātrān ity eke
1.10.11	śrotriyasaṃsthāyām aparisaṃvatsarāyām ekām
1.10.12	sabrahmacāriṇīty eke
1.10.13	śrotriyābhyāgame 'dhijigāṃsamāno 'dhīyāno vānujñāpyādhīyīta
1.10.14	adhyāpayed vā
1.10.15	gurusaṃnidhau cādhīhi bho ity uktvādhīyīta
1.10.16	adhyāpayed vā
1.10.17	ubhayata upasaṃgrahaṇam adhijigāṃsamānasyādhītya ca
1.10.18	adhīyāneṣu vā yatrānyo vyaveyād etam eva śabdam utsṛjyādhīyīta
1.10.19	śvagardabhanādāḥ salāvṛkyekasṛkolūkaśabdāḥ sarve vāditraśabdā rodanagītasāmaśabdāś ca
1.10.20	śākhāntare ca sāmnām anadhyāyaḥ
1.10.21	sarveṣu ca śabdakarmasu yatra saṃsṛjyeran
1.10.22	chardayitvā svapnāntam
1.10.23	sarpir vā prāśya
1.10.24	pūtīgandhaḥ
1.10.25	śuktaṃ cātmasaṃyuktam
1.10.26	pradoṣe ca bhuktvā
1.10.27	prodakayoś ca pāṇyoḥ
1.10.28	pretasaṃkﾱptaṃ cānnaṃ bhuktvā sapradoṣam ahar anadhyāyaḥ
1.10.29	ā ca vipākāt
1.10.30	aśrāddhena tu paryavadadhyāt
1.11.1	kāṇḍopākaraṇe cāmātṛkasya
1.11.2	kāṇḍasamāpane cāpitṛkasya
1.11.3	manuṣyaprakṛtīnāṃ ca devānāṃ yajñe bhuktvety eke
1.11.4	paryuṣitais taṇḍulair āmamāṃsena ca nānadhyāyāḥ
1.11.5	tathauṣadhivanaspatimūlaphalaiḥ
1.11.6	yat kāṇḍam upākurvīta yasya cānuvākyaṃ kurvīta na tat tad ahar adhīyīta
1.11.7	upākaraṇasamāpanayoś ca pārāyaṇasya tāṃ vidyām
1.11.8	vāyur ghoṣavān bhūmau vā tṛṇasaṃvāho varṣati vā yatra dhārāḥ pravahet
1.11.9	grāmāraṇyayoś ca sandhau
1.11.10	mahāpathe ca
1.11.11	viproṣya ca samadhyayanaṃ tad ahaḥ
1.11.12	svairikarmasu ca
1.11.13	yathā pādaprakṣālanotsādanānulepanāṇīti
1.11.14	tāvantaṃ kālaṃ nādhīyītādhyāpayed vā
1.11.15	sandhyoḥ
1.11.16	tathā vṛkṣam ārūḍhaḥ
1.11.17	apsu cāvagāḍhaḥ
1.11.18	naktaṃ cāpāvṛte
1.11.19	divā cāpihite
1.11.20	avihitam anuvākādhyayanam āṣāḍhavāsantikayoḥ
1.11.21	nityapraśnasya cāvidhinā
1.11.22	tasya vidhiḥ
1.11.23	akṛtaprātarāśa udakāntaṃ gatvā prayataḥ śucau deśe 'dhīyīta yathādhyāyam utsṛjan vācā
1.11.24	manasā cānadhyāye
1.11.25	vidyuti cābhyagrāyāṃ stanayitnāv aprāyatye pretānne nīhāre ca mānasaṃ paricakṣate
1.11.26	śrāddhabhojana evaike
1.11.27	vidyutstanayitnur vṛṣṭiś cāpartau yatra saṃnipateyus tryaham anadhyāyaḥ
1.11.28	yāvad bhūmir vyudakety eke
1.11.29	ekena dvābhyāṃ vaiteṣām ākālam
1.11.30	sūryācandramasor grahaṇe bhūmicale 'pasvāna ulkāyām agnyutpāte ca sarvāsāṃ vidyānāṃ sārvakālikam ākālam
1.11.31	abhraṃ cāpartau sūryācandramasoḥ pariveṣa indradhanuḥ pratisūryamatsyaś ca vāte pūtīgandhe nīhāre ca sarveṣv eteṣu tāvantaṃ kālam
1.11.32	muhūrtaṃ virate vāte
1.11.33	salāvṛkyām ekasṛka iti svapnaparyāntam
1.11.34	naktaṃ cāraṇye 'nagnāv ahiraṇye vā
1.11.35	ananūktaṃ cāpartau chandaso nādhīyīta
1.11.36	pradoṣe ca
1.11.37	sārvakālikam āmnātam
1.11.38	yathoktam anyad ataḥ pariṣatsu
1.12.1	tapaḥ svādhyāya iti brāhmaṇam
1.12.2	tatra śrūyate / sa yadi tiṣṭhann āsīnaḥ śayāno vā svādhyāyam adhīte tapa eva tat tapyate tapo hi svādhyāya iti
1.12.3	athāpi vājasaneyibrāhmaṇam / brahmayajño ha vā eṣa yat svādhyāyas tasyaite vaṣaṭkārā yat stanayati yad vidyotate yadavasphūrjati yad vāto vāyati tasmāt stanayati vidyotamāne 'vasphūrjati vāte vā vāyaty adhīyītaiva vaṣaṭkārāṇām acchambaṭkārāyeti
1.12.4	tasya śākhāntare vākyasamāptiḥ
1.12.5	atha yadi vāto vā vāyāt stanayed vā vidyoteta vāvasphūrjed vaikāṃ varcam ekaṃ vā yajur ekaṃ vā sāmābhivyāhared bhūr bhuvaḥ suvaḥ satyaṃ tapaḥ śraddhāyāṃ juhomīti vaitat / teno haivāsyaitad ahaḥ svādhyāya upātto bhavati
1.12.6	evaṃ saty āryasamayenāvipratiṣiddham
1.12.7	adhyāyānadhyāyaṃ hy upadiśanti / tad anarthakaṃ syād vājasaneyibrāhmaṇaṃ ced avekṣeta
1.12.8	āryasamayo hy agṛhyamānakāraṇaḥ
1.12.9	vidyāṃ praty anadhyāyaḥ śrūyate na karmayoge mantrāṇām
1.12.10	brāhmaṇoktā vidhayas teṣām utsannāḥ pāṭhāḥ prayogād anumīyante
1.12.11	yatra tu prītyupalabdhitaḥ pravṛttir na tatra śāstram asti
1.12.12	tad anuvartamāno narakāya rādhyati
1.12.13	atha brāhmaṇoktā vidhayaḥ
1.12.14	teṣāṃ mahāyajñā mahāsattrāṇīti saṃstutiḥ
1.12.15	ahar ahar bhūtabalir manuṣyebhyo yathāśakti dānam
1.13.1	devebhyaḥ svāhākāra ā kāṣṭhāt pitṛbhyaḥ svadhākāra odapātrāt svādhyāya iti
1.13.2	pūjā varṇajyāyasāṃ kāryā
1.13.3	vṛddhatarāṇāṃ ca
1.13.4	hṛṣṭo darpati dṛpto dharmam atikrāmati dharmātikrame khalu punar narakaḥ
1.13.5	na samāvṛtte samādeśo vidyate
1.13.6	oṃkāraḥ svargadvāraṃ tasmād brahmādhyeṣyamāṇa etadādi pratipadyeta
1.13.7	vikathāṃ cānyāṃ kṛtvaivaṃ laukikyā vācā vyāvartate brahma
1.13.8	yajñeṣu caitadādayaḥ prasavāḥ
1.13.9	loke ca bhūtikarmasv etadādīny eva vākyāni syur yathā puṇyāhaṃ svastyṛddhim iti
1.13.10	nāsamayena kṛcchraṃ kurvīta triḥśrāvaṇaṃ triḥsahavacanam iti parihāpya
1.13.11	avicikitsā yāvad brahma nigantavyam iti hārītaḥ
1.13.12	na bahirvede gatir vidyate
1.13.13	samādiṣṭam adhyāpayantaṃ yāvad adhyayanam upasaṃgṛhṇīyāt
1.13.14	nityam arhantam ity eke
1.13.15	na gatir vidyate
1.13.16	vṛddhānāṃ tu
1.13.17	brahmaṇi mitho viniyoge na gatir vidyate
1.13.18	brahma vardhata ity upadiśanti
1.13.19	niveśe vṛtte saṃvatsare saṃvatsare dvau dvau māsau samāhita ācāryakule vased bhūyaḥ śrutam icchann iti śvetaketuḥ
1.13.20	etena hy ahaṃ yogena bhūyaḥ pūrvasmāt kālācchrutam akurvīti
1.13.21	tacchāstrair vipratiṣiddham
1.13.22	niveśe hi vṛtte naiyamikāni śrūyante
1.14.1	agnihotram atithayaḥ
1.14.2	yac cānyad evaṃ yuktam
1.14.3	adhyayanārthena yaṃ codayen na cainaṃ pratyācakṣīta
1.14.4	na cāsmin doṣaṃ paśyet
1.14.5	yadṛcchāyām asaṃvṛttau gatir eva tasmin
1.14.6	mātari pitary ācāryavacchuśrūṣā
1.14.7	samāvṛttena sarve gurava upasaṃgrāhyāḥ
1.14.8	proṣya ca samāgame
1.14.9	bhrātṛṣu bhaginīṣu ca yathāpūrvam upasaṃgrahaṇam
1.14.10	nityā ca pūjā yathopadeśam
1.14.11	ṛtvikśvaśurapitṛvyamātulān avaravayasaḥ pratyutthāyābhivadet
1.14.12	tūṣṇīṃ vopasaṃgṛhṇīyāt
1.14.13	daśavarṣaṃ paurasakhyaṃ pañcavarṣaṃ tu cāraṇam / trivarṣapūrvaḥ śrotriyaḥ abhivādanam arhati
1.14.14	jñāyamāne vayoviśeṣe vṛddhatarāyābhivādyam
1.14.15	viṣamagatāyāgurave nābhivādyam
1.14.16	anvāruhya vābhivādayīta
1.14.17	sarvatra tu pratyutthāyābhivādanam
1.14.18	aprayatena nābhivādyam
1.14.19	tathāprayatāya
1.14.20	aprayataś ca na pratyabhivadet
1.14.21	pativayasaḥ striyaḥ
1.14.22	na sopānahveṣṭitaśirā avahitapāṇir vābhivādayīta
1.14.23	sarvanāmnā striyo rājanyavaiśyau ca na nāmnā
1.14.24	mātaram ācāryadāraṃ cety eke
1.14.25	daśavarṣaś ca brāhmaṇaḥ śatavarṣaś ca kṣatriyaḥ / pitāputrau sma tau viddhi tayos tu brāhmaṇaḥ pitā
1.14.26	kuśalam avaravayasaṃ vayasyaṃ vā pṛcchet
1.14.27	anāmayaṃ kṣatriyam
1.14.28	anaṣṭaṃ vaiśyam
1.14.29	ārogyaṃ śūdram
1.14.30	nāsambhāṣya śrotriyaṃ vyativrajet
1.14.31	araṇye ca striyam
1.15.1	upāsane gurūṇāṃ vṛddhānām atithīnāṃ home japyakarmaṇi bhojana ācamane svādhyāye ca yajñopavītī syāt
1.15.2	bhūmigatāsv apsv ācamya prayato bhavati
1.15.3	yaṃ vā prayata ācāmayet
1.15.4	na varṣadhārāsv ācāmet
1.15.5	tathā pradarodake
1.15.6	taptābhiś cākāraṇāt
1.15.7	riktapāṇir vayasa udyamyāpa upaspṛśet
1.15.8	śaktiviṣaye na muhūrtam apy aprayataḥ syāt
1.15.9	nagno vā
1.15.10	nāpsu sataḥ prayamaṇam vidyate
1.15.11	uttīrya tv ācāmet
1.15.12	nāprokṣitam indhanam agnāv ādadhyāt
1.15.13	mūḍhasvastare cāsaṃspṛśann anyān aprayatān prayato manyeta
1.15.14	tathā tṛṇakāṣṭheṣu nikhāteṣu
1.15.15	prokṣya vāsa upayojayet
1.15.16	śunopahataḥ sacelo 'vagāheta
1.15.17	prakṣālya vā taṃ deśam agninā saṃspṛśya punaḥ prakṣālya pādau cācamya prayato bhavati
1.15.18	agniṃ nāprayata āsīdet
1.15.19	iṣumātrād ity eke
1.15.20	na cainam upadhamet
1.15.21	khaṭvāyāṃ ca nopadadhyāt
1.15.22	prabhūtaidhodake grāme yatrātmādhīnaṃ prayamaṇaṃ tatra vāso dhārmyo brāhmaṇasya
1.15.23	mūtraṃ kṛtvā purīṣaṃ vā mūtrapurīṣalepān annalepān ucchiṣṭalepān retasaś ca ye lepās tān prakṣālya pādau cācamya prayato bhavati
1.16.1	tiṣṭhann ācāmet prahvo vā
1.16.2	āsīnas trir ācāmeddhṛdayaṅgamābhir adbhiḥ
1.16.3	trir oṣṭhau parimṛjet
1.16.4	dvir ity eke
1.16.5	sakṛd upaspṛśet
1.16.6	dvir ity eke
1.16.7	dakṣiṇena pāṇinā savyaṃ prokṣya pādau śiraś cendriyāṇy upaspṛśec cakṣuṣī nāsike śrotre ca
1.16.8	athāpa upaspṛśet
1.16.9	bhokṣyamāṇas tu prayato 'pi dvir ācāmed dviḥ parimṛjet sakṛd upaspṛśet
1.16.10	śyāvāntaparyantāv oṣṭhāv upaspṛśyācāmet
1.16.11	na śmaśrubhir ucchiṣṭo bhavaty antar āsye sadbhir yāvan na hastenopaspṛśati
1.16.12	ya āsyād bindavaḥ patanta upalabhyante teṣv ācamanaṃ vihitam
1.16.13	ye bhūmau na teṣv ācāmed ity eke
1.16.14	svapne kṣavathau śṛṅkhāṇikāśrvālambhe lohitasya keśānām agner gavāṃ brāhmaṇasya striyāś cālambhe mahāpathaṃ ca gatvāmedhyaṃ copaspṛśyāprayataṃ ca manuṣyaṃ nīvīṃ ca paridhāyāpa upaspṛśet
1.16.15	ārdraṃ vā śakṛd oṣadhīr bhūmiṃ vā
1.16.16	hiṃsārthenāsinā māṃsaṃ chinnam abhojyam
1.16.17	dadbhir apūpasya nāpacchindyāt
1.16.18	yasya kule mriyeta na tatrānirdaśe bhoktavyam
1.16.19	tathānutthitāyāṃ sūtikāyām
1.16.20	antaḥśave ca
1.16.21	aprayatopahatam annam aprayataṃ na tv abhojyam
1.16.22	aprayatena tu śūdreṇopahṛtam abhojyam
1.16.23	yasmiṃś cānne keśaḥ syāt
1.16.24	anyad vāmedhyam
1.16.25	amedhyair avamṛṣṭam
1.16.26	kīṭo vāmedhyasevī
1.16.27	mūṣakalāṅgaṃ vā
1.16.28	padā vopahatam
1.16.29	sicā vā
1.16.30	śunā vāpapātreṇa vā dṛṣṭam
1.16.31	sicā vopahṛtam
1.16.32	dāsyā vā naktam āhṛtam
1.16.33	bhuñjānaṃ vā
1.17.1	yatra śūdra upaspṛśet
1.17.2	anarhadbhir vā samānapaṅktau
1.17.3	bhuñjāneṣu vā yatrānūtthāyocchiṣṭaṃ prayacched ācāmed vā
1.17.4	kutsayitvā vā yatrānnaṃ dadyuḥ
1.17.5	manuṣyair avaghrātam anyair vāmedhyaiḥ
1.17.6	na nāvi bhuñjīta
1.17.7	tathā prāsāde
1.17.8	kṛtabhūmau tu bhuñjīta
1.17.9	anāprīte mṛnmaye bhoktavyam
1.17.10	āprītaṃ ced abhidagdhe
1.17.11	paryṛṣṭaṃ lauhaṃ prayatam
1.17.12	nirlikhitaṃ dārumayam
1.17.13	yathāgamaṃ yajñe
1.17.14	nāpaṇīyam annam aśnīyāt
1.17.15	tathā rasānām amāṃsamadhulavaṇānīti parihāpya
1.17.16	tailasarpiṣī tūpayojayed udake 'vadhāya
1.17.17	kṛtānnaṃ paryuṣitam akhādyāpeyānādyam
1.17.18	śuktaṃ ca
1.17.19	phāṇitapṛthukataṇḍulakarambharujasaktuśākamāṃsapiṣṭakṣīravikārauṣadhivanaspatimūlaphalavarjam
1.17.20	śuktaṃ cāparayogam
1.17.21	sarvaṃ madyam apeyam
1.17.22	tathailakaṃ payaḥ
1.17.23	uṣṭrīkṣīramṛgīkṣīrasandhinīkṣīrayamasūkṣīrāṇīti
1.17.24	dhenoś cānirdaśāyāḥ
1.17.25	tathā kīlālauṣadhīnāṃ ca
1.17.26	karañjapalaṇḍuparārīkāḥ
1.17.27	yac cānyat paricakṣate
1.17.28	kyākvabhojyam iti hi brāhmaṇam
1.17.29	ekakhuroṣṭragavayagrāmasūkaraśarabhagavām
1.17.30	dhenvanaḍuhor bhakṣyam
1.17.31	medhyam ānaḍuham iti vājasaneyakam
1.17.32	kukkuṭo vikirāṇām
1.17.33	plavaḥ pratudām
1.17.34	kravyādaḥ
1.17.35	haṃsabhāsacakravākasuparṇāś ca
1.17.36	kruñcakrauñcavārdhrāṇasalakṣmaṇavarjam
1.17.37	pañcanakhānāṃ godhākacchapaśvāviṭśalyakakhaḍgaśaśapūtikhaṣavarjam
1.17.38	abhakṣyaś ceṭo matsyānām
1.17.39	sarpaśīrṣī mṛduraḥ kravyādo ye cānye vikṛtā yathā manuṣyaśirasaḥ
1.18.1	madhv āmaṃ mārgaṃ māṃsaṃ bhūmir mūlaphalāni rakṣā gavyūtir niveśanaṃ yugyaghāsaś cogrataḥ pratigṛhyāṇi
1.18.2	etāny api nānantevāsyāhṛtānīti hārītaḥ
1.18.3	āmaṃ vā gṛhṇīran
1.18.4	kṛtānnasya vā virasasya
1.18.5	na subhikṣāḥ syuḥ
1.18.6	svayam apy avṛttau suvarṇaṃ dattvā paśuṃ vā bhuñjīta
1.18.7	nātyantam anvavasyet
1.18.8	vṛttiṃ prāpya viramet
1.18.9	trayāṇāṃ varṇānāṃ kṣatriyaprabhṛtīnāṃ samāvṛttena na bhoktavyam
1.18.10	prakṛtyā brāhmaṇasya bhoktavyaṃ kāraṇād abhojyam
1.18.11	yatrāprāyaścittaṃ karmāsevate prāyaścittavati
1.18.12	caritanirveṣasya bhoktavyam
1.18.13	sarvavarṇānāṃ svadharme vartamānānāṃ bhoktavyaṃ śūdravarjam ity eke
1.18.14	tasyāpi dharmopanatasya
1.18.15	suvarṇam dattvā paśuṃ vā bhuñjīta nātyantam anvavasyed vṛttiṃ prāpya viramet
1.18.16	saṅghānnam abhojyam
1.18.17	parikruṣṭaṃ ca
1.18.18	sarveṣāṃ ca śilpājīvānām
1.18.19	ye ca śastram ājīvanti
1.18.20	ye cādhim
1.18.21	bhiṣak
1.18.22	vārdhuṣikaḥ
1.18.23	dīkṣito 'krītarājakaḥ
1.18.24	agnīṣomīyasaṃsthāyām eva
1.18.25	hutāyāṃ vā vapāyāṃ dīkṣitasya bhoktavyam
1.18.26	yajñārthe vā nirdiṣṭe śeṣād bhuñjīrann iti hi brāhmaṇam
1.18.27	klībaḥ
1.18.28	rājñāṃ praiṣakaraḥ
1.18.29	ahaviryājī
1.18.30	cārī
1.18.31	avidhinā ca pravrajitaḥ
1.18.32	yaś cāgnīn apāsyati
1.18.33	yaś ca sarvān varjayate sarvānnī ca śrotriyo nirākṛtir vṛṣalīpatiḥ
1.19.1	matta unmatto baddho 'ṇikaḥ pratyupaviṣṭo yaś ca pratyupaveśayate tāvantaṃ kālam
1.19.2	ka aśyānnaḥ
1.19.3	ya īpsed iti kaṇvaḥ
1.19.4	puṇya iti kautsaḥ
1.19.5	yaḥ kaś cid dadyād iti vārṣyāyaṇiḥ
1.19.6	yadi ha rajaḥ sthāvaraṃ puruṣe bhoktavyam atha ceccalaṃ dānena nirdoṣo bhavati
1.19.7	śuddhā bhikṣā bhoktavyaikakuṇikau kāṇvakutsau tathā puṣkarasādiḥ
1.19.8	sarvatopetaṃ vārṣyāyaṇīyam
1.19.9	puṇyasyepsato bhoktavyam
1.19.10	puṇyasyāpy anīpsato na bhoktavyam
1.19.11	yataḥ kutaś cābhyudyataṃ bhoktavyam
1.19.12	nānaniyogapūrvam iti hārītaḥ
1.19.13	atha purāṇe ślokāv udāharanti / udyatām āhṛtāṃ bhikṣāṃ purastād apraveditām / bhojyāṃ mene prajāpatir api duṣkṛtakāriṇaḥ / na tasya pitaro 'śnanti daśa varṣāṇi pañca ca / na ca havyaṃ vahaty agnir yas tām abhy adhimanyata iti
1.19.14	cikitsakasya mṛgayoḥ śalyakṛntasya pāśinaḥ / kulaṭāyāḥ ṣaṇḍhakasya ca teṣām annam anādyam
1.19.15	athāpy udāharanti / annāde bhrūṇahā mārṣṭi anenā abhiśaṃsati / stenaḥ pramukto rājani yācann anṛtasaṃkara iti
1.20.1	nemaṃ laukikam arthaṃ puraskṛtya dharmāṃś caret
1.20.2	niṣphalā hy abhyudaye bhavanti
1.20.3	tad yathāmre phalārthe nirmite chāyā gandha ity anūtpadyete / evaṃ dharmaṃ caryamāṇam arthā anūtpadyante
1.20.4	no ced anūtpadyante na dharmahānir bhavati
1.20.5	anasūyur duṣpralambhaḥ syāt kuhakaśaṭhanāstikabālavādeṣu
1.20.6	na dharmādharmau carata āvaṃ sva iti / na devagandharvā na pitara ity ācakṣate 'yaṃ dharmo 'yam adharma iti
1.20.7	yat tv āryāḥ kriyamāṇaṃ praśaṃsanti sa dharmo yad garhante so 'dharmaḥ
1.20.8	sarvajanapadeṣv ekāntasamāhitam āryāṇām vṛttaṃ samyagvinītānāṃ vṛddhānām ātmavatām alolupānām adāmbhikānāṃ vṛttasādṛśyaṃ bhajeta
1.20.9	evam ubhau lokāv abhijayati
1.20.10	avihitā brāhmaṇasya vaṇijyā
1.20.11	āpadi vyavahareta paṇyānām apaṇyāni vyudasyan
1.20.12	manuṣyān rasān rāgān gandhān annaṃ carma gavāṃ vaśāṃ śleṣmodake tokmakiṇve pippalimarīce dhānyaṃ māṃsam āyudhaṃ sukṛtāśāṃ ca
1.20.13	tilataṇḍulāṃs tv eva dhānyasya viśeṣeṇa na vikrīṇīyāt
1.20.14	avihitaś caiteṣāṃ mitho vinimayaḥ
1.20.15	annena cānnasya manuṣyāṇāṃ ca manuṣyai rasānāṃ ca rasair gandhānāṃ ca gandhair vidyayā ca vidyānām
1.20.16	akrītapaṇyair vyavahareta
1.21.1	muñjabalbajair mūlaphalaiḥ
1.21.2	tṛṇakāṣṭhair avikṛtaiḥ
1.21.3	nātyantam anvavasyet
1.21.4	vṛttiṃ prāpya viramet
1.21.5	na patitaiḥ saṃvyavahāro vidyate
1.21.6	tathāpapātraiḥ
1.21.7	atha patanīyāni
1.21.8	steyam ābhiśastyaṃ puruṣavadho brahmojjhaṃ garbhaśātanam mātuḥ pitur iti yonisaṃbandhe sahāpatye strīgamanaṃ surāpānam asaṃyogasaṃyogaḥ
1.21.9	gurvīsakhiṃ gurusakhiṃ ca gatvānyāṃś ca paratalpān
1.21.10	nāgurutalpe patatīty eke
1.21.11	adharmāṇāṃ tu satatam ācāraḥ
1.21.12	athāśucikarāṇi
1.21.13	śūdragamanam āryastrīṇām
1.21.14	pratiṣiddhānāṃ māṃsabhakṣaṇam
1.21.15	śuno manuṣyasya ca kukkuṭasūkarāṇāṃ grāmyāṇāṃ kravyādasām
1.21.16	manuṣyāṇāṃ mūtrapurīṣaprāśanam
1.21.17	śūdrocchiṣṭam apapātrāgamanaṃ cāryāṇām
1.21.18	etāny api patanīyānīty eke
1.21.19	ato 'nyāni doṣavanty aśucikarāṇi bhavanti
1.21.20	doṣaṃ buddhvā na pūrvaḥ parebhyaḥ patitasya samākhyāne syād varjayet tv enaṃ dharmeṣu
1.22.1	adhyātmikān yogān anutiṣṭhen nyāyasaṃhitān anaiścārikān
1.22.2	ātmalābhān na paraṃ vidyate
1.22.3	tatrātmalābhīyāñ ślokān udāhariṣyāmaḥ
1.22.4	pūḥ prāṇinaḥ sarva eva guhāśayasya / ahanyamānasya vikalmaṣasya / acalaṃ calaniketaṃ ye 'nutiṣṭhanti te 'mṛtāḥ
1.22.5	yad idam id ihed iha loke viṣayam ucyate / vidhūya kavir etad anutiṣṭhed guhāśayam
1.22.6	ātmann evāham alabdhvaitaddhitaṃ sevasva nāhitam / athānyeṣu pratīcchāmi sādhuṣṭhānam anapekṣayā / mahāntaṃ tejasaḥ kāyaṃ sarvatra nihitaṃ prabhum
1.22.7	sarvabhūteṣu yo nityo vipaścid amṛto dhruvaḥ / anaṅgo 'śabdo 'śarīro 'sparśaś ca mahāñśuciḥ / sa sarvaṃ paramā kāṣṭhā sa vaiṣuvataṃ sa vai vaibhājanaṃ puram
1.22.8	taṃ yo 'nutiṣṭhet sarvatra prādhvaṃ cāsya sadācaret / durdarśaṃ nipuṇaṃ yukto yaḥ paśyet sa modeta viṣṭape
1.23.1	ātman paśyan sarvabhūtāni na muhyec cintayan kaviḥ / ātmānaṃ caiva sarvatra yaḥ paśyet sa vai brahmā nākapṛṣṭhe virājati
1.23.2	nipuṇo 'ṇīyān bisorṇāyā yaḥ sarvam āvṛtya tiṣṭhati / varṣīyāṃś ca pṛthivyā dhruvaḥ sarvam ārabhya tiṣṭhati / sa indriyair jagato 'sya jñānād anyonyasya jñeyāt parameṣṭhī vibhājaḥ / tasmāt kāyāḥ prabhavanti sarve sa mūlaṃ śāśvatikaḥ sa nityaḥ
1.23.3	doṣāṇāṃ tu vinirghāto yogamūla iha jīvite / nirhṛtya bhūtadāhīyān kṣemaṃ gacchati paṇḍitaḥ
1.23.4	atha bhūtadāhīyān doṣān udāhariṣyāmaḥ
1.23.5	krodho harṣo roṣo lobho moho dambho droho mṛṣodyam atyāśaparīvādāvasūyā kāmamanyū anātmyam ayogas teṣāṃ yogamūlo nirghātaḥ
1.23.6	akrodho 'harṣo 'roṣo 'lobho 'moho 'dambho 'drohaḥ satyavacanam anatyāśo 'paiśunam anasūyā saṃvibhāgas tyāga ārjavaṃ mārdavaṃ śamo damaḥ sarvabhūtair avirodho yoga āryam ānṛśaṃsaṃ tuṣṭir iti sarvāśramāṇāṃ samayapadāni tāny anutiṣṭhan vidhinā sārvagāmī bhavati
1.24.1	kṣatriyaṃ hatvā gavāṃ sahasraṃ vairayātanārthaṃ dadyāt
1.24.2	śataṃ vaiśye
1.24.3	daśa śūdre
1.24.4	ṛṣabhaś cātrādhikaḥ sarvatra prāyaścittārthaḥ
1.24.5	strīṣu caiteṣām evam
1.24.6	pūrvayor varṇayor vedādhyāyaṃ hatvā savanagataṃ vābhiśastaḥ
1.24.7	brāhmaṇamātram ca
1.24.8	garbhaṃ ca tasyāvijñātam
1.24.9	ātreyīṃ ca striyam
1.24.10	tasya nirveṣaḥ
1.24.11	araṇye kuṭiṃ kṛtvā vāgyataḥ śavaśiradhvajo 'rdhaśāṇīpakṣam adhonābhyuparijānv ācchādya
1.24.12	tasya panthā antarā vartmanī
1.24.13	dṛṣṭvā cānyam utkrāmet
1.24.14	khaṇḍena lohitakena śarāveṇa grāme pratiṣṭheta
1.24.15	ko 'bhiśastāya bhikṣām iti saptāgārāṇi caret
1.24.16	sā vṛttiḥ
1.24.17	alabdhopavāsaḥ
1.24.18	gāś ca rakṣet
1.24.19	tāsāṃ niṣkramaṇapraveśane dvitīyo grāme 'rthaḥ
1.24.20	dvādaśa varṣāṇi caritvā siddhaḥ sadbhiḥ saṃprayogaḥ
1.24.21	ājipathe vā kuṭim kṛtvā brāhmaṇagavyopajigīṣamāṇo vaset triḥ pratirāddho 'pajitya vā muktaḥ
1.24.22	āśvamedhikaṃ vāvabhṛtham avetya mucyate
1.24.23	dharmārthasaṃnipāte 'rthagrāhiṇa etad eva
1.24.24	guruṃ hatvā śrotriyaṃ vā karmasamāptam etenaiva vidhinottamād ucchvāsāc caret
1.24.25	nāsyāsmiṃlloke pratyāpattir vidyate kalmaṣaṃ tu nirhaṇyate
1.25.1	gurutalpagāmī savṛṣaṇaṃ śiśnaṃ parivāsyāñjalāv ādhāya dakṣiṇāṃ diśam anāvṛttiṃ vrajet
1.25.2	jvalitāṃ vā sūrmiṃ pariṣvajya samāpnuyāt
1.25.3	surāpo 'gnisparśāṃ surāṃ pibet
1.25.4	stenaḥ prakīrṇakeśo 'ṃse musalam ādāya rājānaṃ gatvā karmācakṣīta / tenainaṃ hanyād vadhe mokṣaḥ
1.25.5	anujñāte 'nujñātāram enaḥ
1.25.6	agniṃ vā praviśet tīkṣṇaṃ vā tapa āyacchet
1.25.7	bhaktāpacayena vātmānaṃ samāpnuyāt
1.25.8	kṛcchrasaṃvatsaraṃ vā caret
1.25.9	athāpy udāharanti
1.25.10	steyaṃ kṛtvā surāṃ pītvā gurudāraṃ ca gatvā brahmahatyām akṛtvā caturthakālā mitabhojanāḥ syur apo 'bhyaveyuḥ savanānukalpam / sthānāsanābhyāṃ viharanta ete tribhir varṣair apa pāpaṃ nundate
1.25.11	prathamaṃ varṇaṃ parihāpya prathamaṃ varṇaṃ hatvā saṃgrāmaṃ gatvāvatiṣṭheta / tatrainaṃ hanyuḥ
1.25.12	api vā lomāni tvacaṃ māṃsam iti hāvayitvāgniṃ praviśet
1.25.13	vāyasapracalākabarhiṇacakravākahaṃsabhāsamaṇḍūkanakulaḍerikāśvahiṃsāyāṃ śūdravat prāyaścittam
1.26.1	dhenvanaḍuhoś cākāraṇāt
1.26.2	dhuryavāhapravṛttau cetareṣāṃ prāṇinām
1.26.3	anākrośyam ākruśyānṛtaṃ voktvā trirātram akṣīrākṣārālavaṇabhojanaṃ
1.26.4	śūdrasya saptarātram abhojanam
1.26.5	strīṇāṃ caivam
1.26.6	yeṣv ābhiśastyaṃ teṣām ekāṅgaṃ chittvāprāṇahiṃsāyām
1.26.7	anāryavapaiśunapratiṣiddhācāreṣv abhakṣyābhojyāpeyaprāśane śūdrāyāṃ ca retaḥ siktvāyonau ca doṣavac ca karmābhisaṃdhipūrvaṃ kṛtvānabhisaṃdhipūrvaṃ vābliṅgābhir apa upaspṛśed vāruṇībhir vānyair vā pavitrair yathā karmābhyāsaḥ
1.26.8	gardabhenāvakīrṇī nikṛtiṃ pākayajñena yajeta
1.26.9	tasya śūdraḥ prāśnīyāt
1.26.10	mithyādhītaprāyaścittam
1.26.11	saṃvatsaram ācāryahite vartamāno vācaṃ yacchet svādhyāya evotsṛjamāno vācam ācārya ācāryadāre bhikṣācarye ca
1.26.12	evam anyeṣv api doṣavatsv apatanīyeṣūttarāṇi yāni vakṣyāmaḥ
1.26.13	kāmamanyubhyāṃ vā juhuyāt kāmo 'kārṣīn manyur akārṣīd iti japed vā
1.26.14	parvaṇi vā tilabhakṣa upoṣya vā śvobhūta udakam upaspṛśya sāvitrīṃ prāṇāyāmaśaḥ sahasrakṛtva āvartayed aprāṇāyāmaśo vā
1.27.1	śrāvaṇyāṃ paurṇamāsyāṃ tilabhakṣa upoṣya vā śvobhūte mahānadam udakam upaspṛśya sāvitryā samitsahasram ādadhyāj japed vā
1.27.2	iṣṭiyajñakratūn vā pavitrārthān āharet
1.27.3	abhojyaṃ bhuktvā naiṣpurīṣyam
1.27.4	tat saptarātreṇāvāpyate
1.27.5	hemantaśiśirayor vobhayoḥ saṃdhyor udakam upaspṛśet
1.27.6	kṛcchradvādaśarātraṃ vā caret
1.27.7	tryaham anaktāśy adivāśī tatas tryahaṃ tryaham ayācitavratas tryahaṃ nāśnāti kiṃcaneti kṛcchradvādaśarātrasya vidhiḥ
1.27.8	etam evābhyaset saṃvatsaraṃ sa kṛcchrasaṃvatsaraḥ
1.27.9	athāparam / bahūny apy apatanīyāni kṛtvā tribhir anaśnat pārāyaṇaiḥ kṛtaprāyaścitto bhavati
1.27.10	anāryāṃ śayane bibhrad dadad vṛddhiṃ kaṣāyapaḥ / abrāhmaṇa iva vanditvā tṛṇeṣv āsīta pṛṣṭhatap
1.27.11	yad ekarātreṇa karoti pāpaṃ kṛṣṇaṃ varṇaṃ brāhmaṇaḥ sevamānaḥ / caturthakāla udakābhyavāyī tribhir varṣais tad apahanti pāpam
1.28.1	yathā kathā ca paraparigraham abhimanyate steno ha bhavatīti kautsahārītau tathā kaṇvapuṣkarasādī
1.28.2	santy apavādāḥ parigraheṣv iti vārṣyāyaṇiḥ
1.28.3	śamyoṣā yugyaghāso na svāminaḥ pratiṣedhayanti
1.28.4	ativyapahāro vyṛddho bhavati
1.28.5	sarvatrānumatipūrvam iti hārītaḥ
1.28.6	na patitam ācāryaṃ jñātiṃ vā darśanārtho gacchet
1.28.7	na cāsmād bhogān upayuñjīta
1.28.8	yadṛcchāsaṃnipāta upasaṃgṛhya tūṣṇīṃ vyativrajet
1.28.9	mātā putratvasya bhūyāṃsi karmāṇy ārabhate tasyāṃ śuśrūṣā nityā patitāyām api
1.28.10	na tu dharmasaṃnipātaḥ syāt
1.28.11	adharmāhṛtān bhogān anujñāya na vayaṃ cādharmaś cety abhivyāhṛtyādhonābhyuparijānv ācchādya triṣavaṇam udakam upaspṛśann akṣīrākṣārālavaṇaṃ bhuñjāno dvādaśa varṣāṇi nāgāraṃ praviśet
1.28.12	tataḥ siddhiḥ
1.28.13	atha saṃprayogaḥ syād āryaiḥ
1.28.14	etad evānyeṣām api patanīyānām
1.28.15	gurutalpagāmī tu suṣirāṃ sūrmiṃ praviśyobhayata ādīpyābhidahed ātmānam
1.28.16	mithyaitad iti hārītaḥ
1.28.17	yo hy ātmānaṃ paraṃ vābhimanyate 'bhiśasta eva sa bhavati
1.28.18	etenaiva vidhinottamād ucchvāsāc caret / nāsyāsmiṃlloke pratyāpattir vidyate / kalmaṣaṃ tu nirhaṇyate
1.28.19	dāravyatikramī kharājinaṃ bahirloma paridhāya dāravyatikramiṇe bhikṣām iti saptāgārāṇi caret / sā vṛttiḥ ṣaṇmāsān
1.28.20	striyās tu bhartṛvyatikrame kṛcchradvādaśarātrābhyāsas tāvantaṃ kālam
1.28.21	atha bhrūṇahā śvājinaṃ kharājinaṃ vā bahirloma paridhāya puruṣaśiraḥ pratīpānārtham ādāya
1.29.1	khaṭvāṅgam daṇḍārthe karmanāmadheyaṃ prabruvāṇaś caṅkramyeta ko bhrūṇaghne bhikṣām iti / grāme prāṇavṛttiṃ pratilabhya śūnyāgāraṃ vṛkṣamūlaṃ vābhyupāśrayen na hi ma āryaiḥ saṃprayogo vidyate / etenaiva vidhinottamād ucchvāsāc caret / nāsyāsmiṃlloke pratyāpattir vidyate / kalmaṣaṃ tu nirhaṇyate
1.29.2	yaḥ pramatto hanti prāptam doṣaphalam
1.29.3	saha saṃkalpena bhūyaḥ
1.29.4	evam anyeṣv api doṣavatsu karmasu
1.29.5	tathā puṇyakriyāsu
1.29.6	parīkṣārtho 'pi brāhmaṇa āyudhaṃ nādadīta
1.29.7	yo hiṃsārtham abhikrāntaṃ hanti manyur eva manyuṃ spṛśati na tasmin doṣa iti purāṇe
1.29.8	athābhiśastāḥ samavasāya careyur dhārmyam iti sāṃśityetaretarayājakā itaretarādhyāpakā mitho vivahamānāḥ
1.29.9	putrān saṃniṣpādya brūyur vipravrajatāsmad evaṃ hy asmatsv āryāḥ sampratyapatsyateti
1.29.10	athāpi na sendriyaḥ patati
1.29.11	tad etena veditavyam / aṅgahīno hi sāṅgaṃ janayati
1.29.12	mithyaitad iti hārītaḥ
1.29.13	dadhidhānīsadharmā strī bhavati
1.29.14	yo hi dadhidhānyām aprayataṃ paya ātacya manthati na tena dharmakṛtyaṃ kriyate / evam aśuci śuklaṃ yan nivartate na tena saha saṃprayogo vidyate
1.29.15	abhīcārānuvyāhārāv aśucikarāv apatanīyau
1.29.16	patanīyāv iti hārītaḥ
1.29.17	patanīyavṛttis tv aśucikarāṇāṃ dvādaśa māsān dvādaśārdhamāsān dvādaśa dvādaśāhān dvādaśa saptāhān dvādaśa tryahān dvādaśāhaṃ saptāhaṃ tryaham ekāham
1.29.18	ity aśucikaranirveṣo yathā karmābhyāsaḥ
1.30.1	vidyayā snātīty eke
1.30.2	tathā vratenāṣṭācatvāriṃśatparīmāṇena
1.30.3	vidyāvratena cety eke
1.30.4	teṣu sarveṣu snātakavadvṛttiḥ
1.30.5	samādhiviśeṣācchrutiviśeṣācca pūjāyāṃ phalaviśeṣaḥ
1.30.6	atha snātakavratāni
1.30.7	pūrveṇa grāmān niṣkramaṇapraveśanāni śīlayed uttareṇa vā
1.30.8	saṃdhyoś ca bahirgrāmād āsanaṃ vāgyataś ca
1.30.9	vipratiṣedhe śrutilakṣaṇaṃ balīyaḥ
1.30.10	sarvān rāgān vāsasi varjayet
1.30.11	kṛṣṇaṃ ca svābhāvikam
1.30.12	anūdbhāsi vāso vasīta
1.30.13	apratikṛṣṭaṃ ca śaktiviṣaye
1.30.14	divā ca śirasaḥ prāvaraṇaṃ varjayen mūtrapurīṣayoḥ karma parihāpya
1.30.15	śiras tu prāvṛtya mūtrapurīṣe kuryād bhūmyāṃ kiṃcid antardhāya
1.30.16	chāyāyām mūtrapurīṣayoḥ karma varjayet
1.30.17	svāṃ tu chāyām avamehet
1.30.18	na sopānan mūtrapurīṣe kuryāt kṛṣṭe pathy apsu ca
1.30.19	tathā ṣṭhevanamaithunayoḥ karmāpsu varjayet
1.30.20	agnim ādityam apo brāhmaṇaṃ gā devatāś cābhimukho mūtrapurīṣayoḥ karma varjayet
1.30.21	aśmānaṃ loṣṭham ārdrān oṣadhivanaspatīn ūrdhvān ācchidya mūtrapurīṣayoḥ śundhane varjayet
1.30.22	agnim apo brāhmaṇaṃ gā devatā dvāraṃ pratīvātam ca śaktiviṣaye nābhiprasārayīta
1.30.23	athāpy udāharanti
1.31.1	prāṅmukho 'nnāni bhuñjīta uccared dakṣiṇāmukhaḥ / udaṅmukhaḥ mūtraṃ kuryāt pratyakpādāvanejanam iti
1.31.2	ārāc cāvasathān mūtrapurīṣe kuryād dakṣiṇāṃ diśaṃ dakṣiṇāparāṃ vā
1.31.3	astamite ca bahir grāmād ārād āvasathād vā mūtrapurīṣayoḥ karma varjayet
1.31.4	devatābhidhānaṃ cāprayataḥ
1.31.5	paruṣam cobhayor devatānāṃ rājñaś ca
1.31.6	brāhmaṇasya gor iti padopasparśanaṃ varjayet
1.31.7	hastena cākāraṇāt
1.31.8	gor dakṣiṇānāṃ kumāryāś ca parīvādān varjayet
1.31.9	stṛhatīṃ ca gāṃ nācakṣīta
1.31.10	saṃsṛṣṭāṃ ca vatsenānimitte
1.31.11	nādhenum adhenur iti brūyāt / dhenubhavyety eva brūyāt
1.31.12	na bhadram bhadram iti brūyāt / puṇyaṃ praśāstam ity eva brūyāt
1.31.13	vatsatantīṃ ca nopari gacchet
1.31.14	pleṅkhāv antareṇa ca nātīyāt
1.31.15	nāsau me sapatna iti brūyāt / yady asau me sapatna iti brūyād dviṣantaṃ bhrātṛvyaṃ janayet
1.31.16	nendradhanur iti parasmai prabrūyāt
1.31.17	na patataḥ saṃcakṣīta
1.31.18	udyantam astaṃ yantaṃ cādityaṃ darśane varjayet
1.31.19	divādityaḥ sattvāni gopāyati naktaṃ candramās tasmād amāvāsyāyāṃ niśāyāṃ svādhīya ātmano guptim icchet prāyatyabrahmacaryakāle caryayā ca
1.31.20	saha hy etāṃ rātriṃ sūryācandramasau vasataḥ
1.31.21	na kusṛtyā grāmaṃ praviśet / yadi praviśen namo rudrāya vāstoṣpataya ity etām ṛcaṃ japed anyāṃ vā raudrīm
1.31.22	nābrāhmaṇāyocchiṣṭaṃ prayacchet / yadi prayacched dantān skuptvā tasminn avadhāya prayacchet
1.31.23	krodhādīṃś ca bhūtadāhīyān doṣān varjayet
1.32.1	pravacanayukto varṣāśaradaṃ maithunaṃ varjayet
1.32.2	mithunībhūya ca na tayā saha sarvāṃ rātriṃ śayīta
1.32.3	śayānaś cādhyāpanaṃ varjayet
1.32.4	na ca tasyāṃ śayyāyām adhyāpayed yasyāṃ śayīta
1.32.5	anāviḥsraganulepaṇaḥ syāt
1.32.6	sadā niśāyāṃ dāraṃ praty alaṃkurvīta
1.32.7	saśirā vamajjanam apsu varjayet
1.32.8	astamite ca snānam
1.32.9	pālāśam āsanaṃ pāduke dantaprakṣālanam iti ca varjayet
1.32.10	stutiṃ ca guroḥ samakṣaṃ yathā susnātam iti
1.32.11	ā niśāyā jāgaraṇam
1.32.12	anadhyāyo niśāyām anyatra dharmopadeśācchiṣyebhyaḥ
1.32.13	manasā vā svayam
1.32.14	ūrdhvam ardharātrād adhyāpanam
1.32.15	nāpararātram utthāyānadhyāya iti saṃviśet
1.32.16	kāmam apaś śayīta
1.32.17	manasā vādhīyīta
1.32.18	kṣudrān kṣudrācaritāṃś ca deśān na seveta
1.32.19	sabhāḥ samājāṃś ca
1.32.20	samājaṃ ced gacchet pradakṣiṇīkṛtyāpeyāt
1.32.21	nagarapraveśanāni ca varjayet
1.32.22	praśnaṃ ca na vibrūyāt
1.32.23	athāpy udāharanti
1.32.24	mūlaṃ tūlaṃ vṛhati durvivaktuḥ prajāṃ paśūn āyatanaṃ hinasti / dharmaprahrāda na kumālanāya rudan ha mṛtyur vyuvāca praśnam iti
1.32.25	gārdabhaṃ yānam ārohaṇe viṣamārohaṇāvarohaṇāni ca varjayet
1.32.26	bāhubhyāṃ ca nadītaram
1.32.27	nāvāṃ ca sāṃśayikīm
1.32.28	tṛṇachedanaloṣṭavimardanāṣṭhevanāni cākāraṇāt
1.32.29	yac cānyat paricakṣate yac cānyat paricakṣate
2.1.1	pāṇigrahaṇād adhi gṛhamedhinor vratam
2.1.2	kālayor bhojanam
2.1.3	atṛptiś cānnasya
2.1.4	parvasu cobhayor upavāsaḥ
2.1.5	aupavastam eva kālāntare bhojanam
2.1.6	tṛptiś cānnasya
2.1.7	yac cainayoḥ priyaṃ syāt tad etasminn ahani bhuñjīyātām
2.1.8	adhaś ca śayīyātām
2.1.9	maithunavarjanaṃ ca
2.1.10	śvobhūte sthālīpākaḥ
2.1.11	tasyopacāraḥ pārvaṇena vyākhyātaḥ
2.1.12	nityaṃ loka upadiśanti
2.1.13	yatra kva cāgnim upasamādhāsyan syāt tatra prācīr udīcīś ca tisras tisro lekhā likhitvādbhir avokṣyāgnim upasamindhyāt
2.1.14	utsicyaitad udakam uttareṇa pūrveṇa vānyad upadadhyāt
2.1.15	nityam udadhānāny adbhir ariktāni syur gṛhamedhinor vratam
2.1.16	ahany asaṃveśanam
2.1.17	ṛtau ca saṃnipāto dāreṇānuvratam
2.1.18	antarāle 'pi dāra eva
2.1.19	brāhmaṇavacanāc ca saṃveśanam
2.1.20	strīvāsasaiva saṃnipātaḥ syāt
2.1.21	yāvatsaṃnipātaṃ caiva sahaśayyā
2.1.22	tato nānā
2.1.23	udakopasparśanam
2.2.1	api vā lepān prakṣālyācamya prokṣaṇam aṅgānām
2.2.2	sarvavarṇānāṃ svadharmānuṣṭhāne paramaparimitaṃ sukham
2.2.3	tataḥ parivṛttau karmaphalaśeṣeṇa jātiṃ rūpaṃ varṇaṃ balaṃ medhāṃ prajñāṃ dravyāṇi dharmānuṣṭhānam iti pratipadyate / tac cakravad ubhayor lokayoḥ sukha eva vartate
2.2.4	yathauṣadhivanaspatīnāṃ bījasya kṣetrakarmaviśeṣe phalaparivṛddhir evam
2.2.5	etena doṣaphalaparivṛddhir uktā
2.2.6	steno 'bhiśasto brāhmaṇo rājanyo vaiśyo vā parasmiṃl loke parimite niraye vṛtte jāyate cāṇḍālo brāhmaṇaḥ paulkaso rājanyo vaiṇo vaiśyaḥ
2.2.7	etenānye doṣaphalaiḥ karmabhiḥ paridhvaṃsā doṣaphalāsu yoniṣu jāyante varṇaparidhvaṃsāyām
2.2.8	yathā cāṇḍālopasparśane saṃbhāṣāyāṃ darśane ca doṣas tatra prāyaścittam
2.2.9	avagāhanam apām upasparśane saṃbhāṣāyāṃ brāhmaṇasaṃbhāṣā darśane jyotiṣāṃ darśanam
2.3.1	āryāḥ prayatā vaiśvadeve 'nnasaṃskartāraḥ syuḥ
2.3.2	bhāṣāṃ kāsaṃ kṣavathum ity abhimukho 'nnaṃ varjayet
2.3.3	keśān aṅgaṃ vāsaś cālabhyāpa upaspṛśet
2.3.4	āryādhiṣṭhitā vā śūdrāḥ saṃskartāraḥ syuḥ
2.3.5	teṣāṃ sa evācamanakalpaḥ
2.3.6	adhikam ahar ahaḥ keśaśmaśrulomanakhavāpanam
2.3.7	udakopasparśanaṃ ca saha vāsasā
2.3.8	api vāṣṭamīṣv eva parvasu vā vaperan
2.3.9	parokṣam annaṃ saṃskṛtam agnāv adhiśrityādbhiḥ prokṣet / tad devapavitram ity ācakṣate
2.3.10	siddhe 'nne tiṣṭhan bhūtam iti svāmine prabrūyāt
2.3.11	tat subhūtaṃ virāḍ annaṃ tan mā kṣāyīti prativacanaḥ
2.3.12	gṛhamedhinor yad aśanīyasya homā balayaś ca svargapuṣṭisaṃyuktāḥ
2.3.13	teṣāṃ mantrāṇām upayoge dvādaśāham adhaḥśayyā brahmacaryaṃ kṣāralavaṇavarjanaṃ ca
2.3.14	uttamasyaikarātram upavāsaḥ
2.3.15	balīnāṃ tasya tasya deśe saṃskāro hastena parimṛjyāvokṣya nyupya paścāt pariṣecanam
2.3.16	aupāsane pacane vā ṣaḍbhir ādyaiḥ pratimantraṃ hastena juhuyāt
2.3.17	ubhayataḥ pariṣecanaṃ yathā purastāt
2.3.18	evaṃ balīnāṃ deśe deśe samavetānāṃ sakṛt sakṛd ante pariṣecanam
2.3.19	sati sūpasaṃsṛṣṭena kāryāḥ
2.3.20	apareṇāgniṃ saptamāṣṭamābhyām udagapavargam
2.3.21	udadhānasaṃnidhau navamena
2.3.22	madhye 'gārasya daśamaikādaśābhyāṃ prāgapavargam
2.3.23	uttarapūrvadeśe 'gārasyottaraiś caturbhiḥ
2.4.1	śayyādeśe kāmaliṅgena
2.4.2	dehalyām antarikṣaliṅgena
2.4.3	uttareṇāpidhānyām
2.4.4	uttarair brahmasadane
2.4.5	dakṣiṇataḥ pitṛliṅgena prācīnāvītyavācīnapāṇiḥ kuryāt
2.4.6	raudra uttaro yathā devatābhyaḥ
2.4.7	tayor nānā pariṣecanaṃ dharmabhedāt
2.4.8	naktam evottamena vaihāyasam
2.4.9	ya etān avyagro yathopadeśaṃ kurute nityaḥ svargaḥ puṣṭiś ca
2.4.10	agraṃ ca deyam
2.4.11	atithīn evāgre bhojayet
2.4.12	bālān vṛddhān rogasaṃbandhān strīś cāntarvatnīḥ
2.4.13	kāle svāmināv annārthinaṃ na pratyācakṣīyātām
2.4.14	abhāve bhūmir udakaṃ tṛṇāni kalyāṇī vāg iti / etāni vai sato 'gāre na kṣīyante kadācaneti
2.4.15	evaṃvṛttāv anantalokau bhavataḥ
2.4.16	brāhmaṇāyānadhīyānāyāsanam udakam annam iti deyam / na pratyuttiṣṭhet
2.4.17	abhivādanāyaivottiṣṭhed abhivādyaś cet
2.4.18	rājanyavaiśyau ca
2.4.19	śūdram abhyāgataṃ karmaṇi niyuñjyāt / athāsmai dadyāt
2.4.20	dāsā vā rājakulād āhṛtyātithivacchūdram pūjayeyuḥ
2.4.21	nityam uttaraṃ vāsaḥ kāryam
2.4.22	api vā sūtram evopavītārthe
2.4.23	yatra bhujyate tat samūhya nirhṛtyāvokṣya taṃ deśam amatrebhyo lepān saṃkṛṣyādbhiḥ saṃsṛjyottarataḥ śucau deśe rudrāya ninayet / evaṃ vāstu śivaṃ bhavati
2.4.24	brāhmaṇa ācāryaḥ smaryate tu
2.4.25	āpadi brāhmaṇena rājanye vaiśye vādhyayanam
2.4.26	anugamanaṃ ca paścāt
2.4.27	tata ūrdhvaṃ brāhmaṇa evāgre gatau syāt
2.5.1	sarvavidyānām apy upaniṣadām upākṛtyānadhyayanaṃ tad ahaḥ
2.5.2	adhītya cāvikramaṇaṃ sadyaḥ
2.5.3	yadi tvareta guroḥ samīkṣāyāṃ svādhyāyam adhītya kāmaṃ gacchet / evam ubhayoḥ śivaṃ bhavati
2.5.4	samāvṛttaṃ ced ācāryo 'bhyāgacchet tam abhimukho 'bhyāgamya tasyopasaṃgṛhya na bībhatsamāna udakam upaspṛśet puraskṛtyopasthāpya yathopadeśaṃ pūjayet
2.5.5	āsane śayane bhakṣye bhojye vāsasi vā saṃnihite nihīnataravṛttiḥ syāt
2.5.6	tiṣṭhan savyena pāṇinānugṛhyācāryam ācamayet
2.5.7	anyaṃ vā samudetam
2.5.8	sthānāsanacaṅkramaṇasmiteṣv anucikīrṣan
2.5.9	saṃnihite mūtrapurīṣavātakarmoccairbhāṣāhāsaṣṭhevanadantaskavananiḥśṛṅkhaṇabhrukṣepaṇatālananiṣṭhyānīti
2.5.10	dāre prajāyāṃ copasparśanabhāṣā visrambhapūrvāḥ parivarjayet
2.5.11	vākyena vākyasya pratīghātam ācāryasya varjayet
2.5.12	śreyasāṃ ca
2.5.13	sarvabhūtaparīvādākrośāṃś ca
2.5.14	vidyayā ca vidyānām
2.5.15	yayā vidyayā na viroceta punar ācāryam upetya niyamena sādhayet
2.5.16	upākaraṇād otsarjanād adhyāpayitur niyamaḥ / lomasaṃharaṇaṃ māṃsaṃ śrāddhaṃ maithunam iti ca varjayet
2.5.17	ṛtve vā jāyām
2.5.18	yathāgamaṃ śiṣyebhyo vidyāsaṃpradāne niyameṣu ca yuktaḥ syāt / evaṃ vartamānaḥ pūrvāparān saṃbandhān ātmānaṃ ca kṣeme yunakti
2.5.19	manasā vācā prāṇena cakṣuṣā śrotreṇa tvakśiśnodarārambhaṇān āsrāvān parivṛñjāno 'mṛtatvāya kalpate
2.6.1	jātyācārasaṃśaye dharmārtham āgatam agnim upasamādhāya jātim ācāraṃ ca pṛcchet
2.6.2	sādhutāṃ cet pratijānīte 'gnir upadraṣṭā vāyur upaśrotādityo 'nukhyātā sādhutāṃ pratijānīte sādhvasmā astu vitatha eṣa enasa ity uktvā śāstuṃ pratipadyeta
2.6.3	agnir iva jvalann atithir abhyāgacchati
2.6.4	dharmeṇa vedānām ekaikāṃ śākhām adhītya śrotriyo bhavati
2.6.5	svadharmayuktaṃ kuṭumbinam abhyāgacchati dharmapuraskāro nānyaprayojanaḥ so 'tithir bhavati
2.6.6	tasya pūjāyāṃ śāntiḥ svargaś ca
2.6.7	tam abhimukho 'bhyāgamya yathāvayaḥ sametya tasyāsanam āhārayet
2.6.8	śaktiviṣaye nābahupādam āsanaṃ bhavatīty eke
2.6.9	tasya pādau prakṣālayet / śūdramithunāv ity eke
2.6.10	anyataro 'bhiṣecane syāt
2.6.11	tasyodakam āhārayen mṛnmayenety eke
2.6.12	nodakam ācārayed asamāvṛttaḥ
2.6.13	adhyayanasāṃvṛttiś cātrādhikā
2.6.14	sāntvayitvā
2.6.15	āvasathaṃ dadyād upariśayyām upastaraṇam upadhānaṃ sāvastaraṇam abhyañjanaṃ ceti
2.6.16	annasaṃskartāram āhūya vrīhīn yavān vā tadarthān nirvapet
2.6.17	uddhṛtāny annāny avekṣetedaṃ bhūyā3 idā3m iti
2.6.18	bhūya uddharety eva brūyāt
2.6.19	dviṣan dviṣato vā nānnam aśnīyād doṣeṇa vā mīmāṃsamānasya mīmāṃsitasya vā
2.6.20	pāpmānaṃ hi sa tasya bhakṣayatīti vijñāyate
2.7.1	sa eṣa prājāpatyaḥ kuṭumbino yajño nityapratataḥ
2.7.2	yo 'tithīnām agniḥ sa āhavanīyo yaḥ kuṭumbe sa gārhapatyo yasmin pacyate so 'nvāhāryapacanaḥ
2.7.3	ūrjaṃ puṣṭiṃ prajāṃ paśūn iṣṭāpūrtam iti gṛhāṇām aśnāti yaḥ pūrvo 'tither aśnāti
2.7.4	payaupasecanam annam agniṣṭomasaṃmitaṃ sarpiṣokthyasaṃmitaṃ madhunātirātrasaṃmitaṃ māṃsena dvādaśāhasaṃmitam udakena prajāvṛddhir āyuṣaś ca
2.7.5	priyā apriyāś cātithayaḥ svargaṃ lokaṃ gamayantīti vijñāyate
2.7.6	sa yat prātar madhyaṃdine sāyam iti dadāti savanāny eva tāni bhavanti
2.7.7	yad anutiṣṭhaty udavasyaty eva tat
2.7.8	yat sāntvayati sā dakṣiṇāpraśaṃsā
2.7.9	yat saṃsādhayati te viṣṇukramāḥ
2.7.10	yad upāvartate so 'vabhṛthaḥ
2.7.11	iti hi brāhmaṇam
2.7.12	rājānaṃ ced atithir abhyāgacchecchreyasīm asmai pūjām ātmanaḥ kārayet
2.7.13	āhitāgniṃ ced atithir abhyāgacchet svayam enam abhyudetya brūyāt / vrātya kvāvātsīr iti / vrātya udakam iti / vrātya tarpayaṃs tv iti
2.7.14	purāgnihotrasya homād upāṃśu japet / vrātya yathā te manas tathāstviti / vrātya yathā te vaśas tathāstviti / vrātya yathā te priyaṃ tathāstviti / vrātya yathā te nikāmas tathāstviti
2.7.15	yasyoddhṛteṣv ahuteṣv agniṣv atithir abhyāgacchet svayam enam abhyudetya brūyād vrātya atisṛja hoṣyāmi / ity atisṛṣṭena hotavyam / anatisṛṣṭaś cejjuhuyād doṣaṃ brāhmaṇam āha
2.7.16	ekarātraṃ ced atithīn vāsayet pārthivāṃllokān abhijayati dvitīyayāntarikṣyāṃs tṛtīyayā divyāṃś caturthyā parāvato lokān aparimitābhir aparimitāṃl lokān abhijayatīti vijñāyate
2.7.17	asamudetaś ced atithir bruvāṇa āgacched āsanam udakam annaṃ śrotriyāya dadāmīty eva dadyāt / evam asya samṛddhaṃ bhavati
2.8.1	yena kṛtāvasathaḥ syād atithir na taṃ pratyuttiṣṭhet pratyavarohed vā purastācced abhivāditaḥ
2.8.2	śeṣabhojyatithīnāṃ syāt
2.8.3	na rasān gṛhe bhuñjītānavaśeṣam atithibhyaḥ
2.8.4	nātmārtham abhirūpam annaṃ pācayet
2.8.5	gomadhuparkārho vedādhyāyaḥ
2.8.6	ācārya ṛtvik snātako rājā vā dharmayuktaḥ
2.8.7	ācāryāyartvije śvaśurāya rājña iti parisaṃvatsarād upatiṣṭhadbhyo gaur madhuparkaś ca
2.8.8	dadhi madhusaṃsṛṣṭaṃ madhuparkaḥ payo vā madhusaṃsṛṣṭam
2.8.9	abhāva udakam
2.8.10	ṣaḍaṅgo vedaḥ
2.8.11	chandaḥ kalpo vyākaraṇaṃ jyotiṣaṃ niruktaṃ śīkṣā chandovicitir iti
2.8.12	śabdārthārambhaṇānāṃ tu karmaṇāṃ samāmnāyasamāptau vedaśabdaḥ / tatra saṃkhyā vipratiṣiddhā
2.8.13	aṅgānāṃ tu pradhānair avyapadeśa iti nyāyavitsamayaḥ
2.8.14	atithiṃ nirākṛtya yatra gate bhojane smaret tato viramyopoṣya
2.9.1	śvobhūte yathāmanasaṃ tarpayitvā saṃsādhayet
2.9.2	yānavantam ā yānāt
2.9.3	yāvannānujānīyād itaraḥ
2.9.4	apratībhāyāṃ sīmno nivarteta
2.9.5	sarvān vaiśvadeve bhāginaḥ kurvītā śvacāṇḍālebhyaḥ
2.9.6	nānarhadbhyo dadyād ity eke
2.9.7	upetaḥ strīṇām anupetasya cocchiṣṭaṃ varjayet
2.9.8	sarvāṇy udakapūrvāṇi dānāni
2.9.9	yathāśruti vihāre
2.9.10	ye nityā bhāktikās teṣām anuparodhena saṃvibhāgo vihitaḥ
2.9.11	kāmam ātmānaṃ bhāryāṃ putraṃ voparundhyān na tveva dāsakarmakaram
2.9.12	tathā cātmano 'nuparodhaṃ kuryād yathā karmasv asamarthaḥ syāt
2.9.13	athāpy udāharanti / aṣṭau grāsā muner bhakṣaḥ ṣoḍaśāraṇyavāsinaḥ / dvātriṃśataṃ gṛhasthasyāparimitaṃ brahmacāriṇaḥ
2.9.14	āhitāgnir anaḍvāṃś ca brahmacārī ca te trayaḥ / aśnanta eva sidhyanti naiṣāṃ siddhir anaśnatām iti
2.10.1	bhikṣaṇe nimittam ācāryo vivāho yajño mātāpitror bubhūrṣārhataś ca niyamavilopaḥ
2.10.2	tatra guṇān samīkṣya yathāśakti deyam
2.10.3	indriyaprītyarthasya tu bhikṣaṇam animittam / na tad ādriyeta
2.10.4	svakarma brāhmaṇasyādhyayanam adhyāpanam yajño yājanam dānaṃ pratigrahaṇam dāyādyaṃ śiloñchaḥ
2.10.5	anyaccāparigṛhītam
2.10.6	etāny eva kṣatriyasyādhyāpanayājanapratigrahaṇānīti parihāpya daṇḍayuddhādhikāni
2.10.7	kṣatriyavad vaiśyasya daṇḍayuddhavarjaṃ kṛṣigorakṣyavāṇijyādhikam
2.10.8	nānanūcānam ṛtvijaṃ vṛṇīte na paṇamānam
2.10.9	ayājyo 'nadhīyānaḥ
2.10.10	yuddhe tadyogā yathopāyam upadiśanti tathā pratipattavyam
2.10.11	nyastāyudhaprakīrṇakeśaprāñjaliparāṅāvṛttānām āryā vadhaṃ paricakṣate
2.10.12	śāstrair adhigatānām indriyadaurbalyād vipratipannānāṃ śāstā nirveṣam upadiśed yathākarma yathoktam
2.10.13	tasya cecchāstram atipravarteran rājānaṃ gamayet
2.10.14	rājā purohitaṃ dharmārthakuśalam
2.10.15	sa brāhmaṇān niyuñjyāt
2.10.16	balaviśeṣeṇa vadhadāsyavarjaṃ niyamair upaśoṣayet
2.11.1	itareṣāṃ varṇānām ā prāṇaviprayogāt samavekṣya teṣāṃ karmāṇi rājā daṇḍam praṇayet
2.11.2	na ca saṃdehe daṇḍaṃ kuryāt
2.11.3	suvicitaṃ vicityā daivapraśnebhyo rājā daṇḍāya pratipadyeta
2.11.4	evaṃvṛtto rājobhau lokāv abhijayati
2.11.5	rājñaḥ panthā brāhmaṇenāsametya
2.11.6	sametya tu brāhmaṇasyaiva panthāḥ
2.11.7	yānasya bhārābhinihitasyāturasya striyā iti sarvair dātavyaḥ
2.11.8	varṇajyāyasāṃ cetarair varṇaiḥ
2.11.9	aśiṣṭapatitamattonmattānām ātmasvastyayanārthena sarvair eva dātavyaḥ
2.11.10	dharmacaryayā jaghanyo varṇaḥ pūrvaṃ pūrvaṃ varṇam āpadyate jātiparivṛttau
2.11.11	adharmacaryayā pūrvo varṇo jaghanyaṃ jaghanyaṃ varṇam āpadyate jātiparivṛttau
2.11.12	dharmaprajāsampanne dāre nānyāṃ kurvīta
2.11.13	anyatarābhāve kāryā prāg agnyādheyāt
2.11.14	ādhāne hi satī karmabhiḥ sambadhyate yeṣām etad aṅgam
2.11.15	sagotrāya duhitaraṃ na prayacchet
2.11.16	mātuś ca yonisaṃbandhebhyaḥ
2.11.17	brāhme vivāhe bandhuśīlaśrutārogyāṇi buddhvā prajāsahatvakarmabhyaḥ pratipādayecchaktiviṣayeṇālaṃkṛtya
2.11.18	ārṣe duhitṛmate mithunau gāvau deyau
2.11.19	daive yajñatantra ṛtvije pratipādayet
2.11.20	mithaḥkāmāt saṃvartete sa gāndharvaḥ
2.12.1	śaktiviṣayeṇa dravyāṇi dattvā vaheran sa āsuraḥ
2.12.2	duhitṛmataḥ prothayitvā vaheran sa rākṣasaḥ
2.12.3	teṣāṃ traya ādyāḥ praśastāḥ pūrvaḥ pūrvaḥ śreyān
2.12.4	yathā yukto vivāhas tathā yuktā prajā bhavati
2.12.5	pāṇisamūḍhaṃ brāhmaṇasya nāprokṣitam abhitiṣṭhet
2.12.6	agniṃ brāhmaṇam cāntareṇa nātikrāmet
2.12.7	brāhmaṇāṃś ca
2.12.8	anujñāpya vātikrāmet
2.12.9	agnim apaś ca na yugapaddhārayīta
2.12.10	nānāgnīnāṃ ca saṃnivāpaṃ varjayet
2.12.11	pratimukham agnim āhriyamāṇam nāpratiṣṭhitaṃ bhūmau pradakṣiṇīkuryāt
2.12.12	pṛṣṭhataś cātmanaḥ pāṇī na saṃśleṣayet
2.12.13	svapann abhinimrukto nāśvān vāgyato rātrim āsīta / śvobhūta udakam upaspṛśya vācaṃ visṛjet
2.12.14	svapann abhyudito nāśvān vāgyato 'has tiṣṭhet
2.12.15	ā tamitoḥ prāṇam āyacched ity eke
2.12.16	svapnaṃ vā pāpakaṃ dṛṣṭvā
2.12.17	arthaṃ vā siṣādhayiṣan
2.12.18	niyamātikrame cānyasmin
2.12.19	doṣaphalasaṃśaye na tat kartavyam
2.12.20	evam adhyāyānadhyāye
2.12.21	na saṃśaye pratyakṣavad brūyāt
2.12.22	abhinimruktābhyuditakunakhiśyāvadāgradidhiṣudidhiṣūpatiparyāhitaparīṣṭaparivittaparivinnaparivividāneṣu cottarottarasminn aśucikaranirveṣo garīyān garīyān
2.12.23	tacca liṅgaṃ caritvoddhāryam ity eke
2.13.1	savarṇāpūrvaśāstravihitāyāṃ yathartu gacchataḥ putrās teṣāṃ karmabhiḥ saṃbandhaḥ
2.13.2	dāyenāvyatikramaś cobhayoḥ
2.13.3	pūrvavatyām asaṃskṛtāyāṃ varṇāntare ca maithune doṣaḥ
2.13.4	tatrāpi doṣavān putra eva
2.13.5	utpādayituḥ putra iti hi brāhmaṇam
2.13.6	athāpy udāharanti / idānīm evāhaṃ janaka strīṇām īrṣyāmi no purā / yadā yamasya sādane janayituḥ putram abruvan / retodhāḥ putraṃ nayati paretya yamasādane / tasmād bhāryāṃ rakṣanti bibhyantaḥ pararetasaḥ / apramattā rakṣatha tantum etaṃ mā vaḥ kṣetre parabījāni vāpsuḥ / janayituḥ putro bhavati sāṃparāye moghaṃ vettā kurute tantum etam iti
2.13.7	dṛṣṭo dharmavyatikramaḥ sāhasaṃ ca pūrveṣām
2.13.8	teṣāṃ tejoviśeṣeṇa pratyavāyo na vidyate
2.13.9	tad anvīkṣya prayuñjānaḥ sīdaty avaraḥ
2.13.10	dānaṃ krayadharmaś cāpatyasya na vidyate
2.13.11	vivāhe duhitṛmate dānaṃ kāmyaṃ dharmārthaṃ śrūyate tasmād duhitṛmate 'dhirathaṃ śataṃ deyaṃ tan mithuyā kuryād iti / tasyāṃ krayaśabdaḥ saṃstutimātram / dharmāddhi saṃbandhaḥ
2.13.12	ekadhanena jyeṣṭhaṃ toṣayitvā
2.14.1	jīvan putrebhyo dāyaṃ vibhajet samaṃ klībam unmattaṃ patitaṃ ca parihāpya
2.14.2	putrābhāve yaḥ pratyāsannaḥ sapiṇḍaḥ
2.14.3	tadabhāva ācārya ācāryābhāve 'ntevāsī hṛtvā tadartheṣu dharmakṛtyeṣu vopayojayet
2.14.4	duhitā vā
2.14.5	sarvābhāve rājā dāyaṃ hareta
2.14.6	jyeṣṭho dāyāda ity eke
2.14.7	deśaviśeṣe suvarṇam kṛṣṇā gāvaḥ kṛṣṇaṃ bhaumaṃ jyeṣṭhasya
2.14.8	rathaḥ pituḥ parībhāṇḍaṃ ca gṛhe
2.14.9	alaṃkāro bhāryāyā jñātidhanaṃ cety eke
2.14.10	tacchāstrair vipratiṣiddham
2.14.11	manuḥ putrebhyo dāyaṃ vyabhajad ity aviśeṣeṇa śrūyate
2.14.12	athāpi tasmājjyeṣṭhaṃ putraṃ dhanena niravasāyayantīty ekavacchrūyate
2.14.13	athāpi nityānuvādam avidhim āhur nyāyavido yathā tasmād ajāvayaḥ paśūnāṃ saha carantīti tasmāt snātakasya mukhaṃ rebhāyatīva tasmād bastaś ca śrotriyaś ca strīkāmatamāv iti
2.14.14	sarve hi dharmayuktā bhāginaḥ
2.14.15	yas tv adharmeṇa dravyāṇi pratipādayati jyeṣṭho 'pi tam abhāgaṃ kurvīta
2.14.16	jāyāpatyor na vibhāgo vidyate
2.14.17	pāṇigrahaṇāddhi sahatvaṃ karmasu
2.14.18	tathā puṇyaphaleṣu
2.14.19	dravyaparigraheṣu ca
2.14.20	na hi bhartur vipravāse naimittike dāne steyam upadiśanti
2.15.1	etena deśakuladharmā vyākhyātāḥ
2.15.2	mātuś ca yonisaṃbandhebhyaḥ pituś cā saptamāt puruṣād yāvatā vā saṃbandho jñāyate teṣāṃ preteṣūdakopasparśanaṃ garbhān parihāpyāparisaṃvatsarān
2.15.3	mātāpitarāv eva teṣu
2.15.4	hartāraś ca
2.15.5	bhāryāyāṃ paramagurusaṃsthāyāṃ cākālam abhojanam
2.15.6	āturavyañjanāni kurvīran
2.15.7	keśān prakīrya pāṃsūn opyaikavāsaso dakṣiṇāmukhāḥ sakṛd upamajjyottīryopaviśanti
2.15.8	evaṃ triḥ
2.15.9	tatpratyayam udakam utsicyāpratīkṣā grāmam etya yat striya āhus tat kurvanti
2.15.10	itareṣu caitad evaika upadiśanti
2.15.11	śucīn mantravataḥ sarvakṛtyeṣu bhojayet
2.15.12	deśataḥ kālataḥ śaucataḥ samyak pratigrahītṛta iti dānāni pratipādayati
2.15.13	yasyāgnau na kriyate yasya cāgraṃ na dīyate na tad bhoktavyam
2.15.14	na kṣāralavaṇahomo vidyate
2.15.15	tathāvarānnasaṃsṛṣṭasya ca
2.15.16	ahaviṣyasya homa udīcīnam uṣṇaṃ bhasmāpohya tasmiñ juhuyāt taddhutam ahutaṃ cāgnau bhavati
2.15.17	na strī juhuyāt nānupetaḥ
2.15.18	ānnaprāśanād garbhā nāprayatā bhavanti
2.15.19	ā parisaṃvatsarād ity eke
2.15.20	yāvatā yā diśo na prajānīyuḥ
2.15.21	opanayanād ity aparam
2.15.22	atra hy adhikāraḥ śāstrair bhavati
2.15.23	sā niṣṭhā
2.15.24	smṛtiś ca
2.16.1	saha devamanuṣyā asmiṃlloke purā babhūvuḥ / atha devāḥ karmabhir divaṃ jagmur ahīyanta manuṣyāḥ / teṣāṃ ye tathā karmāṇy ārabhante saha devair brahmaṇā cāmuṣmiṃlloke bhavanti / athaitan manuḥ śrāddhaśabdaṃ karma provāca
2.16.2	prajāniḥśreyasā ca
2.16.3	tatra pitaro devatā brāhmaṇās tv āhavanīyārthe
2.16.4	māsi māsi kāryam
2.16.5	aparapakṣasyāparāhnaḥ śreyān
2.16.6	tathāparapakṣasya jaghanyāny ahāni
2.16.7	sarveṣv evāparapakṣasyāhassu kriyamāṇe pitṝn prīṇāti / kartus tu kālābhiniyamāt phalaviśeṣaḥ
2.16.8	prathame 'hani kriyamāṇe strīprāyam apatye jāyate
2.16.9	dvitīye 'stenāḥ
2.16.10	tṛtīye brahmavarcasinaḥ
2.16.11	caturthe kṣudrapaśumān
2.16.12	pañcame pumāṃsaḥ / bahvapatyo na cānapatyaḥ pramīyate
2.16.13	ṣaṣṭhe 'dhvaśīlo 'kṣaśīlaś ca
2.16.14	saptame karṣe rāddhiḥ
2.16.15	aṣṭame puṣṭiḥ
2.16.16	navama ekakhurāḥ
2.16.17	daśame vyavahāre rāddhiḥ
2.16.18	ekādaśe kṛṣṇāyasaṃ trapusīsam
2.16.19	dvādaśe paśumān
2.16.20	trayodaśe bahuputro bahumitro darśanīyāpatyaḥ / yuvamāriṇas tu bhavanti
2.16.21	caturdaśa āyudhe rāddhiḥ
2.16.22	pañcadaśe puṣṭiḥ
2.16.23	tatra dravyāṇi tilamāṣā vrīhiyavā āpo mūlaphalāni
2.16.24	snehavati tv evānne tīvratarā pitṝṇāṃ prītir drāghīyāṃsaṃ ca kālam
2.16.25	tathā dharmāhṛtena dravyeṇa tīrthe pratipannena
2.16.26	saṃvatsaraṃ gavyena prītiḥ
2.16.27	bhūyāṃsam ato māhiṣeṇa
2.16.28	etena grāmyāraṇyānāṃ paśūnāṃ māṃsaṃ medhyaṃ vyākhyātam
2.17.1	khaḍgopastaraṇe khaḍgamāṃsenānantyaṃ kālam
2.17.2	tathā śatabaler matsyasya māṃsena
2.17.3	vārdhrāṇasasya ca
2.17.4	prayataḥ prasannamanāḥ sṛṣṭo bhojayed brāhmaṇān brahmavido yonigotramantrāntevāsyasaṃbandhān
2.17.5	guṇahānyāṃ tu pareṣāṃ samudetaḥ sodaryo 'pi bhojayitavyaḥ
2.17.6	etenāntevāsino vyākhyātāḥ
2.17.7	athāpy udāharanti
2.17.8	saṃbhojanī nāma piśācabhikṣā naiṣā pitṝn gacchati nota devān / ihaiva sā carati kṣīṇapuṇyā śālāntare gaur iva naṣṭavatsā
2.17.9	ihaiva saṃbhuñjatī dakṣiṇā kulāt kulaṃ vinaśyatīti
2.17.10	tulyaguṇeṣu vayovṛddhaḥ śreyān dravyakṛśaś cepsan
2.17.11	pūrvedyur nivedanam
2.17.12	aparedyur dvitīyam
2.17.13	tṛtīyam āmantraṇam
2.17.14	triḥprāyam eke śrāddham upadiśanti
2.17.15	yathā prathamam evaṃ dvitīyaṃ tṛtīyaṃ ca
2.17.16	sarveṣu vṛtteṣu sarvataḥ samavadāya śeṣasya grāsāvarārghyaṃ prāśnīyād yathoktam
2.17.17	udīcyavṛttis tv āsanagatānāṃ hasteṣūdapātrānayanam
2.17.18	uddhriyatām agnau ca kriyatām ity āmantrayate
2.17.19	kāmam uddhriyatāṃ kāmam agnau kriyatām ity atisṛṣṭa uddharejjuhuyācca
2.17.20	śvabhir apapātraiś ca śrāddhasya darśanaṃ paricakṣate
2.17.21	śvitraḥ śipiviṣṭaḥ paratalpagāmy āyudhīyaputraḥ śūdrotpanno brāhmaṇyām ity ete śrāddhe bhuñjānāḥ paṅktidūṣaṇā bhavanti
2.17.22	trimadhus trisuparṇas triṇāciketaś caturmedhaḥ pañcāgnir jyeṣṭhasāmago vedādhyāyy anūcānaputraḥ śrotriya ity ete śrāddhe bhuñjānāḥ paṅktipāvanā bhavanti
2.17.23	na ca naktaṃ śrāddhaṃ kurvīta
2.17.24	ārabdhe cābhojanam ā samāpanāt
2.17.25	anyatra rāhudarśanāt
2.18.1	vilayanaṃ mathitaṃ piṇyākaṃ madhu māṃsaṃ ca varjayet
2.18.2	kṛṣṇadhānyaṃ śūdrānnaṃ ye cānye 'nāśyasaṃmatāḥ
2.18.3	ahaviṣyam anṛtaṃ krodhaṃ yena ca krodhayet / smṛtim icchan yaśo medhāṃ svargaṃ puṣṭiṃ dvādaśaitāni varjayet
2.18.4	adhonābhyuparijānvācchādya triṣavaṇam udakam upaspṛśann anagnipakvavṛttir acchāyopagaḥ sthānāsanikaḥ saṃvatsaram etad vrataṃ caret / etad aṣṭācatvāriṃśatsaṃmitam ity ācakṣate
2.18.5	nityaśrāddham
2.18.6	bahir grāmācchucayaḥ śucau deśe saṃskurvanti
2.18.7	tatra navāni dravyāṇi
2.18.8	yair annaṃ saṃskriyate yeṣu ca bhujyate
2.18.9	tāni ca bhuktavadbhyo dadyāt
2.18.10	samudetāṃś ca bhojayet
2.18.11	na cātadguṇāyocchiṣṭaṃ prayacchet
2.18.12	evaṃ saṃvatsaram
2.18.13	teṣām uttamaṃ lohenājena kāryam
2.18.14	mānaṃ ca kārayet praticchannam
2.18.15	tasyottarārdhe brāhmaṇān bhojayet
2.18.16	ubhayān paśyati brāhmaṇāṃś ca bhuñjānān māne ca pitṝn ity upadiśanti
2.18.17	kṛtākṛtam ata ūrdhvam
2.18.18	śrāddhena hi tṛptiṃ vedayante pitaraḥ
2.18.19	tiṣyeṇa puṣṭikāmaḥ
2.19.1	gaurasarṣapāṇāṃ cūrṇāni kārayitvā taiḥ pāṇipādaṃ prakṣālya mukhaṃ karṇau prāśya ca yad vāto nātivāti tadāsano 'jinaṃ bastasya prathamaḥ kalpo vāgyato dakṣiṇāmukho bhuñjīta
2.19.2	anāyuṣyaṃ tv evaṃmukhasya bhojanaṃ mātur ity upadiśanti
2.19.3	audumbaraś camasaḥ suvarṇanābhaḥ praśāstaḥ
2.19.4	na cānyenāpi bhoktavyaḥ
2.19.5	yāvadgrāsaṃ saṃnayan
2.19.6	askandayan
2.19.7	nāpajahīta
2.19.8	apajahīta vā
2.19.9	kṛtsnaṃ grāsaṃ grasīta sahāṅguṣṭham
2.19.10	na ca mukhaśabdaṃ kuryāt
2.19.11	pāṇiṃ ca nāvadhūnuyāt
2.19.12	ācamya cordhvau pāṇī dhārayed ā prodakībhāvāt
2.19.13	tato 'gnim upaspṛśet
2.19.14	divā ca na bhuñjītānyanmūlaphalebhyaḥ
2.19.15	sthālīpākānudeśyāni ca varjayet
2.19.16	sottarācchādanaś caiva yajñopavītī bhuñjīta
2.19.17	naiyyamikaṃ tu śrāddhaṃ snehavad eva dadyāt
2.19.18	sarpir māṃsam iti prathamaḥ kalpaḥ
2.19.19	abhāve tailaṃ śākam iti
2.19.20	maghāsu cādhikaṃ śrāddhakalpena sarpir brāhmaṇān bhojayet
2.20.1	māsiśrāddhe tilānāṃ droṇaṃ droṇaṃ yenopāyena śaknuyāt tenopayojayet
2.20.2	samudetāṃś ca bhojayen na cātadguṇāyocchiṣṭam dadyuḥ
2.20.3	udagayana āpūryamāṇapakṣasyaikarātram avarārdhyam upoṣya tiṣyeṇa puṣṭikāmaḥ sthālīpākaṃ śrapayitvā mahārājam iṣṭvā tena sarpiṣmatā brāhmaṇaṃ bhojayitvā puṣṭyarthena siddhiṃ vācayīta
2.20.4	evam ahar ahar ā parasmāt tiṣyāt
2.20.5	dvau dvitīye
2.20.6	trīṃs tṛtīye
2.20.7	evaṃ saṃvatsaram abhyuccayena
2.20.8	mahāntaṃ poṣaṃ puṣyati
2.20.9	ādita evopavāsaḥ
2.20.10	āttatejasāṃ bhojanaṃ varjayet
2.20.11	bhasmatuṣādhiṣṭhānam
2.20.12	padā pādasya prakṣālanam adhiṣṭhānaṃ ca varjayet
2.20.13	preṅkholanaṃ ca pādayoḥ
2.20.14	jānuni cātyādhānaṃ jaṅghāyāḥ
2.20.15	nakhaiś ca nakhavādanam
2.20.16	sphoṭanāni cākāraṇāt
2.20.17	yac cānyat paricakṣate
2.20.18	yoktā ca dharmayukteṣu dravyaparigraheṣu ca
2.20.19	pratipādayitā ca tīrthe
2.20.20	yantā cātīrthe yato na bhayaṃ syāt
2.20.21	saṃgrahītā ca manuṣyān
2.20.22	bhoktā ca dharmāvipratiṣiddhān bhogān
2.20.23	evam ubhau lokāv abhijayati
2.21.1	catvāra āśramā gārhasthyam ācāryakulaṃ maunaṃ vānaprasthyam iti
2.21.2	teṣu sarveṣu yathopadeśam avyagro vartamānaḥ kṣemaṃ gacchati
2.21.3	sarveṣām upanayanaprabhṛti samāna ācāryakule vāsaḥ
2.21.4	sarveṣām anūtsargo vidyāyāḥ
2.21.5	buddhvā karmāṇi yat kāmayeta tad ārabheta
2.21.6	yathā vidyārthasya niyama etenaivāntam anūpasīdata ācāryakule śarīranyāso brahmacāriṇaḥ
2.21.7	atha parivrājaḥ
2.21.8	ata eva brahmacaryavān pravrajati
2.21.9	tasyopadiśanti
2.21.10	anagnir aniketaḥ syād aśarmāśaraṇo muniḥ / svādhyāya evotsṛjamāno vācaṃ grāme prāṇavṛttiṃ pratilabhyāniho 'namutraś caret
2.21.11	tasya muktam ācchādanaṃ vihitam
2.21.12	sarvataḥ parimokṣam eke
2.21.13	satyānṛte sukhaduḥkhe vedān imaṃ lokam amuṃ ca parityajyātmānam anvicchet
2.21.14	buddhe kṣemaprāpaṇam
2.21.15	tacchāstrair vipratiṣiddham
2.21.16	buddhe cet kṣemaprāpaṇam ihaiva na duḥkham upalabheta
2.21.17	etena paraṃ vyākhyātam
2.21.18	atha vānaprasthaḥ
2.21.19	ata eva brahmacaryavān pravrajati
2.21.20	tasyopadiśanti
2.21.21	ekāgnir aniketaḥ syād aśarmāśaraṇo muniḥ / svādhyāya evotsṛjamāno vācam
2.22.1	tasyāraṇyam ācchādanaṃ vihitam
2.22.2	tato mūlaiḥ phalaiḥ parṇais tṛṇair iti vartayaṃś caret
2.22.3	antataḥ pravṛttāni
2.22.4	tato 'po vāyum ākāśam ity abhiniśrayet
2.22.5	teṣām uttara uttaraḥ saṃyogaḥ phalato viśiṣṭaḥ
2.22.6	atha vānaprasthasyaivānupūrvyam eka upadiśanti
2.22.7	vidyāṃ samāpya dāraṃ kṛtvāgnīn ādhāya karmāṇy ārabhate somāvarārdhyāni yāni śrūyante
2.22.8	gṛhān kṛtvā sadāraḥ saprajaḥ sahāgnibhir bahir grāmād vaset
2.22.9	eko vā
2.22.10	śiloñchena vartayet
2.22.11	na cāta ūrdhvaṃ pratigṛhṇīyāt
2.22.12	abhiṣiktaś ca juhuyāt
2.22.13	śanair apo 'bhyaveyād abhighnann abhimukham ādityam udakam upaspṛśet
2.22.14	iti sarvatrodakopasparśanavidhiḥ
2.22.15	tasya dvaṃdvaṃ dravyāṇām eka upadiśanti pākārthabhojanārthavāsiparaśudātrakājānām
2.22.16	dvaṃdvānām ekaikam ādāyetarāṇi dattvāraṇyam avatiṣṭheta
2.22.17	tasyāraṇyenaivāta ūrdhvaṃ homo vṛttiḥ pratīkṣācchādanaṃ ca
2.22.18	yeṣu karmasu puroḍāśāś caravas teṣu kāryāḥ
2.22.19	sarvaṃ copāṃśu saha svādhyāyena
2.22.20	nāraṇyam abhyāśrāvayet
2.22.21	agnyarthaṃ śaraṇam
2.22.22	ākāśe svayam
2.22.23	anupastīrṇe śayyāsane
2.22.24	nave sasye prāpte purāṇam anujānīyāt
2.23.1	bhūyāṃsaṃ vā niyamam icchann anvaham eva pātreṇa sāyaṃ prātar artham āharet
2.23.2	tato mūlaiḥ phalaiḥ parṇais tṛṇair iti vartayaṃś cared antataḥ pravṛttāni tato 'po vāyum ākāśam ity abhiniśrayet teṣām uttara uttaraḥ saṃyogaḥ phalato viśiṣṭaḥ
2.23.3	atha purāṇe ślokāv udāharanti
2.23.4	aṣṭāśītisahasrāṇi ye prajām īṣirarṣayaḥ / dakṣiṇenāryamṇaḥ panthānaṃ te śmaśānāni bhejire
2.23.5	aṣṭāśītisahasrāṇi ye prajāṃ neṣirarṣayaḥ / uttareṇāryamṇaḥ panthānaṃ te 'mṛtatvaṃ hi kalpate
2.23.6	ity ūrdhvaretasāṃ praśaṃsā
2.23.7	athāpi saṃkalpasiddhayo bhavanti
2.23.8	yathā varṣaṃ prajādānaṃ dūre darśanaṃ manojavatā yac cānyad evaṃ yuktam
2.23.9	tasmācchrutitaḥ pratyakṣaphalatvāc ca viśiṣṭān āśramān etān eke bruvate
2.23.10	traividyavṛddhānāṃ tu vedāḥ pramāṇam iti niṣṭhā tatra yāni śrūyante vrīhiyavapaśuājyapayaḥkapālapatnīsaṃbandhāny uccair nīcaiḥ kāryam iti tair viruddha ācāro 'pramāṇam iti manyante
2.23.11	yat tu śmaśānam ucyate nānākarmaṇām eṣo 'nte puruṣasaṃskāro vidhīyate
2.23.12	tataḥ param anantyaṃ phalaṃ svargyaśabdaṃ śrūyate
2.24.1	athāpy asya prajātim amṛtam āmnāya āha / prajām anu prajāyase tad u te martyāmṛtam iti
2.24.2	athāpi sa evāyaṃ virūḍhaḥ pṛthak pratyakṣeṇopalabhyate dṛśyate cāpi sārūpyaṃ dehatvam evānyat
2.24.3	te śiṣṭeṣu karmasu vartamānāḥ pūrveṣāṃ sāṃparāyeṇa kīrtiṃ svargaṃ ca vardhayanti
2.24.4	evam avaro 'varaḥ pareṣām
2.24.5	ā bhūtasaṃplavāt te svargajitaḥ
2.24.6	punaḥsarge bījārthā bhavantīti bhaviṣyatpurāṇe
2.24.7	athāpi prajāpater vacanam
2.24.8	trayīṃ vidyāṃ brahmacaryaṃ prajātiṃ śraddhāṃ tapo yajñam anupradānam / ya etāni kurvate tair it saha smo rajo bhūtvā dhvaṃsate 'nyat praśaṃsann iti
2.24.9	tatra ye pāpakṛtas ta eva dhvaṃsanti yathā parṇaṃ vanaspater na parān hiṃsanti
2.24.10	nāsyāsmiṃlloke karmabhiḥ saṃbandho vidyate tathā parasmin karmaphalaiḥ
2.24.11	tad etena veditavyam
2.24.12	prajāpater ṛṣīṇām iti sargo 'yam
2.24.13	tatra ye puṇyakṛtas teṣāṃ prakṛtayaḥ parā jvalantya upalabhyante
2.24.14	syāt tu karmāvayavena tapasā vā kaścit saśarīro 'ntavantaṃ lokaṃ jayati saṃkalpasiddhiś ca syān na tu taj jyaiṣṭhyam āśramāṇām
2.25.1	vyākhyātāḥ sarvavarṇānāṃ sādhāraṇavaiśeṣikā dharmāḥ / rājñas tu viśeṣād vakṣyāmaḥ
2.25.2	dakṣiṇādvāraṃ veśma puraṃ ca māpayet
2.25.3	antarasyāṃ puri veśma
2.25.4	tasya purastād āvasathas tad āmantraṇam ity ācakṣate
2.25.5	dakṣiṇena puraṃ sabhā dakṣiṇodagdvārā yathobhayaṃ saṃdṛśyeta bahir antaraṃ ceti
2.25.6	sarveṣv evājasrā agnayaḥ syuḥ
2.25.7	agnipūjā ca nityā yathā gṛhamedhe
2.25.8	āvasathe śrotriyāvarārdhyān atithīn vāsayet
2.25.9	teṣāṃ yathāguṇam āvasathāḥ śayyānnapānaṃ ca videyam
2.25.10	gurūn amātyāṃś ca nātijīvet
2.25.11	na cāsya viṣaye kṣudhā rogeṇa himātapābhyāṃ vāvasīded abhāvād buddhipūrvaṃ vā kaścit
2.25.12	sabhāyā madhye 'dhidevanam uddhatyāvokṣyākṣān nivaped yugmān vaibhītakān yathārthān
2.25.13	āryāḥ śucayaḥ satyaśīlā dīvitāraḥ syuḥ
2.25.14	āyudhagrahaṇaṃ nṛttagītavāditrāṇīti rājādhīnebhyo 'nyatra na vidyeran
2.25.15	kṣemakṛd rājā yasya viṣaye grāme 'raṇye vā taskarabhayaṃ na vidyate
2.26.1	bhṛtyānām anuparodhena kṣetraṃ vittaṃ ca dadad brāhmaṇebhyo yathārham anantāṃllokān abhijayati
2.26.2	brāhmaṇasvāny apajigīṣamāṇo rājā yo hanyate tam āhur ātmayūpo yajño 'nantadakṣiṇa iti
2.26.3	etenānye śūrā vyākhyātāḥ prayojane yudhyamānās tanutyajaḥ
2.26.4	grāmeṣu nagareṣu cāryāñśucīn satyaśīlān prajāguptaye nidadhyāt
2.26.5	teṣāṃ puruṣās tathāguṇā eva syuḥ
2.26.6	sarvato yojanaṃ nagaraṃ taskarebhyo rakṣyam
2.26.7	krośo grāmebhyaḥ
2.26.8	tatra yanmuṣyate tais tat pratidāpyam
2.26.9	dhārmyaṃ śulkam avahārayet
2.26.10	akaraḥ śrotriyaḥ
2.26.11	sarvavarṇānāṃ ca striyaḥ
2.26.12	kumārāś ca prāg vyañjanebhyaḥ
2.26.13	ye ca vidyārthā vasanti
2.26.14	tapasvinaś ca ye dharmaparāḥ
2.26.15	śūdraś ca pādāvanektā
2.26.16	andhamūkabadhirarogaviṣṭāś ca
2.26.17	ye vyarthā dravyaparigrahaiḥ
2.26.18	abuddhipūrvam alaṃkṛto yuvā paradāram anupraviśan kumārīṃ vā vācā bādhyaḥ
2.26.19	buddhipūrvaṃ tu duṣṭabhāvo daṇḍyaḥ
2.26.20	saṃnipāte vṛtte śiśnacchedanaṃ savṛṣaṇasya
2.26.21	kumāryāṃ tu svāny ādāya nāśyaḥ
2.26.22	atha bhṛtye rājñā
2.26.23	rakṣye cāta ūrdhvaṃ maithunāt
2.26.24	nirveṣābhyupāye tu svāmibhyo 'vasṛjet
2.27.1	carite yathāpuraṃ dharmāddhi saṃbandhaḥ
2.27.2	sagotrasthānīyāṃ na parebhyaḥ samācakṣīta
2.27.3	kulāya hi strī pradīyata ity upadiśanti
2.27.4	tad indriyadaurbalyād vipratipannam
2.27.5	aviśiṣṭaṃ hi paratvaṃ pāṇeḥ
2.27.6	tadvyatikrame khalu punar ubhayor narakaḥ
2.27.7	niyamārambhaṇo hi varṣīyān abhyudaya evamārambhaṇād apatyāt
2.27.8	nāśya āryaḥ śūdrāyām
2.27.9	vadhyaḥ śūdra āryāyām
2.27.10	dāraṃ cāsya karśayet
2.27.11	savarṇāyām anyapūrvāyāṃ sakṛt saṃnipāte pādaḥ patatīty upadiśanti
2.27.12	evam abhyāse pādaḥ pādaḥ
2.27.13	caturthe sarvam
2.27.14	jihvācchedanaṃ śūdrasyāryaṃ dhārmikam ākrośataḥ
2.27.15	vāci pathi śayyāyām āsana iti samībhavato daṇḍatāḍanam
2.27.16	puruṣavadhe steye bhūmyādāna iti svāny ādāya vadhyaḥ
2.27.17	cakṣunirodhas tv eteṣu brāhmaṇasya
2.27.18	niyamātikramaṇam anyaṃ vā rahasi bandhayet
2.27.19	ā samāpatteḥ
2.27.20	asamāpattau nāśyaḥ
2.27.21	ācārya ṛtvik snātako rājeti trāṇaṃ syur anyatra vadhyāt
2.28.1	kṣetraṃ parigṛhyotthānābhāvāt phalābhāve yaḥ samṛddhaḥ sa bhāvi tad apahāryaḥ
2.28.2	avaśinaḥ kīnāśasya karmanyāse daṇḍatāḍanam
2.28.3	tathā paśupasya
2.28.4	avarodhanaṃ cāsya paśūnām
2.28.5	hitvā vrajam ādinaḥ karśayet paśūn nātipātayet
2.28.6	avarudhya paśūn māraṇe nāśane vā svāmibhyo 'vasṛjet
2.28.7	pramādād araṇye paśūn utsṛṣṭān dṛṣṭvā grāmam ānīya svāmibhyo 'vasṛjet
2.28.8	punaḥ pramāde sakṛd avarudhya
2.28.9	tata ūrdhvaṃ na sūrkṣet
2.28.10	paraparigraham avidvān ādadāna edhodake mūle puṣpe phale gandhe grāse śāka iti vācā bādhyaḥ
2.28.11	viduṣo vāsasaḥ parimoṣaṇam
2.28.12	adaṇḍyaḥ kāmakṛte tathā prāṇasaṃśaye bhojanam ādadānaḥ
2.28.13	prāptanimitte daṇḍākarmaṇi rājānam enaḥ spṛśati
2.29.1	prayojayitā mantā karteti svarganarakaphaleṣu karmasu bhāginaḥ
2.29.2	yo bhūya ārabhate tasmin phalaviśeṣaḥ
2.29.3	kuṭumbinau dhanasyeśate
2.29.4	tayor anumate 'nye 'pi taddhiteṣu varteran
2.29.5	vivāde vidyābhijanasampannā vṛddhā medhāvino dharmeṣv avinipātinaḥ
2.29.6	saṃdehe liṅgato daiveneti vicitya
2.29.7	puṇyāhe prātar agnāv iddhe 'pām ante rājavaty ubhayataḥ samākhyāpya sarvānumate mukhyaḥ satyaṃ praśnaṃ brūyāt
2.29.8	anṛte rājā daṇḍaṃ praṇayet
2.29.9	narakaś cātrādhikaḥ sāṃparāye
2.29.10	satye svargaḥ sarvabhūtapraśaṃsā ca
2.29.11	sā niṣṭhā yā vidyā strīṣu śūdreṣu ca
2.29.12	ātharvaṇasya vedasya śeṣa ity upadiśanti
2.29.13	kṛcchrā dharmasamāptiḥ samāmnātena / lakṣaṇakarmaṇāt tu samāpyate
2.29.14	tatra lakṣaṇam / sarvajanapadeṣv ekāntasamāhitam āryāṇāṃ vṛttaṃ samyagvinītānāṃ vṛddhānām ātmavatām alolupānām adāmbhikānāṃ vṛttasādṛśyaṃ bhajeta / evam ubhau lokāv abhijayati
2.29.15	strībhyaḥ sarvavarṇebhyaś ca dharmaśeṣān pratīyād ity eka ity eke
