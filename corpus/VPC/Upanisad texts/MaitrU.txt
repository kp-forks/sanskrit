#Text:Maitryupaniṣad
#Edition:Cowell
#Data entry:Oliver Hellwig
#Notes:External Sandhis resolved where possible. Subnumbering of lines (1.1.2, 1.1.3 etc.) derived from dandas in Cowell's edition. Metrical lines retain their inner dandas.



1.1.1	brahmayajñā vā eṣa yat pūrveṣāṃ cayanam
1.1.2	tasmād yajamānaś citvaitān agnīn ātmānam abhidhyāyet
1.1.3	sa pūrṇaḥ khalu vā addhāvikalaḥ sampadyate yajñaḥ
1.1.4	kaḥ so 'bhidhyeyo 'yaṃ yaḥ prāṇākhyaḥ
1.1.5	tasyopākhyānam
1.2.1	bṛhadratho vai nāma rājā virājye putraṃ nidhāpayitvedam aśāśvataṃ manyamānaḥ śarīraṃ vairāgyam upeto 'raṇyaṃ nirjagāma
1.2.2	sa tatra paramaṃ tapa āsthāyādityam udīkṣamāṇa ūrdhvabāhus tiṣṭhati
1.2.3	ante sahasrāhasyāntikam ājagāmāgnir ivādhūmakas tejasā nirdahann ivātmavidbhagavāñchākāyanyaḥ
1.2.4	uttiṣṭhottiṣṭha varaṃ vṛṇīṣveti rājānam abravīt
1.2.5	sa tasmai namaskṛtvovāca
1.2.6	bhagavan nāham ātmavit tvaṃ tattvavit śuśrumo vayaṃ sa tvaṃ nā brūhīti
1.2.7	etad vṛttaṃ purastād duḥśakyam etatpraśnam aikṣvākān yān kāmān vṛṇīṣveti śākāyanyaḥ
1.2.8	śirasāsya caraṇāv abhimṛśamāno rājemāṃ gāthāṃ jagāda
1.3.1	bhagavann asthicarmasnāyumajjamāṃsaśukraśoṇitaśleṣmāśrudūṣikāviṇmūtrapittakaphasaṅghāte durgandhe niḥsāre 'smiñcharīre kiṃ kāmopabhogaiḥ
1.3.2	kāmakrodhalobhamohabhayaviṣāderṣyeṣṭaviyogāniṣṭasamprayogakṣutpipāsājarāmṛtyurāgaśokādyair abhihate 'smiñcharīre kiṃ kāmopabhogaiḥ
1.4.1	sarvaṃ cedaṃ kṣayiṣṇu paśyāmo yatheme daṃśamaśakādayas tṛṇavanaspatayodbhūtapradhvaṃsinaḥ
1.4.2	atha kim etair vā pare 'nye mahādhanurdharāś cakravartinaḥ kecit sudyumnabhūridyumnendradyumnakuvalayāśvayauvanāśvavadhryaśvāśvapatiḥ śaśabindur hariścandro 'mbarīṣananaktusaryātir yayātyanaraṇyokṣasenādayaḥ
1.4.3	atha maruttabharataprabhṛtayo rājānaḥ
1.4.4	miṣato bandhuvargasya mahatīṃ śriyaṃ tyaktvāsmāl lokād amuṃ lokaṃ prayātā iti
1.4.5	atha kim etair vā pare 'nye gandharvāsurayakṣarākṣasabhūtagaṇapiśācoragagrahādīnāṃ nirodhaṃ paśyāmaḥ
1.4.6	atha kim etair vānyānāṃ śoṣaṇaṃ mahārṇavāṇāṃ śikhariṇāṃ prapatanaṃ dhruvasya pracalanaṃ vraścanaṃ vātarajjūnāṃ nimajjanaṃ pṛthivyāḥ sthānād apasaraṇaṃ surāṇām ity etadvidhe 'smint saṃsāre kiṃ kāmopabhogaiḥ
1.4.7	yair evāśitasyāsakṛd ihāvartanaṃ dṛśyatā ity uddhartum arhasi
1.4.8	andhodapānastho bheka ivāham asmint saṃsāre bhagavaṃs tvaṃ no gatis tvaṃ no gatiḥ
2.1.1	atha bhagavāñchākāyanyaḥ suprītas tv abravīd rājānaṃ
2.1.2	mahārāja bṛhadrathekṣvākuvaṃśadhvaja śīghram ātmajñaḥ kṛtakṛtyas tvaṃ marunnāmneti viśruto 'sīti
2.1.3	ayaṃ vāva khalv ātmā te
2.1.4	yaḥ katamo bhagavā iti
2.1.5	taṃ hovāceti
2.2.1	atha ya eṣocchvāsāviṣṭambhanenordhvam utkrānto vyayamāno 'vyayamānas tamaḥ praṇudaty eṣa ātmā
2.2.2	ity āha bhagavān maitriḥ
2.2.3	ity evaṃ hy āha
2.2.4	atha ya eṣa samprasādo 'smāccharīrāt samutthāya paraṃ jyotir upasampadya svena rūpeṇābhiniṣpadyatā ity eṣa ātmeti hovācaitad amṛtam abhayam etad brahmeti
2.3.1	atha khalv iyaṃ brahmavidyā sarvopaniṣadvidyā vā rājann asmākaṃ bhagavatā maitriṇākhyātāhaṃ te kathayiṣyāmīti
2.3.2	athāpahatapāpmānas tigmatejasā ūrdhvaretasā vālikhilyā iti śrūyante
2.3.3	atha kratuṃ prajāpatim abruvan
2.3.4	bhagavan śakaṭam ivācetanam idaṃ śarīraṃ kasyaiṣa khalv īdṛśo mahimātīndriyabhūtasya yenaitadvidham etac cetanavat pratiṣṭhāpitaṃ pracodayitā vā asya yad bhagavan vetsi tad asmākaṃ brūhīti tān hovāceti
2.4.1	yo ha khalu vāvoparisthaḥ śrūyate guṇeṣv ivārdharetasaḥ sa vā eṣa śuddhaḥ pūtaḥ śūnyaḥ śānto 'prāṇo nirātmānanto 'kṣayyaḥ sthiraḥ śāśvato 'jaḥ svatantraḥ sve mahimni tiṣṭhaty anenedaṃ śarīraṃ cetanavat pratiṣṭhāpitaṃ pracodayitā vaiṣo 'pyasyeti
2.4.2	te hocur bhagavan katham anenedṛśyenāniṣṭhenaitadvidham idaṃ cetanavat pratiṣṭhāpitaṃ pracodayitā vaiṣo 'sya katham iti tān hovāca
2.5.1	sa vā eṣa sūkṣmāgrāhyo 'dṛśyaḥ puruṣasaṃjño 'buddhipūrvam ihaivāvartate 'ṃśeneti suptasyevābuddhipūrvaṃ vibodhā evam iti
2.5.2	atha yo ha khalu vāvaitasya so 'ṃśo 'yaṃ yaś cetāmātraḥ pratipuruṣaḥ kṣetrajñaḥ saṅkalpādhyavasāyābhimānaliṅgaḥ prajāpatir viśvākhyaś cetanenedaṃ śarīraṃ cetanavat pratiṣṭhāpitaṃ pracodayitā vaiṣo 'py asyeti
2.5.3	te hocur bhagavan yady anenedṛśenāniṣṭhenaitadvidham idaṃ cetanavat pratiṣṭhāpitaṃ pracodayitā vaiṣo 'sya katham iti tān hovāceti
2.6.1	prajāpatir vā eko 'gre 'tiṣṭhat sa nāramataikaḥ sotmānam abhidhyātvā bahvoḥ prajā asṛjata
2.6.2	tā aśmevāprabuddhā aprāṇāḥ sthāṇur iva tiṣṭhamānā apaśyat
2.6.3	sa nāramata so 'manyataitāsāṃ pratibodhanāyābhyantaraṃ viviśāmi
2.6.4	sa vāyur ivātmānaṃ kṛtvābhyantaraṃ prāviśat
2.6.5	sa eko nāśakat sa pañcadhātmānaṃ vibhajyocyate
2.6.6	yaḥ prāṇo 'pānaḥ samāna udāno vyāna iti
2.6.7	athāyaṃ ya ūrdhvam utkrāmaty eṣa vāva sa prāṇo 'tha yo 'yam avāṅ saṃkrāmaty eṣa vāva so 'pāno 'tha yena vā etā anugṛhītā ity eṣa vāva sa vyāno 'tha yo 'yaṃ sthaviṣṭho dhātur annasyāpāne prāpayaty aṇiṣṭho vāṅge 'ṅge samānayaty eṣa vāva sa samānasaṃjñā uttaraṃ vyānasya rūpaṃ caiteṣām antarā prasūtir evodānasyātha yo 'yaṃ pītāśitam udgirati nigiratīti vaiṣa vāva sa udānaḥ
2.6.8	athopāṃśur antaryāmam abhibhavaty antaryāma upāṃśuṃ caitayor antarā devauṣṇyaṃ prāsuvat yadauṣṇyaṃ sa puruṣo 'tha yaḥ puruṣaḥ so 'gnir vaiśvānaraḥ
2.6.9	anyatrāpyuktam ayam agnir vaiśvānaro yo 'yamantaḥ puruṣe yenedam annaṃ pacyate yad idam adyate tasyaiṣa ghoṣo bhavati yam etat karṇāv apidhāya śṛṇoti sa yadotkramiṣyan bhavati nainaṃ ghoṣaṃ śṛṇoti
2.6.10	sa vā eṣa pañcadhātmānaṃ vibhajya nihito guhāyāṃ
2.6.11	manomayaḥ prāṇaśarīro bhārūpaḥ satyasaṅkalpa ākāśātmeti
2.6.12	sa vā eṣo 'smāddhṛdantarād akṛtārtho 'manyatārthān aśnānīti
2.6.13	ataḥ khānīmāni bhittvoditaḥ pañcabhī raśmibhir viṣayān atti
2.6.14	iti buddhīndriyāṇi yānīmāny etāny asya raśmayaḥ karmendriyāṇy asya hayā rathaḥ śarīraṃ mano niyantā prakṛtimayo 'sya pratodo 'nena khalv īritaḥ paribhramatīdaṃ śarīraṃ cakram iva mṛtyavenedaṃ śarīraṃ cetanavat pratiṣṭhāpitaṃ pracodayitā vaiṣo 'pyasyeti
2.6.15	sa vā eṣa ātmehośanti kavayaḥ sitāsitaiḥ karmaphalair anabhibhūta iva prati śarīreṣu caraty avyaktatvāt saukṣmyād adṛśyatvād agrāhyatvān nirmamatvāc cānavastho 'sati kartākartaivāvasthaḥ sa vā eṣa śuddhaḥ sthiro 'calaś cālepyo 'vyagro nispṛhaḥ prekṣakavad avasthitaḥ svasthaś ca
2.6.16	ṛtabhuk guṇamayena paṭenātmānam antardhāyāvasthitā ity avasthitā iti
3.1.1	te hocur bhagavan yady evam asyātmano mahimānaṃ sūcayasīty anyo vā paraḥ ko 'yam ātmākhyo yo 'yaṃ sitāsitaiḥ karmaphalair abhibhūyamānaḥ sadasadyonim āpadyatā ity avāñcyordhvā vā gatir dvandvair abhibhūyamānaḥ paribhramati
3.2.1	asti khalv anyo 'paro bhūtātmākhyo yo 'yaṃ sitāsitaiḥ karmaphalair abhibhūyamānaḥ sadasadyonim āpadyatā ity avāñcyordhvā vā gatir dvandvair abhibhūyamānaḥ paribhramatīty asyopavyākhyānaṃ
3.2.2	pañcatanmātrā bhūtaśabdenocyante atha pañcamahābhūtāni bhūtaśabdenocyante 'tha teṣāṃ yat samudayaṃ tat śarīram ity uktam atha yo ha khalu vāva śarīra ity uktaṃ sa bhūtātmety uktaṃ
3.2.3	athāmṛto 'syātmādbindur iva puṣkarā iti sa vā eṣo 'bhibhūtaḥ prākṛtair guṇair iti
3.2.4	atho 'bhibhūtatvāt saṃmūḍhatvaṃ prayātaḥ saṃmūḍhatvād ātmasthaṃ prabhuṃ bhagavantaṃ kārayitāraṃ nāpaśyad guṇaughair uhyamānaḥ kaluṣīkṛtaś cāsthiraś cañvalo lupyamānaḥ saspṛho vyagraś cābhimānitvaṃ prayātā ity ahaṃ so mamedam ity evaṃ manyamāno nibadhnāty ātmanātmānaṃ jāleneva khacaraḥ kṛtasyānuphalair abhibhūyamānaḥ sadasadyonim āpadyatā ity avāñcyordhvā vā gatir dvandvair abhibhūyamānaḥ paribhramati
3.2.5	katama eṣa iti tān hovāceti
3.3.1	athānyatrāpyuktaṃ yaḥ kartā so 'yaṃ vai bhūtātmā karaṇaiḥ kārayitāntaḥpuruṣaḥ
3.3.2	atha yathāgnināyaspiṇḍo vābhibhūtaḥ kartṛbhir hanyamāno nānātvam upaityevaṃ vāva khalv asau bhūtātmāntaḥpuruṣeṇābhibhūto guṇair hanyamāno nānātvam upaiti
3.3.3	caturjālaṃ caturdaśavidhaṃ caturaśītidhā pariṇataṃ bhūtagaṇam etad vai nānātvasya rūpaṃ
3.3.4	tāni ha vā etāni guṇāni puruṣeṇeritāni cakram iva mṛtyaveneti
3.3.5	atha yathāyaspiṇḍe hanyamāne nāgnir abhibhūyaty evaṃ nābhibhūyaty asau puruṣo 'bhibhūyaty ayaṃ bhūtātmopasaṃśliṣṭatvād iti
3.4.1	athānyatrāpyuktaṃ śarīram idaṃ maithunād evodbhūtaṃ saṃvṛddhyapetaṃ niraye 'tha mūtradvāreṇa niṣkrāntam asthibhiś citaṃ māṃsenānuliptaṃ carmaṇāvanaddhaṃ viṇmūtrapittakaphamajjāmedovasābhir anyaiś cāmayair bahubhiḥ paripūrṇaṃ kośa iva vasunā
3.5.1	athānyatrāpyuktaṃ saṃmoho bhayaṃ viṣādo nidrā tandrī pramādo jarā śokaḥ kṣut pipāsā kārpaṇyaṃ krodho nāstikyam ajñānaṃ mātsaryaṃ naiḥkāruṇyaṃ mūḍhatvaṃ nirvrīḍatvaṃ nirākṛtitvam uddhatatvam asamatvam iti tāmasāni
3.5.2	antastṛṣṇā sneho rāgo lobho hiṃsā ratir dviṣṭir vyāvṛtatvam īrṣyā kāmam asthiratvaṃ calatvaṃ vyagratvaṃ jigīṣārthopārjanaṃ mitrānugrahaṇaṃ parigrahāvalambo 'niṣṭeṣv indriyārtheṣu dviṣṭir iṣṭeṣv abhiṣaṅgaḥ śuktasvaro 'nnatamastv iti rājasāny etaiḥ paripūrṇa etair abhibhūtā ity ayaṃ bhūtātmā tasmān nānārūpāṇy āpnotīty āpnotīti
4.1.1	te ha khalu vāvordhvaretaso 'tivismitā abhisametyocur bhagavan namaste 'stv anuśādhi tvam asmākaṃ gatir anyā na vidyatā iti
4.1.2	asya ko vidhir bhūtātmano yenedaṃ hitvātmann eva sāyojyam upaiti tān hovāceti
4.2.1	athānyatrāpyuktaṃ mahānadīṣūrmaya ivānivartakam asya yat purā kṛtaṃ samudraveleva durnivāryam asya mṛtyor āgamanaṃ sadasatphalamayaiḥ pāśaiḥ paṅgur iva baddhaṃ bandhanasthasyevāsvātantryaṃ yamaviṣayasthasyeva bahubhayāvasthaṃ madironmatta iva mohamadironmattaṃ pāpmanā gṛhīta iva bhrāmyamāṇaṃ mahoragadaṣṭa iva viṣayadaṣṭaṃ mahāndhakāram iva rāgāndham indrajālam iva māyāmayaṃ svapna iva mithyādarśanaṃ kadalīgarbha ivāsāraṃ naṭa iva kṣaṇaveṣaṃ citrabhittir iva mithyāmanoramam ity athoktaṃ
4.2.2	śabdasparśādayo hyarthā martye 'narthā ivāsthitāḥ
4.2.3	yeṣāṃ saktas tu bhūtātmā na smareta paraṃ padam
4.3.1	ayaṃ vāva khalv asya pratividhir bhūtātmano yadvedavidyādhigamaḥ svadharmasyānucaraṇaṃ svāśrameṣv evānukramaṇaṃ svadharmasya vā etad vrataṃ stambaśākhevāparāṇyanenordhvabhāg bhavaty anyathāvāṅṅ ity eṣa svadharmo 'bhihito yo vedeṣu na svadharmātikrameṇāśramī bhavaty āśrameṣv evānavasthas tapasvī vety ucyatā ity etad ayuktaṃ nātapaskasyātmajñāne 'dhigamaḥ karmasiddhir vety evaṃ hy āha tapasā prāpyate sattvaṃ sattvāt saṃprāpyate manaḥ
4.3.2	manasaḥ prāpyate hy ātmā yam āptvā na nivartatā iti
4.4.1	asti brahmeti brahmavidyāvid abravīd brahmadvāram idam ity evaitad āha yas tapasāpahatapāpmā oṃ brahmaṇo mahimety evaitad āha yaḥ suyukto 'jasraṃ cintayati tasmād vidyayā tapasā cintayā copalabhyate brahma
4.4.2	sa brahmaṇaḥ para etā bhavaty adhidevatvaṃ devebhyaś cety akṣayyam aparimitam anāmayaṃ sukham aśnute ya evaṃvidvān anena trikeṇa brahmopāste
4.4.3	atha yaiḥ paripūrṇo 'bhibhūto 'yaṃ rathitaś ca tair vaiva muktas tv ātmann eva sāyojyam upaiti
4.5.1	te hocur bhagavann abhivādy asīty abhivādy asīti
4.5.2	nihitam asmābhir etad yathāvad uktaṃ manasīty athottaraṃ praśnam anubrūhīti
4.5.3	agni vāyur ādityaḥ kālo yaḥ prāṇo 'nnaṃ brahmā rudro viṣṇur ity eke 'nyam abhidhyāyanty eke 'nyaṃ śreyaḥ katamo yaḥ so 'smākaṃ brūhīti tān hovāceti
4.6.1	brahmaṇo vāvaitā agryās tanavaḥ parasyāmrtasyāśarīrasya tasyaiva loke pratimodatīha yo yasyānuṣakta ity evaṃ hy āha
4.6.2	brahma khalv idaṃ vāva sarvam
4.6.3	yā vāsyā agryās tanavas tā abhidhyāyed arcayen nihnuyāc cātas tābhiḥ sahaivopary upari lokeṣu caraty atha kṛtsnakṣaya ekatvam eti puruṣasya puruṣasya
5.1.1	atha yatheyaṃ kautsāyanī stutiḥ
5.1.2	tvaṃ brahmā tvaṃ ca vai viṣṇus tvaṃ rudras tvaṃ prajāpatiḥ
5.1.3	tvam agnir varuṇo vāyus tvam indras tvaṃ niśākaraḥ
5.1.4	tvam annas tvaṃ yamas tvaṃ pṛthivī tvaṃ viśvaṃ tvam athācyutaḥ
5.1.5	svārthe svābhāvike 'rthe ca bahudhā saṃsthitis tvayi
5.1.6	viśveśvara namas tubhyaṃ viśvātmā viśvakarmakṛt
5.1.7	viśvabhug viśvam āyus tvaṃ viśvakrīḍāratiprabhuḥ
5.1.8	namaḥ śāntātmane tubhyaṃ namo guhyatamāya ca
5.1.9	acintyāyāprameyāya anādinidhanāya ca
5.2.1	tamo vā idam agra āsīd ekaṃ tat pare syāt tat tatpareṇeritaṃ viṣamatvaṃ prayāty etadrūpaṃ vai rajas tad rajaḥ khalv īritaṃ viṣamatvaṃ prayāty etad vai sattvasya rūpaṃ tat sattvam everitaṃ rasaḥ saṃprasravat so 'ṃśo 'yaṃ yaś cetāmātraḥ pratipuruṣaḥ kṣetrajñaḥ saṃkalpādhyavasāyābhimānaliṅgaḥ prajāpatir viśvety asya prāg uktā etās tanavaḥ
5.2.2	atha yo ha khalu vāvāsya tāmaso 'ṃśo 'sau sa brahmacāriṇo yo 'yaṃ rudro 'tha yo ha khalu vāvāsya rājaso 'ṃśo 'sau sa brahmacāriṇo yo 'yaṃ brahmātha yo ha khalu vāvāsya sāttviko 'śo 'sau sa brahmacāriṇo yo 'yaṃ viṣṇuḥ sa vā eṣa ekas tridhā bhūto 'ṣṭadhaikādaśadhā dvādaśadhāparimitadhā vodbhūta udbhūtatvād bhūtaṃ bhūteṣu carati praviṣṭaḥ sa bhūtānām adhipatir babhūvā ity asā ātmāntarbahiś cāntarbahiś ca
6.1.1	dvidhā vā eṣa ātmānaṃ bibharty ayaṃ yaḥ prāṇo yaś cāsā ādityo 'tha dvau vā etā asya panthānā antarbahiścāhorātreṇaitau vyāvartete
6.1.2	asau vā ādityo bahirātmāntarātmā prāṇo 'to bahirātmakyā gatyāntarātmano 'numīyate gatir ity evaṃ hy āhātha yaḥ kaścid vidvān apahatapāpmākṣādhyakṣo 'vadātamanās tanniṣṭhā āvṛttacakṣuḥ so antarātmakyā gatyā bahirātmano 'numīyate gatir ity evaṃ hy āha
6.1.3	atha ya eṣo 'ntar āditye hiraṇmayaḥ puruṣo yaḥ paśyatīmāṃ hiraṇyavasthāt sa eṣo 'ntare hṛtpuṣkara evāśrito 'nnam atti
6.1.4	athāparaṃ veditavyam uttaro vikāro 'syātmayajñasya yathānnam annādaś cety asyopavyākhyānam
6.1.5	puruṣaś cetā pradhānāntaḥsthaḥ sa eva bhoktā prākṛtam annaṃ bhuṅktā iti
6.1.6	tasyāyaṃ bhūtātmā hy annamasya kartā pradhānaḥ
6.1.7	tasmāt triguṇaṃ bhojyaṃ bhoktā puruṣo 'ntaḥsthaḥ
6.1.8	atra dṛṣṭaṃ nāma pratyayaṃ
6.1.9	yasmād bījasambhavā hi paśavas tasmād bījaṃ bhojyam anenaiva pradhānasya bhojyatvaṃ vyākhyātaṃ
6.1.10	tasmād bhoktā puruṣo bhojyā prakṛtis tatstho bhuṅktā iti
6.1.11	prākṛtam annaṃ triguṇabhedapariṇāmatvān mahad ādyaṃ viśeṣāntaṃ liṅgaṃ
6.1.12	anenaiva caturdaśavidhasya mārgasya vyākhyā kṛtā bhavati
6.1.13	sukhaduḥkhamohasaṃjñaṃ hy annabhūtam idaṃ jagat nahi bījasya svāduparigraho 'stīti yāvan na prasūtiḥ
6.1.14	tasyāpy evaṃ tisṛṣv avasthāsv annatvaṃ bhavati kaumāraṃ yauvanaṃ jarā pariṇāmatvāt tadannatvaṃ
6.1.15	evaṃ pradhānasya vyaktatāṃ gatasyopalabdhir bhavati tatra buddhyādīni svāduni bhavanty adhyavasāyasaṃkalpābhimānā ity athendriyārthān pañca svāduni bhavanty evaṃ sarvāṇīndriyakarmāṇi prāṇakarmāṇy evaṃ vyaktam annam avyaktam annamasya nirguṇo bhoktā bhoktṛtvāc catanyaṃ prasiddhaṃ tasya
6.1.16	yathāgnir vai devānām annādaḥ somo 'nnam agninaivānnam ity evaṃvit somasaṃjño 'yaṃ bhūtātmāgnisaṃjño 'py avyaktamukhā iti vacanāt puruṣo vyaktamukhena triguṇaṃ bhuṅktā iti yo haivaṃ veda saṃnyāsī yogī cātmayājī cety atha yadvan na kaścicchūnyāgāre kāminyaḥ praviṣṭāḥ spṛśantīndriyārthāṃs tadvad yo na spṛśati praviṣṭān saṃnyāsī yogī cātmayājī ceti
6.2.1	atha ya eṣo 'ntare hṛtpuṣkara evāśrito 'nnam atti sa eṣo 'gnir divi śritaḥ sauraḥ kālākhyo 'dṛśyaḥ sarvabhūtāny annam attīti
6.2.2	kaḥ puṣkaraḥ kimmayo veti
6.2.3	idaṃ vāva tat puṣkaraṃ yo 'yam ākāśo 'syemāś catasro diśaś catasra upadiśo dalasaṃsthā āsa
6.2.4	arvāg vicarata etau prāṇādityā etā upāsītām ity etad akṣareṇa vyāhṛtibhiḥ sāvitryā ceti
6.2.5	athānyatrāpy uktam ataḥ parāsya dhāraṇā tālurasanāgranipīḍanād vāṅmanaḥprāṇanirodhanād brahma tarkeṇa paśyati yadātmanātmānam aṇor aṇīyāṃsaṃ dyotamānaṃ manaḥkṣayāt paśyati tadātmanātmānaṃ dṛṣṭvā nirātmā bhavati nirātmakatvād asaṃkhyo 'yoniś cintyo mokṣalakṣaṇam ity etat paraṃ rahasyam ity evaṃ hy āha
6.2.6	cittasya hi prasādena hanti karma śubhāśubhaṃ
6.2.7	prasannātmātmani sthitvā sukham avyayam aśnutā iti
6.3.1	dve vāva brahmaṇo rūpe mūrtaṃ cāmūrtaṃ cātha yan mūrtaṃ tad asatyaṃ yad amūrtaṃ tat satyaṃ tad brahma taj jyotir yaj jyotiḥ sa ādityaḥ sa vā eṣa om ity etad ātmābhavat sa tredhātmānaṃ vyakurutā om iti tisro mātrā etābhiḥ sarvam idam otaṃ protaṃ caivāsmīty evaṃ hy āhaitad vā āditya om ity evaṃ dhyāyata ātmānaṃ yuñjīteti
6.3.2	om śucau deśe śuciḥ sattvasthaḥ sadadhīyānaḥ sadvādī saddhyāyī sadyājī syād ity ataḥ sadbrahmaṇi satyabhilāṣiṇi nirvṛtto 'nyas tatphalacchinnapāśo 'nirāśaḥ pareṣv ātmavad vigatabhayo niṣkāmo 'kṣayyam aparimitaṃ sukham ākramya tiṣṭhati paramaṃ vai śevadher iva parasyoddharaṇaṃ yat niṣkāmatvaṃ sa hi sarvakāmamayaḥ puruṣo 'dhyavasāyasaṃkalpābhimānaliṅgo baddho 'tas tadviparīto mukto 'traikā āhur guṇaḥ prakṛtibhedavaśād adhyavasāyātmabandham upāgato 'dhyavasāyasya doṣakṣayāddhi mokṣo manasā hy eva paśyati manasā śṛṇoti kāmaḥ saṃkalpo vicikitsā śraddhāśraddhā dhṛtir adhṛtir hrīr dhīr bhīr ity etat sarvaṃ mana eva guṇoghair uhyamānaḥ kaluṣīkṛtaś cāsthiraś cañcalo lupyamānaḥ saspṛho vyagraś cābhimānitvaṃ prayātā ity ahaṃ so mamedam ity evaṃ manyamānā nibadhnāty ātmanātmānaṃ jāleneva khacaro 'taḥ puruṣo 'dhyavasāyasaṃkalpābhimānaliṅgo baddho 'tas tadviparīto muktas tasmāt niradhyavasāyo niḥsaṃkalpo nirabhimānas tiṣṭhed etan mokṣalakṣaṇam eṣātra brahmapadavy eṣo 'tra dvāravivaro 'nenāsya tamasaḥ pāraṃ gamiṣyaty atra hi sarve kāmāḥ samāhitā ity atrodāharanti
6.3.3	yadā pañcāvatiṣṭhante jñānāni manasā saha / buddhiś ca na viceṣṭate tam āhuḥ paramāṃ gatiṃ
6.3.4	etad uktvāntarhṛdayaḥ śākāyanyas tasmai namaskṛtvā yathāvad upacārī kṛtakṛtyo maruduttarāyaṇaṃ gato na hyatrodvartmanā gatir eṣo 'tra brahmapathaḥ sauraṃ dvāraṃ bhittvordhvena vinirgatā ity atrodāharanti
6.3.5	anantā raśmayas tasya dīpavad yaḥ sthito hṛdi / sitāsitāḥ kadrunīlāḥ kapilā mṛdulohitāḥ
6.3.6	ūrdhvam ekaḥ sthitas teṣāṃ yo bhittvā sūryamaṇḍalaṃ / brahmalokam atikramya tena yānti parāṃ gatiṃ
6.3.7	yad asyānyad raśmiśatam ūrdhvam eva vyavasthitaṃ / tena devanikāyānāṃ svadhāmāni prapadyate
6.3.8	ye naikarūpāś cādhastād raśmayo 'sya mṛduprabhāḥ / iha karmopabhogāya taiḥ saṃsarati so 'vaśaḥ
6.3.9	tasmāt sargasvargāpavargahetur bhagavān asāv āditya iti
6.4.1	athānyatrāpyuktam atha khalu ya udgīthaḥ sa praṇavo yaḥ praṇavaḥ sa udgītha ity asau vā āditya udgītha eṣa praṇavā ity evaṃ hy āhodgīthaṃ praṇavākhyaṃ praṇetāraṃ bhārūpaṃ vigatanidraṃ vijaraṃ vimṛtyuṃ tripadaṃ vyakṣaraṃ punaḥ pañcadhā jñeyaṃ nihitaṃ guhāyām ity evaṃ hy āhordhvamūlaṃ tripād brahma śākhā ākāśavāyvagnyudakabhūmyādayā eko 'śvatthanāmaitad brahmaitasyaitat tejo yad asā āditya om ity etad akṣarasya caitat tasmād om ity anenaitad upāsītājasram ity eko 'sya saṃbodhayitety evaṃ hy āha
6.4.2	etad evākṣaraṃ puṇyam etad evākṣaraṃ paraṃ
6.4.3	etad evākṣaraṃ jñātvā yo yad icchati tasya tat
6.5.1	athānyatrāpy uktaṃ svanavaty eṣāsya tanūr yā om iti strīpuṃnapuṃsaketi liṅgavaty eṣāthāgnir vāyur ādityā iti bhāsvaty eṣātha brahmā rudro viṣṇur ity adhipativaty eṣātha gārhapatyo dakṣiṇāgnir āhavanīyā iti mukhavaty eṣātha ṛg yajuḥ sāmeti vijñānavaty eṣā bhūr bhuvaḥ svar iti lokavaty eṣātha bhūtaṃ bhavyaṃ bhaviṣyad iti kālavaty eṣātha prāṇo 'gniḥ sūrya iti pratāpavaty eṣāthānnam āpaś candramā ity āpyāyanavaty eṣātha buddhir mano 'haṃkārā iti cetanavaty eṣātha prāṇo 'pāno vyānā iti prāṇavaty eṣety ata om ity uktenaitāḥ prastutā arcitā arpitā bhavantīty evaṃ hyāhaitad vai satyakāma paraṃ cāparaṃ ca brahma yad om ity etad akṣaram iti
6.6.1	athāvyāhṛtaṃ vā idam āsīt sa satyaṃ prajāpatis tapas taptvānuvyāharad bhūr bhuvaḥ svar ity eṣaivāsya prajāpateḥ sthaviṣṭhā tanūr yā lokavatīti svar ity asyāḥ śiro nābhir bhuvo bhūḥ pādā ādityaś cakṣuḥ
6.6.2	cakṣurāyattā hi puruṣasya mahatī mātrā cakṣuṣā hy ayaṃ mātrāś carati satyaṃ vai cakṣur akṣiṇy avasthito hi puruṣaḥ sarvārtheṣu caraty etasmād bhūr bhuvaḥ svar ity upāsītānena hi prajāpatir viśvātmā viśvacakṣur ivopāsito bhavatīty evaṃ hy āhaiṣā vai prajāpater viśvabhṛt tanūr etasyām idaṃ sarvam antarhitam asmiṃś ca sarvasminn eṣāntarhiteti tasmād eṣopāsīta
6.7.1	tat savitur vareṇyam ity asau vā ādityaḥ savitā sa vā evaṃ pravaraṇīya ātmakāmenety āhur brahmavādino 'tha bhargo devasya dhīmahīti savitā vai devas tato yo 'sya bhargākhyas taṃ cintayāmīty āhur brahmavādino 'tha dhiyo yo naḥ pracodayād iti buddhayo vai dhiyas tā yo 'smākaṃ pracodayād ity āhur brahmavādinaḥ
6.7.2	atha bhargā iti yo ha vā amuṣminn āditye nihitas tārako 'kṣiṇi vaiṣa bhargākhyo bhābhir gatir asya hīti bhargo bharjayatīti vaiṣa bhargā iti rudro brahmavādino 'tha bha iti bhāsayatīmān lokān ra iti rañjayatīmāni bhūtāni ga iti gacchanty asminn āgacchanty asmād imāḥ prajās tasmād bharagatvād bhargaḥ
6.7.3	śaśvat sūyamānāt sūryaḥ savanāt savitādānād ādityaḥ pavanāt pāvano 'thāpo pyāyanād ity evaṃ hy āha
6.7.4	khalv ātmano tmā netāmṛtākhyaś cetā mantā gantotsraṣṭānandayitā kartā vaktā rasayitā ghrātā draṣṭā śrotā spṛśati ca vibhur vigrahe saṃniviṣṭhā ity evaṃ hy āha
6.7.5	atha yatra dvaitībhūtaṃ vijñānaṃ tatra hi śṛṇoti paśyati jighrati rasayati caiva sparśayati sarvam ātmā jānīteti yatrādvaitībhūtaṃ vijñānaṃ kāryakāraṇakarmanirmuktaṃ nirvacanam anaupamyaṃ nirupākhyaṃ kiṃ tad avācyam
6.8.1	eṣa hi khalv ātmeśānaḥ śambhur bhavo rudraḥ prajāpatir viśvasṛk hiraṇyagarbhaḥ satyaṃ prāṇo haṃsaḥ śāstā viṣṇur nārāyaṇo 'rkaḥ savitā dhātā vidhātā samrāḍ indra indur iti
6.8.2	ya eṣa tapaty agnir ivāgninā pihitaḥ sahasrākṣeṇa hiraṇmayenāṇḍena
6.8.3	eṣa vā jijñāsitavyo 'nveṣṭavyaḥ sarvabhūtebhyo 'bhayaṃ dattvāraṇyaṃ gatvātha bahiḥkṛtvendriyārthān svāñśarīrād upalabhetainam iti
6.8.4	viśvarūpaṃ hariṇaṃ jātavedasaṃ parāyaṇaṃ jyotir ekaṃ tapantam
6.8.5	sahasraraśmiḥ śatadhā vartamānaḥ prāṇaḥ prajānām udayaty eṣa sūryaḥ
6.9.1	tasmād vā eṣa ubhayātmaivaṃvid ātmann evābhidhyāyaty ātmann eva yajatīti dhyānaṃ prayogasthaṃ mano vidvadbhiṣṭutaṃ manaḥpūtim ucchiṣṭopahatam ity anena tat pāvayet
6.9.2	mantraṃ paṭhati
6.9.3	ucchiṣṭocchiṣṭopahataṃ yac ca pāpena dattaṃ mṛtasūtakād vā vasoḥ pavitram agniḥ savituś ca raśmayaḥ punantv annaṃ mama duṣkṛtaṃ ca yad anyat
6.9.4	adbhiḥ purastāt paridadhāti
6.9.5	prāṇāya svāhāpānāya svāhā vyānāya svāhā samānāya svāhodānāya svāheti pañcabhi r abhijuhoti
6.9.6	athāvaśiṣṭaṃ yatavāg aśnāty ato 'dbhir bhūya evopariṣṭāt paridadhāty ācānto bhūtvātmejyānaḥ prāṇo 'gnir viśvo 'sīti ca dvābhyām ātmānam abhidhyāyet
6.9.7	prāṇo 'gniḥ paramātmā vai pañcavāyuḥ samāśritaḥ
6.9.8	sa prītaḥ prīṇātu viśvaṃ viśvabhuk
6.9.9	viśvo 'si vaiśvānaro 'si viśvaṃ tvayā dhāryate jāyamānam
6.9.10	viśantu tvām āhutayaś ca sarvāḥ prajās tatra yatra viśvāmṛto 'sīti
6.9.11	evaṃ na vidhinā khalv anenāttānnatvaṃ punar upaiti
6.11.1	paraṃ vā etad ātmano rūpaṃ yad annam annamayo hy ayaṃ prāṇo 'tha na yady aśnāty amantāśrotāspraṣṭādraṣṭāvaktāghrātārasayitā bhavati prāṇāṃś cotsṛjatīty evaṃ hy āhātha yadi khalv aśnāti prāṇasamṛddho bhūtvā mantā bhavati śrotā bhavati spraṣṭā bhavati vaktā bhavati rasayitā bhavati ghrātā bhavati draṣṭā bhavatīty evaṃ hy āha annād vai prajāḥ prajāyante yāḥ kāścit pṛthivīśritāḥ ato 'nnenaiva jīvanty athaitad api yanty antataḥ
6.12.1	athānyatrāpy uktaṃ sarvāṇi ha vā imāni bhūtāny aharahaḥ prapatanty annam abhijighṛkṣamāṇāni sūrye raśmibhir ādadāty annaṃ tenāsau tapaty annenābhiṣiktāḥ pacantīme prāṇā agnir vai annenojjvalaty annakāmenedaṃ prakalpitaṃ brahmaṇā
6.12.2	ato 'nnam ātmety upāsītety evaṃ hy āha
6.12.3	annād bhūtāni jāyante jātāny anena vardhante adyate 'tti ca bhūtāni tasmād annaṃ tad ucyate
6.13.1	athānyatrāpy uktaṃ viśvabhṛd vai nāmaiṣā tanūr bhagavato viṣṇor yad idam annaṃ prāṇo vā annasya raso manaḥ prāṇasya vijñānaṃ manasa ānandaṃ vijñānasyety annavān prāṇavān manasvān vijñānavān ānandavāṃś ca bhavati yo haivaṃ veda yāvantīha vai bhūtāny annam adanti tāvatsv antaḥstho 'nnam atti yo haivaṃ veda
6.13.2	annam eva vijarannamannaṃ saṃvananaṃ smṛtaṃ
6.13.3	annaṃ paśūnāṃ prāṇo 'nnaṃ jyeṣṭham annaṃ bhiṣak smṛtaṃ
6.14.1	athānyatrāpy uktam annaṃ vā asya sarvasya yoniḥ kālaś cānnasya sūryo yoniḥ kālasya tasyaitad rūpaṃ yan nimeṣādikālāt saṃbhṛtaṃ dvādaśātmakaṃ vatsaram etasyāgneyam ardham ardhaṃ vāruṇaṃ madhādyaṃ śraviṣṭhārdham āgneyaṃ krameṇotkrameṇa sārpādyaṃ śraviṣṭhārdhāntaṃ saumyaṃ tatraikaikam ātmano navāṃśakaṃ sacārakavidhaṃ saukṣmyatvād etatpramāṇam anenaiva pramīyate hi kālo na vinā pramāṇena prameyasyopalabdhiḥ prameyo 'pi pramāṇatāṃ pṛthaktvād upaityātmasaṃbodhanārtham ity evaṃ hy āha
6.14.2	yāvatyo vai kālasya kalās tāvatīṣu caraty asau yaḥ kālaṃ brahmety upāsīta kālas tasyātidūram apasaratīty evaṃ hy āha
6.14.3	kālāt sravanti bhūtāni kālād ṛddhiṃ prayānti ca
6.14.4	kāle cāstaṃ niyacchanti kālo mūrtir amūrtimān
6.15.1	dve vāva brahmaṇo rūpe kālaś cākālaś cātha yaḥ prāg ādityāt so 'kālo 'kalo 'tha ya ādityād yaḥ sa kālaḥ sakalaḥ sakalasya vā etad rūpaṃ yat saṃvatsaraḥ saṃvatsarāt khalv evemāḥ prajāḥ prajāyante saṃvatsareṇeha vai jātā vivardhante saṃvatsare pratyastaṃ yanti tasmāt saṃvatsaro vai prajāpatiḥ kālo 'nnaṃ brahmanīḍam ātmā cety evaṃ hy āha
6.15.2	kālaḥ pacati bhūtāni sarvāṇy eva mahātmani
6.15.3	yasmiṃs tu pacyate kālo yas taṃ veda sa vedavit
6.16.1	vigrahavān eṣa kālaḥ sindhurājaḥ prajānāṃ
6.16.2	eṣa tatsthaḥ savitākhyo yasmād eveme candraṛkṣagrahasaṃvatsarādayaḥ sūyante 'thaibhyaḥ sarvam idam atra vā yat kiṃcit śubhāśubhaṃ dṛśyanteha loke tad etebhyas tasmād ādityātmā brahmātha kālasaṃjñam ādityam upāsītādityo brahmety eke 'tha evaṃ hy āha
6.16.3	hotā bhoktā havir mantro yajño viṣṇuḥ prajāpatiḥ
6.16.4	sarvaḥ kaścit prabhuḥ sākṣī yo 'suṣmin bhāti maṇḍale
6.17.1	brahma ha vā idam agra āsīd eko 'nantaḥ prāg ananto dakṣiṇato 'nantaḥ pratīcy ananta udīcy ananta ūrdhvaṃ cāvāṅ ca sarvato 'nanto na hy asya prācyādidiśaḥ kalpante 'tha tiryagvāṅ cordhvaṃ vānūhya eṣa paramātmāparimito 'jo 'tarkyo 'cintya eṣa ākāśātmaivaiṣa kṛtsnakṣaya eko jāgartīty etasmād ākāśād eṣa khalv idaṃ cetāmātraṃ bodhayaty anenaiva cedaṃ dhyāyate 'smiṃś ca pratyastaṃ yāty asyaitad bhāsvaraṃ rūpaṃ yad amuṣminn āditye tapaty agnau cādhūmake yaj jyotiś citrataram udarastho 'tha vā yaḥ pacaty annam ity evaṃ hy āha
6.17.2	yaś caiṣo 'gnau yaś cāyaṃ hṛdaye yathāsā āditye sa eṣa ekā ity ekasya haikatvam eti ya evaṃ veda
6.18.1	tathā tatprayogakalpaḥ prāṇāyāmaḥ pratyāhāro dhyānaṃ dhāraṇā tarkaḥ samādhiḥ ṣaḍaṅgā ity ucyate yogaḥ
6.18.2	anena yadā paśyan paśyati rukmavarṇaṃ kartāram īśaṃ puruṣaṃ brahma yoniṃ
6.18.3	tadā vidvān puṇyapāpe vihāya pare 'vyaye sarvam ekīkaroty evaṃ hy āha
6.18.4	yathā parvatam ādīptaṃ nāśrayanti mṛgdvijāḥ
6.18.5	tad brahmavido doṣā nāśrayanti kadācana
6.19.1	athānyatrāpy uktaṃ yadā vai bahir vidvān mano niyamyendriyārthāṃś ca prāṇo niveśayitvā niḥsaṃkalpas tatas tiṣṭhed aprāṇād iha yasmāt sambhūtaḥ prāṇasaṃjñako jīvas tasmāt prāṇo vai turyākhye dhārayet prāṇam ity evaṃ hy āha
6.19.2	acittaṃ cittamadhyastham acintyaṃ guhyam uttamaṃ
6.19.3	tatra cittaṃ nidhāyeta tac ca liṅgaṃ nirāśrayaṃ
6.21.1	athānyatrāpy uktam ūrdhvagā nāḍī suṣumnākhyā prāṇasaṃcāriṇī tālvantarvicchinnā tayā prāṇoṃkāramanoyuktayordhvam utkramet tālvadhyagraṃ parivartya cendriyāṇy asaṃyojya mahimā mahimānaṃ nirīkṣeta tato nirātmakatvam eti nirātmakatvān na sukhaduḥkhabhāg bhavati kevalatvaṃ labhatā ity evaṃ hy āha
6.21.2	paraḥ pūrvaṃ pratiṣṭhāpya nigṛhītānilaṃ tataḥ
6.21.3	tīrtvā pāram apāreṇa paścād yuñjīta mūrdhani
6.22.1	athānyatrāpy uktaṃ dve vāva brahmaṇī abhidhyeye śabdaś cāśabdaś cātha śabdenaivāśabdam āviṣkriyate 'tha tatra om iti śabdo 'nenordhvam utkrānto 'śabde nidhanam ety athāhaiṣā gatir etad amṛtam etat sāyujyatvaṃ nirvṛtatvaṃ tathā cety atha yathorṇanābhis tantunordhvam utkrānto 'vakāśaṃ labhatīty evaṃ vāva khalbasā abhidhyātā om ity anenordhvam utkrāntaḥ svātantryaṃ labhate 'nyathā pare śabdavādinaḥ śravaṇāṅguṣṭhayogenāntarhṛdayākāśaśabdam ākarṇayanti saptavidheyaṃ tasyopamā yathā nadyaḥ kiṅkiṇī kāṃsyacakrakabhekaviḥkṛndhikā dṛṣṭir nivāte vadatīti taṃ pṛthagalakṣaṇam atītya pare 'śabde 'vyakte brahmaṇyastaṃ gatās tatra te 'pṛthagdharmiṇo 'pṛthagvivekyā yathā saṃpannā madhutvaṃ nānārasā ity evaṃ hy āha
6.22.2	dve brahmaṇī veditavye śabdabrahma paraṃ ca yat
6.22.3	śabdabrahmaṇi niṣṇātaḥ paraṃ brahmādhigacchati
6.23.1	athānyatrāpyuktaṃ yaḥ śabdas tad om ity etad akṣaraṃ yad asyāgraṃ tacchāntam aśabdam abhayam aśokam ānandaṃ tṛptaṃ sthiram acalam amṛtam acyutaṃ dhruvaṃ viṣṇusaṃjitaṃ sarvāparatvāya tad etā upāsītety evaṃ hy āha
6.23.2	yo 'sau parāparo devā oṃkāro nāmanāmataḥ
6.23.3	niḥśabdaḥ śūnyabhūtas tu mūrdhni sthāne tato 'bhyaset
6.24.1	athānyatrāpy uktaṃ dhanuḥ śarīram om ity etaccharaḥ śikhāsya manas tamolakṣaṇaṃ bhittvā tamo 'tamāviṣṭam āgacchaty athāviṣṭaṃ bhittvālātacakram iva sphurantam ādityavarṇam ūrjasvantaṃ brahma tamasaḥ paryam apaśyad yad amuṣminn āditye 'tha some 'gnau vidyuti vibhāty atha khalv enaṃ dṛṣṭvāmṛtatvaṃ gacchatīty evaṃ hy āha
6.24.2	dhyānamantaḥ pare tattve lakṣyeṣu ca nidhīyate / ato 'viśeṣavijñānaṃ viśeṣam upagacchati
6.24.3	mānase ca vilīne tu yat sukhaṃ cātmasākṣikaṃ
6.24.4	tad brahma cāmṛtaṃ śukraṃ sā gatir loka eva saḥ
6.25.1	athānyatrāpy uktaṃ nidrevāntarhitendriyaḥ śuddhitamayā dhiyā svapna iva yaḥ paśyatīndriyabile 'vivaśaḥ praṇavākhyaṃ praṇetāraṃ bhārūpaṃ vigatanidraṃ vijaraṃ vimṛtyuṃ viśokaṃ ca so 'pi praṇavākhyaḥ praṇetā bhārūpo vigatanidro vijaro vimṛtyur viśoko bhavatīty evaṃ hy āha
6.25.2	evaṃ prāṇam athoṃkāraṃ yasmāt sarvam anekadhā / yunakti yuñjate vāpi tasmād yoga iti smṛtaḥ
6.25.3	ekatvaṃ prāṇamanasor indriyāṇāṃ tathaiva ca
6.25.4	sarvabhāvaparityāgo yoga ity abhidhīyate
6.26.1	athānyatrāpy uktaṃ yathā vāpsucāriṇaḥ śākunikaḥ sūtrayantreṇoddhṛtyodare 'gnau juhoty evaṃ vāva khalv imān prāṇān om ity anenoddhṛtyānāmaye 'gnau juhoty atas taptorvīva sātha yathā taptorvi sarpis tṛṇakāṣṭhasaṃsparśenojjvalatīty avaṃ vāva khalv asāv aprāṇākhyaḥ prāṇasaṃsparśanojjvalaty atha yad ujjvalaty etad brahmaṇo rūpaṃ caitad viṣṇoḥ paramaṃ padaṃ caitad rudrasya rudratvam etat tad aparimitadhā cātmānaṃ vibhajya pūrayatīmān lokān ity evaṃ hy āha
6.26.2	vahneś ca yadvat khalu viṣphuliṅgāḥ sūryān mayūkhāś ca tathaiva tasya
6.26.3	prāṇādayo vai punar eva tasmād abhyuccarantīha yathākrameṇa
6.27.1	athānyatrāpy uktaṃ brahmaṇo vāvaitat tejaḥ parasyāmṛtasyāśarīrasya yaccharīrasyauṣṇyam asyaitad ghṛtam athāviḥsan nabhasi nihitaṃ vaitad ekāgreṇaivam antar hṛdayākāśaṃ vinudanti yat tasya jyotir iva saṃpadyatīty atas tadbhāvam acireṇeti bhūmāv ayaspiṇḍaṃ nihitaṃ yathācireṇaiti bhūmitvaṃ mṛdvatsaṃstham ayaspiṇḍaṃ yathāgnyayaskārādayo nābhibhavanti praṇaśyati cittaṃ tathāśrayeṇa sadaivam ity evaṃ hy āha
6.27.2	hṛdy ākāśamayaṃ kośam ānandaṃ paramālayaṃ
6.27.3	svaṃ yogaś ca tato 'smākaṃ tejaś caivāgnisūryayoḥ
6.28.1	athānyatrāpy uktaṃ bhūtendriyārthān atikramya tataḥ pravrajyājyaṃ dhṛtidaṇḍaṃ dhanur gṛhītvānabhimānamayena caiveṣuṇā taṃ brahmadvārapāraṃ nihatyādyaṃ saṃmohamaulī tṛṣṇerṣyākuṇḍalī tandrīrāghavetryabhimānādhyakṣaḥ krodhajyaṃ pralobhadaṇḍaṃ dhanur gṛhītvecchāmayena caiveṣuṇemāni khalu bhūtāni hanti taṃ hatvoṃkāraplavenāntarhṛdayākāśasya pāraṃ tīrtvāvirbhūte 'ntarākāśe śanakair avaṭaivāvaṭakṛddhātukāmaḥ saṃviśaty evaṃ brahmaśālāṃ viśet tataś caturjālaṃ brahmakośaṃ praṇuded gurvāgamenety ataḥ śuddhaḥ pūtaḥ śūnyaḥ śānto 'prāṇo nirātmānanto 'kṣayyaḥ sthiraḥ śāśvato 'jaḥ svatantraḥ sve mahimni tiṣṭhaty ataḥ sve mahimni tiṣṭhamānaṃ dṛṣṭvāvṛttacakram iva saṃcāracakram ālokayatīty evaṃ hy āha
6.28.2	ṣaḍbhir māsais tu yuktasya nityamuktasya dehinaḥ / anantaḥ paramo guhyaḥ samyagyogaḥ pravartate
6.28.3	rajastamobhyāṃ viddhasya susamiddhasya dehinaḥ
6.28.4	putradārakuṭumbeṣu saktasya na kadācana
6.29.1	evam uktvāntarhṛdayaḥ śākāyanyas tasmai namaskṛtvānayā brahmavidyayā rājan brahmaṇaḥ panthānam ārūḍhāḥ putrāḥ prajāpater iti saṃtoṣaṃ dvandvatitikṣāṃ śāntatvaṃ yogābhyāsād avāpnotīty etad guhyatamaṃ nāputrāya nāśiṣyāya nāśāntāya kīrtayed ity ananyabhaktāya sarvaguṇasaṃpannāya dadyāt
6.31.1	kimātmakāni vā etānīndriyāṇi pracaranty udgantā caiteṣām iha ko niyantā vety āha pratyāhātmātmakāmīty ātmā hy eṣām udgantā niyantā vāpsaraso bhānavīyāś ca marīcayo nāmātha pañcabhī raśmibhir viṣayān atti
6.31.2	katama ātmeti
6.31.3	yo 'yaṃ śuddhaḥ pūtaḥ śūnyaḥ śāntādilakṣaṇoktaḥ svakair liṅgair upagṛhyaḥ
6.31.4	tasya talliṅgam aliṅgasyāgner yad auṣṇyam āviṣṭaṃ cāpāṃ yaḥ śivatamo rasa ity eke 'tha vāk śrotraṃ cakṣur manaḥ prāṇa ity eke 'tha buddhir dhṛtiḥ smṛtiḥ prajñā tad ity eke
6.31.5	atha te etasyaivaṃ yathaiveha bījasyāṅkurā vātha dhūmārcirviṣphuliṅgā ivāgneś cety atrodāharanti
6.31.6	vahneśca yadvat khalu viṣphuliṅgāḥ sūryān mayūkhāś ca tathaiva tasya
6.31.7	prāṇādayo vai punar eva tasmād abhyuccarantīha yathākrameṇa
6.32.1	tasmād vā etasmād ātmani sarve prāṇāḥ sarve lokāḥ sarve vedāḥ sarve devāḥ sarvāṇi ca bhūtāny uccaranti tasyopaniṣat satyasya satyam iti
6.32.2	atha yathārdraidhāgner abhyāhitasya pṛthagdhūmā niścaranty evaṃ vā etasya mahato bhūtasya niśvasitam etad yad ṛgvedo yajurvedaḥ sāmavedo 'tharvāṅgirasā itihāsaḥ purāṇaṃ vidyā
6.32.3	upaniṣadaḥ ślokāḥ sūtrāṇy anuvyākhyānāni vyākhyānāny asyaivaitāni viśvā bhūtāni
6.33.1	pañceṣṭakā vā eṣo 'gniḥ saṃvatsaras tasyemā iṣṭakā yo vasanto grīṣmo varṣāḥ śaraddhemantaḥ sa śiraḥpakṣasīpṛṣṭhapucchavān eṣo 'gniḥ puruṣavidaḥ seyaṃ prajāpateḥ prathamā citiḥ karair yajamānam antarikṣam utkṣiptvā vāyave prāyacchat prāṇo vai vāyuḥ prāṇo 'gnis tasyemā iṣṭakā yaḥ prāṇo vyāno 'pānaḥ samāna udānaḥ sa śiraḥpakṣasīpṛṣṭhapucchavān eṣo 'gniḥ puruṣavidas tad idam antarikṣaṃ prajāpater dvitīyā citiḥ karair yajamānaṃ divam utkṣiptvendrāya prāyacchad asau vā āditya indraḥ saiṣo 'gnis tasyemā iṣṭakā yad ṛgyajuḥsāmātharvāṅgirasā itihāsaḥ purāṇaṃ sa śiraḥpakṣasīpucchapṛṣṭhavān eṣo 'gniḥ puruṣavidaḥ saiṣā dyauḥ prajāpates tṛtīyā citiḥ karair yajamānasyātmavide 'vadānaṃ karoty athātmavid utkṣipya brahmaṇe prāyacchat tatrānandī modī bhavati
6.34.1	pṛthivī gārhapatyo 'ntarikṣaṃ dakṣiṇāgnir dyaur āhavanīyas tata eva pavamānapāvakaśucaya āviṣkṛtam etenāsya yajñaṃ yataḥ pavamānapāvakaśucisaṃghāto hi jāṭharas tasmād agnir yaṣṭavyaś cetavyaḥ stotavyo 'bhidhyātavyo yajamāno havir gṛhītvā devatābhidhyānam icchati
6.34.2	hiraṇyavarṇaḥ śakuno hṛdy āditye pratiṣṭhitaḥ / madgur haṃsas tejovṛṣaḥ so 'sminn agnau yajāmahe
6.34.3	iti cāpi mantrārthaṃ vicinoti
6.34.4	tat savitur vareṇyaṃ bhargo 'syābhidhyeyaṃ yo buddhyantastho dhyāyīha manaḥśāntipadam anusaraty ātmany eva dhatte 'treme ślokā bhavanti
6.34.5	yathā nirindhano vahniḥ svayonā upaśāmyate / tathā vṛttikṣayāc cittaṃ svayonā upaśāmyate
6.34.6	svayonā upaśāntasya manasaḥ satyakāmataḥ / indriyārthavimūḍhasyānṛtāḥ karmavaśānugāḥ
6.34.7	cittam eva hi saṃsāraṃ tat prayatnena śodhayet / yaccittas tanmayo bhavati guhyam etat sanātanaṃ
6.34.8	cittasya hi prasādena hanti karma śubhāśubhaṃ / prasannātmātmani sthitvā sukham avyayam aśnute
6.34.9	samāsaktaṃ yathā cittaṃ jantor viṣayagocare / yady evaṃ brahmaṇi syāt tat ko na mucyeta bandhanāt
6.34.10	mano hi dvividhaṃ proktaṃ śuddhaṃ cāśuddham eva ca / aśuddhaṃ kāmasaṃparkācchuddhaṃ kāmavivarjitam
6.34.11	layavikṣeparahitaṃ manaḥ kṛtvā suniścalaṃ / yadā yāty amanībhāvaṃ tadā tat paramaṃ padaṃ
6.34.12	tāvanmano niroddhavyaṃ hṛdi yāvat kṣayaṃ gataṃ / etaj jñānaṃ ca mokṣaṃ ca śeṣānye granthavistarāḥ
6.34.13	samādhir nirdhautamalasya cetaso niveśitasyātmani yat sukhaṃ bhavet / na śakyate varṇayituṃ girā tadā svayaṃ tad antaḥkaraṇena gṛhyate
6.34.14	apām āpo 'gnir agnau vā vyomni vyoma na lakṣayet / evam antargataṃ yasya manaḥ sa parimucyate
6.34.15	mana eva manuṣyāṇāṃ kāraṇaṃ bandhamokṣayoḥ / bandhāya viṣayāsaṅgi mokṣo nirviṣayaṃ smṛtaṃ // iti
6.34.16	ato 'nagnihotry anagnicid ajñānabhidhyāyināṃ brahmaṇaḥ padavyomānusmaraṇaṃ viruddhaṃ tasmād agnir yaṣṭavyaś cetavyaḥ stotavyo 'bhidhyātavyaḥ
6.35.1	namo 'gnaye pṛthivīkṣite lokasmṛte lokam asmai yajamānāya dhehi namo vāyave 'ntarikṣakṣite lokasmṛte lokam asmai yajamānāya dhehi nama ādityāya divikṣite lokasmṛte lokam asmai yajamānāya dhehi namo brahmaṇe sarvakṣite sarvamṛte sarvamasmai yajamānāya dhehi
6.35.2	hiraṇmayena pātreṇa satyasyābhihitaṃ mukhaṃ / tat tvaṃ pūṣann apāvṛṇu satyadharmāya viṣṇave
6.35.3	yo 'sā āditye puruṣaḥ so 'sā ahaṃ
6.35.4	eṣa ha vai satyadharmo yad ādityasyādityatvaṃ tacchuklaṃ puruṣam aliṅgaṃ nabhaso 'ntargatasya tejaso 'ṃśamātram etad yad ādityasya madhya ivety akṣiṇy agnau caitad brahmaitad amṛtam etad bharga etat satyaṃ dharmo nabhaso 'ntargatasya tejaso 'ṃśamātram etad yad ādityasya madhye amṛtaṃ yasya hi somaḥ prāṇā vā apyayaṅkurā etad brahmaitad amṛtam etad bharga etat satyadharmo nabhaso 'ntargatasya tejaso 'ṃśamātram etad yad ādityasya madhye yajur dīpyaty om āpo jyotīraso 'mṛtaṃ brahma bhūr bhuvaḥ svarom
6.35.5	aṣṭapādaṃ śuci haṃsaṃ trisūtram aṇum avyayaṃ / dvidharmo 'ndhaṃ tejasendhaṃ sarvaṃ paśyan paśyati
6.35.6	nabhaso 'ntargatasya tejaso 'ṃśamātram etad ādityasya madhye ud u tvā mayūkhe bhavata etat savit satyadharma etad yajur etat tapa etad agnir etad vāyur etat prāṇa etad āpa etac candramā etacchukram etad amṛtam etad brahmaviṣayam etad bhānur arṇavas tasminn eva yajamānāḥ saindhava iva vlīyanta eṣā vai brahmaikatātra hi sarve kāmāḥ samāhitā ity atrodāharanti
6.35.7	aṃśudhāraya ivāṇuvāteritaḥ saṃsphuraty asāv antargaḥ surāṇām / yo haivaṃvit sa savit sa dvaitavit saikadhāmetaḥ syāt tadātmakaś ca
6.35.8	ye bindava ivābhyuccaranty ajasraṃ vidyud ivābhrārciṣaḥ parame vyoman / te 'rciṣo vai yaśasa āśrayavaśāj jaṭābhirūpā iva kṛṣṇavartmanaḥ
6.36.1	dve vāva khalv ete brahmajyotiṣo rūpake śāntam ekaṃ samṛddhaṃ caikam atha yacchāntaṃ tasyādhāraṃ kham atha yat samṛddham idaṃ tasyānnaṃ tasmān mantrauṣadhājyāmiṣapuroḍāśasthālīpākādibhir yaṣṭavyam antarvedyāmāsnyavasṛṣṭair annapānaiś cāsyam āhavanīyam iti matvā tejasaḥ samṛddhyai puṇyalokavijityarthāyāmṛtatvāya cātrodāharanti
6.36.2	agnihotraṃ juhuyāt svargakāmo yamarājyam agniṣṭomenābhijayati somarājyam ukthena sūryarājyaṃ ṣoḍaśinā svārājyam atirātreṇa prājāpatyam āsahasrasaṃvatsarāntakratuneti
6.36.3	varttyādhārasnehayogād yathā dīpasya saṃsthitiḥ
6.36.4	antaryāṇḍopayogād imā sthitāv ātmaśucī tathā
6.37.1	tasmād om ity anenaitad upāsītāparimitaṃ tejas tat tredhābhihitam agnā āditye prāṇe 'thaiṣā nādyannabahum ity eṣāgnau hutam ādityaṃ gamayaty ato yo raso 'sravat sa udgīthaṃ varṣati teneme prāṇāḥ prāṇebhyaḥ prajā ity atrodāharanti yaddhavir agnau hūyate tad ādityaṃ gamayati tat sūryo raśmibhir varṣati tenānnaṃ bhavaty annād bhūtānām utpattir ity evaṃ hy āha
6.37.2	agnī prāstāhutiḥ samyag ādityam upatiṣṭhate / ādityāj jāyate vṛṣṭir vṛṣṭer annaṃ tataḥ prajāḥ
6.38.1	agnihotraṃ juhvāno lobhajālaṃ bhinatty ataḥ saṃmohaṃ chittvā na krodhān stunvānaḥ kāmam abhidhyāyamānas tataś caturjālaṃ brahmakośaṃ bhindad ataḥ paramākāśam atra hi saurasaumyāgneyasāttvikāni maṇḍalāni bhittvā tataḥ śuddhaḥ sattvāntarastham acalam amṛtam acyutaṃ dhruvaṃ viṣṇusaṃjitaṃ sarvāparaṃ dhāma satyakāmasarvajñatvasaṃyuktaṃ svatantraṃ caitanyaṃ sve mahimni tiṣṭhamānaṃ paśyaty atrodāharanti
6.38.2	ravimadhye sthitaḥ somaḥ somamadhye hutāśanaḥ / tejomadhye sthitaṃ sattvaṃ sattvamadhye sthito 'cyutaḥ
6.38.3	śarīraprādeśāṅguṣṭhamātram aṇor apy aṇvyaṃ dhyātvātaḥ paramatāṃ gacchaty atra hi sarve kāmāḥ samāhitā ity atrodāharanti
6.38.4	aṅguṣṭhaprādeśaśarīramātraṃ pradīpapratāpavad dvis tridhā / tad brahmābhiṣṭūmānaṃ maho devā bhuvanāny āviveśa / om namo brahmaṇe namaḥ
7.1.1	agnir gāyatraṃ cidrathantaraṃ vasantaḥ prāṇo nakṣatrāṇi vasavaḥ purastād udyanti tapanti varṣanti stuvanti punar viśanty antarvivareṇekṣanty acintyo 'mūrto gabhīro gupto 'navadyo ghano gahano nirguṇaḥ śuddho bhāsvaro guṇabhug bhayo 'nirvṛttir yogīśvaraḥ sarvajño magho 'prameyo 'nādyantaḥ śrīmānajo dhīmān anirdeśyaḥ sarvasṛk sarvasyātmā sarvabhuk sarvasyeśānaḥ sarvasyāntarāntaraḥ
7.1.2	devāsurā ha vai ya ātmakāmā brahmaṇo 'ntikaṃ prayātās tasmai namaskṛtvocur bhagavan vayam ātmakāmāḥ sa tvaṃ no brūhīty ataś ciraṃ dhyātvāmanyatānyatātmāno vai te 'surā ato 'nyatamam eteṣām uktaṃ tad ime mūḍhā upajīvanty abhiṣvaṅgiṇas taryābhighātino 'nṛtābhiśaṃsinaḥ satyam ivānṛtaṃ paśyantīndrajālavad ity ato yad vedeṣv abhihitaṃ tat satyaṃ yad vedeṣūktaṃ tad vidvāṃsa upajīvanti tasmād brāhmaṇo nāvaidikam adhīyītāyam arthaḥ syād iti
7.2.1	indras triṣṭup pañcadaśo bṛhadgrīṣmo vyānaḥ somo rudrā dakṣiṇata udyanti tapanti varṣanti stuvanti punar viśanty antarvivareṇekṣanty anādyanto 'parimite 'paricchinno 'paraprayojyaḥ svatantro 'liṅgo 'mūrto 'nantaśaktir dhātā bhāskaraḥ
7.3.1	marutā jagato saptadaśo vairūpaṃ varṣā apānaḥ śukra ādityāḥ paścād udyanti tapanti varṣanti stuvanti punar viśanty antarvivareṇekṣanti tacchāntam aśabdam abhayam aśokam ānandaṃ tṛptaṃ sthiram acalam amṛtam acyutaṃ dhruvaṃ viṣṇusaṃjñitaṃ sarvāparaṃ dhāma
7.4.1	viśve devā anuṣṭub ekaviṃśo vairājaḥ śarat samāno varuṇaḥ sādhyā uttarata udyanti tapanti varṣanti stuvanti punar viśanty antarvivareṇekṣanty antaḥśuddhaḥ pūtaḥ śūnyaḥ śānto 'prāṇo nirātmānantaḥ
7.5.1	mitrāvaruṇau paṅktis triṇavatrayastriṃśau śākvararaivate hemantaśiśirau udāno 'ṅgirasaś candramā ūrdhvā udyanti tapanti varṣanti stuvanti punar viśanty antarvivareṇekṣanti praṇavākhyaṃ praṇetāraṃ bhārūpaṃ vigatanidraṃ vijaraṃ vimṛtyuṃ viśokam
7.6.1	śanirāhuketūragarakṣoyakṣanaravihagaśarabhebhādayo 'dhastād udyanti tapanti varṣanti sruvanti punar viśanty antarvivareṇekṣanti yaḥ prājño vidharaṇaḥ sarvāntaro 'kṣaraḥ śuddhaḥ pūto bhāntaḥ śāntaḥ śāntaḥ
7.7.1	eṣa hi khalv ātmāntarhṛdaye 'ṇīyān iddho 'gnir iva viśvarūpo 'syaivānnam idaṃ sarvam asminnotā imāḥ prajā eṣa ātmāpahatapāpmā vijaro vimṛtyur viśoko vicikitso 'vipāśaḥ satyasaṃkalpaḥ satyakāma eṣa parameśvara eṣa bhūtādhipatir eṣa bhūtapāla eṣa setur vidharaṇa eṣa hi khalv ātmeśānaḥ śambhur bhavo rudraḥ prajāpatir viśvasṛk hiraṇyagarbhaḥ satyaṃ prāṇo haṃsaḥ śāstācyuto viṣṇur nārāyaṇo yaś caiṣo 'gnau yaś cāyaṃ hṛdaye yaś cāsā āditye sa eṣa ekas tasmai te viśvarūpāya satye nabhasi hitāya namaḥ
7.8.1	athedānīṃ jñānopasargā rājan mohajālasyaiṣa vai yonir yad asvargyaiḥ saha svargasyaiṣa vākye purastād ukte 'py adhaḥstambenāśliṣyanty atha ye cānye ha nityapramuditā nityapravasitā nityayācanakā nityaṃ śilpopajīvino 'tha ye cānye ha purayācakā ayājyayājakāḥ śūdraśiṣyāḥ śūdrāś ca śāstravidvāṃso 'tha ye cānye ha cāṭajaṭanaṭabhaṭapravrajitaraṅgāvatāriṇo rājakarmaṇi patitādayo 'tha ye cānye ha yakṣarākṣasabhūtagaṇapiśācoragagrahādīnām arthaṃ puraskṛtya śamayāma ity evaṃ bruvāṇā atha ye cānye ha vṛthā kaṣāyakuṇḍalinaḥ kāpālino 'tha ye cānye ha vṛthātarkadṛṣṭāntakuhakendrajālair vaidikeṣu paristhātum icchanti taiḥ saha na saṃvaset prākāśyabhūtā vai te taskarā asvargyā ity evaṃ hy āha
7.8.2	nairātmyavādakuhakair mithyādṛṣṭāntahetubhiḥ / bhrāmyan loko na jānāti vedavidyāntaraṃ tu yat
7.9.1	bṛhaspatir vai śukro bhūtvendrasyābhayāyāsurebhyaḥ kṣayāyemām avidyām asṛjat tayā śivam aśivam ity uddiśanty aśivaṃ śivam iti vedādiśāstrahiṃsakadharmābhidhyānam astv iti vadanty ato nainām abhidhīyetānyathaiṣā vandhyevaiṣā ratimātraṃ phalam asyā vṛttacyutasyeva nārambhaṇīyety evaṃ hy āha
7.9.2	dūram ete viparīte viṣūcī avidyā yā ca vidyeti jñātā / vidyābhīpsitaṃ naciketasaṃ manye na tvā kāmā bahavo lolupante
7.9.3	vidyāṃ cāvidyāṃ ca yas tad vedobhayaṃ saha / avidyayā mṛtyuṃ tīrtvā vidyayāmṛtam aśnute
7.9.4	avidyāyām antare veṣṭyamānāḥ svayaṃdhīrāḥ paṇḍitaṃmanyamānāḥ / dandramyamāṇāḥ pariyanti mūḍhā andheneva nīyamānā yathāndhāḥ
7.11.1	etad vāva tat svarūpaṃ nabhasaḥ khe 'ntarbhūtasya yat paraṃ tejas tat tredhābhihitam agnā āditye prāṇa etad vāva tat svarūpaṃ nabhasaḥ khe 'ntarbhūtasya yad om ity etad akṣaram anenaiva tad udbudhyaty udayaty ucchvasaty ajasraṃ brahmadhīyālambaṃ vātraivaitat samīraṇe prakāśaprakṣepakauṣṇyasthānīyam etaddhūmasyeva samīraṇe nabhasi praśākhayaivotkramya skandhāskandham anusaraty apsu prakṣepako lavaṇasyeva ghṛtasya cauṣṇyam ivābhidhyātur vistṛtir ivaitad ity atrodāharanti
7.11.2	atha kasmād ucyate vaidyuto yasmād uccāritamātra eva sarva śarīraṃ vidyotayati tasmād om ity anenaitad upāsītāparimitaṃ tejaḥ
7.11.3	puruṣaś cākṣuṣo yo 'yaṃ dakṣiṇe 'kṣiṇy avasthitaḥ / indro 'yam asya jāyeyaṃ savye cākṣiṇy avasthitā
7.11.4	samāgamas tayor eva hṛdayāntargate suṣau / tejas tal lohitasyātra piṇḍa evobhayos tayoḥ
7.11.5	hṛdayād āyatī tāvac cakṣuṣy asmin pratiṣṭhitā / sāraṇī sā tayor nāḍī dvayor ekā dvidhā satī
7.11.6	manaḥ kāyāgnim āhanti sa prerayati mārutaṃ / mārutastūrasi caran mandraṃ janayati svaraṃ
7.11.7	khajābhiyogāddhṛdi samprayuktam aṇor hy aṇur dvir aṇuḥ kaṇṭhadeśe / jihvāgradeśe tryaṇukaś ca viddhi vinirgataṃ mātṛkam evam āhuḥ
