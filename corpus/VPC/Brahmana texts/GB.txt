#Text:Gopathabrāhmaṇa
#Edition:Gastra (DCS version)
#Data entry:A. Griffiths



1.1.1.1	oṃ brahma ha vā idam agra āsīt svayaṃbhv ekam eva
1.1.1.2	tadaikṣata
1.1.1.3	mahad vai yakṣam yad ekam evāsmi
1.1.1.4	hantāhaṃ mad eva manmātraṃ dvitīyaṃ devaṃ nirmimā iti
1.1.1.5	tad abhyaśrāmyad abhyatapat samatapat
1.1.1.6	tasya śrāntasya taptasya saṃtaptasya lalāṭe sneho yad ārdram ājāyata
1.1.1.7	tenānandat
1.1.1.8	tad abravīt
1.1.1.9	mahad vai yakṣaṃ suvedam avidam aham iti
1.1.1.10	tad yad abravīt
1.1.1.11	mahad vai yakṣaṃ suvedam avidam aham iti
1.1.1.12	tasmāt suvedo 'bhavat
1.1.1.13	taṃ vā etaṃ suvedaṃ santaṃ sveda ity ācakṣate parokṣeṇa
1.1.1.14	parokṣapriyā iva hi devā bhavanti pratyakṣadviṣaḥ
1.1.2.1	sa bhūyo 'śrāmyad bhūyo 'tapyad bhūya ātmānaṃ samatapat
1.1.2.2	tasya śrāntasya taptasya saṃtaptasya sarvebhyo romagartebhyaḥ pṛthaksvedadhārāḥ prāsyandanta
1.1.2.3	tābhir anandat
1.1.2.4	tad abravīt
1.1.2.5	ābhir vā aham idaṃ sarvaṃ dhārayiṣyāmi yad idaṃ kiṃ ca
1.1.2.6	ābhir vā aham idaṃ sarvaṃ janayiṣyāmi yad idaṃ kiṃ ca
1.1.2.7	ābhir vā aham idaṃ sarvaṃ āpsyāmi yad idaṃ kiṃ ceti
1.1.2.8	tad yad abravīt
1.1.2.9	ābhir vā aham idaṃ sarvaṃ dhārayiṣyāmi yad idaṃ kiṃ ceti
1.1.2.10	tasmād dhārā abhavan
1.1.2.11	tad dhārāṇāṃ dhārātvaṃ yac cāsu dhriyate
1.1.2.12	tad yad abravīt
1.1.2.13	ābhir vā aham idaṃ sarvaṃ janayiṣyāmi yad idaṃ kiṃ ceti
1.1.2.14	tasmāj jāyā abhavan
1.1.2.15	taj jāyānāṃ jāyātvaṃ yac cāsu puruṣo jāyate yac ca putraḥ
1.1.2.16	pun nāma narakam anekaśatatāram
1.1.2.17	tasmāt trātīti putraḥ
1.1.2.18	tat putrasya putratvam
1.1.2.19	tad yad abravīt
1.1.2.20	ābhir vā aham idaṃ sarvaṃ āpsyāmi yad idaṃ kiṃ ceti
1.1.2.21	tasmād āpo 'bhavan
1.1.2.22	tad apām aptvam
1.1.2.23	āpnoti vai sa sarvān kāmān yān kāmayate
1.1.3.1	tā apaḥ sṛṣṭvānvaikṣata
1.1.3.2	tāsu svāṃ chāyām apaśyat
1.1.3.3	tām asyekṣamāṇasya svayaṃ reto 'skandat
1.1.3.4	tad apsu pratyatiṣṭhat
1.1.3.5	tās tatraivābhyaśrāmyad abhyatapat samatapat
1.1.3.6	tāḥ śrāntās taptāḥ saṃtaptāḥ sārdham eva retasā dvaidham abhavan
1.1.3.7	tāsām anyatarā atilavaṇā apeyā asvādvyaḥ
1.1.3.8	tā aśāntā retaḥ samudraṃ vṛtvātiṣṭhan
1.1.3.9	athetarāḥ peyāḥ svādvyaḥ śāntāḥ
1.1.3.10	tās tatraivābhyaśrāmyad abhyatapat samatapat
1.1.3.11	tābhyaḥ śrāntābhyas taptābhyaḥ saṃtaptābhyo yad reta āsīt tad abhṛjjyata
1.1.3.12	tasmād bhṛguḥ samabhavat
1.1.3.13	tad bhṛgor bhṛgutvam
1.1.3.14	bhṛgur iva vai sa sarveṣu lokeṣu bhāti ya evaṃ veda
1.1.4.1	sa bhṛguṃ sṛṣṭvāntaradhīyata
1.1.4.2	sa bhṛguḥ sṛṣṭaḥ prāṅ aijata
1.1.4.3	taṃ vāg anvavadat
1.1.4.4	vāyo vāya iti
1.1.4.5	sa nyavartata sa dakṣiṇāṃ diśam aijata
1.1.4.6	taṃ vāg anvavadat
1.1.4.7	mātariśvan mātariśvann iti
1.1.4.8	sa nyavartata sa pratīcīṃ diśam aijata
1.1.4.9	taṃ vāg anvavadat
1.1.4.10	pavamāna pavamāneti
1.1.4.11	sa nyavartata sa udīcīṃ diśam aijata
1.1.4.12	taṃ vāg anvavadat
1.1.4.13	vāta vāteti
1.1.4.14	tam abravīt
1.1.4.15	na nv avidam aham iti
1.1.4.16	na hīti
1.1.4.17	athārvāṅ enam etāsv evāpsv anviccheti
1.1.4.18	tad yad abravīd athārvāṅ enam etāsv evāpsv anviccheti tad atharvābhavat
1.1.4.19	tad atharvaṇo 'tharvatvam
1.1.4.20	tasya ha vā etasya bhagavato 'tharvaṇa ṛṣer yathaiva brahmaṇo lomāni yathāṅgāni yathā prāṇa evam evāsya sarva ātmā samabhavat
1.1.4.21	tam atharvāṇaṃ brahmābravīt prajāpateḥ prajāḥ sṛṣṭvā pālayasveti
1.1.4.22	tad yad abravīt prajāpateḥ prajāḥ sṛṣṭvā pālayasveti tasmāt prajāpatir abhavat
1.1.4.23	tat prajāpateḥ prajāpatitvam
1.1.4.24	atharvā vai prajāpatiḥ
1.1.4.25	prajāpatir iva vai sa sarveṣu lokeṣu bhāti ya evaṃ veda
1.1.5.1	tam atharvāṇam ṛṣim abhyaśrāmyad abhyatapat samatapat
1.1.5.2	tasmācchrāntāttaptāt saṃtaptād daśatayān atharvaṇa ṛṣīn niramimataikarcān dvyṛcāṃs tṛcāṃścaturṛcān pañcarcānt ṣaḍarcānt saptarcān aṣṭarcān navarcān daśarcān iti
1.1.5.3	tān atharvaṇa ṛṣīn abhyaśrāmyad abhyatapat samatapat
1.1.5.4	tebhyaḥ śrāntebhyas taptebhyaḥ saṃtaptebhyo daśatayān ātharvaṇān ārṣeyān niramimataikādaśān dvādaśāṃs trayodaśāṃś caturdaśān pañcadaśān ṣoḍaśānt saptadaśān aṣṭādaśān navadaśān viṃśān iti
1.1.5.5	tān atharvaṇa ṛṣīn ātharvaṇāṃś cārṣeyān abhyaśrāmyad abhyatapat samatapat
1.1.5.6	tebhyaḥ śrāntebhyas taptebhyaḥ saṃtaptebhyo yān mantrān apaśyat sa ātharvaṇo vedo 'bhavat
1.1.5.7	tam ātharvaṇaṃ vedam abhyaśrāmyad abhyatapat samatapat
1.1.5.8	tasmācchrāntāttaptātsaṃtaptād omiti mana evordhvam akṣaram udakrāmat
1.1.5.9	sa ya icchet sarvair etair atharvabhiś cātharvaṇaiś ca kurvīyety etayaiva tan mahāvyāhṛtyā kurvīta
1.1.5.10	sarvair ha vā asyaitair atharvabhiś cātharvaṇaiś ca kṛtaṃ bhavati ya evaṃ veda yaś caivaṃ vidvān evam etayā mahāvyāhṛtyā kurute
1.1.6.1	sa bhūyo 'śrāmyad bhūyo 'tapyad bhūya ātmānaṃ samatapat
1.1.6.2	sa ātmata eva trīṃl lokān niramimīta pṛthivīm antarikṣaṃ divam iti
1.1.6.3	sa khalu pādābhyām eva pṛthivīṃ niramimīta
1.1.6.4	udarād antarikṣaṃ mūrdhno divam
1.1.6.5	sa tāṃs trīṃllokān abhyaśrāmyad abhyatapat samatapat
1.1.6.6	tebhyaḥ śrāntebhyas taptebhyaḥ saṃtaptebhyas trīn devān niramimīta
1.1.6.7	agniṃ vāyum ādityam iti
1.1.6.8	sa khalu pṛthivyā evāgniṃ niramimītāntarikṣād vāyuṃ diva ādityam
1.1.6.9	sa tāṃs trīn devān abhyaśrāmyad abhyatapat samatapat
1.1.6.10	tebhyaḥ śrāntebhyas taptebhyaḥ saṃtaptebhyas trīn vedān niramimīta ṛgvedaṃ yajurvedaṃ sāmavedam iti
1.1.6.11	agner ṛgvedaṃ vāyor yajurvedaṃ ādityāt sāmavedam
1.1.6.12	sa tāṃs trīn vedān abhyaśrāmyad abhyatapat samatapat
1.1.6.13	tebhyaḥ śrāntebhyas taptebhyaḥ saṃtaptebhyas tisro mahāvyāhṛtīr niramimīta bhūr bhuvaḥ svar iti
1.1.6.14	bhūr ity ṛgvedād bhuva iti yajurvedāt svar iti sāmavedāt
1.1.6.15	sa ya icchet sarvair etais tribhir vedaiḥ kurvīyety etābhir eva tan mahāvyāhṛtibhiḥ kurvīta
1.1.6.16	sarvair ha vā asyaitais tribhir vedaiḥ kṛtaṃ bhavati ya evaṃ veda yaś caivaṃ vidvān evam etābhir mahāvyāhṛtibhiḥ kurute
1.1.7.1	tā yā amū retaḥ samudraṃ vṛtvātiṣṭhaṃs tāḥ prācyo dakṣiṇācyaḥ pratīcya udīcyaḥ samavadravanta
1.1.7.2	tad yat samavadravanta tasmāt samudra ucyate
1.1.7.3	tā bhītā abruvan
1.1.7.4	bhagavantam eva vayaṃ rājānaṃ vṛṇīmaha iti
1.1.7.5	yac ca vṛtvātiṣṭhaṃs tad varaṇo 'bhavat
1.1.7.6	taṃ vā etaṃ varaṇaṃ santaṃ varuṇa ity ācakṣate parokṣeṇa
1.1.7.7	parokṣapriyā iva hi devā bhavanti pratyakṣadviṣaḥ
1.1.7.8	sa samudrād amucyata
1.1.7.9	sa mucyur abhavat
1.1.7.10	taṃ vā etaṃ mucyuṃ santaṃ mṛtyur ity ācakṣate parokṣeṇa
1.1.7.11	parokṣapriyā iva hi devā bhavanti pratyakṣadviṣaḥ
1.1.7.12	taṃ varuṇaṃ mṛtyum abhyaśrāmyad abhyatapat samatapat
1.1.7.13	tasya śrāntasya taptasya saṃtaptasya sarvebhyo 'ṅgebhyo raso 'kṣarat
1.1.7.14	so 'ṅgaraso 'bhavat
1.1.7.15	taṃ vā etaṃ aṅgarasaṃ santam aṅgirā ity ācakṣate parokṣeṇa
1.1.7.16	parokṣapriyā iva hi devā bhavanti pratyakṣadviṣaḥ
1.1.8.1	tam aṅgirasam ṛṣim abhyaśrāmyad abhyatapat samatapat
1.1.8.2	tasmācchrāntāt taptāt saṃtaptād viṃśino 'ṅgirasa ṛṣīn niramimīta
1.1.8.3	tān viṃśino 'ṅgirasa ṛṣīn abhyaśrāmyad abhyatapat samatapat
1.1.8.4	tebhyaḥ śrāntebhyas taptebhyaḥ saṃtaptebhyo daśatayān āṅgirasān ārṣeyān niramimīta ṣoḍaśino 'ṣṭādaśino dvādaśina ekarcān dvyṛcāṃs tṛcāṃś caturṛcān pañcarcān ṣaḍarcān saptarcān iti
1.1.8.5	tān aṅgirasa ṛṣīn āṅgirasāṃś cārṣeyān abhyaśrāmyad abhyatapat samatapat
1.1.8.6	tebhyaḥ śrāntebhyas taptebhyaḥ saṃtaptebhyo yān mantrān apaśyat sa āṅgiraso vedo 'bhavat
1.1.8.7	tām āṅgirasaṃ vedam abhyaśrāmyad abhyatapat samatapat
1.1.8.8	tasmācchrāntāt taptāt saṃtaptāj janad iti dvaitam akṣaraṃ vyabhavat
1.1.8.9	sa ya icchet sarvair etair aṅgirobhiś cāṅgirasaiś ca kurvīyety etayaiva tan mahāvyāhṛtyā kurvīta
1.1.8.10	sarvair ha vā asyaitairaṅgirobhiścāṅgirasaiśca kṛtaṃ bhavati ya evaṃ veda yaś caivaṃ vidvān evam etayā mahāvyāhṛtyā kurute
1.1.9.1	sa ūrdhvo 'tiṣṭhat
1.1.9.2	sa imāṃllokān vyaṣṭabhnāt
1.1.9.3	tasmād aṅgiraso 'dhīyāna ūrdhvas tiṣṭhati
1.1.9.4	tad vrataṃ sa manasā dhyāyed yad vā ahaṃ kiṃ ca manasā dhyāsyāmi tathaiva tad bhaviṣyati
1.1.9.5	taddha sma tathaiva bhavati
1.1.9.6	tadapyetadṛcoktam
1.1.9.7	śreṣṭho ha vedas tapaso 'dhi jāto brahmajyānāṃ kṣitaye saṃbabhūva
1.1.9.8	ṛjyad bhūtaṃ yad asṛjyatedaṃ niveśanam anṛṇaṃ dūram asyeti
1.1.9.9	tā vā etā aṅgirasāṃ jāmayo yan menayaḥ
1.1.9.10	karoti menibhir vīryaṃ ya evaṃ veda
1.1.10.1	sa diśo 'nvaikṣata prācīṃ dakṣiṇāṃ pratīcīm udīcīṃ dhruvām ūrdhvām iti
1.1.10.2	tās tatraivābhyaśrāmyad abhyatapat samatapat
1.1.10.3	tābhyaḥ śrāntābhyas taptābhyaḥ saṃtaptābhyaḥ pañca vedān niramimīta
1.1.10.4	sarpavedaṃ piśācavedam asuravedam itihāsavedaṃ purāṇavedam iti
1.1.10.5	sa khalu prācyā eva diśaḥ sarpavedaṃ niramimīta
1.1.10.6	dakṣiṇasyāḥ piśācavedam
1.1.10.7	pratīcyā asuravedam
1.1.10.8	udīcyā itihāsavedam
1.1.10.9	dhruvāyāś cordhvāyāś ca purāṇavedam
1.1.10.10	sa tān pañca vedān abhyaśrāmyad abhyatapat samatapat
1.1.10.11	tebhyaḥ śrāntebhyas taptebhyaḥ saṃtaptebhyaḥ pañca mahāvyāhṛtīr niramimīta
1.1.10.12	vṛdhat karad ruhan mahat tad iti
1.1.10.13	vṛdhad iti sarpavedāt
1.1.10.14	karad iti piśācavedāt
1.1.10.15	ruhad ity asuravedāt
1.1.10.16	mahad itītihāsavedāt
1.1.10.17	tad iti purāṇavedāt
1.1.10.18	sa ya icchet sarvair etaiḥ pañcabhir vedaiḥ kurvīyety etābhir eva tan mahāvyāhṛtibhiḥ kurvīta
1.1.10.19	sarvair ha vā asyaitaiḥ pañcabhir vedaiḥ kṛtaṃ bhavati ya evaṃ veda yaś caivaṃ vidvān evam etābhir mahāvyāhṛtibhiḥ kurute
1.1.11.1	sa āvataś ca parāvataś cānvaikṣata
1.1.11.2	tās tatraivābhyaśrāmyad abhyatapat samatapat
1.1.11.3	tābhyaḥ śrāntābhyas taptābhyaḥ saṃtaptābhyaḥ śam ity ūrdhvam akṣaram udakrāmat
1.1.11.4	sa ya icchet sarvābhir etābhir āvadbhiś ca parāvadbhiś ca kurvīyety etayaiva tan mahāvyāhṛtyā kurvīta
1.1.11.5	sarvābhir ha vā asyaitābhir āvadbhiś ca parāvadbhiś ca kṛtaṃ bhavati ya evaṃ veda yaś caivaṃ vidvān evam etayā mahāvyāhṛtyā kurute
1.1.12.1	sa bhūyo 'śrāmyad bhūyo 'tapyad bhūya ātmānaṃ samatapat
1.1.12.2	sa manasa eva candramasaṃ niramimīta
1.1.12.3	nakhebhyo nakṣatrāṇi
1.1.12.4	lomabhya oṣadhivanaspatīn
1.1.12.5	kṣudrebhyaḥ prāṇebhyo 'nyān bahūn devān
1.1.12.6	sa bhūyo 'śrāmyad bhūyo 'tapyad bhūya ātmānaṃ samatapat
1.1.12.7	sa etaṃ trivṛtaṃ saptatantum ekaviṃśatisaṃsthaṃ yajñam apaśyat
1.1.12.8	tad apy etad ṛcoktam
1.1.12.9	agnir yajñaṃ trivṛtaṃ saptatantum iti
1.1.12.10	athāpy eṣa prākrīḍitaḥ ślokaḥ pratyabhivadati
1.1.12.11	sapta sutyāḥ sapta ca pākayajñā iti
1.1.13.1	tam āharat
1.1.13.2	tenāyajata
1.1.13.3	tasyāgnir hotāsīt
1.1.13.4	vāyur adhvaryuḥ
1.1.13.5	sūrya udgātā
1.1.13.6	candramā brahmā
1.1.13.7	parjanyaḥ sadasyaḥ
1.1.13.8	oṣadhivanaspatayaś camasādhvaryavaḥ
1.1.13.9	viśve devā hotrakāḥ
1.1.13.10	atharvāṅgiraso goptāraḥ
1.1.13.11	taṃ ha smaitam evaṃ vidvāṃsaḥ pūrve śrotriyā yajñaṃ tataṃ sāvasāya ha smāhety abhivrajanti
1.1.13.12	mā no 'yaṃ gharma udyataḥ pramattānām amṛtāḥ prajāḥ pradhākṣīd iti
1.1.13.13	tān vā etān parirakṣakānt sadaḥprasarpakān ity ācakṣate dakṣiṇāsamṛddhān
1.1.13.14	tad u ha smāha prajāpatiḥ
1.1.13.15	yad vai yajñe 'kuśalā ṛtvijo bhavanty acaritino brahmacaryam aparāgyā vā
1.1.13.16	tad vai yajñasya viriṣṭam ity ācakṣate
1.1.13.17	yajñasya viriṣṭam anu yajamāno viriṣyate
1.1.13.18	yajamānasya viriṣṭam anv ṛtvijo viriṣyante
1.1.13.19	ṛtvijāṃ viriṣṭam anu dakṣiṇā viriṣyante
1.1.13.20	dakṣiṇānāṃ viriṣṭam anu yajamānaḥ putrapaśubhir viriṣyate
1.1.13.21	putrapaśūnāṃ viriṣṭam anu yajamānaḥ svargeṇa lokena viriṣyate
1.1.13.22	svargasya lokasya viriṣṭam anu tasyārdhasya yogakṣemo viriṣyate yasminn ardhe yajanta iti brāhmaṇam
1.1.14.1	taṃ ha smaitam evaṃ vidvāṃsaṃ brahmāṇaṃ yajñaviriṣṭī vā yajñaviriṣṭino vety upādhāveran
1.1.14.2	namas te astu bhagavan
1.1.14.3	yajñasya no viriṣṭaṃ saṃdhehīti
1.1.14.4	tad yatraiva viriṣṭaṃ syāt tatrāgnīn upasamādhāya śāntyudakaṃ kṛtvā pṛthivyai śrotrāyeti trir evāgnīnt samprokṣati triḥ paryukṣati
1.1.14.5	triḥ kārayamānam ācāmayati ca samprokṣati ca
1.1.14.6	yajñavāstu ca samprokṣati
1.1.14.7	athāpi vedānāṃ rasena yajñasya viriṣṭaṃ saṃdhīyate
1.1.14.8	tad yathā lavaṇena suvarṇaṃ saṃdadhyāt suvarṇena rajataṃ rajatena lohaṃ lohena sīsaṃ sīsena trapv evam evāsya yajñasya viriṣṭaṃ saṃdhīyate
1.1.14.9	yajñasya saṃdhitim anu yajamānaḥ saṃdhīyate
1.1.14.10	yajamānasya saṃdhitim anv ṛtvijaḥ saṃdhīyante
1.1.14.11	ṛtvijāṃ saṃdhitim anu dakṣiṇāḥ saṃdhīyante
1.1.14.12	dakṣiṇānāṃ saṃdhitim anu yajamānaḥ putrapaśubhiḥ saṃdhīyate
1.1.14.13	putrapaśūnāṃ saṃdhitim anu yajamānaḥ svargeṇa lokena saṃdhīyate
1.1.14.14	svargasya lokasya saṃdhitim anu tasyārdhasya yogakṣemaḥ saṃdhīyate yasminn ardhe yajanta iti brāhmaṇam
1.1.15.1	tad u ha smāhātharvā devo vijānan yajñaviriṣṭānandānīty upaśamayeran yajñe prāyaścittiḥ kriyate 'pi ca yad u bahv iva yajñe vilomaṃ kriyate na caivāsya kācanārtir bhavati na ca yajñaviṣkandham upayāty apahanti punarmṛtyum apātyeti punarājātiṃ kāmacāro 'sya sarveṣu lokeṣu bhāti ya evaṃ veda yaś caivaṃ vidvān brahmā bhavati yasya caivaṃ vidvān brahmā dakṣiṇataḥ sado 'dhyāste yasya caivaṃ vidvān brahmā dakṣiṇata udaṅmukha āsīno yajña ājyāhutīr juhotīti brāhmaṇam
1.1.16.1	brahma ha vai brahmāṇaṃ puṣkare sasṛje
1.1.16.2	sa khalu brahmā sṛṣṭaś cintām āpede
1.1.16.3	kenāham ekenākṣareṇa sarvāṃś ca kāmānt sarvāṃś ca lokānt sarvāṃś ca devānt sarvāṃś ca vedānt sarvāṃś ca yajñānt sarvāṃś ca śabdānt sarvāś ca vyuṣṭīḥ sarvāṇi ca bhūtāni sthāvarajaṅgamāny anubhaveyam iti
1.1.16.4	sa brahmacaryam acarat
1.1.16.5	sa om ity etad akṣaram apaśyad dvivarṇaṃ caturmātraṃ sarvavyāpi sarvavibhvayātayāmabrahma brāhmīṃ vyāhṛtiṃ brahmadaivatām
1.1.16.6	tayā sarvāṃś ca kāmānt sarvāṃś ca lokānt sarvāṃś ca devānt sarvāṃś ca vedānt sarvāṃś ca yajñānt sarvāṃś ca śabdānt sarvāś ca vyuṣṭīḥ sarvāṇi ca bhūtāni sthāvarajaṅgamāny anvabhavat
1.1.16.7	tasya prathamena varṇenāpaḥ snehaṃ cānvabhavat
1.1.16.8	tasya dvitīyena varṇena tejo jyotīṃṣy anvabhavat
1.1.17.1	tasya prathamayā svaramātrayā pṛthivīm agnim oṣadhivanaspatīn ṛgvedaṃ bhūr iti vyāhṛtiṃ gāyatraṃ chandas trivṛtaṃ stomaṃ prācīṃ diśaṃ vasantam ṛtuṃ vācam adhyātmaṃ jihvāṃ rasam itīndriyāṇy anvabhavat
1.1.18.1	tasya dvitīyayā svaramātrayāntarikṣaṃ vāyuṃ yajurvedaṃ bhuva iti vyāhṛtiṃ traiṣṭubhaṃ chandaḥ pañcadaśaṃ stomaṃ pratīcīṃ diśaṃ grīṣmam ṛtuṃ prāṇam adhyātmaṃ nāsike gandhaghrāṇam itīndriyāṇy anvabhavat
1.1.19.1	tasya tṛtīyayā svaramātrayā divam ādityaṃ sāmavedaṃ svar iti vyāhṛtiṃ jāgataṃ chandaḥ saptadaśaṃ stomam udīcīṃ diśaṃ varṣā ṛtuṃ jyotir adhyātmaṃ cakṣuṣī darśanam itīndriyāny anvabhavat
1.1.20.1	tasya vakāramātrayāpaś candramasam atharvavedaṃ nakṣatrāṇy om iti svam ātmānaṃ janad ity aṅgirasām ānuṣṭubhaṃ chanda ekaviṃśaṃ stomaṃ dakṣiṇāṃ diśaṃ śaradam ṛtuṃ mano 'dhyātmaṃ jñānaṃ jñeyam itīndriyāṇy anvabhavat
1.1.21.1	tasya makāraśrutyetihāsapurāṇaṃ vākovākyaṃ gāthā nārāśaṃsīr upaniṣado 'nuśāsanānīti vṛdhat karad ruhan mahat tac cham om iti vyāhṛtīḥ svaraśamyanānātantrīḥ svaranṛtyagītavāditrāṇy anvabhavac caitrarathaṃ daivataṃ vaidyutaṃ jyotir bārhataṃ chandas triṇavatrayastriṃśau stomau dhruvām ūrdhvāṃ diśaṃ hemantaśiśirāv ṛtū śrotram adhyātmaṃ śabdaśravaṇam itīndriyāṇy anvabhavat
1.1.22.1	saiṣaikākṣararg brahmaṇas tapaso 'gre prādurbabhūva brahmavedasyātharvaṇaṃ śukram
1.1.22.2	ata eva mantrāḥ prādurbabhūvuḥ
1.1.22.3	sa tu khalu mantrāṇām atapasāśuśrūṣānadhyāyādhyayanena yad ūnaṃ ca viriṣṭaṃ ca yātayāmaṃ ca karoti tad atharvaṇāṃ tejasā pratyāpyāyayet
1.1.22.4	mantrāś ca mām abhimukhībhaveyur garbhā iva mātaram abhijighāṃseyuḥ
1.1.22.5	purastād oṃkāraṃ prayuṅkte
1.1.22.6	etayaiva tad ṛcā pratyāpyāyayet
1.1.22.7	eṣaiva yajñasya purastād yujyate
1.1.22.8	eṣā paścāt
1.1.22.9	sarvata etayā yajñas tāyate
1.1.22.10	tad apy etadṛcoktam
1.1.22.11	yā purastād yujyata ṛco akṣare parame vyomann iti
1.1.22.12	tad etad akṣaraṃ brāhmaṇo yaṃ kāmam icchet trirātropoṣitaḥ prāṅmukho vāgyato barhiṣy upaviśya sahasrakṛtva āvartayet
1.1.22.13	sidhyanty asyārthāḥ sarvakarmāṇi ceti brāhmaṇam
1.1.23.1	vasor dhārāṇām aindraṃ nagaram
1.1.23.2	tad asurāḥ paryavārayanta
1.1.23.3	te devā bhītā āsan
1.1.23.4	ka imān asurān apahaniṣyatīti
1.1.23.5	ta oṃkāraṃ brahmaṇaḥ putraṃ jyeṣṭhaṃ dadṛśuḥ
1.1.23.6	te tam abruvan
1.1.23.7	bhavatā mukhenemān asurāñ jayemeti
1.1.23.8	sa hovāca
1.1.23.9	kiṃ me pratīvāho bhaviṣyatīti
1.1.23.10	varaṃ vṛṇīṣveti
1.1.23.11	vṛṇā iti
1.1.23.12	sa varam avṛṇīta
1.1.23.13	na mām anīrayitvā brāhmaṇā brahma vadeyuḥ
1.1.23.14	yadi vadeyur abrahma tat syād iti
1.1.23.15	tatheti
1.1.23.16	te devā devayajanasyottarārdhe 'suraiḥ saṃyattā āsan
1.1.23.17	tān oṃkāreṇāgnīdhrīyād devā asurān parābhāvayanta
1.1.23.18	tad yat parābhāvayanta tasmād oṃkāraḥ pūrvam ucyate
1.1.23.19	yo ha vā etam oṃkāraṃ na vedāvaśī syād ity atha ya evaṃ veda brahmavaśī syād iti
1.1.23.20	tasmād oṃkāra ṛcy ṛg bhavati
1.1.23.21	yajuṣi yajuḥ
1.1.23.22	sāmni sāma
1.1.23.23	sūtre sūtram
1.1.23.24	brāhmaṇe brāhmaṇam
1.1.23.25	śloke ślokaḥ
1.1.23.26	praṇave praṇava iti brāhmaṇam
1.1.24.1	oṃkāraṃ pṛcchāmaḥ
1.1.24.2	ko dhātuḥ
1.1.24.3	kiṃ prātipadikam
1.1.24.4	kiṃ nāmākhyātam
1.1.24.5	kiṃ liṅgam
1.1.24.6	kiṃ vacanam
1.1.24.7	kā vibhaktiḥ
1.1.24.8	kaḥ pratyayaḥ
1.1.24.9	kaḥ svara upasargo nipātaḥ
1.1.24.10	kiṃ vai vyākaraṇam
1.1.24.11	ko vikāraḥ
1.1.24.12	ko vikārī
1.1.24.13	katimātraḥ
1.1.24.14	kativarṇaḥ
1.1.24.15	katyakṣaraḥ
1.1.24.16	katipadaḥ
1.1.24.17	kaḥ saṃyogaḥ
1.1.24.18	kiṃ sthānānupradānakaraṇaṃ śikṣukāḥ kim uccārayanti
1.1.24.19	kiṃ chandaḥ
1.1.24.20	ko varṇa iti pūrve praśnāḥ
1.1.24.21	athottare
1.1.24.22	mantraḥ kalpo brāhmaṇam ṛg yajuḥ sāma
1.1.24.23	kasmād brahmavādina oṃkāram āditaḥ kurvanti
1.1.24.24	kiṃ daivatam
1.1.24.25	kiṃ jyotiṣam
1.1.24.26	kiṃ niruktam
1.1.24.27	kiṃ sthānam
1.1.24.28	kā prakṛtiḥ
1.1.24.29	kimadhyātmam iti
1.1.24.30	ṣaṭtriṃśat praśnāḥ
1.1.24.31	pūrvottarāṇāṃ trayo vargā dvādaśakāḥ
1.1.24.32	etair oṃkāraṃ vyākhyāsyāmaḥ
1.1.25.1	indraḥ prajāpatim apṛcchat
1.1.25.2	bhagavann abhiṣṭūya pṛcchāmīti
1.1.25.3	pṛccha vatsety abravīt
1.1.25.4	kim ayam oṃkāraḥ
1.1.25.5	kasya putraḥ
1.1.25.6	kiṃ caitacchandaḥ
1.1.25.7	kiṃ caitadvarṇaḥ
1.1.25.8	kiṃ caitad brahmā brahma sampadyate
1.1.25.9	tasmād vai tad bhadram oṃkāraṃ pūrvam ālebhe
1.1.25.10	svaritodātta ekākṣara oṃkāra ṛgvede
1.1.25.11	traisvaryodātta ekākṣara oṃkāro yajurvede
1.1.25.12	dīrghaplutodātta ekākṣara oṃkāraḥ sāmavede
1.1.25.13	hrasvodātta ekākṣara oṃkāro 'tharvavede
1.1.25.14	udāttodātta dvipada a u ity ardhacatasro mātrā makāre vyañjanam ity āhuḥ
1.1.25.15	yā sā prathamā mātrā brahmadevatyā raktā varṇena
1.1.25.16	yas tāṃ dhyāyate nityaṃ sa gacched brāhmaṃ padam
1.1.25.17	yā sā dvitīyā mātrā viṣṇudevatyā kṛṣṇā varṇena
1.1.25.18	yas tāṃ dhyāyate nityaṃ sa gacched vaiṣṇavaṃ padam
1.1.25.19	yā sā tṛtīyā mātraiśānadevatyā kapilā varṇena
1.1.25.20	yas tāṃ dhyāyate nityaṃ sa gacched aiśānaṃ padam
1.1.25.21	yā sārdhacaturthī mātrā sarvadevatyā vyaktībhūtā khaṃ vicarati śuddhasphaṭikasannibhā varṇena
1.1.25.22	yas tāṃ dhyāyate nityaṃ sa gacchet padam anāmakam
1.1.25.23	oṃkārasya cotpattiḥ
1.1.25.24	vipro yo na jānāti tatpunarupanayanam
1.1.25.25	tasmād brāhmaṇavacanam ādartavyaṃ yathā lātavyo gotro brahmaṇaḥ putraḥ
1.1.25.26	gāyatraṃ chandaḥ
1.1.25.27	śuklo varṇaḥ
1.1.25.28	puṃso vatsaḥ
1.1.25.29	rudro devatā
1.1.25.30	oṃkāro vedānām
1.1.26.1	ko dhātur iti
1.1.26.2	āpṛdhātuḥ
1.1.26.3	avatim apy eke
1.1.26.4	rūpasāmānyād arthasāmānyaṃ nedīyaḥ
1.1.26.5	tasmād āper oṃkāraḥ sarvam āpnotīty arthaḥ kṛdantam arthavat
1.1.26.6	prātipadikam adarśanam
1.1.26.7	pratyayasya nāma sampadyate nipāteṣu cainaṃ vaiyākaraṇā udāttaṃ samāmananti tad avyayībhūtam
1.1.26.8	anvarthavācī śabdo na vyeti kadācaneti
1.1.26.9	sadṛśaṃ triṣu liṅgeṣu sarvāsu ca vibhaktiṣu vacaneṣu ca sarveṣu yan na vyeti tad avyayam
1.1.26.10	ko vikārī cyavate
1.1.26.11	prasāraṇam
1.1.26.12	āpnoter ākarapakārau vikāryau
1.1.26.13	ādita oṃkāro vikriyate
1.1.26.14	dvitīyo makāraḥ
1.1.26.15	eva dvivarṇa ekākṣara om ity oṃkāro nirvṛttaḥ
1.1.27.1	katimātra iti
1.1.27.2	ādes tisro mātrāḥ
1.1.27.3	abhyādāne hi plavate
1.1.27.4	makāraś caturthīm
1.1.27.5	kiṃ sthānam iti
1.1.27.6	ubhāv oṣṭhau sthānam
1.1.27.7	nādānupradānakaraṇau ca dvisthānam
1.1.27.8	saṃdhyakṣaram avarṇaleśaḥ kaṇṭhyo yathoktaśeṣaḥ
1.1.27.9	pūrvo vivṛtakaraṇasthitaś ca
1.1.27.10	dvitīyaspṛṣṭakaraṇasthitaś ca
1.1.27.11	na saṃyogo vidyate
1.1.27.12	ākhyātopasargānudāttasvaritaliṅgavibhaktivacanāni ca saṃsthānādhyāyina ācāryāḥ pūrve babhūvuḥ
1.1.27.13	śravaṇād eva pratipadyante na kāraṇaṃ pṛcchanti
1.1.27.14	athāparapakṣīyāṇāṃ kaviḥ pañcālacaṇḍaḥ paripṛcchako babhūvāṃbu pṛthagudgīthadoṣān bhavanto bruvantv iti
1.1.27.15	tad vācy upalakṣayed varṇākṣarapadāṅkaśaḥ
1.1.27.16	vibhaktyām ṛṣiniṣevitām iti vācaṃ stuvanti
1.1.27.17	tasmāt kāraṇaṃ brūmaḥ
1.1.27.18	varṇānām ayam idaṃ bhaviṣyatīti
1.1.27.19	ṣaḍaṅgavidas tat tathādhīmahe
1.1.27.20	kiṃ chanda iti
1.1.27.21	gāyatraṃ hi chandaḥ
1.1.27.22	gāyatrī vai devānām ekākṣarā śvetavarṇā ca vyākhyātā
1.1.27.23	dvau dvādaśakau vargau
1.1.27.24	etad vai vyākaraṇaṃ dhātvarthavacanaṃ śaikṣyaṃ chandovacanaṃ ca
1.1.27.25	athottarau dvau dvādaśakau vargau vedarahasikī vyākhyātā
1.1.27.26	mantraḥ kalpo brāhmaṇam ṛgyajuḥsāmātharvāṇi
1.1.27.27	eṣā vyāhṛtiś caturṇāṃ vedānām ānupūrveṇoṃ bhūr bhuvaḥ svar iti vyāhṛtayaḥ
1.1.28.1	asamīkṣyapravalhitāni śrūyante
1.1.28.2	dvāparādāv ṛṣīṇām ekadeśo doṣapatir iha cintām āpede tribhiḥ somaḥ pātavyaḥ samāptam iva bhavati
1.1.28.3	tasmād ṛgyajuḥsāmāny apakrāntatejāṃsy āsan
1.1.28.4	tatra maharṣayaḥ paridevayāṃcakrire
1.1.28.5	mahacchokabhayaṃ prāptāḥ smaḥ
1.1.28.6	na caitat sarvaiḥ samabhihitam
1.1.28.7	te vayaṃ bhagavantam evopadhāvāma
1.1.28.8	sarveṣām eva śarma bhavānīti
1.1.28.9	te tathety uktvā tūṣṇīm atiṣṭhan
1.1.28.10	nānupasannebhya iti
1.1.28.11	upopasīdāmīti nīcair babhūvuḥ
1.1.28.12	sa ebhya upanīya provāca
1.1.28.13	māmikām eva vyāhṛtim ādita āditaḥ kṛṇudhvam iti
1.1.28.14	evaṃ māmakā ādhīyante narte bhṛgvaṅgirovidbhyaḥ somaḥ pātavyaḥ
1.1.28.15	ṛtvijaḥ parābhavanti
1.1.28.16	yajamāno rajasāpadhvasyati
1.1.28.17	śrutiś cāpadhvastā tiṣṭhatīti
1.1.28.18	evam evottarottarād yogāt tokaṃ tokaṃ praśādhvam iti
1.1.28.19	evaṃ pratāpo na parābhaviṣyatīti
1.1.28.20	tathā ha tathā ha bhagavann iti pratipedira āpyāyayan
1.1.28.21	te tathā vītaśokabhayā babhūvuḥ
1.1.28.22	tasmād brahmavādina oṃkāram āditaḥ kurvanti
1.1.29.1	kiṃ devatam iti
1.1.29.2	ṛcām agnir devatam
1.1.29.3	tad eva jyotiḥ
1.1.29.4	gāyatraṃ chandaḥ
1.1.29.5	pṛthivī sthānam
1.1.29.6	agnim īﾱe purohitaṃ yajñasya devam ṛtvijaṃ hotāraṃ ratnadhātamam ity evam ādiṃ kṛtvā ṛgvedam adhīyate
1.1.29.7	yajuṣāṃ vāyur devatam
1.1.29.8	tad eva jyotiḥ
1.1.29.9	traiṣṭubhaṃ chandaḥ
1.1.29.10	antarikṣaṃ sthānam
1.1.29.11	iṣe tvorje tvā vāyava stha devo vaḥ savitā prārpayatu śreṣṭhatamāya karmaṇe ity evam ādiṃ kṛtvā yajurvedam adhīyate
1.1.29.12	sāmnām ādityo devatam
1.1.29.13	tad eva jyotiḥ
1.1.29.14	jāgataṃ chandaḥ
1.1.29.15	dyauḥ sthānam
1.1.29.16	agna ā yāhi vītaye gṛṇāno havyadātaye ni hotā satsi barhiṣi ity evam ādiṃ kṛtvā sāmavedam adhīyate
1.1.29.17	atharvaṇāṃ candramā devatam
1.1.29.18	tad eva jyotiḥ
1.1.29.19	sarvāṇi chandāṃsi
1.1.29.20	āpaḥ sthānam
1.1.29.21	śaṃ no devīr abhiṣṭaya ity evam ādiṃ kṛtvātharvavedam adhīyate
1.1.29.22	adbhyaḥ sthāvarajaṅgamo bhūtagrāmaḥ sambhavati
1.1.29.23	tasmāt sarvam āpomayaṃ bhūtaṃ sarvaṃ bhṛgvaṅgiromayam
1.1.29.24	antaraite trayo vedā bhṛgūn aṅgirasaḥ śritā ity ab iti prakṛtir apām oṃkāreṇa ca
1.1.29.25	etasmād vyāsaḥ purovāca
1.1.29.26	bhṛgvaṅgirovidā saṃskṛto 'nyān vedān adhīyīta
1.1.29.27	nānyatra saṃskṛto bhṛgvaṅgiraso 'dhīyīta
1.1.29.28	sāmavede 'tha khilaśrutir brahmacaryeṇa caitasmād atharvāṅgiraso ha yo veda sa veda sarvam iti brāhmaṇam
1.1.30.1	adhyātmam ātmabhaiṣajyam ātmakaivalyam oṃkāraḥ
1.1.30.2	ātmānaṃ nirudhya saṃgamamātrīṃ bhūtārthacintāṃ cintayet
1.1.30.3	atikramya vedebhyaḥ sarvaparam adhyātmaphalaṃ prāpnotītyarthaḥ
1.1.30.4	savitarkaṃ jñānamayam ity etaiḥ praśnaiḥ prativacanaiś ca yathārthaṃ padam anuvicintya prakaraṇajño hi prabalo viṣayī syāt sarvasmin vākovākya iti brāhmaṇam
1.1.31.1	etaddha smaitad vidvāṃsam ekādaśākṣaṃ maudgalyaṃ glāvo maitreyo 'bhyājagāma
1.1.31.2	sa tasmin brahmacaryaṃ vasato vijñāyovāca kiṃ svin maryā ayaṃ tan maudgalyo 'dhyeti yad asmin brahmacaryaṃ vasatīti
1.1.31.3	taddhi maudgalyasyāntevāsī śuśrāva
1.1.31.4	sa ācāryāyāvrajyācacaṣṭe
1.1.31.5	duradhīyānaṃ vā ayaṃ bhavantam avocad yo 'yam adyātithir bhavati
1.1.31.6	kiṃ saumya vidvān iti
1.1.31.7	trīn vedān brūte bho iti
1.1.31.8	tasya saumya yo vipaṣṭo vijigīṣo 'ntevāsī taṃ me hvayeti
1.1.31.9	tam ājuhāva
1.1.31.10	tam abhyuvācāsāv iti
1.1.31.11	bho iti
1.1.31.12	kiṃ saumya ta ācāryo 'dhyetīti
1.1.31.13	trīn vedān brūte
1.1.31.14	bho iti
1.1.31.15	yan nu khalu saumyāsmābhiḥ sarve vedā mukhato gṛhītāḥ kathaṃ ta evam ācāryo bhāṣate
1.1.31.16	kathaṃ nu śiṣṭāḥ śiṣṭebhya evaṃ bhāṣeran
1.1.31.17	yaṃ hy enam ahaṃ praśnaṃ pṛcchāmi na taṃ vivakṣyati
1.1.31.18	na hy enam adhyetīti
1.1.31.19	sa ha maudgalyaḥ svam antevāsinam uvāca parehi saumya glāvaṃ maitreyam upasīda
1.1.31.20	adhīhi bhoḥ sāvitrīṃ gāyatrīṃ caturviṃśatiyoniṃ dvādaśamithunām
1.1.31.21	yasyā bhṛgvaṅgirasaś cakṣuḥ
1.1.31.22	yasyāṃ sarvam idaṃ śritaṃ tāṃ bhavān prabravītv iti
1.1.31.23	sa cet saumya duradhīyāno bhaviṣyaty ācāryovāca brahmacārī brahmacāriṇo sāvitrīṃ prāheti vakṣyati tat tvaṃ brūyād duradhīyānaṃ taṃ vai bhavān maudgalyam avocat
1.1.31.24	sa tvā yaṃ praśnam aprākṣīn na taṃ vyavocaḥ
1.1.31.25	purā saṃvatsarād ārtim āriṣyasīti
1.1.32.1	sa tatrājagāma yatretaro babhūva
1.1.32.2	taṃ ha papraccha
1.1.32.3	sa ha na pratipede
1.1.32.4	taṃ hovāca duradhīyānaṃ taṃ vai bhavān maudgalyam avocat
1.1.32.5	sa tvā yaṃ praśnam aprākṣīn na taṃ vyavocaḥ
1.1.32.6	purā saṃvatsarād ārtim āriṣyasīti
1.1.32.7	sa ha maitreyaḥ svān antevāsina uvāca yathārthaṃ bhavanto yathāgṛhaṃ yathāmano viprasṛjyantām
1.1.32.8	duradhīyānaṃ vā ahaṃ maudgalyam avocam
1.1.32.9	sa mā yaṃ praśnam aprākṣīn na taṃ vyavocam
1.1.32.10	tam upaiṣyāmi
1.1.32.11	śāntiṃ kariṣyāmīti
1.1.32.12	sa ha maitreyaḥ prātaḥ samitpāṇir maudgalyam upasasādāsau vā ahaṃ bho maitreyaḥ
1.1.32.13	kimartham iti
1.1.32.14	duradhīyānaṃ vā ahaṃ bhavantam avocam
1.1.32.15	tvaṃ mā yaṃ praśnam aprākṣīr na taṃ vyavocam
1.1.32.16	tvām upaiṣyāmi
1.1.32.17	śāntiṃ kariṣyāmīti
1.1.32.18	sa hovācātra vā upetaṃ ca sarvaṃ ca kṛtaṃ pāpakena tvā yānena carantam āhuḥ
1.1.32.19	atho 'yaṃ mama kalyāṇaḥ
1.1.32.20	taṃ te dadāmi
1.1.32.21	tena yāhīti
1.1.32.22	sa hovācaitad evātrātviṣaṃ cānṛśaṃsyaṃ ca yathā bhavān āha
1.1.32.23	upāyāmi tveva bhavantam iti
1.1.32.24	taṃ hopeyāya
1.1.32.25	taṃ hopetya papraccha kiṃ svid āhur bhoḥ savitur vareṇyaṃ bhargo devasya kavayaḥ kim āhur dhiyo vicakṣva yadi tāḥ pravettha
1.1.32.26	pracodayāt savitā yābhir etīti
1.1.32.27	tasmā etat provāca vedāṃś chandāṃsi savitur vareṇyam
1.1.32.28	bhargo devasya kavayo 'nnam āhuḥ karmāṇi dhiyaḥ
1.1.32.29	tad u te prabravīmi pracodayāt savitā yābhir etīti
1.1.32.30	tam upasaṃgṛhya papracchādhīhi bhoḥ kaḥ savitā kā sāvitrī
1.1.33.1	mana eva savitā vāk sāvitrī
1.1.33.2	yatra hy eva manas tad vāg yatra vai vāk tan mana iti
1.1.33.3	ete dve yonī ekaṃ mithunam
1.1.33.4	agnir eva savitā pṛthivī sāvitrī
1.1.33.5	yatra hy evāgnis tat pṛthivī yatra vai pṛthivī tad agnir iti
1.1.33.6	ete dve yonī ekaṃ mithunam
1.1.33.7	vāyur eva savitāntarikṣaṃ sāvitrī
1.1.33.8	yatra hy eva vāyus tad antarikṣaṃ yatra vā antarikṣaṃ tad vāyur iti
1.1.33.9	ete dve yonī ekaṃ mithunam
1.1.33.10	āditya eva savitā dyauḥ sāvitrī
1.1.33.11	yatra hy evādityas tad dyaur yatra vai dyaus tad āditya iti
1.1.33.12	ete dve yonī ekaṃ mithunam
1.1.33.13	candramā eva savitā nakṣatrāṇi sāvitrī
1.1.33.14	yatra hy eva candramās tan nakṣatrāṇi yatra vai nakṣatrāṇi tac candramā iti
1.1.33.15	ete dve yonī ekaṃ mithunam
1.1.33.16	ahar eva savitā rātriḥ sāvitrī
1.1.33.17	yatra hy evāhas tad rātrir yatra vai rātris tad ahar iti
1.1.33.18	ete dve yonī ekaṃ mithunam
1.1.33.19	uṣṇam eva savitā śītaṃ sāvitrī
1.1.33.20	yatra hy evoṣṇaṃ tac chītaṃ yatra vai śītaṃ tad uṣṇam iti
1.1.33.21	ete dve yonī ekaṃ mithunam
1.1.33.22	abhram eva savitā varṣaṃ sāvitrī
1.1.33.23	yatra hy evābhraṃ tad varṣaṃ yatra vai varṣaṃ tad abhram iti
1.1.33.24	ete dve yonī ekaṃ mithunam
1.1.33.25	vidyud eva savitā stanayitnuḥ sāvitrī
1.1.33.26	yatra hy eva vidyut tat stanayitnur yatra vai stanayitnus tad vidyud iti
1.1.33.27	ete dve yonī ekaṃ mithunam
1.1.33.28	prāṇa eva savitānnaṃ sāvitrī
1.1.33.29	yatra hy eva prāṇas tad annaṃ yatra vā annaṃ tat prāṇa iti
1.1.33.30	ete dve yonī ekaṃ mithunam
1.1.33.31	vedā eva savitā chandāṃsi sāvitrī
1.1.33.32	yatra hy eva vedās tac chandāṃsi yatra vai chandāṃsi tad vedā iti
1.1.33.33	ete dve yonī ekaṃ mithunam
1.1.33.34	yajña eva savitā dakṣiṇāḥ sāvitrī
1.1.33.35	yatra hy eva yajñas tad dakṣiṇā yatra vai dakṣiṇās tad yajña iti
1.1.33.36	ete dve yonī ekaṃ mithunam
1.1.33.37	etaddha smaitad vidvāṃsam opākārim āsastur brahmacārī te saṃsthita ity athaita āsastur ācita iva cito babhūva
1.1.33.38	athotthāya prāvrājīd ity etad vā ahaṃ veda naitāsu yoniṣv ita etebhyo vā mithunebhyaḥ sambhūto brahmacārī mama purāyuṣaḥ preyād iti
1.1.34.1	brahma hedaṃ śriyaṃ pratiṣṭhām āyatanam aikṣata
1.1.34.2	tat tapasva
1.1.34.3	yadi tad vrate dhriyeta tat satye pratyatiṣṭhat
1.1.34.4	sa savitā sāvitryā brāhmaṇaṃ sṛṣṭvā tat sāvitrīṃ paryadadhāt
1.1.34.5	tat savitur vareṇyam iti sāvitryāḥ prathamaḥ pādaḥ
1.1.34.6	pṛthivyarcaṃ samadadhāt
1.1.34.7	ṛcāgnim
1.1.34.8	agninā śriyam
1.1.34.9	śriyā striyam
1.1.34.10	striyā mithunam
1.1.34.11	mithunena prajām
1.1.34.12	prajayā karma
1.1.34.13	karmaṇā tapaḥ
1.1.34.14	tapasā satyam
1.1.34.15	satyena brahma
1.1.34.16	brahmaṇā brāhmaṇam
1.1.34.17	brāhmaṇena vratam
1.1.34.18	vratena vai brāhmaṇaḥ saṃśito bhavati
1.1.34.19	aśūnyo bhavaty avicchinno bhavaty avicchinno 'sya tantur avicchinnaṃ jīvanaṃ bhavati ya evaṃ veda yaś caivaṃ vidvān evam etaṃ sāvitryāḥ prathamaṃ pādaṃ vyācaṣṭe
1.1.35.1	bhargo devasya dhīmahīti sāvitryā dvitīyaḥ pādaḥ
1.1.35.2	antarikṣeṇa yajuḥ samadadhāt
1.1.35.3	yajuṣā vāyum
1.1.35.4	vāyunābhram
1.1.35.5	abhreṇa varṣam
1.1.35.6	varṣeṇauṣadhivanaspatīn
1.1.35.7	oṣadhivanaspatibhiḥ paśūn
1.1.35.8	paśubhiḥ karma
1.1.35.9	karmaṇā tapaḥ
1.1.35.10	tapasā satyam
1.1.35.11	satyena brahma
1.1.35.12	brahmaṇā brāhmaṇam
1.1.35.13	brāhmaṇena vratam
1.1.35.14	vratena vai brāhmaṇaḥ saṃśito bhavati
1.1.35.15	aśūnyo bhavaty avicchinno bhavaty avicchinno 'sya tantur avicchinnaṃ jīvanaṃ bhavati ya evaṃ veda yaś caivaṃ vidvān evam etaṃ sāvitryā dvitīyaṃ pādaṃ vyācaṣṭe
1.1.36.1	dhiyo yo naḥ pracodayād iti sāvitryās tṛtīyaḥ pādaḥ
1.1.36.2	divā sāma samadadhāt
1.1.36.3	sāmnādityam
1.1.36.4	ādityena raśmīn
1.1.36.5	raśmibhir varṣam
1.1.36.6	varṣeṇauṣadhivanaspatīn
1.1.36.7	oṣadhivanaspatibhiḥ paśūn
1.1.36.8	paśubhiḥ karma
1.1.36.9	karmaṇā tapaḥ
1.1.36.10	tapasā satyam
1.1.36.11	satyena brahma
1.1.36.12	brahmaṇā brāhmaṇam
1.1.36.13	brāhmaṇena vratam
1.1.36.14	vratena vai brāhmaṇaḥ saṃśito bhavati
1.1.36.15	aśūnyo bhavaty avicchinno bhavaty avicchinno 'sya tantur avicchinnaṃ jīvanaṃ bhavati ya evaṃ veda yaś caivaṃ vidvān evam etaṃ sāvitryās tṛtīyaṃ pādaṃ vyācaṣṭe
1.1.37.1	tena ha vā evaṃ viduṣā brāhmaṇena brahmābhipannaṃ grasitaṃ parāmṛṣṭam
1.1.37.2	brahmaṇākāśam abhipannaṃ grasitaṃ parāmṛṣṭam
1.1.37.3	ākāśena vāyur abhipanno grasitaḥ parāmṛṣṭaḥ
1.1.37.4	vāyunā jyotir abhipannaṃ grasitaṃ parāmṛṣṭam
1.1.37.5	jyotiṣāpo 'bhipannā grasitāḥ parāmṛṣṭāḥ
1.1.37.6	adbhir bhūmir abhipannā grasitā parāmṛṣṭā
1.1.37.7	bhūmyānnam abhipannaṃ grasitaṃ parāmṛṣṭam
1.1.37.8	annena prāṇo 'bhipanno grasitaḥ parāmṛṣṭaḥ
1.1.37.9	prāṇena mano 'bhipannaṃ grasitaṃ parāmṛṣṭam
1.1.37.10	manasā vāg abhipannā grasitā parāmṛṣṭā
1.1.37.11	vācā vedā abhipannā grasitāḥ parāmṛṣṭāḥ
1.1.37.12	vedair yajño 'bhipanno grasitaḥ parāmṛṣṭaḥ
1.1.37.13	tāni ha vā etāni dvādaśa mahābhūtāny evaṃvidi pratiṣṭhitāni
1.1.37.14	teṣāṃ yajña eva parārdhyaḥ
1.1.38.1	taṃ ha smaitam evaṃ vidvāṃso manyante vidmainam iti yāthātathyam avidvāṃsaḥ
1.1.38.2	ayaṃ yajño vedeṣu pratiṣṭhitaḥ
1.1.38.3	vedā vāci pratiṣṭhitāḥ
1.1.38.4	vāṅ manasi pratiṣṭhitā
1.1.38.5	manaḥ prāṇe pratiṣṭhitam
1.1.38.6	prāṇo 'nne pratiṣṭhitaḥ
1.1.38.7	annaṃ bhūmau pratiṣṭhitam
1.1.38.8	bhūmir apsu pratiṣṭhitā
1.1.38.9	āpo jyotiṣi pratiṣṭhitāḥ
1.1.38.10	jyotir vāyau pratiṣṭhitam
1.1.38.11	vāyur ākāśe pratiṣṭhitaḥ
1.1.38.12	ākāśaṃ brahmaṇi pratiṣṭhitam
1.1.38.13	brahma brāhmaṇe brahmavidi pratiṣṭhitam
1.1.38.14	yo ha vā evaṃvit sa brahmavit
1.1.38.15	puṇyāṃ ca kīrtiṃ labhate surabhīṃś ca gandhān
1.1.38.16	so 'pahatapāpmā
1.1.38.17	anantāṃ śriyam aśnute ya evaṃ veda yaś caivaṃ vidvān evam etāṃ vedānāṃ mātaraṃ sāvitrīṃ saṃpadam upaniṣadam upāsta iti brāhmaṇam
1.1.39.1	āpo garbhaṃ janayantīr iti
1.1.39.2	apāṃ garbhaḥ puruṣaḥ
1.1.39.3	sa yajñaḥ
1.1.39.4	adbhir yajñaḥ praṇīyamānaḥ prāṅ tāyate
1.1.39.5	tasmād ācamanīyaṃ pūrvam āhārayati
1.1.39.6	sa yad ācāmati trir ācāmati
1.1.39.7	dviḥ pariśumbhati
1.1.39.8	āyur avaruhya pāpmānaṃ nirṇudati
1.1.39.9	upasādya yajuṣoddhṛtya mantrān prayujyāvasāya prācīḥ śākhāḥ saṃdhāya niraṅguṣṭhe pāṇāv amṛtam asy amṛtopastaraṇam asy amṛtāya tvopastṛṇāmīti pāṇāv udakam ānīya jīvā stheti sūktena trir ācāmati
1.1.39.10	sa yat pūrvam ācāmati sapta prāṇāṃs tān etenāsminn āpyāyayati
1.1.39.11	yā hy emā bāhyāḥ śarīrān mātrās tad yathaitad agniṃ vāyum ādityaṃ candramasam apaḥ paśūn anyāṃś ca prajās tān etenāsminn āpyāyayati
1.1.39.12	āpo 'mṛtam
1.1.39.13	sa yad dvitīyam ācāmati saptāpānāṃs tān etenāsminn āpyāyayati
1.1.39.14	yā hy emā bāhyāḥ śarīrān mātrās tad yathaitat paurṇamāsīm aṣṭakām amāvāsyāṃ śraddhāṃ dīkṣāṃ yajñaṃ dakṣiṇās tān etenāsminn āpyāyayati
1.1.39.15	āpo 'mṛtam
1.1.39.16	sa yat tṛtīyam ācāmati sapta vyānāṃs tān etenāsminn āpyāyayati
1.1.39.17	yā hy emā bāhyāḥ śarīrān mātrās tad yathaitat pṛthivīm antarikṣaṃ divam
1.1.39.18	nakṣatrāṇy ṛtūn ārtavān saṃvatsarāṃs tān etenāsminn āpyāyayati
1.1.39.19	āpo 'mṛtam
1.1.39.20	puruṣo brahma
1.1.39.21	athāprīṃgnigamo bhavati tasmād vai vidvān puruṣam idaṃ puṇḍarīkam iti
1.1.39.22	prāṇa eṣa sa puri śete saṃ puri śeta iti
1.1.39.23	puriśayaṃ santaṃ prāṇaṃ puruṣa ity ācakṣate parokṣeṇa
1.1.39.24	parokṣapriyā iva hi devā bhavanti pratyakṣadviṣaḥ
1.1.39.25	sa yat pūrvam ācāmati purastāddhomāṃs tenāsminn avarunddhe
1.1.39.26	sa yad dvitīyam ācāmaty ājyabhāgau tenāsminn avarunddhe
1.1.39.27	sa yat tṛtīyam ācāmati saṃsthitahomāṃs tenāsminn avarunddhe
1.1.39.28	sa yad dviḥ pariśumbhati tat samitsaṃbarhiḥ
1.1.39.29	sa yat sarvāṇi khāni sarvaṃ deham āpyāyayati yac cānyadātāraṃ mantrakāryaṃ yajñe skandati sarvaṃ tenāsminnavarunddhe
1.1.39.30	sa yad oṃpūrvān mantrān prayuṅkta ā sarvamedhād ete kratava eta evāsya sarveṣu lokeṣu sarveṣu deveṣu sarveṣu vedeṣu sarveṣu bhūteṣu sarveṣu sattveṣu kāmacāraḥ kāmavimocanaṃ bhavaty ardhe ca na pramīyate ya evaṃ veda
1.1.39.31	tad apy etad ṛcoktam āpo bhṛgvaṅgirorūpam āpo bhṛgvaṅgiromayaṃ sarvam āpomayaṃ bhūtaṃ sarvaṃ bhṛgvaṅgiromayam antaraite trayo vedā bhṛgūn aṅgiraso 'nugāḥ
1.1.39.32	apāṃ puṣpaṃ mūrtir ākāśaṃ pavitram uttamam iti
1.1.39.33	ācamyābhyukṣyātmānam anumantrayata indra jīveti brāhmaṇam
1.2.1.1	oṃ brahmacārīṣṇaṃś carati rodasī ubhe ity ācāryam āha
1.2.1.2	tasmin devāḥ saṃmanaso bhavantīti vāyum āha
1.2.1.3	sa sadya eti pūrvasmād uttaraṃ samudram ity ādityam āha
1.2.1.4	dīkṣito dīrghaśmaśruḥ
1.2.1.5	eṣa dīkṣita eṣa dīrghaśmaśrur eṣa evācāryasthāne tiṣṭhann ācārya iti stūyate
1.2.1.6	vaidyutasthāne tiṣṭhan vāyur iti stūyate dyausthāne tiṣṭhann āditya iti stūyate
1.2.1.7	tad apy etad ṛcoktaṃ brahmacārīṣṇan iti brāhmaṇam
1.2.2.1	jāyamāno ha vai brāhmaṇaḥ saptendriyāṇy abhijāyate brahmavarcasaṃ ca yaśaś ca svapnaṃ ca krodhaṃ ca ślāghāṃ ca rūpaṃ ca puṇyam eva gandhaṃ saptamam
1.2.2.2	tāni ha vā asyaitāni brahmacaryam upetyopakrāmanti
1.2.2.3	mṛgān asya brahmavarcasaṃ gacchati
1.2.2.4	ācāryaṃ yaśaḥ
1.2.2.5	ajagaraṃ svapnaḥ
1.2.2.6	varāhaṃ krodhaḥ
1.2.2.7	apaḥ ślāghā
1.2.2.8	kumārīṃ rūpam
1.2.2.9	oṣadhivanaspatīn puṇyo gandhaḥ
1.2.2.10	sa yan mṛgājināni vaste tena tad brahmavarcasam avarunddhe yad asya mṛgeṣu bhavati
1.2.2.11	sa ha snāto brahmavarcasī bhavati
1.2.2.12	sa yad aharahar ācāryāya karma karoti tena tad yaśo 'varunddhe yad asyācārye bhavati
1.2.2.13	sa ha snāto yaśasvī bhavati
1.2.2.14	sa yat suṣupsur nidrāṃ ninayati tena taṃ svapnam avarunddhe yo 'syājagare bhavati
1.2.2.15	taṃ ha snātaṃ svapantam āhuḥ svapitu mainaṃ bobudhatheti
1.2.2.16	sa yat kruddho vācā na kaṃcana hinasti puruṣātpuruṣāt pāpīyān iva manyamānas tena taṃ krodham avarunddhe yo 'sya varāhe bhavati
1.2.2.17	tasya ha snātasya krodhāḥ ślāghīyasaṃ viśante
1.2.2.18	athādbhiḥ ślāghamāno na snāyāt
1.2.2.19	tena tāṃ ślāghām avarunddhe yāsyāpsu bhavati
1.2.2.20	sa ha snātaḥ ślāghīyo 'nyebhyaḥ ślāghyate
1.2.2.21	athaitad brahmacāriṇo rūpaṃ yat kumāryāḥ
1.2.2.22	tāṃ nagnāṃ nodīkṣeta
1.2.2.23	iti veti vā mukhaṃ viparidhāpayet
1.2.2.24	tena tad rūpam avarunddhe yad asya kumāryāṃ bhavati
1.2.2.25	taṃ ha snātaṃ kumārīm iva nirīkṣante
1.2.2.26	athaitad brahmacāriṇaḥ puṇyo gandho ya oṣadhivanaspatīnāṃ tāsāṃ puṇyaṃ gandhaṃ pracchidya nopajighret
1.2.2.27	tena taṃ puṇyaṃ gandham avarunddhe yo 'syauṣadhivanaspatiṣu bhavati
1.2.2.28	sa ha snātaḥ puṇyagandhir bhavati
1.2.3.1	sa vā eṣa upayaṃś caturdhopaity agniṃ pādenācāryaṃ pādena grāmaṃ pādena mṛtyuṃ pādena
1.2.3.2	sa yad aharahaḥ samidha āhṛtya sāyaṃ prātar agniṃ paricaret tena taṃ pādam avarunddhe yo 'syāgnau bhavati
1.2.3.3	sa yad aharahar ācāryāya karma karoti tena taṃ pādam avarunddhe yo 'syācārye bhavati
1.2.3.4	sa yad aharahar grāmaṃ praviśya bhikṣām eva parīpsati na maithunaṃ tena taṃ pādam avarunddhe yo 'sya grāme bhavati
1.2.3.5	sa yat kruddho vācā na kaṃcana hinasti puruṣātpuruṣāt pāpīyān iva manyamānas tena taṃ pādam avarunddhe yo 'sya mṛtyau bhavati
1.2.4.1	pañca ha vā ete brahmacāriṇy agnayo dhīyante
1.2.4.2	dvau pṛthagghastayor mukhe hṛdaya upastha eva pañcamaḥ
1.2.4.3	sa yad dakṣiṇena pāṇinā striyaṃ na spṛśati tenāharahar yājināṃ lokam avarunddhe
1.2.4.4	yat savyena tena pravrājinām
1.2.4.5	yan mukhena tenāgnipraskandinām
1.2.4.6	yaddhṛdayena tena śūrāṇām
1.2.4.7	yad upasthena tena gṛhamedhinām
1.2.4.8	taiś cet striyaṃ parāharaty anagnir iva śiṣyate
1.2.4.9	sa yad aharahar ācāryāya kule 'nutiṣṭhate so 'nuṣṭhāya brūyād dharma gupto mā gopāyeti
1.2.4.10	dharmo hainaṃ gupto gopāyati
1.2.4.11	tasya ha prajā śvaḥ śvaḥ śreyasī śreyasīha bhavati
1.2.4.12	dhāyyaiva pratidhīyate
1.2.4.13	svarge loke pitṝn nidadhāti
1.2.4.14	tāntavaṃ na vasīta
1.2.4.15	yas tāntavaṃ vaste kṣatraṃ vardhate na brahma
1.2.4.16	tasmāt tāntavaṃ na vasīta brahma vardhatāṃ mā kṣatram iti
1.2.4.17	nopary āsīta
1.2.4.18	yad upary āste prāṇam eva tadātmano 'dharaṃ kurute yad vāto vahati
1.2.4.19	adha evāsītādhaḥ śayītādhas tiṣṭhed adho vrajet
1.2.4.20	evaṃ ha sma vai tat pūrve brāhmaṇā brahmacaryaṃ caranti
1.2.4.21	taṃ ha sma tatputraṃ bhrātaraṃ vopatāpinam āhur upanayetainam iti
1.2.4.22	ā samiddhārāt svar eṣyanto 'nnam adyāt
1.2.4.23	athāha jaghanam āhuḥ snāpayetainam ity ā samiddhārāt
1.2.4.24	na hy etāni vratāni bhavanti
1.2.4.25	taṃ cec chayānam ācāryo 'bhivadet sa pratisaṃhāya pratiśṛṇuyāt
1.2.4.26	taṃ cec chayānam utthāya taṃ ced utthitam abhiprakramya taṃ ced abhiprakrāntam abhipalāyamānam
1.2.4.27	evaṃ ha sma vai tat pūrve brāhmaṇā brahmacaryaṃ caranti
1.2.4.28	teṣāṃ ha sma vaiṣā puṇyā kīrtir gacchaty ā ha vā ayaṃ so 'dya gamiṣyatīti
1.2.5.1	janamejayo ha vai pārīkṣito mṛgayāṃ cariṣyan haṃsābhyām asiṣyann upāvatastha iti
1.2.5.2	tāv ūcatur janamejayaṃ pārīkṣitam abhyājagāma
1.2.5.3	sa hovāca
1.2.5.4	namo vāṃ bhagavantau kau nu bhagavantāv iti
1.2.5.5	tāv ūcatur dakṣiṇāgniś cāhavanīyaś ceti
1.2.5.6	sa hovāca namo vāṃ bhagavantau tadākīyatām iti
1.2.5.7	ihopārāmam iti
1.2.5.8	api kila devā na ramante na hi devā na ramante
1.2.5.9	api caikopārāmād devā ārāmam upasaṃkrāmantīti
1.2.5.10	sa hovāca namo vāṃ bhagavantau kiṃ puṇyam iti
1.2.5.11	brahmacaryam iti
1.2.5.12	kiṃ laukyam iti
1.2.5.13	brahmacaryam eveti
1.2.5.14	tat ko veda iti
1.2.5.15	dantāvalo dhaumraḥ
1.2.5.16	atha khalu dantāvalo dhaumro yāvati tāvati kāle pārīkṣitaṃ janamejayam abhyājagāma
1.2.5.17	tasmā utthāya svayam eva viṣṭaraṃ nidadhau
1.2.5.18	tam upasaṃgṛhya papracchādhīhi bho kiṃ puṇyam iti
1.2.5.19	brahmacaryam iti
1.2.5.20	kiṃ laukyam iti
1.2.5.21	brahmacaryam eveti
1.2.5.22	tasmā etat provācāṣṭācatvāriṃśadvarṣaṃ sarvavedabrahmacaryam
1.2.5.23	tac caturdhā vedeṣu vyuhya dvādaśavarṣaṃ brahmacaryaṃ dvādaśavarṣāṇy avarārdham
1.2.5.24	api snāyaṃś cared yathāśakty aparam
1.2.5.25	tasmā uhasyṛṣabhau sahasraṃ dadau
1.2.5.26	apy apakīrtitam ācāryo brahmacārīty eka āhur ākāśam adhidaivatam
1.2.5.27	athādhyātmaṃ brāhmaṇo vratavāṃś caraṇavān brahmacārī
1.2.6.1	brahma ha vai prajā mṛtyave samprāyacchat
1.2.6.2	brahmacāriṇam eva na sampradadau
1.2.6.3	sa hovācāśyām asminn iti
1.2.6.4	kim iti
1.2.6.5	yāṃ rātrīṃ samidham anāhṛtya vaset tām āyuṣo 'varundhīyeti
1.2.6.6	tasmād brahmacāry aharahaḥ samidha āhṛtya sāyaṃ prātar agniṃ paricaret
1.2.6.7	nopary upasādayed atha pratiṣṭhāpayet
1.2.6.8	yad upary upasādayej jīmūtavarṣī tad ahaḥ parjanyo bhavati
1.2.6.9	te devā abruvan brāhmaṇo vā ayaṃ brahmacaryaṃ cariṣyati
1.2.6.10	brūtāsmai bhikṣā iti gṛhapatir brūta bahucārī gṛhapatnyā iti
1.2.6.11	kim asyā vṛñjītādadatyā iti
1.2.6.12	iṣṭāpūrtasukṛtadraviṇam avarundhyād iti
1.2.6.13	tasmād brahmacāriṇe 'harahar bhikṣāṃ dadyād gṛhiṇī mā māyam iṣṭāpūrtasukṛtadraviṇam avarundhyād iti
1.2.6.14	saptamīṃ nātinayet saptamīm atinayan na brahmacārī bhavati
1.2.6.15	samidbhaikṣe saptarātram acaritavān brahmacārī punarupaneyo bhavati
1.2.7.1	nopariśāyī syān na gāyano na nartano na saraṇo na niṣṭhīvet
1.2.7.2	yad upariśāyī bhavaty abhīkṣṇaṃ nivāsā jāyante
1.2.7.3	yad gāyano bhavaty abhīkṣṇaśa ākrandān dhāvante
1.2.7.4	yan nartano bhavaty abhīkṣṇaśaḥ pretān nirharante
1.2.7.5	yat saraṇo bhavaty abhīkṣṇaśaḥ prajāḥ saṃviśante
1.2.7.6	yan niṣṭhīvati madhya eva tadātmano niṣṭhīvati
1.2.7.7	sa cen niṣṭhīved divo nu mām yad atrāpi madhor ahaṃ yad atrāpi rasasya me ity ātmānam anumantrayate
1.2.7.8	yad atrāpi madhor ahaṃ niraṣṭhaviṣam asmṛtam agniś ca tat savitā ca punar me jaṭhare dhattāṃ yad atrāpi rasasya me parāpapātāsmṛtaṃ tad ihopahvayāmahe tan ma āpyāyatāṃ punar iti
1.2.7.9	na śmaśānam ātiṣṭhet
1.2.7.10	sa ced abhitiṣṭhed udakaṃ haste kṛtvā yadīdam ṛtukāmyety abhimantrya japant samprokṣya parikrāmet
1.2.7.11	samayāyoparivrajet
1.2.7.12	yadīdam ṛtukāmyāghaṃ ripram upeyima andhaḥ śloṇa iva hīyatāṃ mā no 'nvāgād aghaṃ yata iti
1.2.7.13	atha haitad devānāṃ pariṣūtaṃ yad brahmacārī
1.2.7.14	tad apy etad ṛcoktaṃ devānām etat pariṣūtam anabhyārūḍhaṃ carati rocamānaṃ tasmin sarve paśavas tatra yajñās tasminn annaṃ saha devatābhir iti brāhmaṇam
1.2.8.1	prāṇāpānau janayann iti śaṅkhasya mukhe maharṣer vasiṣṭhasya putra etāṃ vācaṃ sasṛje śītoṣṇāv ihotsau prādurbhaveyātām iti
1.2.8.2	tathā tac chaśvad anuvartate
1.2.8.3	atha khalu vipāṇmadhye vasiṣṭhaśilā nāma prathama āśramaḥ
1.2.8.4	dvitīyaḥ kṛṣṇaśilāḥ
1.2.8.5	tasmin vasiṣṭhaḥ samatapat
1.2.8.6	viśvāmitrajamadagnī jāmadagne tapataḥ
1.2.8.7	gautamabharadvājau siṃhau prabhave tapataḥ
1.2.8.8	guṃgur guṃguvāse tapati
1.2.8.9	ṛṣir ṛṣidroṇe 'bhyatapat
1.2.8.10	agastyo 'gastyatīrthe tapati
1.2.8.11	divy atrir ha tapati
1.2.8.12	svayambhūḥ kaśyapaḥ kaśyapatuṅge 'bhyatapat
1.2.8.13	ulavṛkarkṣutarakṣuḥ śvā varāhacilvaṭibabrukāḥ sarpadaṃṣṭranaḥ saṃhanukṛṇvānāḥ kaśyapatuṅgadarśanāt saraṇavāṭāt siddhir bhavati
1.2.8.14	brāhmyaṃ varṣasahasram ṛṣivane brahmacāryekapādenātiṣṭhati
1.2.8.15	dvitīyaṃ varṣasahasraṃ mūrdhany evāmṛtasya dhārām ādhārayat
1.2.8.16	brāhmāṇyaṣṭācatvāriṃśadvarṣasahasrāṇi salilasya pṛṣṭhe śivo 'bhyatapat
1.2.8.17	tasmāt taptāt tapaso bhūya evābhyatapat
1.2.8.18	tad apy etā ṛco 'bhivadanti prāṇāpānau janayann iti brāhmaṇam
1.2.9.1	ekapād dvipada iti
1.2.9.2	vāyur ekapāt
1.2.9.3	tasyākāśaṃ pādaḥ
1.2.9.4	candramā dvipāt
1.2.9.5	tasya pūrvapakṣāparapakṣau pādau
1.2.9.6	ādityas tripāt
1.2.9.7	tasyeme lokāḥ pādāḥ
1.2.9.8	agniḥ ṣaṭpādaḥ
1.2.9.9	tasya pṛthivy antarikṣaṃ dyaur āpa oṣadhivanaspataya imāni bhūtāni pādāḥ
1.2.9.10	teṣāṃ sarveṣāṃ vedā gatir ātmā pratiṣṭhitāś catasro brahmaṇaḥ śākhāḥ
1.2.9.11	atho āhuḥ ṣaḍ iti mūrtir ākāśaś ceti
1.2.9.12	ṛcā mūrtiḥ
1.2.9.13	yājuṣī gatiḥ
1.2.9.14	sāmamayaṃ tejaḥ
1.2.9.15	bhṛgvaṅgirasā māyā
1.2.9.16	etad brahmaiva yajñaś catuṣpād dviḥ saṃsthita iti
1.2.9.17	tasya bhṛgvaṅgirasaḥ saṃsthe
1.2.9.18	atho āhur ekasaṃsthita iti
1.2.9.19	yaddhotarcāṃ maṇḍalaiḥ karoti pṛthivīṃ tenāpyāyayati
1.2.9.20	etasyāṃ hy agniś carati
1.2.9.21	tad apy etad ṛcoktam agnivāsāḥ pṛthivy asitajñūr iti
1.2.9.22	yad adhvaryur yajuṣā karoty antarikṣaṃ tenāpyāyayati
1.2.9.23	tasmin vāyur na niviśate katamac ca nāhar iti
1.2.9.24	tad apy etad ṛcoktam antarikṣe pathibhir hrīyamāṇo na niviśate katamac ca nāhaḥ apāṃ yoniḥ prathamajā ṛtasya kva svij jātaḥ kuta ābabhūveti
1.2.9.25	yad udgātā sāmnā karoti divaṃ tenāpyāyayati
1.2.9.26	tatra hy ādityaḥ śukraś carati
1.2.9.27	tad apy etad ṛcoktam uccā patantam aruṇaṃ suparṇam iti
1.2.9.28	yad brahmarcāṃ kāṇḍaiḥ karoty apas tenāpyāyayati
1.2.9.29	candramā hy apsu carati
1.2.9.30	tad apy etad ṛcoktaṃ candramā apsv antar iti tāsām oṣadhivanaspatayaḥ kāṇḍāni
1.2.9.31	tato mūlakāṇḍaparṇapuṣpaphalapraroharasagandhair yajño vartate
1.2.9.32	adbhiḥ karṇāṇi pravartante
1.2.9.33	adbhiḥ somo 'bhiṣūyate
1.2.9.34	tad yad brahmāṇāṃ karṇāṇi karmaṇy āmantrayaty apas tenānujānāti
1.2.9.35	eṣo hy asya bhāgaḥ
1.2.9.36	tad yathā bhokṣyamāṇaḥ
1.2.9.37	apa eva prathamam ācāmayed apa upariṣṭād evaṃ yajño 'dbhir eva pravartate
1.2.9.38	apsu saṃsthāpyate tasmād brahmā purastāddhomasaṃsthitahomair yajño vartate
1.2.9.39	antarā hi purastāddhomasaṃsthitahomair yajñaṃ parigṛhṇāti
1.2.9.40	antarā hi bhṛgvaṅgiraso vedān āduhya bhṛgvaṅgirasaḥ somapānaṃ manyante
1.2.9.41	somātmako hy ayaṃ veda
1.2.9.42	tad apy etad ṛcoktaṃ somaṃ manyate papivān iti
1.2.9.43	tad yathemāṃ pṛthivīm udīrṇāṃ jyotiṣā dhūmāyamānāṃ varṣaṃ śamayati
1.2.9.44	evaṃ brahmā bhṛgvaṅgirobhir vyāhṛtibhir yajñasya viriṣṭaṃ śamayati
1.2.9.45	agnir ādityāya śamayati
1.2.9.46	ete 'ṅgirasaḥ
1.2.9.47	eta idaṃ sarvaṃ samāpnuvanti
1.2.9.48	vāyur āpaś candramā ity ete bhṛgavaḥ
1.2.9.49	eta idaṃ sarvaṃ samāpyāyayanti
1.2.9.50	ekam eva saṃsthaṃ bhavatīti brāhmaṇam
1.2.10.1	vicārī ha vai kābandhiḥ kabandhasyātharvaṇasya putro medhāvī mīmāṃsako 'nūcāna āsa
1.2.10.2	sa ha svenātimānena mānuṣaṃ vittaṃ neyāya
1.2.10.3	taṃ mātovāca
1.2.10.4	ta evaitad annam avocaṃs ta ima eṣu kurupañcāleṣv aṅgamagadheṣu kāśikauśaleṣu śālvamatsyeṣu savaśośīnareṣūdīcyeṣv annam adantīti
1.2.10.5	atha vayaṃ tavaivātimānenānādyāḥ smaḥ
1.2.10.6	vatsa vāhanam anviccheti
1.2.10.7	sa māndhātur yauvanāśvasya sārvabhaumasya rājñaḥ somaṃ prasūtam ājagāma
1.2.10.8	sa sado 'nupraviśyartvijaś ca yajamānaṃ cāmantrayāmāsa
1.2.10.9	tad yāḥ prācyo nadyo vahanti yāś ca dakṣiṇācyo yāś ca pratīcyo yāś codīcyas tāḥ sarvāḥ pṛthaṅnāmadheyā ity ācakṣate
1.2.10.10	tāsāṃ samudram abhipadyamānānāṃ chidyate nāmadheyaṃ samudra ity ācakṣate
1.2.10.11	evam ime sarve vedā nirmitāḥ sakalpāḥ sarahasyāḥ sabrāhmaṇāḥ sopaniṣatkāḥ setihāsāḥ sānvākhyānāḥ sapurāṇāḥ sasvarāḥ sasaṃskārāḥ saniruktāḥ sānuśāsanāḥ sānumārjanāḥ savākovākyāḥ
1.2.10.12	teṣāṃ yajñam abhipadyamānānāṃ chidyate nāmadheyaṃ yajña ity evācakṣate
1.2.11.1	bhūmer ha vā etad vicchinnaṃ devayajanaṃ yad aprākpravaṇaṃ yad anudakpravaṇaṃ yatkṛtrimaṃ yat samaviṣamam
1.2.11.2	idaṃ ha tv eva devayajanaṃ yat samaṃ samūlam avidagdhaṃ pratiṣṭhitaṃ prāgudakpravaṇaṃ samaṃ samāstīrṇam iva bhavati yatra brāhmaṇasya brāhmaṇatāṃ vidyād brahmā brahmatvaṃ karotīti
1.2.11.3	voce chandas tan na vindāmo yenottaram emahīti
1.2.11.4	tān ha papraccha kiṃ vidvān hotā hautraṃ karoti kiṃ vidvān adhvaryur ādhvaryavaṃ karoti kiṃ vidvān udgātaudgātraṃ karoti kiṃ vidvān brahmā brahmatvaṃ karotīti
1.2.11.5	voce chandas tan na vindāmo yenottaram emahīti
1.2.11.6	te brūmo vāg eva hotā hautraṃ karoti
1.2.11.7	vāco hi stomāś ca vaṣaṭkārāś cābhisaṃpadyante
1.2.11.8	te brūmo vāg eva hotā vāg brahma vāg deva iti
1.2.11.9	prāṇāpānābhyām evādhvaryur ādhvaryavaṃ karoti
1.2.11.10	prāṇapraṇītāni ha bhūtāni prāṇapraṇītāḥ praṇītāḥ
1.2.11.11	te brūmaḥ prāṇāpānāv evādhvaryuḥ prāṇāpānau brahma prāṇāpānau deva iti
1.2.11.12	cakṣuṣaivodgātaudgātraṃ karoti
1.2.11.13	cakṣuṣā hīmāni bhūtāni paśyanti
1.2.11.14	atho cakṣur evodgātā cakṣur brahma cakṣur deva iti
1.2.11.15	manasaiva brahmā brahmatvaṃ karoti
1.2.11.16	manasā hi tiryak ca diśa ūrdhvaṃ yac ca kiṃca manasaiva karoti tad brahma
1.2.11.17	te brūmo mana eva brahmā mano brahma mano deva iti
1.2.12.1	tad yathā ha vā idaṃ yajamānaś ca yājayitāraś ca divaṃ brūyuḥ pṛthivīti pṛthivīṃ vā dyaur iti brūyus tad anyo nānujānāty etām evaṃ nānujānāti yad etad brūyāt
1.2.12.2	atha nu katham iti
1.2.12.3	hotety eva hotāraṃ brūyād vāg iti vācaṃ brahmeti brahma deva iti devam adhvaryur ity evādhvaryuṃ brūyāt prāṇāpānāv iti prāṇāpānau brahmeti brahma deva iti devam udgātety evodgātāraṃ brūyāc cakṣur iti cakṣur brahmeti brahma deva iti devaṃ brahmety eva brahmāṇaṃ brūyān mana iti mano brahmeti brahma deva iti devam
1.2.13.1	nānāpravacanāni ha vā etāni bhūtāni bhavanti
1.2.13.2	ye caivāsomapaṃ yājayanti ye ca surāpaṃ ye ca brāhmaṇaṃ vicchinnaṃ somayājinaṃ taṃ prātaḥ samitpāṇaya upodeyur upāyāmo bhavantam iti
1.2.13.3	kimartham iti
1.2.13.4	yān eva no bhavāṃs tān hyaḥ praśnān apṛcchat tān eva no bhavān vyācakṣīteti
1.2.13.5	tatheti
1.2.13.6	tebhya etān praśnān vyācacaṣṭe
1.2.13.7	tad yena ha vā idaṃ vidyamānaṃ cāvidyamānaṃ cābhinidadhāti tad brahma
1.2.13.8	tad yo veda sa brāhmaṇo 'dhīyāno 'dhītyācakṣata iti brāhmaṇam
1.2.14.1	athāto devayajanāni
1.2.14.2	ātmā devayajanam
1.2.14.3	śraddhā devayajanam
1.2.14.4	ṛtvijo devayajanam
1.2.14.5	bhaumaṃ devayajanam
1.2.14.6	tad vā etad ātmā devayajanaṃ yad upavyāyacchamāno vānupavyāyacchamāno vā śarīram adhivasati
1.2.14.7	eṣa yajñaḥ
1.2.14.8	eṣa yajataḥ
1.2.14.9	etaṃ yajantaḥ
1.2.14.10	etad devayajanam
1.2.14.11	athaitacchraddhā devayajanam
1.2.14.12	yadaiva kadācid ādadhyāt
1.2.14.13	śraddhā tv evainaṃ nātīyāt
1.2.14.14	tad devayajanam
1.2.14.15	athaitad ṛtvijo devayajanam
1.2.14.16	yatra kvacid brāhmaṇo vidyāvān mantreṇa karoti tad devayajanam
1.2.14.17	athaitad bhaumaṃ devayajanam
1.2.14.18	yatrāpas tiṣṭhanti yatra syandanti pra tad vahanty udvahanti tad devayajanam
1.2.14.19	yat samaṃ samūlam avidagdhaṃ pratiṣṭhitaṃ prāgudakpravaṇaṃ samaṃ samāstīrṇam iva bhavati yasya śvabhra ūrmo vṛkṣaḥ parvato nadī panthā vā purastāt syāt
1.2.14.20	na devayajanamātraṃ purastāt paryavaśiṣyet
1.2.14.21	nottarato 'gneḥ paryupasīderann iti brāhmaṇam
1.2.15.1	aditir vai prajākāmaudanam apacat
1.2.15.2	tata ucchiṣṭam āśnāt
1.2.15.3	sā garbham adhatta
1.2.15.4	tata ādityā ajāyanta
1.2.15.5	ya eṣa odanaḥ pacyata ārambhaṇam evaitat kriyata ākramaṇam eva
1.2.15.6	prādeśamātrīḥ samidho bhavanti
1.2.15.7	etāvān hy ātmā prajāpatinā saṃmitaḥ
1.2.15.8	agner vai yā yajñiyā tanūr aśvatthe tayā samagacchata
1.2.15.9	eṣāsya ghṛtyā tanūr yad ghṛtam
1.2.15.10	yad ghṛtena samidho 'nakti tābhyām evainaṃ tat tanūbhyāṃ samardhayati
1.2.15.11	yan nirmārgasyādadhāty avagūrtyā vai vīryaṃ kriyate
1.2.15.12	yan nirmārgasyādadhāty avagūrtyā eva
1.2.15.13	saṃvatsaro vai prajananam
1.2.15.14	agniḥ prajananam
1.2.15.15	etat prajananam
1.2.15.16	yat saṃvatsara ṛcāgnau samidham ādadhāti prajananād evainaṃ tat prajanayitā prajanayati
1.2.15.17	abhaktartur vai puruṣaḥ
1.2.15.18	na hi tad veda yam ṛtum abhijāyate
1.2.15.19	yan nakṣatraṃ tad āpnoti
1.2.15.20	ya eṣa odanaḥ pacyate yonir evaiṣā kriyate
1.2.15.21	yat samidha ādhīyante retas tad dhīyate
1.2.15.22	saṃvatsare vai reto hitaṃ prajāyate
1.2.15.23	yaḥ saṃvatsare paryete 'gnim ādhatte prajātam evainam ādhatte
1.2.15.24	dvādaśasu rātrīṣu purā saṃvatsarasyādheyāḥ
1.2.15.25	tā hi saṃvatsarasya pratimā
1.2.15.26	atho tisṛṣv atho dvayor atho pūrvedyur ādheyās ta evāgnim ādadhānena
1.2.15.27	ādityā vā ita uttamā amuṃ lokam āyan
1.2.15.28	te pathirakṣayas ta iyakṣamāṇaṃ pratinudantaḥ
1.2.15.29	uccheṣaṇabhājā vā ādityāḥ
1.2.15.30	yad ucchiṣṭam
1.2.15.31	yad ucchiṣṭena samidho 'nakti tebhya eva prāvocat tebhya eva procya svargaṃ lokaṃ yāti
1.2.16.1	prajāpatir atharvā devaḥ sa tapas taptvaitaṃ cātuḥprāśyaṃ brahmaudanaṃ niramimīta caturlokaṃ caturdevaṃ caturvedaṃ caturhautram iti
1.2.16.2	catvāro vā ime lokāḥ pṛthivy antarikṣaṃ dyaur āpa iti
1.2.16.3	catvāro vā ime devā agnir vāyur ādityaś candramāḥ
1.2.16.4	catvāro vā ime vedā ṛgvedo yajurvedaḥ sāmavedo brahmaveda iti
1.2.16.5	catasro vā imā hotrā hautram ādhvaryavam audgātraṃ brahmatvam iti
1.2.16.6	tad apy etad ṛcoktaṃ catvāri śṛṅgā trayo asya pādā dve śīrṣe sapta hastāso asya tridhā baddho vṛṣabho roravīti maho devo martyāṁ āviveśeti
1.2.16.7	catvāri śṛṅgeti vedā vā eta uktāḥ
1.2.16.8	trayo asya pādā iti savanāny eva
1.2.16.9	dve śīrṣe iti brahmaudanapravargyāv eva
1.2.16.10	sapta hastāso asyeti chandāṃsy eva
1.2.16.11	tridhā baddha iti mantraḥ kalpo brāhmaṇam
1.2.16.12	vṛṣabho roravīty eṣa ha vai vṛṣabha eṣa tad roravīti yad yajñeṣu śastrāṇi śaṃsaty ṛgbhir yajurbhiḥ sāmabhir brahmabhir iti
1.2.16.13	maho devo martyāṁ āviveśety eṣa ha vai mahān devo yad yajñaḥ
1.2.16.14	eṣa martyāṁ āviveśa
1.2.16.15	yo vidyāt sapta pravata iti prāṇān āha
1.2.16.16	sapta vidyāt parāvata ity apānān āha
1.2.16.17	śiro yajñasya yo vidyād ity etad vai yajñasya śiro yan mantravān brahmaudanaḥ
1.2.16.18	yo ha vā etam amantravantaṃ brahmaudanam upeyād apaśirasā ha vā asya yajñam upeto bhavati
1.2.16.19	tasmān mantravantam eva brahmaudanam upeyān nāmantravantam iti brāhmaṇam
1.2.17.1	kimupajña ātreyo bhavatīti
1.2.17.2	ādityaṃ hi tamo jagrāha
1.2.17.3	tad atrir apanunoda
1.2.17.4	tad atrir anvapaśyat
1.2.17.5	tad apy etad ṛcoktaṃ srutād yam atrir divam unnināya
1.2.17.6	divi tvātrir adhārayat sūryā māsāya kartava iti
1.2.17.7	taṃ hovāca varaṃ vṛṇīṣveti
1.2.17.8	sa hovāca dakṣiṇīyā me prajā syād iti
1.2.17.9	tasmād ātreyāya prathamaṃ dakṣiṇā yajñe dīyanta iti brāhmaṇam
1.2.18.1	prajāpatir vedān uvācāgnīn ādadhīyeti
1.2.18.2	tān vāg abhyuvācāśvo vai sambhārāṇām iti
1.2.18.3	taṃ ghorāt krūrāt salilāt sarasa udāninyuḥ
1.2.18.4	tān vāg abhyuvācāśvaḥ śamyeteti
1.2.18.5	tatheti
1.2.18.6	tam ṛgveda etyovācāham aśvaṃ śameyam iti
1.2.18.7	tasmā abhisṛptāya mahad bhayaṃ sasṛje
1.2.18.8	sa etāṃ prācīṃ diśaṃ bheje
1.2.18.9	sa hovācāśānto nv ayam aśva iti
1.2.18.10	taṃ yajurveda etyovācāham aśvaṃ śameyam iti
1.2.18.11	tasmā abhisṛptāya mahad bhayaṃ sasṛje
1.2.18.12	sa etāṃ pratīcīṃ diśaṃ bheje
1.2.18.13	sa hovācāśānto nv ayam aśva iti
1.2.18.14	taṃ sāmaveda etyovācāham aśvaṃ śameyam iti
1.2.18.15	kena nu tvaṃ śamayiṣyasīti
1.2.18.16	rathantaraṃ nāma me sāmāghoraṃ cākrūraṃ ca
1.2.18.17	tenāśva abhiṣṭūyeteti
1.2.18.18	tasmā apy abhisṛptāya tad eva mahad bhayaṃ sasṛje
1.2.18.19	sa etām udīcīṃ diśaṃ bheje
1.2.18.20	sa hovācāśānto nv ayam aśva iti
1.2.18.21	tān vāg abhyuvāca śaṃyumātharvaṇaṃ gacchateti
1.2.18.22	te śaṃyumātharvaṇam āsīnaṃ prāpyocur namas te astu bhagavann aśvaḥ śamyeteti
1.2.18.23	tatheti
1.2.18.24	sa khalu kabandhasyātharvaṇasya putram āmantrayāmāsa vicārinn iti
1.2.18.25	bhago iti hāsmai pratiśrutaṃ pratiśuśrāva
1.2.18.26	aśvaḥ śamyeteti
1.2.18.27	tatheti
1.2.18.28	sa khalu śāntyudakaṃ cakārātharvaṇībhiś cāṅgirasībhiś ca cātanair mātṛnāmabhir vāstoṣpatyair iti śamayati
1.2.18.29	tasya ha snātasyāśvasyābhyukṣitasya sarvebhyo romasamarebhyo 'ṅgārā āśīryanta
1.2.18.30	so 'śvas tuṣṭo namaskāraṃ cakāra
1.2.18.31	namaḥ śaṃyumātharvaṇāya yo mā yajñiyam acīkﾱpad iti
1.2.18.32	bhaviṣyanti ha vā ato 'nye brāhmaṇā laghusambhāratamāḥ
1.2.18.33	ta ādityasya pada ādhāsyanty anaḍuho vatsasyājasya śravaṇasya brahmacāriṇo vā
1.2.18.34	etad vā ādityasya padaṃ yad bhūmiḥ
1.2.18.35	tasyaiva pada āhitaṃ bhaviṣyatīti
1.2.18.36	so 'gnau praṇīyamāṇe 'śve 'nvārabdhaṃ brahmā yajamānaṃ vācayati yad akrandaḥ prathamaṃ jāyamāna iti pañca
1.2.18.37	taṃ brāhmaṇā upavahanti taṃ brahmopākurute
1.2.18.38	eṣa ha vai vidvānt sarvavid brahmā yad bhṛgvaṅgirovid iti brāhmaṇam
1.2.19.1	devāś ca ha vā asurāś cāspardhanta
1.2.19.2	te devā indram abruvann imaṃ nas tāvad yajñaṃ gopāya yāvad asuraiḥ saṃyatāmahā iti
1.2.19.3	sa vai nas tena rūpeṇa gopāya yena no rūpeṇa bhūyiṣṭhaṃ chādayasi yena śakṣyasi goptum iti
1.2.19.4	sa ṛgvedo bhūtvā purastāt parītyopātiṣṭhat
1.2.19.5	taṃ devā abruvann anyat tad rūpaṃ kuruṣva naitena no rūpeṇa bhūyiṣṭhaṃ chādayasi naitena śakṣyasi goptum iti
1.2.19.6	sa yajurvedo bhūtvā paścāt parītyopātiṣṭhat
1.2.19.7	taṃ devā abruvann anyat tad rūpaṃ kuruṣva naitena no rūpeṇa bhūyiṣṭhaṃ chādayasi naitena śakṣyasi goptum iti
1.2.19.8	sa sāmavedo bhūtvottarataḥ parītyopātiṣṭhat
1.2.19.9	taṃ devā abruvann anyad eva tad rūpaṃ kuruṣva naitena no rūpeṇa bhūyiṣṭhaṃ chādayasi naitena śakṣyasi goptum iti
1.2.19.10	sa indra uṣṇīṣī brahmavedo bhūtvā dakṣiṇataḥ parītyopātiṣṭhat
1.2.19.11	taṃ devā abruvann etat tad rūpaṃ kuruṣvaitena no rūpeṇa bhūyiṣṭhaṃ chādayasy etena śakṣyasi goptum iti
1.2.19.12	tad yad indra uṣṇīṣī brahmavedo bhūtvā dakṣiṇataḥ parītyopātiṣṭhat tad brahmābhavat
1.2.19.13	tad brahmaṇo brahmatvam
1.2.19.14	tad vā etad atharvaṇo rūpaṃ yad uṣṇīṣī brahmā
1.2.19.15	taṃ dakṣiṇato viśve devā upāsīdan
1.2.19.16	taṃ yad dakṣiṇato viśve devā upāsīdaṃs tat sadasyo 'bhavat
1.2.19.17	tat sadasyasya sadasyatvam
1.2.19.18	baler ha vā etad balam upajāyate yat sadasye
1.2.19.19	āmayato vai vrajasya bahulataraṃ vrajaṃ vidanti
1.2.19.20	ghorā vā eṣā dig dakṣiṇā śāntā itarāḥ
1.2.19.21	tad yāni stutāni brahmānumantrayate manasaiva tāni sadasyo janad ity etāṃ vyāhṛtiṃ japati
1.2.19.22	ātmānaṃ janayati najityātmānam apitve dadhāti
1.2.19.23	taṃ devā abruvan varaṃ vṛṇīṣveti
1.2.19.24	vṛṇā iti
1.2.19.25	sa varam avṛṇīta
1.2.19.26	asyām eva māṃ hotrāyām indrabhūtaṃ punanta stuvantaḥ śaṃsantas tiṣṭheyur iti
1.2.19.27	taṃ tasyām eva hotrāyām indrabhūtaṃ punanta stuvantaḥ śaṃsanto 'tiṣṭhan
1.2.19.28	taṃ yat tasyām eva hotrāyām indrabhūtaṃ punanta stuvantaḥ śaṃsanto 'tiṣṭhaṃs tad brāhmaṇācchaṃsy abhavat
1.2.19.29	tad brāhmaṇācchaṃsino brāhmaṇācchaṃsitvam
1.2.19.30	saiṣaindrī hotrā yad brāhmaṇācchaṃsīyā
1.2.19.31	dvitīyaṃ varaṃ vṛṇīṣveti
1.2.19.32	vṛṇā iti
1.2.19.33	sa varam avṛṇīta
1.2.19.34	asyām eva māṃ hotrāyāṃ vāyubhūtaṃ punanta stuvantaḥ śaṃsantas tiṣṭheyur iti
1.2.19.35	taṃ tasyām eva hotrāyāṃ vāyubhūtaṃ punanta stuvantaḥ śaṃsanto 'tiṣṭhan
1.2.19.36	taṃ yat tasyām eva hotrāyāṃ vāyubhūtaṃ punanta stuvantaḥ śaṃsanto 'tiṣṭhaṃs tat potābhavat
1.2.19.37	tat potuḥ potṛtvam
1.2.19.38	saiṣā vāyavyā hotrā yat potrīyā
1.2.19.39	tṛtīyaṃ varaṃ vṛṇīṣveti
1.2.19.40	vṛṇā iti
1.2.19.41	sa varam avṛṇīta
1.2.19.42	asyām eva māṃ hotrāyām agnibhūtam indhānāḥ punanta stuvantaḥ śaṃsantas tiṣṭheyur iti
1.2.19.43	taṃ tasyām eva hotrāyām agnibhūtam indhānāḥ punanta stuvantaḥ śaṃsanto 'tiṣṭhan
1.2.19.44	taṃ yat tasyām eva hotrāyām agnibhūtam indhānāḥ punanta stuvantaḥ śaṃsanto 'tiṣṭhaṃs tad āgnīdhro 'bhavat
1.2.19.45	tad āgnīdhrasyāgnīdhratvam
1.2.19.46	saiṣāgneyī hotrā yad āgnīdhrīyeti brāhmaṇam
1.2.20.1	brāhmaṇo ha vā imam agniṃ vaiśvānaraṃ babhāra
1.2.20.2	so 'yam agnir vaiśvānaro brāhmaṇena bhriyamāṇa imāṃl lokāñ janayate
1.2.20.3	athāyam īkṣate 'gnir jātavedā brāhmaṇadvitīyo ha vā ayam idam agnir vaiśvānaro jvalati
1.2.20.4	hantāhaṃ yan mayi teja indriyaṃ vīryaṃ tad darśayāmy uta vai mā bibhṛyād iti
1.2.20.5	sa ātmānam āpyāyyaitaṃ payo 'dhok
1.2.20.6	tam imaṃ brāhmaṇaṃ darśayitvātmany ajuhot
1.2.20.7	sa dvitīyam ātmānam āpyāyyaitaṃ ghṛtam adhok
1.2.20.8	tam imaṃ brāhmaṇaṃ darśayitvātmany ajuhot
1.2.20.9	sa tṛtīyam ātmānam āpyāyyaitad idaṃ viśvaṃ vikṛtam annādyam adhok
1.2.20.10	tam imaṃ brāhmaṇaṃ darśayitvātmany ajuhot
1.2.20.11	sa caturtham ātmānam āpyāyyaitena brāhmaṇasya jāyāṃ virājam apaśyat
1.2.20.12	tām asmai prāyacchat
1.2.20.13	sātmā apitvam abhavat
1.2.20.14	tata imam agniṃ vaiśvānaraṃ parāsyur brāhmaṇo 'gniṃ jātavedasam adhatta
1.2.20.15	so 'yam abravīd agne jātavedo 'bhinidhehi mehīti
1.2.20.16	tasya dvaitaṃ nāmādhattāghoraṃ cākrūraṃ ca
1.2.20.17	so 'śvo bhavat
1.2.20.18	tasmād aśvo vahena rathaṃ na bhavati pṛṣṭhena sādinam
1.2.20.19	sa devān āgacchat
1.2.20.20	sa devebhyo 'nvātiṣṭhat
1.2.20.21	tasmād devā abibhayuḥ
1.2.20.22	taṃ brahmaṇe prāyacchat
1.2.20.23	tam etayarcāśamayat
1.2.21.1	agniṃ tvāhur vaiśvānaraṃ sadanān pradahanv agāḥ sa no devatrādhibrūhi mā riṣāmā vayaṃ taveti
1.2.21.2	tam etābhiḥ pañcabhir ṛgbhir upākurute yad akrandaḥ prathamaṃ jāyamāna iti
1.2.21.3	so 'śāmyat
1.2.21.4	tasmād aśvaḥ paśūnāṃ jighatsutamo bhavati
1.2.21.5	vaiśvānaro hy eṣa
1.2.21.6	tasmād agnipadam aśvaṃ brahmaṇe dadāti
1.2.21.7	brahmaṇe hi prattam
1.2.21.8	tasya rasam apīḍayat
1.2.21.9	sa raso 'bhavat
1.2.21.10	raso ha vā eṣa
1.2.21.11	taṃ vā etaṃ rasaṃ santaṃ ratha ity ācakṣate parokṣeṇa
1.2.21.12	parokṣapriyā iva hi devā bhavanti pratyakṣadviṣaḥ
1.2.21.13	sa devān āgacchat
1.2.21.14	sa devebhyo 'nvātiṣṭhat
1.2.21.15	tasmād devā abibhayuḥ
1.2.21.16	taṃ brahmaṇe prāyacchat
1.2.21.17	tam etayarcājyāhutyābhyajuhot
1.2.21.18	indrasyaujo marutām anīkam iti ratham abhihutya tam etayarcātiṣṭhad vanaspate vīḍvaṅgo hi bhūyāḥ iti
1.2.21.19	tasmād āgnyādheyikaṃ rathaṃ brahmaṇe dadāti
1.2.21.20	brahmaṇe hi prattam
1.2.21.21	tasya takṣāṇas tanūṃ jyeṣṭhāṃ dakṣiṇāṃ niramimata
1.2.21.22	tāṃ pañcasv apaśyad ṛci yajuṣi sāmni śānte 'tha ghore
1.2.21.23	tāsāṃ dve brahmaṇe prāyacchad vācaṃ ca jyotiś ca
1.2.21.24	vāg vai dhenur jyotir hiraṇyam
1.2.21.25	tasmād āgnyādheyikāṃ cātuḥprāśyāṃ dhenuṃ brahmaṇe dadāti
1.2.21.26	brahmaṇe hi prattā
1.2.21.27	paśuṣu śāmyamāneṣu cakṣur hāpayanti
1.2.21.28	cakṣur eva tad ātmani dhatte
1.2.21.29	yad vai cakṣus taddhiraṇyam
1.2.21.30	tasmād āgnyādheyikaṃ hiraṇyaṃ brahmaṇe dadāti
1.2.21.31	brahmaṇe hi prattaṃ
1.2.21.32	tasyātmann adhatta
1.2.21.33	tena prājvalayat
1.2.21.34	yan nādhatta tad āglābhavat
1.2.21.35	tad āglā bhūtvā sā samudraṃ prāviśat
1.2.21.36	sā samudram adahat
1.2.21.37	tasmāt samudro durgiravapi
1.2.21.38	vaiśvānareṇa hi dagdhaḥ
1.2.21.39	sā pṛthivīm udait
1.2.21.40	sā pṛthivīṃ vyadahat
1.2.21.41	sā devān āgacchat
1.2.21.42	sā devān aheḍat
1.2.21.43	te devā brahmāṇam upādhāvan
1.2.21.44	sa naivāgāyan nānṛtyat
1.2.21.45	saiṣāglā
1.2.21.46	eṣā kāruvidā nama
1.2.21.47	taṃ vā etam āglāhataṃ santam āglāgṛdha ity ācakṣate parokṣeṇa
1.2.21.48	parokṣapriyā iva hi devā bhavanti pratyakṣadviṣaḥ
1.2.21.49	ya eṣa brāhmaṇo gāyano nartano vā bhavati tam āglāgṛdha ity ācakṣate
1.2.21.50	tasmād brāhmaṇo naiva gāyen na nṛtyen māglāgṛdhaḥ syāt
1.2.21.51	tasmād brāhmyaṃ pūrvaṃ havir aparaṃ prājāpatyaṃ
1.2.21.52	prājāpatyād brāhmyam evottaram iti brāhmaṇam
1.2.22.1	atharvāṇaś ca ha vā aṅgirasaś ca bhṛgucakṣuṣī tad brahmābhivyapaśyan
1.2.22.2	tadajānan vayaṃ vā idaṃ sarvaṃ yad bhṛgvaṅgirasa iti
1.2.22.3	te devā brāhmyaṃ havir yat sāṃtapane 'gnāv ajuhavuḥ
1.2.22.4	etad vai brāhmyaṃ havir yat sāṃtapane 'gnau hūyate
1.2.22.5	eṣa ha vai sāṃtapano 'gnir yad brāhmaṇaḥ
1.2.22.6	tasyorjayorjāṃ devā abhajanta sumanasa eva svadhāṃ pitaraḥ śraddhayā svargaṃ lokaṃ brāhmaṇāḥ
1.2.22.7	tena sunvanty ṛṣayo 'ntata striyaḥ kevala ātmany avārundhata bāhyā ubhayena sunvanti
1.2.22.8	yad vai yajñe brāhmyaṃ havir na nirupyetānṛjavaḥ prājāpatyahaviṣo manuṣyā jāyeran
1.2.22.9	asau yāṃllokāñchṛṇviti pitā hy eṣa āhavanīyasya gārhapatyasya dakṣiṇāgner yo 'gnihotraṃ juhotīti
1.2.22.10	devāḥ priye dhāmani madanti
1.2.22.11	teṣām eṣo 'gniḥ sāṃtapanaḥ śreṣṭho bhavati
1.2.22.12	etasya vāci tṛptāyām agnis tṛpyati
1.2.22.13	prāṇe tṛpte vāyus tṛpyati
1.2.22.14	cakṣuṣi tṛpta ādityas tṛpyati
1.2.22.15	manasi tṛpte candramās tṛpyati
1.2.22.16	śrotre tṛpte diśaś cāntardeśāś ca tṛpyanti
1.2.22.17	sneheṣu tṛpteṣv āpas tṛpyanti
1.2.22.18	lomeṣu tṛpteṣv oṣadhivanaspatayas tṛpyanti
1.2.22.19	śarīre tṛpte pṛthivī tṛpyati
1.2.22.20	evam eṣo 'gniḥ sāṃtapanaḥ śreṣṭhas tṛptaḥ sarvāṃs tṛptāṃs tarpayatīti brāhmaṇam
1.2.23.1	sāṃtapanā idaṃ havir iti
1.2.23.2	eṣa ha vai sāṃtapano 'gnir yad brāhmaṇo yasya garbhādhānapuṃsavanasīmantonnayanajātakarmanāmakaraṇaniṣkramaṇānnaprāśanagodānacūḍākaraṇopanayanāplavanāgnihotravratacaryādīni kṛtāni bhavanti sa sāṃtapanaḥ
1.2.23.3	atha yo 'yamanagnikaḥ sa kumbhe loṣṭaḥ
1.2.23.4	tad yathā kumbhe loṣṭaḥ prakṣipto naiva śaucārthāya kalpate naiva śasyaṃ nirvartayaty evam evāyaṃ brāhmaṇo 'nagnikas tasya brāhmaṇasyānagnikasya naiva daivaṃ dadyān na pitryaṃ na cāsya svādhyāyāśiṣo na yajñāśiṣaḥ svargaṃgamā bhavanti
1.2.23.5	tad apy etad ṛcoktam agniṃ dūtaṃ vṛṇīmahe hotāraṃ viśvavedasam asya yajñasya sukratum iti brāhmaṇam
1.2.24.1	atha ha prajāpatiḥ somena yakṣyamāṇo vedān uvāca kaṃ vo hotāraṃ vṛṇīya kam adhvaryuṃ kam udgātāraṃ kaṃ brāhmaṇam iti / ta ūcur ṛgvidam eva hotāraṃ vṛṇīṣva yajurvidam adhvaryuṃ sāmavidam udgātāram atharvāṅgirovidaṃ brāhmaṇam
1.2.24.2	tathā hāsya yajñaś caturṣu lokeṣu caturṣu deveṣu caturṣu vedeṣu catasṛṣu hotrāsu catuṣpād yajñaḥ pratitiṣṭhati / pratitiṣṭhati prajayā paśubhir ya evaṃ veda
1.2.24.3	tasmād ṛgvidam eva hotāraṃ vṛṇīṣva sa hi hautraṃ veda / agnir vai hotā
1.2.24.4	pṛthivī vā ṛcām āyatanam / agnir devatā gāyatraṃ chando bhūr iti śukram
1.2.24.5	tasmāt tam eva hotāraṃ vṛṇīṣvety etasya lokasya jitaye / etasya lokasya vijitaye
1.2.24.6	etasya lokasya saṃjitaye / etasya lokasyāvaruddhaye
1.2.24.7	etasya lokasya vivṛddhaye / etasya lokasya samṛddhaye
1.2.24.8	etasya lokasyodāttaye / etasya lokasya vyāptaye
1.2.24.9	etasya lokasya paryāptaye / etasya lokasya samāptaye
1.2.24.10	atha cen naivaṃvidaṃ hotāraṃ vṛṇute purastād evaiṣāṃ yajño ricyate / yajurvidam evādhvaryuṃ vṛṇīṣva sa hy ādhvaryavaṃ veda
1.2.24.11	vāyur vā adhvaryuḥ / antarikṣaṃ vai yajuṣām āyatanam
1.2.24.12	vāyur devatā traiṣṭubhaṃ chando bhuva iti śukram / tasmāt tam evādhvaryuṃ vṛṇīṣvety etasya lokasyety eva
1.2.24.13	atha cen naivaṃvidam adhvaryuṃ vṛṇute paścād evaiṣāṃ yajño ricyate / sāmavidam evodgātāraṃ vṛṇīṣva
1.2.24.14	sa hy audgātraṃ veda / ādityo vā udgātā
1.2.24.15	dyaur vai sāmnām āyatanam / ādityo devatā jāgataṃ chandaḥ svar iti śukram
1.2.24.16	tasmāt tam evodgātāraṃ vṛṇīṣvety etasya lokasyety eva / atha cen naivaṃvidam udgātāraṃ vṛṇuta uttarata evaiṣāṃ yajño ricyate
1.2.24.17	atharvāṅgirovidam eva brahmāṇaṃ vṛṇīṣva / sa hi brahmatvaṃ veda
1.2.24.18	candramā vai brahmā / āpo vai bhṛgvaṅgirasām āyatanam
1.2.24.19	candramā devatā vaidyutaś coṣṇikkākubhe chandasī om ity atharvaṇāṃ śukraṃ janad ity aṅgirasām / tasmāt tam eva brahmāṇaṃ vṛṇīṣvety etasya lokasya jitaye
1.2.24.20	etasya lokasya vijitaye / etasya lokasya saṃjitaye
1.2.24.21	etasya lokasyāvaruddhaye / etasya lokasya vivṛddhaye
1.2.24.22	etasya lokasya samṛddhaye / etasya lokasyodāttaye
1.2.24.23	etasya lokasya vyāptaye / etasya lokasya paryāptaye
1.2.24.24	etasya lokasya samāptaye / atha cen naivaṃvidaṃ brahmāṇaṃ vṛṇute dakṣiṇata evaiṣāṃ yajño ricyate dakṣiṇata evaiṣāṃ yajño ricyate
1.3.1.1	oṃ dakṣiṇāpravaṇā bhūmir dakṣiṇata āpo vahanti
1.3.1.2	tasmād yajñās tadbhūmer unnatataram iva bhavati yatra bhṛgvaṅgiraso viṣṭhāḥ
1.3.1.3	tad yathāpa imāṃllokān abhivahanty evam eva bhṛgvaṅgirasaḥ sarvān devān abhivahanti
1.3.1.4	evam evaiṣā vyāhṛtiḥ sarvān vedān abhivahaty om iti harcām om iti yajuṣām om iti sāmnām om iti sarvasyāhābhivādaḥ
1.3.1.5	taṃ ha smaitad uttaraṃ yajñe vidvāṃsaḥ kurvanti
1.3.1.6	devā brahmāṇa āgacchatāgacchateti
1.3.1.7	ete vai devā brahmāṇo yad bhṛgvaṅgirasaḥ
1.3.1.8	tān evaitad gṛṇānās tān vṛṇānā hvayanto manyante
1.3.1.9	nānyo 'bhṛgvaṅgirovido vṛto yajñam āgacchet
1.3.1.10	yajñasya tejasā teja āpnoty ūrjayorjāṃ yaśasā yaśaḥ
1.3.1.11	nānyo 'bhṛgvaṅgirovido vṛto yajñam āgacchen ned yajñaṃ parimuṣṇīyād iti
1.3.1.12	tad yathā pūrvaṃ vatso 'dhītya gāṃ dhayed evaṃ brahmā bhṛgvaṅgirovid vṛto yajñam āgacchen ned yajñaṃ parimuṣṇīyād iti
1.3.1.13	tad yathā gaur vāśvo vāśvataro vaikapād dvipāt tripād iti syāt kim abhivahet kim abhyaśnuyād iti
1.3.1.14	tasmād ṛgvidam eva hotāraṃ vṛṇīṣva yajurvidam adhvaryuṃ sāmavidam udgātāram atharvāṅgirovidaṃ brahmāṇam
1.3.1.15	tathā hāsya yajñaś caturṣu lokeṣu caturṣu deveṣu vedeṣu catasṛṣu hotrāsu catuṣpād yajñaḥ pratitiṣṭhati
1.3.1.16	pratitiṣṭhati prajayā paśubhir ya evaṃ veda yaś caivam ṛtvijām ārtvijyaṃ veda yaś ca yajñe yajanīyaṃ vedeti brāhmaṇam
1.3.2.1	prajāpatir yajñam atanuta
1.3.2.2	sa ṛcaiva hautram akarod yajuṣādhvaryavaṃ sāmnaudgātram atharvāṅgirobhir brahmatvam
1.3.2.3	taṃ vā etaṃ mahāvādyaṃ kurute yad ṛcaiva hautram akarod yajuṣādhvaryavaṃ sāmnaudgātram atharvāṅgirobhir brahmatvam
1.3.2.4	sa vā eṣa tribhir vedair yajñasyānyataraḥ pakṣaḥ saṃskriyate
1.3.2.5	manasaiva brahmā yajñasyānyataraṃ pakṣaṃ saṃskaroti
1.3.2.6	ayam u vai yaḥ pavate sa yajñaḥ
1.3.2.7	tasya manaś ca vāk ca vartanī
1.3.2.8	manasā caiva hi vācā ca yajño vartate
1.3.2.9	ada eva mana iyam eva vāk
1.3.2.10	sa yad vadan nāsti vidyād ardhaṃ me 'sya yajñasyāntaragād iti
1.3.2.11	tad yathaikapāt puruṣo yann ekacakro vā ratho vartamāno bhreṣaṃ nyety evam evāsya yajño bhreṣaṃ nyeti
1.3.2.12	yajñasya bhreṣam anu yajamāno bhreṣaṃ nyeti
1.3.2.13	yajamānasya bhreṣam anv ṛtvijo bhreṣaṃ niyanti
1.3.2.14	ṛtvijāṃ bhreṣam anu dakṣiṇā bhreṣaṃ niyanti
1.3.2.15	dakṣiṇānāṃ bhreṣam anu yajamānaḥ putrapaśubhir bhreṣaṃ nyeti
1.3.2.16	putrapaśūnāṃ bhreṣam anu yajamānaḥ svargeṇa lokena bhreṣaṃ nyeti
1.3.2.17	svargasya lokasya bhreṣam anu tasyārdhasya yogakṣemo bhreṣaṃ nyeti yasminn ardhe yajanta iti brāhmaṇam
1.3.3.1	tad u ha smāha śvetaketur āruṇeyo brahmāṇaṃ dṛṣṭvā bhāṣamāṇam ardhaṃ me 'sya yajñasyāntaragād iti
1.3.3.2	tasmād brahmā stute bahiḥpavamāne vācoyamyam upāṃśv antaryāmābhyām
1.3.3.3	atha ye pavamānā odṛcas teṣu
1.3.3.4	atha yāni stotrāṇi saśastrāṇy ā vaṣaṭkārāt teṣu
1.3.3.5	sa yad ṛkto bhreṣaṃ nyṛcched oṃ bhūr janad iti gārhapatye juhuyāt
1.3.3.6	yadi yajuṣṭa oṃ bhuvo janad iti dakṣiṇāgnau juhuyāt
1.3.3.7	yadi sāmata oṃ svar janad ity āhavanīye juhuyāt
1.3.3.8	yady anājñātād brahmato voṃ bhūr bhuvaḥ svar janad om ity āhavanīya eva juhuyāt
1.3.3.9	tad vākovākyasyarcāṃ yajuṣāṃ sāmnām atharvāṅgirasām
1.3.3.10	athāpi vedānāṃ rasana yajñasya viriṣṭaṃ saṃdhīyate
1.3.3.11	tad yathā lavaṇenety uktam
1.3.3.12	tad yathobhayapāt puruṣo yann ubhayacakro vā ratho vartamāno 'bhreṣaṃ nyeti evam evāsya yajño 'bhreṣaṃ nyeti
1.3.3.13	yajñasyābhreṣam anu yajamāno 'bhreṣaṃ nyeti
1.3.3.14	yajamānasyābhreṣam anv ṛtvijo 'bhreṣaṃ niyanti
1.3.3.15	ṛtvijām abhreṣam anu dakṣiṇā abhreṣaṃ niyanti
1.3.3.16	dakṣiṇānām abhreṣam anu yajamānaḥ putrapaśubhir abhreṣaṃ nyeti
1.3.3.17	putrapaśūnām abhreṣam anu yajamānaḥ svargeṇa lokenābhreṣaṃ nyeti
1.3.3.18	svargasya lokasyābhreṣam anu tasyārdhasya yogakṣemo 'bhreṣaṃ nyeti yasminn ardhe yajanta iti brāhmaṇam
1.3.4.1	tad yad audumbaryāṃ ma āsiṣṭa hiṅṅakārṣīn me prāstāvīn ma udagāsīn me subrahmaṇyām āhvāsīd ity udgātre dakṣiṇā nīyante
1.3.4.2	grahān me 'grahīt prācārīn me 'śuśruvan me samanasas kārṣīd ayākṣīn me 'vaṣaṭkārṣīn ma ity adhvaryave
1.3.4.3	hotṛṣadana āsiṣṭāyākṣīn me 'śāṃsīn me 'vaṣaṭkārṣīn ma iti hotre
1.3.4.4	devayajanaṃ me cīkﾱpad brahmāsādaṃ me 'sīsṛpad brahmajapān me 'japīt purastāddhomasaṃsthitahomān me 'hauṣīd ayākṣīn me 'śāṃsīn me 'vaṣaṭkārṣīn ma iti brahmaṇe
1.3.4.5	bhūyiṣṭhena mā brahmaṇākārṣīd iti
1.3.4.6	etad vai bhūyiṣṭhaṃ brahma yad bhṛgvaṅgirasaḥ
1.3.4.7	ye 'ṅgirasaḥ sa raso ye 'tharvāṇo ye 'tharvāṇas tadbheṣajam
1.3.4.8	yad bheṣajaṃ tad amṛtaṃ yad amṛtaṃ tad brahma
1.3.4.9	sa vā eṣa pūrveṣām ṛtvijām ardhabhāgasyārdham itareṣām ardhaṃ brahmaṇa iti brāhmaṇam
1.3.5.1	devāś ca ha vā asurāś ca saṃgrāmaṃ samayatanta
1.3.5.2	tatraitās tisro hotrā jihmaṃ pratipedire
1.3.5.3	tāsām indra ukthāni sāmāni lulopa
1.3.5.4	tāni hotre prāyacchat
1.3.5.5	ājyaṃ ha vai hotur babhūva
1.3.5.6	praugaṃ potur vaiśvadevaṃ ha vai hotur babhūva
1.3.5.7	niṣkevalyaṃ neṣṭuḥ
1.3.5.8	marutvatīyaṃ ha vai hotur babhūva
1.3.5.9	āgnimārutam āgnīdhrasya
1.3.5.10	tasmād etad abhyastataram iva śasyate yad āgnimārutam
1.3.5.11	tasmād ete saṃśaṃsukā iva bhavanti yaddhotā potā neṣṭā
1.3.5.12	āgnīdhro mumuhe vasīta
1.3.5.13	tad brahmeyasāmivāsa
1.3.5.14	tāsām ardhaṃ pratilulopa prathamārhaṇaṃ ca prathamapadaṃ caitad dakṣiṇāṃ caitat pariśiṣeded iti brāhmaṇam
1.3.6.1	uddālako ha vā āruṇir udīcyān vṛto dhāvayāṃcakāra
1.3.6.2	tasya ha niṣka upāhito babhūvopavādād bibhyato yo mā brāhmaṇo 'nūcāna upavadiṣyati tasmā etaṃ pradāsyāmīti
1.3.6.3	taddhodīcyān brāhmaṇān bhayaṃ vivedoddālako ha vā ayam āyāti kaurupañcālo brahmā brahmaputraḥ
1.3.6.4	sa ūrdhvaṃ vṛto na paryādadhīta
1.3.6.5	kenemaṃ vīreṇa pratisaṃyatāmahā iti
1.3.6.6	taṃ yata eva prapannaṃ dadhre tata evam anupratipedire te ha svaidāyanaṃ śaunakam ūcuḥ svaidāyana tvaṃ vai no brahmiṣṭho 'sīti
1.3.6.7	tvayemaṃ vīreṇa pratisaṃyatāmahā iti
1.3.6.8	taṃ yata eva prapannaṃ dadhre tata evam anupratipedire
1.3.6.9	taṃ ha svaidāyanā ity āmantrayāmāsa
1.3.6.10	sa bho gautamasya putreti hāsmā asūyā pratiśrutaṃ pratiśuśrāva
1.3.6.11	sa vai gautamasya putra ūrdhvaṃ vṛto dhāvet
1.3.7.1	yas tad darśapūrṇamāsayo rūpaṃ vidyāt kasmād imāḥ prajāḥ śirastaḥ prathamaṃ lomaśā jāyante kasmād āsām aparam iva śmaśrūṇy upakakṣāṇy anyāni lomāni jāyante
1.3.7.2	yas tad darśapūrṇamāsayo rūpaṃ vidyāt kasmād imāḥ prajāḥ śirastaḥ prathamaṃ palitā bhavanti kasmād antataḥ sarvā eva palitā bhavanti
1.3.7.3	yas tad darśapūrṇamāsayo rūpaṃ vidyāt kasmād imāḥ prajā adantikā jāyante kasmād āsām aparam iva jāyante
1.3.7.4	yas tad darśapūrṇamāsayo rūpaṃ vidyāt kasmād āsāṃ saptavarṣāṣṭavarṣāṇāṃ prabhidyante kasmād āsāṃ punar eva jāyante kasmād antataḥ sarva eva prabhidyante
1.3.7.5	yas tad darśapūrṇamāsayo rūpaṃ vidyāt kasmād adhare dantāḥ pūrve jāyante para uttare
1.3.7.6	yas tad darśapūrṇamāsayo rūpaṃ vidyāt kasmād adhare dantāḥ aṇīyāṃso hrasīyāṃsaḥ prathīyāṃso varṣīyāṃsa uttare
1.3.7.7	yas tad darśapūrṇamāsayo rūpaṃ vidyāt kasmād imau daṃṣṭrau dīrghatarau kasmāt same iva jambhe
1.3.7.8	yas tad darśapūrṇamāsayo rūpaṃ vidyāt kasmād ime śrotre antarataḥ same iva dīrṇe
1.3.7.9	yas tad darśapūrṇamāsayo rūpaṃ vidyāt kasmāt pumāṃsaḥ śmaśruvanto 'śmaśruvaḥ striyaḥ
1.3.7.10	yas tad darśapūrṇamāsayo rūpaṃ vidyāt kasmād āsāṃ saṃtatam iva śarīraṃ bhavati kasmād āsām asthīni dṛḍhatarāṇīva bhavanti
1.3.7.11	yas tad darśapūrṇamāsayo rūpaṃ vidyāt kasmād āsāṃ prathame vayasi retaḥ siktaṃ na sambhavati kasmād āsāṃ madhyame vayasi retaḥ siktaṃ sambhavati kasmād āsām uttame vayasi retaḥ siktaṃ na sambhavati
1.3.7.12	yas tad darśapūrṇamāsayo rūpaṃ vidyāt kasmād idaṃ śiśnam uccaśa eti nīcī padyate
1.3.7.13	kasmāt sakṛd apānam
1.3.8.1	atha yaḥ purastād aṣṭāv ājyabhāgān vidyān madhyataḥ pañca havirbhāgāḥ ṣaṭ prājāpatyā upariṣṭād aṣṭāv ājyabhāgān vidyāt
1.3.8.2	atha yo gāyatrīṃ hariṇīṃ jyotiṣpakṣāṃ sarvair yajñair yajamānaṃ svargaṃ lokam abhivahantīṃ vidyāt
1.3.8.3	atha yaḥ apaṅktiṃ pañcapadāṃ saptadaśākṣarāṃ sarvair yajñair yajamānaṃ svargaṃ lokam abhivahantīṃ vidyāt
1.3.8.4	tasmai ha niṣkaṃ prayacchann uvācānūcāno ha vai svaidāyanāsi suvarṇaṃ vai suvarṇavide dadāmīti
1.3.8.5	tad upayamya niścakrāma
1.3.8.6	tatrāpavavrāja yatretaro babhūva
1.3.8.7	taṃ ha papraccha kim eṣa gautamasya putra iti
1.3.8.8	eṣa brahmā brahmaputra iti hovāca yad enaṃ kaścid upavadetota mīmāṃseta ha vā mūrdhā vā asya vipatet prāṇā vainaṃ jahyur iti
1.3.8.9	te mitha eva cikrandeyurviprāpavavraja yatretaro babhūva
1.3.8.10	te prātaḥ samitpāṇaya upodeyur upāyāmo bhavantam iti
1.3.8.11	kimartham iti
1.3.8.12	yān eva no bhavāṃs tān hyaḥ praśnān apṛcchat tān eva no bhavān vyācakṣīteti
1.3.8.13	tatheti
1.3.8.14	tebhya etān praśnān vyācacaṣṭe
1.3.9.1	yat purastād vedeḥ prathamaṃ barhi stṛṇāti tasmād imāḥ prajāḥ śirastaḥ prathamaṃ lomaśā jāyante
1.3.9.2	yad aparam iva prastaram anuprastṛṇāti tasmād āsām aparam iva śmaśrūṇy upakakṣāṇy anyāni lomāni jāyante
1.3.9.3	yat prāg barhiṣaḥ prastaram anupraharati tasmād imāḥ prajāḥ śirastaḥ prathamaṃ palitā bhavanti
1.3.9.4	yad antataḥ sarvam evānupraharati tasmād antataḥ sarva eva palitā bhavanti
1.3.9.5	yat prayājā apuronuvākyāvanto bhavanti tasmād imāḥ prajā adantikā jāyante
1.3.9.6	yaddhavīṃṣi puronuvākyāvanti bhavanti tasmād āsām aparam iva jāyante
1.3.9.7	yad anuyājā apuronuvākyāvanto bhavanti tasmād āsāṃ saptavarṣāṣṭavarṣāṇāṃ prabhidyante
1.3.9.8	yat patnīsaṃyājāḥ puronuvākyāvanto bhavanti tasmād āsāṃ punar eva jāyante
1.3.9.9	yat samiṣṭayajur apuronuvākyāvad bhavati tasmād antataḥ sarva eva prabhidyante
1.3.9.10	yad gāyatryānūcya triṣṭubhā yajati tasmād adhare dantāḥ pūrve jāyante para uttare
1.3.9.11	yad ṛcānūcya yajuṣā yajati tasmād adhare dantā aṇīyāṃso hrasīyāṃsaḥ prathīyāṃso varṣīyāṃsa uttare
1.3.9.12	yad āghārau dīrghatarau prāñcāv āghārayati tasmād imau daṃṣṭrau dīrghatarau
1.3.9.13	yat saṃyājye sacchandasī tasmāt same iva jambhe
1.3.9.14	yac caturthe prayāje samānayati tasmād ime śrotre antarataḥ same iva dīrṇe
1.3.9.15	yaj japaṃ japitvābhihiṅkṛṇoti tasmāt pumāṃsaḥ śmaśruvanto 'śmaśruva striyaḥ
1.3.9.16	yat sāmidhenīḥ saṃtanvann anvāha tasmād āsāṃ saṃtatam iva śarīraṃ bhavati
1.3.9.17	yat sāmidhenyaḥ kāṣṭhahaviṣo bhavanti tasmād āsām asthīni dṛḍhatarāṇīva bhavanti
1.3.9.18	yat prayājā ājyahaviṣo bhavanti tasmād āsāṃ prathame vayasi retaḥ siktaṃ na sambhavati
1.3.9.19	yan madhye haviṣāṃ dadhnā ca puroḍāśena ca pracaranti tasmād āsāṃ madhyame vayasi retaḥ siktaṃ sambhavati
1.3.9.20	yad anuyājā ājyahaviṣo bhavanti tasmād āsām uttame vayasi retaḥ siktaṃ na sambhavati
1.3.9.21	yad uttame 'nuyāje sakṛd apāniti tasmād idaṃ śiśnam uccaśa eti nīcī padyate
1.3.9.22	yan nāpānet sakṛcchūnaṃ syāt
1.3.9.23	yan muhur apānet sakṛtpannaṃ syāt
1.3.9.24	tasmāt sakṛd apāniti net sakṛcchūnaṃ syāt sakṛtpannaṃ veti
1.3.10.1	atha ye purastād aṣṭāv ājyabhāgāḥ pañca prayājā dvāv āghārau dvāv ājyabhāgāv āgneya ājyabhāgānāṃ prathamaḥ saumyo dvitīyo havirbhāgānām
1.3.10.2	havir hy eva saumyam
1.3.10.3	āgneyaḥ puroḍāśaḥ
1.3.10.4	agnīṣomīyaḥ puroḍāśo 'gniḥ sviṣṭakṛd ity ete madhyataḥ pañca havirbhāgāḥ
1.3.10.5	atha ye ṣaṭ prājāpatyā iḍā ca prāśitraṃ ca yac cāgnīdhrāyāvadyati brahmabhāgo yajamānabhāgo 'nvāhārya eva ṣaṣṭhaḥ
1.3.10.6	atha ya upariṣṭād aṣṭāv ājyabhāgās trayo 'nuyājāś catvāraḥ patnīsaṃyājāḥ samiṣṭayajur aṣṭamam
1.3.10.7	atha yā gāyatrī hariṇī jyotiṣpakṣā sarvair yajñair yajamānaṃ svargaṃ lokam abhivahati vedir eva sā
1.3.10.8	tasya ye purastād aṣṭāv ājyabhāgāḥ sa dakṣiṇaḥ pakṣaḥ
1.3.10.9	atha ya upariṣṭād aṣṭāv ājyabhāgāḥ sa uttaraḥ pakṣaḥ
1.3.10.10	havīṃṣy ātmā
1.3.10.11	gārhapatyo jaghanam
1.3.10.12	āhavanīyaḥ śiraḥ
1.3.10.13	sauvarṇarājatau pakṣau
1.3.10.14	tad yad ādityaṃ purastāt paryantaṃ na paśyanti tasmād ajyotiṣka utkaro bhavati
1.3.10.15	atha yā paṅktiḥ pañcapadā saptadaśākṣarā sarvair yajñair yajamānaṃ svargaṃ lokam abhivahati yājyaiva sā
1.3.10.16	tasyā oṃ śrāvayeti caturakṣaram
1.3.10.17	astu śrauṣad iti caturakṣaram
1.3.10.18	yajeti dvyakṣaram
1.3.10.19	ye yajāmaha iti pañcākṣaram
1.3.10.20	dvyakṣaro vai vaṣaṭkāraḥ saiṣā paṅktiḥ
1.3.10.21	pañcapadā saptadaśākṣarā sarvair yajñair yajamānaṃ svargaṃ lokam abhivahati
1.3.10.22	tad yatrāsyaiśvaryaṃ syād yatra vainam abhivaheyur evaṃvidam eva tatra brahmāṇaṃ vṛṇīyān nānevaṃvidam iti brāhmaṇam
1.3.11.1	atha ha prācīnayogya ājagāmāgnihotraṃ bhavantaṃ pṛcchāmi gautameti
1.3.11.2	pṛccha prācīnayogyeti
1.3.11.3	kiṃdevatyaṃ te gavīḍāyām
1.3.11.4	kiṃdevatyam upahūtāyām
1.3.11.5	kiṃdevatyam upasṛṣṭāyām
1.3.11.6	kiṃdevatyaṃ vatsam unnīyamānam
1.3.11.7	kiṃdevatyaṃ vatsam unnītam
1.3.11.8	kiṃdevatyaṃ duhyamānam
1.3.11.9	kiṃdevatyaṃ dugdham
1.3.11.10	kiṃdevatyaṃ prakramyamāṇam
1.3.11.11	kiṃdevatyaṃ hriyamāṇam
1.3.11.12	kiṃdevatyam adhiśrīyamāṇam
1.3.11.13	kiṃdevatyam adhiśritam
1.3.11.14	kiṃdevatyam abhyavajvālyamānam
1.3.11.15	kiṃdevatyam abhyavajvālitam
1.3.11.16	kiṃdevatyaṃ samudvāntam
1.3.11.17	kiṃdevatyaṃ viṣyaṇṇam
1.3.11.18	kiṃdevatyam adbhiḥ pratyānītam
1.3.11.19	kiṃdevatyam udvāsyamānam
1.3.11.20	kiṃdevatyam udvāsitam
1.3.11.21	kiṃdevatyam unnīyamānam
1.3.11.22	kiṃdevatyam unnītam
1.3.11.23	kiṃdevatyaṃ prakramyamāṇam
1.3.11.24	kiṃdevatyaṃ hriyamāṇam
1.3.11.25	kiṃdevatyam upasādyamānam
1.3.11.26	kiṃdevatyam upasāditam
1.3.11.27	kiṃdevatyā samit
1.3.11.28	kiṃdevatyāṃ prathamām āhutim ahauṣīḥ
1.3.11.29	kiṃdevatyaṃ gārhapatyam avekṣiṣṭhāḥ
1.3.11.30	kiṃdevatyottarāhutiḥ
1.3.11.31	kiṃdevatyaṃ hutvā srucaṃ trir udañcam udanaiṣīḥ
1.3.11.32	kiṃdevatyaṃ barhiṣi srucaṃ nidhāyonmṛjyottarataḥ pāṇī niramārkṣīḥ
1.3.11.33	kiṃdevatyaṃ dvitīyam unmṛjya pitryupavītaṃ kṛtvā dakṣiṇataḥ pitṛbhyaḥ svadhām akārṣīḥ
1.3.11.34	kiṃdevatyaṃ prathamaṃ prāśīḥ
1.3.11.35	kiṃdevatyaṃ dvitīyam
1.3.11.36	kiṃdevatyam antataḥ sarvam eva prāśīḥ
1.3.11.37	kiṃdevatyam aprakṣālitayodakaṃ srucā nyanaiṣīḥ
1.3.11.38	kiṃdevatyaṃ prakṣālitayā
1.3.11.39	kiṃdevatyam apareṇāhavanīyam udakaṃ srucā nyanaiṣīḥ
1.3.11.40	kiṃdevatyaṃ sruvaṃ srucaṃ ca pratyatāpsīḥ
1.3.11.41	kiṃdevatyaṃ rātrau srugdaṇḍam avāmārkṣīḥ
1.3.11.42	kiṃdevatyaṃ prātar udamārkṣīr iti
1.3.11.43	etac ced vettha gautama hutaṃ te yady u na vetthāhutaṃ ta iti brāhmaṇam
1.3.12.1	sa hovāca raudraṃ me gavīḍāyām
1.3.12.2	mānavyam upahūtāyām
1.3.12.3	vāyavyam upasṛṣṭāyām
1.3.12.4	vairājaṃ vatsam unnīyamānam
1.3.12.5	jāgatam unnītam
1.3.12.6	āśvinaṃ duhyamānam
1.3.12.7	saumyaṃ dugdham
1.3.12.8	bārhaspatyaṃ prakramyamāṇam
1.3.12.9	dyāvāpṛthivyaṃ hriyamāṇam
1.3.12.10	āgneyam adhiśrīyamāṇam
1.3.12.11	vaiśvānarīyam adhiśritam
1.3.12.12	vaiṣṇavam abhyavajvālyamānam
1.3.12.13	mārutam abhyavajvālitam
1.3.12.14	pauṣṇaṃ samudvāntam
1.3.12.15	vāruṇaṃ viṣyaṇṇam
1.3.12.16	sārasvatam adbhiḥ pratyānītam
1.3.12.17	tvāṣṭram udvāsyamānam
1.3.12.18	dhātram udvāsitam
1.3.12.19	vaiśvadevam unnīyamānam
1.3.12.20	sāvitram unnītam
1.3.12.21	bārhaspatyaṃ prakramyamāṇam
1.3.12.22	dyāvāpṛthivyaṃ hriyamāṇam
1.3.12.23	aindram upasādyamānam
1.3.12.24	balāyopasannam
1.3.12.25	āgneyī samit
1.3.12.26	yāṃ prathamām āhutim ahauṣaṃ mām eva tat svarge loke 'dhām
1.3.12.27	yad gārhapatyam avekṣiṣam asya lokasya saṃtatyai
1.3.12.28	prājāpatyottarāhutiḥ
1.3.12.29	tasmāt pūrṇatarā manasaiva sā
1.3.12.30	yaddhutvā srucaṃ trir udañcam udanaiṣaṃ rudrāṃs tenāpraiṣam
1.3.12.31	yad barhiṣi srucaṃ nidhāyonmṛjyottarataḥ pāṇī niramārkṣam oṣadhivanaspatīṃs tenāpraiṣam
1.3.12.32	yad dvitīyam unmṛjya pitryupavītaṃ kṛtvā dakṣiṇataḥ pitṛbhyaḥ svadhām akārṣaṃ pitṝṃs tenāpraiṣam
1.3.12.33	yat prathamaṃ prāśiṣaṃ prāṇāṃs tenāpraiṣam
1.3.12.34	yad dvitīyaṃ garbhāṃs tena
1.3.12.35	tasmād anaśnanto garbhā jīvanti
1.3.12.36	yad antataḥ sarvam eva prāśiṣaṃ viśvān devāṃs tenāpraiṣam
1.3.12.37	yad aprakṣālitayodakaṃ srucā nyanaiṣaṃ sarpetarajanāṃs tenāpraiṣam
1.3.12.38	yat prakṣālitayā sarpapuṇyajanāṃs tena
1.3.12.39	yad apareṇāhavanīyam udakaṃ srucā nyanaiṣaṃ gandharvāpsarasas tenāpraiṣam
1.3.12.40	yat sruvaṃ srucaṃ ca pratyatāpsaṃ saptarṣīṃs tenāpraiṣam
1.3.12.41	yad rātrau srugdaṇḍam avāmārkṣaṃ ye rātrau saṃviśanti dakṣiṇāṃs tān udanaiṣam
1.3.12.42	yat prātar udamārkṣaṃ ye prātaḥ pravrajanti dakṣiṇāṃs tānudanaiṣam iti brāhmaṇam
1.3.13.1	evam evaitad bho yathā bhavān āha
1.3.13.2	pṛcchāmi tveva bhavantam iti
1.3.13.3	pṛccha prācīnayogyeti
1.3.13.4	yasya sāyam agnaya upasamāhitāḥ syuḥ sarve jvalayeyuḥ prakṣālitāni yajñapātrāṇy upasannāni syur atha ced dakṣiṇāgnir udvāyāt kiṃ vā tato bhayam āgacched iti
1.3.13.5	kṣipram asya patnī praiti yo 'vidvāñ juhoti
1.3.13.6	vidyayā tvevāham abhijuhomīti
1.3.13.7	kā te vidyā kā prāyaścittir iti
1.3.13.8	gārhapatyād adhi dakṣiṇāgniṃ praṇīya prāco 'ṅgārān uddhṛtya prāṇāpānābhyāṃ svāheti juhuyāt
1.3.13.9	atha prātar yathāsthānam agnīn upasamādhāya yathāpuraṃ juhuyāt
1.3.13.10	sā me vidyā sā prāyaścittir iti
1.3.13.11	atha ced āhavanīya udvāyāt kiṃ vā tato bhayam āgacched iti
1.3.13.12	kṣipram asya putraḥ praiti yo 'vidvāñ juhoti
1.3.13.13	vidyayā tvevāham abhijuhomīti
1.3.13.14	kā te vidyā kā prāyaścittir iti
1.3.13.15	gārhapatyād adhy āhavanīyaṃ praṇīya pratīco 'ṅgārān uddhṛtya samānavyānābhyāṃ svāheti juhuyāt
1.3.13.16	atha prātar yathāsthānam agnīn upasamādhāya yathāpuraṃ juhuyāt
1.3.13.17	sā me vidyā sā prāyaścittir iti
1.3.13.18	atha ced gārhapatya udvāyāt kiṃ vā tato bhayam āgacched iti
1.3.13.19	kṣipraṃ gṛhapatiḥ praiti yo 'vidvāñ juhoti
1.3.13.20	vidyayā tvevāham abhijuhomīti
1.3.13.21	kā te vidyā kā prāyaścittir iti
1.3.13.22	sabhasmakam āhavanīyaṃ dakṣiṇena dakṣiṇāgniṃ parihṛtya gārhapatyasyāyatane pratiṣṭhāpya tata āhavanīyaṃ praṇīya udīco 'ṅgārān uddhṛtyodānarūpābhyāṃ svāheti juhuyāt
1.3.13.23	atha prātar yathāsthānam agnīn upasamādhāya yathāpuraṃ juhuyāt
1.3.13.24	sā me vidyā sā prāyaścittir iti
1.3.13.25	atha cet sarve 'gnaya udvāyeyuḥ kiṃ vā tato bhayam āgacched iti
1.3.13.26	kṣipraṃ gṛhapatiḥ sarvajyāniṃ jīyate yo 'vidvāñ juhoti
1.3.13.27	vidyayā tvevāham abhijuhomīti
1.3.13.28	kā te vidyā kā prāyaścittir iti
1.3.13.29	ānaḍuhena śakṛtpiṇḍenāgnyāyatanāni parilipya homyam upasādyāgniṃ nirmathya prāṇāpānābhyāṃ svāhā samānavyānābhyāṃ svāhodānarūpābhyāṃ svāheti juhuyāt
1.3.13.30	atha prātar yathāsthānam agnīn upasamādhāya yathāpuraṃ juhuyāt
1.3.13.31	sā me vidyā sā prāyaścittir iti
1.3.13.32	atha cen nāgniṃ janayituṃ śaknuyur na kutaścana vāto vāyāt kiṃ vā tato bhayam āgacched iti
1.3.13.33	mogham asyeṣṭaṃ ca hutaṃ ca bhavati yo 'vidvāñ juhoti
1.3.13.34	vidyayā tvevāham abhijuhomīti
1.3.13.35	kā te vidyā kā prāyaścittir iti
1.3.13.36	ānaḍuhenaiva śakṛtpiṇḍenāgnyāyatanāni parilipya homyam upasādya vāta ā vātu bheṣajam iti sūktenātmany eva juhuyāt
1.3.13.37	atha prātar agniṃ nirmathya yathāsthānam agnīn upasamādhāya yathāpuraṃ juhuyāt
1.3.13.38	sā me vidyā sā prāyaścittir iti brāhmaṇam
1.3.14.1	evam evaitad bho bhagavan yathā bhavān āha
1.3.14.2	upayāmi tveva bhavantam iti
1.3.14.3	evaṃ cen nāvakṣyo mūrdhā te vyapatiṣyad iti
1.3.14.4	hanta tu te tad vakṣyāmi yathā te na vipatiṣyatīti
1.3.14.5	yo ha vā evaṃ vidvān aśnāti ca pibati ca vāk tena tṛpyati
1.3.14.6	vāci tṛptāyām agnis tṛpyati
1.3.14.7	agnau tṛpte pṛthivī tṛpyati
1.3.14.8	pṛthivyāṃ tṛptāyāṃ yāni pṛthivyāṃ bhūtāny anvāyattāni tāni tṛpyanti
1.3.14.9	yo ha vā evaṃ vidvān aśnāti ca pibati ca prāṇas tena tṛpyati
1.3.14.10	prāṇe tṛpte vāyus tṛpyati
1.3.14.11	vāyau tṛpte 'ntarikṣaṃ tṛpyati
1.3.14.12	antarikṣe tṛpte yāny antarikṣe bhūtāny anvāyattāni tāni tṛpyanti
1.3.14.13	yo ha vā evaṃ vidvān aśnāti ca pibati ca cakṣus tena tṛpyati
1.3.14.14	cakṣuṣi tṛpta ādityas tṛpyati
1.3.14.15	āditye tṛpte dyaus tṛpyati
1.3.14.16	divi tṛptāyāṃ yāni divi bhūtāny anvāyattāni tāni tṛpyanti
1.3.14.17	yo ha vā evaṃ vidvān aśnāti ca pibati ca manas tena tṛpyati
1.3.14.18	manasi tṛpte candramās tṛpyati
1.3.14.19	candramasi tṛpta āpas tṛpyanti
1.3.14.20	apsu tṛptāsu yāny apsu bhūtāny anvāyattāni tāni tṛpyanti
1.3.14.21	yo ha vā evaṃ vidvān aśnāti ca pibati ca śrotraṃ tena tṛpyati
1.3.14.22	śrotre tṛpte diśaś cāntardeśāś ca tṛpyanti
1.3.14.23	dikṣu cāntardeśeṣu ca tṛpteṣu yāni dikṣu cāntardeśeṣu ca bhūtāny anvāyattāni tāni tṛpyanti
1.3.14.24	yo ha vā evaṃ vidvān aśnāti ca pibati ca tasyāyam eva dakṣiṇaḥ pāṇir juhūḥ
1.3.14.25	savya upabhṛt
1.3.14.26	kaṇṭho dhruvā
1.3.14.27	annaṃ haviḥ
1.3.14.28	prāṇā jyotīṃṣi
1.3.14.29	sadeṣṭaṃ sadā hutaṃ sadāśitaṃ pāyitam agnihotraṃ bhavati ya evaṃ veda yaś caivaṃ vidvān agnihotraṃ juhotīti brāhmaṇam
1.3.15.1	priyamedhā ha vai bharadvājā yajñavido manyamānāḥ
1.3.15.2	te ha sma na kaṃcana vedavidam upayanti
1.3.15.3	te sarvam aviduḥ
1.3.15.4	te sahaivāviduḥ
1.3.15.5	te 'gnihotra eva na samavadanta
1.3.15.6	teṣām ekaḥ sakṛd agnihotram ajuhod dvir ekas trir ekaḥ
1.3.15.7	teṣāṃ yaḥ sakṛd agnihotram ajuhot tam itarāv apṛcchatāṃ kasmai tvaṃ juhoṣīti
1.3.15.8	ekadhā vā idaṃ sarvaṃ prajāpatiḥ
1.3.15.9	prajāpataya evāhaṃ sāyaṃ juhomīti prajāpataye prātar iti
1.3.15.10	teṣāṃ yo dvir ajuhot tam itarāv apṛcchatāṃ kābhyāṃ tvaṃ juhoṣīti
1.3.15.11	agnaye prajāpataya iti sāyaṃ sūryāya prajāpataya iti prātaḥ
1.3.15.12	teṣāṃ yas trir ajuhot tam itarāvapṛcchatāṃ kebhyas tvaṃ juhoṣīty agnaye prajāpataye 'numataya iti sāyaṃ sūryāya prajāpataye 'gnaye sviṣṭakṛta iti prātaḥ
1.3.15.13	teṣāṃ yo dvir ajuhot sa ārdhnot
1.3.15.14	sa bhūyiṣṭho 'bhavat
1.3.15.15	prajayā cetarau śriyā cetarāv atyākrāmat
1.3.15.16	tasya ha prajām itarayoḥ praje sajātatvam upaitām
1.3.15.17	tasmād dvir hotavyaṃ yajuṣā caiva manasā ca
1.3.15.18	yām eva sa ṛddhim ārdhnot tām ṛdhnoti ya evaṃ veda yaś caivaṃ vidvān agnihotraṃ juhotīti brāhmaṇam
1.3.16.1	svāhā vai kutaḥ sambhūtā
1.3.16.2	kena prakṛtā
1.3.16.3	kiṃ vāsyā gotram
1.3.16.4	katyakṣarā
1.3.16.5	katipadā
1.3.16.6	kativarṇā
1.3.16.7	kiṃ pūrvāvasānā
1.3.16.8	kva cit sthitā
1.3.16.9	kimadhiṣṭhānā
1.3.16.10	brūhi svāhāyā yad daivataṃ rūpaṃ ca
1.3.16.11	svāhā vai satyasambhūtā
1.3.16.12	brahmaṇā prakṛtā
1.3.16.13	lāmagāyanasagotrā
1.3.16.14	dve akṣare
1.3.16.15	ekaṃ padam
1.3.16.16	trayaś ca varṇāḥ śuklaḥ padmaḥ suvarṇa iti
1.3.16.17	sarvacchandasāṃ vedeṣu samāsabhūtaikocchvāsā varṇānte catvāro vedāḥ śarīre
1.3.16.18	ṣaḍaṅgāny oṣadhivanaspatayo lomāni
1.3.16.19	cakṣuṣī sūryācandramasau
1.3.16.20	sā svāhā sā svadhā yajñeṣu vaṣaṭkārabhūtā prayujyate
1.3.16.21	tasyā agnir daivatam
1.3.16.22	brāhmaṇo rūpam iti brāhmaṇam
1.3.17.1	athāpi kāravo ha nāma ṛṣayo 'lpasvā āsan
1.3.17.2	ta imam ekagum agniṣṭomaṃ dadṛśuḥ
1.3.17.3	tam āharan
1.3.17.4	tenāyajanta
1.3.17.5	te svar yayuḥ
1.3.17.6	sa ya icchet svar iyām iti sa etenaikagunāgniṣṭomena yajeteti brāhmaṇam
1.3.18.1	athātaḥ savanīyasya paśor vibhāgaṃ vyākhyāsyāmaḥ
1.3.18.2	uddhṛtyāvadānāni hanū sajihve prastotuḥ
1.3.18.3	kaṇṭhaḥ sakākudraḥ pratihartuḥ
1.3.18.4	śyenaṃ vakṣa udgātuḥ
1.3.18.5	dakṣiṇaṃ pārśvaṃ sāṃsam adhvaryoḥ
1.3.18.6	savyam upagātṝṇām
1.3.18.7	savyo 'ṃsaḥ pratiprasthātuḥ
1.3.18.8	dakṣiṇā śroṇirathyāstrī brahmaṇaḥ
1.3.18.9	avarasakthaṃ brāhmaṇācchaṃsinaḥ
1.3.18.10	ūruḥ potuḥ
1.3.18.11	savyā śroṇir hotuḥ
1.3.18.12	avarasakthaṃ maitrāvaruṇasya
1.3.18.13	arur acchāvākasya
1.3.18.14	dakṣiṇā dor neṣṭuḥ
1.3.18.15	savyā sadasyasya
1.3.18.16	sadaṃ cānūkaṃ ca gṛhapateḥ
1.3.18.17	jāghanī patnyāḥ
1.3.18.18	tāṃ sā brāhmaṇena pratigrāhayati
1.3.18.19	vaniṣṭhur hṛdayaṃ vṛkkau cāṅgulyāni dakṣiṇo bāhur āgnīdhrasya
1.3.18.20	savya ātreyasya
1.3.18.21	dakṣiṇau pādau gṛhapater vratapradasya
1.3.18.22	savyau pādau gṛhapatnyāḥ vratapradāyāḥ
1.3.18.23	sahaivainayor oṣṭhaḥ
1.3.18.24	taṃ gṛhapatir evānuśinaṣṭi
1.3.18.25	maṇikāś ca skandhyās tisraś ca kīkasā grāvastutaḥ
1.3.18.26	tisraś caiva kīkasā ardhaṃ cāpānasyonnetuḥ
1.3.18.27	ata ūrdhvaṃ camasādhvaryūṇām
1.3.18.28	klomā śamayituḥ
1.3.18.29	śiraḥ subrahmaṇyasya
1.3.18.30	yaḥ śvaḥsutyām āhvayate tasya carma
1.3.18.31	tathā khalu ṣaṭtriṃśat sampadyante
1.3.18.32	ṣaṭtriṃśadavadānā gauḥ
1.3.18.33	ṣaṭtriṃśadakṣarā bṛhatī
1.3.18.34	bārhato vai svargo lokaḥ
1.3.18.35	bṛhatyā vai devāḥ svarge loke yajante
1.3.18.36	bṛhatyā svarge loke pratitiṣṭhanti
1.3.18.37	pratitiṣṭhanti prajayā paśubhir ya evaṃ vibhajante
1.3.18.38	atha yad ato 'nyathāśīliko vā pāpakṛto vā hutādo vānyajanā vā vimathnīrann evam evaiṣāṃ paśur vimathito bhavaty asvargyaḥ
1.3.18.39	devabhājo ha vā imaṃ śrutaṛṣiḥ paśor vibhāgaṃ vidāṃcakāra
1.3.18.40	tam u girijāya bābhravyāyānyo manuṣyebhyaḥ provāca
1.3.18.41	tato 'yam arvāṅ manuṣyeṣv āsīd iti brāhmaṇam
1.3.19.1	athāto dīkṣā
1.3.19.2	kasya sviddhetor dīkṣita ityācakṣate
1.3.19.3	śreṣṭhāṃ dhiyaṃ kṣiyatīti
1.3.19.4	taṃ vā etaṃ dhīkṣitaṃ santaṃ dīkṣita ity ācakṣate parokṣeṇa
1.3.19.5	parokṣapriyā iva hi devā bhavanti pratyakṣadviṣaḥ
1.3.19.6	kasya sviddhetor dīkṣito 'pratyutthāyiko bhavaty anabhivādukaḥ pratyuttheyo 'bhivādyaḥ
1.3.19.7	ye pratyuttheyā abhivādyās ta enam āviṣṭā bhavanty atharvāṅgirasaḥ
1.3.19.8	tasya kim ātharvaṇam iti
1.3.19.9	yad ātmany eva juhvati na parasmin
1.3.19.10	evaṃ hātharvaṇānām odanasavānām ātmany eva juhvati na parasmin
1.3.19.11	athāsya kim āṅgirasam iti
1.3.19.12	yad ātmanaś ca pareṣāṃ ca nāmāni na gṛhṇāty evaṃ ha tasminnāsād ātmanaś caiva pareṣāṃ ca nāmāni na gṛhyante
1.3.19.13	vicakṣaṇavatīṃ vācaṃ bhāṣante canasitavatīm
1.3.19.14	vicakṣayanti brāhmaṇaṃ canasayanti prājāpatyam
1.3.19.15	saiṣā vratadhug atharvāṅgirasaḥ
1.3.19.16	tāṃ hy anvāyattāḥ
1.3.19.17	kasya sviddhetor dīkṣito 'nāśyanno bhavati nāsya nāma gṛhṇanti
1.3.19.18	annastho nāmastho bhavatīty āhus tasya ye 'nnam adanti te 'sya pāpmānam adanti
1.3.19.19	athāsya ye nāma gṛhṇanti te 'sya nāmnaḥ pāpmānam apāghnate
1.3.19.20	athāpi vedānāṃ garbhabhūto bhavatīty āhuḥ
1.3.19.21	tasyājātasyāvijñātasyākrītasomasyābhojanīyaṃ bhavatīty āhuḥ
1.3.19.22	sa dīkṣāṇāṃ prātar jāyate somaṃ krīṇanti tasya jātasya vijñātasya krītasomasya bhojanīyaṃ bhavatīty āhuḥ
1.3.19.23	kasya sviddhetoḥ saṃsavāḥ parijihīrṣitā bhavanti
1.3.19.24	yataro vīryavattaro bhavati sa parasya yajñaṃ parimuṣṇāti
1.3.19.25	kasya sviddhetor daive na dhyāyet saṃsthite nādhīyīteti
1.3.19.26	saṃsavasyaiva hetor iti
1.3.19.27	vidyotamāne stanayaty atho varṣati vāyavyam abhiṣuṇvanti vai devāḥ somaṃ ca bhakṣayanti
1.3.19.28	tad abhiṣuṇvanti brāhmaṇāḥ śuśruvāṃso 'nūcānāḥ
1.3.19.29	teṣāṃ sarvarasabhakṣāḥ pitṛpitāmahā bhavanti
1.3.19.30	sa daive na dhyāyet saṃsthite nādhīyīteti brāhmaṇam
1.3.20.1	samāvṛttā ācāryā niṣeduḥ
1.3.20.2	tān ha yajño dīkṣiṣyamāṇān brāhmaṇarūpaṃ kṛtvopodeyāya
1.3.20.3	itthaṃ ced vo 'pasamavatsur hanta vo 'haṃ madhye dīkṣā iti
1.3.20.4	ta ūcur naiva tvā vidma na jānīmaḥ
1.3.20.5	ko hīd avijñāyamānena saha dīkṣiṣyatīti
1.3.20.6	yan nv idaṃ dīkṣiṣyadhve bhūyo na dīkṣiṣyadhve
1.3.20.7	athavā u evaṃ dīkṣayiṣyatha saṃ vai tarhi mohiṣyatha
1.3.20.8	mohiṣyati vo yajñaḥ sarve te dīkṣayiṣyatheti
1.3.20.9	athavā u ekaṃ dīkṣayiṣyatha te vā ahīnartvijo gṛhapatayo bhaviṣyatha
1.3.20.10	te tūṣṇīṃ dhyāyanta āsāṃcakrire
1.3.20.11	sa hovāca kiṃ nu tūṣṇīm ādhve
1.3.20.12	bhūyo vaḥ pṛcchāmaḥ
1.3.20.13	pṛcchateti yan nv idaṃ dīkṣiṣyadhva upame etasmin saṃvatsare mithunaṃ cariṣyatha nopaiṣyatheti
1.3.20.14	dhig iti hocuḥ
1.3.20.15	kathaṃ na dīkṣitā upaiṣyāmo nopaiṣyāmahā iti
1.3.20.16	te vai brāhmaṇānām abhimantāro bhaviṣyatha
1.3.20.17	reto ha vo ya etasmin saṃvatsare brāhmaṇās tad abhaviṣyaṃs te bodhimatā bhaviṣyatheti
1.3.20.18	athavā upeṣyāmo nopeṣyāmahā iti
1.3.20.19	te vai dīkṣitā avakīrṇino bhaviṣyatha
1.3.20.20	na ha vai devayānaḥ panthā prādurbhaviṣyatīti
1.3.20.21	tiro vai devayānaḥ panthā bhaviṣyatīti
1.3.20.22	te vayaṃ bhagavantam evopadhāvāma yathā svasti saṃvatsarasyodṛcaṃ samaśnavāmahā iti brāhmaṇam
1.3.21.1	sa hovāca dvādaśa ha vai vasūni dīkṣitād utkrāmanti
1.3.21.2	na ha vai dīkṣito 'gnihotraṃ juhuyāt
1.3.21.3	na paurṇamāsena yajñena yajeta
1.3.21.4	nāmāvāsyena
1.3.21.5	asmin vasīta
1.3.21.6	na pitṛyajñena yajeta
1.3.21.7	na tatra gacched yatra manasā jigamiṣet
1.3.21.8	neṣṭyā yajeta
1.3.21.9	na vācā yathākathācid abhibhāṣeta
1.3.21.10	na mithunaṃ caret
1.3.21.11	nānnasya yathākāmam upayuñjīta
1.3.21.12	na paśubandhena yajñena yajeta
1.3.21.13	na tatra gacched yatra cakṣuṣā parāpaśyet
1.3.21.14	kṛṣṇājinaṃ vasīta
1.3.21.15	kurīraṃ dhārayet
1.3.21.16	muṣṭī kuryāt
1.3.21.17	aṅguṣṭhaprabhṛtayas tisra ucchrayet
1.3.21.18	mṛgaśṛṅgaṃ gṛhṇīyāt
1.3.21.19	tena kaṣeta
1.3.21.20	atha yasya dīkṣitasya vāg vāyatā syān muṣṭī vā visṛṣṭau sa etāni japet
1.3.22.1	agnihotraṃ ca mā paurṇamāsaś ca yajñaḥ purastāt pratyañcam ubhau kāmaprau bhūtvā kṣityā sahāviśatām
1.3.22.2	vasatiś ca māmāvāsyaś ca yajñaḥ paścāt prāñcam ubhāv iti samānam
1.3.22.3	manaś ca mā pitṛyajñaś ca yajño dakṣiṇata udañcam ubhāv iti samānam
1.3.22.4	vāk ca meṣṭiś cottarato dakṣiṇāñcam ubhāv iti samānam
1.3.22.5	retaś ca mānnaṃ ceta ūrdhvam ubhāv iti samānam
1.3.22.6	cakṣuś ca mā paśubandhaś ca yajño 'muto 'rvāñcam ubhau kāmaprau bhūtvākṣityā sahāviśatām iti khalu ha vai dīkṣito ya ātmani vasūni dhatte na caivāsya kācanārtir bhavati na ca yajñaviṣkandham upayāty apahanti punarmṛtyum
1.3.22.7	apātyeti punarājātim
1.3.22.8	kāmacāro 'sya sarveṣu lokeṣu bhāti ya evaṃ veda yaś caivaṃ vidvān dīkṣām upaitīti brāhmaṇam
1.3.23.1	atha yasya dīkṣitasyartumatī jāyā syāt pratisnāvā pratisnāvā sarūpavatsāyā goḥ payasi sthālīpākaṃ śrapayitvābhighāryodvāsyoddhṛtyābhihiṅkṛtya garbhavedanapuṃsavanaiḥ saṃpātavantaṃ kṛtvā taṃ paraiva prāśnīyāt
1.3.23.2	reto vā annam
1.3.23.3	vṛṣā hiṃkāraḥ
1.3.23.4	evaṃ hīśvarā yā dīkṣitāya dīkṣitā jāyā putraṃ labheteti
1.3.23.5	etenaiva prakrameṇa yajeteti brāhmaṇam
1.4.1.1	om ayaṃ vai yajño yo 'yaṃ pavate
1.4.1.2	tam eta īpsanti ye saṃvatsarāya dīkṣante
1.4.1.3	teṣāṃ gṛhapatiḥ prathamo dīkṣate
1.4.1.4	ayaṃ vai loko gṛhapatiḥ
1.4.1.5	asmin vā idaṃ sarvaṃ loke pratiṣṭhitam
1.4.1.6	gṛhapatā u eva sarve sattriṇaḥ pratiṣṭhitāḥ
1.4.1.7	pratiṣṭhāyā evainaṃ tat pratiṣṭhityai dīkṣante
1.4.2.1	atha brahmāṇaṃ dīkṣayati candramā vai brahmādhidaivaṃ mano 'dhyātmam
1.4.2.2	manasaiva tad oṣadhīḥ saṃdadhāti
1.4.2.3	tad yā oṣadhīr veda sa eva brahmauṣadhīs tad anena lokena saṃdadhāti
1.4.2.4	tasmād etāv antareṇānyo na dīkṣeta
1.4.2.5	sa yad etāv antareṇānyo dīkṣetemaṃ taṃ lokam oṣadhibhir vyāpādayet
1.4.2.6	ucchoṣukā ha syuḥ
1.4.2.7	tasmād etāv antareṇānyo na dīkṣeta
1.4.3.1	athodgātāraṃ dīkṣayati
1.4.3.2	ādityo vā udgātādhidaivaṃ cakṣur adhyātmam
1.4.3.3	parjanya ādityaḥ
1.4.3.4	parjanyād adhi vṛṣṭir jāyate
1.4.3.5	vṛṣṭir eva tad oṣadhīḥ saṃdadhāti
1.4.3.6	tasmād etāv antareṇānyo na dīkṣeta
1.4.3.7	sa yad etāv antareṇānyo dīkṣetemaṃ taṃ lokaṃ varṣeṇa vyāpādayet
1.4.3.8	avarṣukā ha syuḥ
1.4.3.9	tasmād etāv antareṇānyo na dīkṣeta
1.4.4.1	atha hotāraṃ dīkṣayati
1.4.4.2	agnir vai hotādhidaivaṃ vāg adhyātmam
1.4.4.3	annaṃ vṛṣṭiḥ
1.4.4.4	vācaṃ caiva tad agniṃ cānnena saṃdadhāti
1.4.4.5	tasmād etāv antareṇānyo na dīkṣeta
1.4.4.6	sa yad etāv antareṇānyo dīkṣetemaṃ taṃ lokam annena vyāpādayet
1.4.4.7	aśanāyukā ha syuḥ
1.4.4.8	tasmād etāv antareṇānyo na dīkṣeta
1.4.5.1	athādhvaryuṃ pratiprasthātā dīkṣayati
1.4.5.2	vāyur vā adhvaryur adhidaivaṃ prāṇo 'dhyātmam
1.4.5.3	annaṃ vṛṣṭiḥ
1.4.5.4	vāyuṃ caiva tat prāṇaṃ cānnena saṃdadhāti
1.4.5.5	tasmād etāv antareṇānyo na dīkṣeta
1.4.5.6	sa yad etāv antareṇānyo dīkṣetemaṃ taṃ lokaṃ prāṇena vyāpādayet
1.4.5.7	pramāyukā ha syuḥ
1.4.5.8	tasmād etāv antareṇānyo na dīkṣeta
1.4.6.1	atha brahmaṇe brāhmaṇācchaṃsinaṃ dīkṣayati
1.4.6.2	athodgātre prastotāraṃ dīkṣayati
1.4.6.3	atha hotre maitrāvaruṇaṃ dīkṣayati
1.4.6.4	athādhvaryave pratiprasthātāraṃ neṣṭā dīkṣayati
1.4.6.5	sa hainam anu
1.4.6.6	eteṣāṃ vai navānāṃ kﾱptim anv itare kalpante
1.4.6.7	nava vai prāṇāḥ
1.4.6.8	prāṇair yajñas tāyate
1.4.6.9	atha brahmaṇe potāraṃ dīkṣayati
1.4.6.10	athodgātre pratihartāraṃ dīkṣayati
1.4.6.11	atha hotre 'cchāvākaṃ dīkṣayati
1.4.6.12	athādhvaryave neṣṭāram unnetā dīkṣayati
1.4.6.13	sa hainam anu
1.4.6.14	atha brahmaṇa āgnīdhraṃ dīkṣayati
1.4.6.15	athodgātre subrahmaṇyaṃ dīkṣayati
1.4.6.16	atha hotre grāvastutaṃ dīkṣayati
1.4.6.17	atha tamanyaḥ snātako vā brahmacārī vā dīkṣayati
1.4.6.18	na pūtaḥ pāvayed ity āhuḥ
1.4.6.19	saiṣānupūrvaṃ dīkṣā
1.4.6.20	tad ya evaṃ dīkṣante dīkṣiṣyamāṇā eva te sattriṇāṃ prāyaścittaṃ na vindante
1.4.6.21	sattriṇāṃ prāyaścittam anu tasyārdhasya yogakṣemaḥ kalpate yasminn ardhe dīkṣanta iti brāhmaṇam
1.4.7.1	śraddhāyā vai devā dīkṣaṇīyāṃ niramimatāditeḥ prāyaṇīyām
1.4.7.2	somāt krayam
1.4.7.3	viṣṇor ātithyam
1.4.7.4	ādityāt pravargyam
1.4.7.5	svadhāyā upasadaḥ
1.4.7.6	agnīṣomābhyām aupavasathyam ahaḥ
1.4.7.7	prātaryāvadbhyo devebhyaḥ prātaranuvākam
1.4.7.8	vasubhyaḥ prātaḥsavanam
1.4.7.9	rudrebhyo mādhyaṃdinaṃ savanam
1.4.7.10	ādityebhyas tṛtīyasavanam
1.4.7.11	varuṇād avabhṛtham
1.4.7.12	aditer udayanīyām
1.4.7.13	mitrāvaruṇābhyām anūbandhyām
1.4.7.14	tvaṣṭus tvāṣṭram
1.4.7.15	devībhyo devikābhyo devatāhavīṃṣi
1.4.7.16	kāmād daśātirātram
1.4.7.17	svargāllokād udavasānīyām
1.4.7.18	tad vā etad agniṣṭomasya janma
1.4.7.19	sa ya evam etad agniṣṭomasya janma vedāgniṣṭomena sātmā saloko bhūtvā devān apyetīti brāhmaṇam
1.4.8.1	atha yad dīkṣaṇīyayā yajante śraddhām eva tad devīṃ devatāṃ yajante
1.4.8.2	śraddhā devī devatā bhavanti
1.4.8.3	śraddhāyā devyāḥ sāyujyaṃ salokatāṃ yanti ya etad upayanti
1.4.8.4	atha yat prāyaṇīyayā yajante 'ditim eva tad devīṃ devatāṃ yajante
1.4.8.5	aditir devī devatā bhavanti
1.4.8.6	adityā devyāḥ sāyujyaṃ salokatāṃ yanti ya etad upayanti
1.4.8.7	atha yat krayam upayanti somam eva tad devaṃ devatāṃ yajante
1.4.8.8	somo devo devatā bhavanti
1.4.8.9	somasya devasya sāyujyaṃ salokatāṃ yanti ya etad upayanti
1.4.8.10	atha yad ātithyayā yajante viṣṇum eva tad devaṃ devatāṃ yajante
1.4.8.11	viṣṇur devo devatā bhavanti
1.4.8.12	viṣṇor devasya sāyujyaṃ salokatāṃ yanti ya etad upayanti
1.4.8.13	atha yat pravargyam upayanty ādityam eva tad devaṃ devatāṃ yajante
1.4.8.14	ādityo devo devatā bhavanti
1.4.8.15	ādityasya devasya sāyujyaṃ salokatāṃ yanti ya etad upayanti
1.4.8.16	atha yad upasadam upayanti svadhām eva tad devīṃ devatāṃ yajante
1.4.8.17	svadhā devī devatā bhavanti
1.4.8.18	svadhāyā devyāḥ sāyujyaṃ salokatāṃ yanti ya etad upayanti
1.4.8.19	atha yad aupavasathyam ahar upayanty agnīṣomāv eva tad devau devate yajante
1.4.8.20	agnīṣomau devau devate bhavanti
1.4.8.21	agnīṣomayor devatayoḥ sāyujyaṃ salokatāṃ yanti ye etad upayanti
1.4.8.22	atha yat prātaranuvākam upayanti prātaryāvṇa eva tad devān devatā yajante
1.4.8.23	prātaryāvāṇo devā devatā bhavanti
1.4.8.24	prātaryāvṇāṃ devānāṃ sāyujyaṃ salokatāṃ yanti ya etad upayanti
1.4.8.25	atha yat prātaḥsavanamupayanti vasūn eva tad devān devatā yajante
1.4.8.26	vasavo devā devatā bhavanti
1.4.8.27	vasūnāṃ devānāṃ sāyujyaṃ salokatāṃ yanti ya etad upayanti
1.4.8.28	atha yan mādhyaṃdinaṃ savanam upayanti rudrān eva tad devān devatā yajante
1.4.8.29	rudrā devā devatā bhavanti
1.4.8.30	rudrāṇāṃ devānāṃ sāyujyaṃ salokatāṃ yanti ya etad upayanti
1.4.8.31	atha yattṛtīyasavanam upayanty ādityān eva tad devān devatā yajante
1.4.8.32	ādityā devā devatā bhavanti
1.4.8.33	ādityānāṃ devānāṃ sāyujyaṃ salokatāṃ yanti ya etad upayanti
1.4.8.34	atha yad avabhṛtham upayanti varuṇam eva tad devaṃ devatāṃ yajante
1.4.8.35	varuṇo devo devatā bhavanti
1.4.8.36	varuṇasya devasya sāyujyaṃ salokatāṃ yanti ya etad upayanti
1.4.8.37	atha yad udayanīyayā yajante 'ditim eva tad devīṃ devatāṃ yajante
1.4.8.38	aditir devī devatā bhavanti
1.4.8.39	adityā devyāḥ sāyujyaṃ salokatāṃ yanti ya etad upayanti
1.4.8.40	atha yad anūbandhyayā yajante mitrāvaruṇāv eva tad devau devate yajante
1.4.8.41	mitrāvaruṇau devau devate bhavanti
1.4.8.42	mitrāvaruṇayor devayoḥ sāyujyaṃ salokatāṃ yanti ya etad upayanti
1.4.8.43	atha yat tvāṣṭreṇa paśunā yajante tvaṣṭāram eva tad devaṃ devatāṃ yajante
1.4.8.44	tvaṣṭā devo devatā bhavanti
1.4.8.45	tvaṣṭur devasya sāyujyaṃ salokatāṃ yanti ya etad upayanti
1.4.8.46	atha yad devikāhavirbhiś caranti yā etā upasatsu bhavanty agniḥ somo viṣṇur iti devyo devikā devatā bhavanti
1.4.8.47	devīnāṃ devikānāṃ devatānāṃ sāyujyaṃ salokatāṃ yanti ya etad upayanti
1.4.8.48	atha yad daśātirātram upayanti kāmam eva tad devaṃ devatāṃ yajante
1.4.8.49	kāmo devo devatā bhavanti
1.4.8.50	kāmasya devasya sāyujyaṃ salokatāṃ yanti ya etad upayanti
1.4.8.51	atha yad udavasānīyayā yajante svargam eva tallokaṃ devaṃ devatāṃ yajante
1.4.8.52	svargo loko devo devatā bhavanti
1.4.8.53	svargasya lokasya devasya sāyujyaṃ salokatāṃ yanti ya etad upayanti
1.4.8.54	tad vā etad agniṣṭomasya janma
1.4.8.55	sa ya evam etad agniṣṭomasya janma vedāptvaiva tad agniṣṭomaṃ svarge loke pratitiṣṭhati
1.4.8.56	pratitiṣṭhati prajayā paśubhir ya evaṃ veda
1.4.8.57	agniṣṭomena sātmā saloko bhūtvā devān apyetīti brāhmaṇam
1.4.9.1	ahorātrābhyāṃ vai devāḥ prāyaṇīyam atirātraṃ niramimata
1.4.9.2	ardhamāsebhyaś caturviṃśam ahaḥ
1.4.9.3	brahmaṇo 'bhiplavam
1.4.9.4	kṣatrāt pṛṣṭhyam
1.4.9.5	agner abhijitam
1.4.9.6	adbhyaḥ svarasāmnaḥ
1.4.9.7	sūryād viṣuvantam
1.4.9.8	uktā āvṛttāḥ svarasāmānaḥ
1.4.9.9	indrād viśvajitam
1.4.9.10	uktau pṛṣṭhyābhiplavau
1.4.9.11	mitrāvaruṇābhyāṃ gavāyuṣī
1.4.9.12	viśvebhyo devebhyo daśarātram
1.4.9.13	digbhyo dāśarātrikaṃ pṛṣṭhyaṃ ṣaḍaham
1.4.9.14	ebhyo lokebhyaśchandomaṃ tryaham
1.4.9.15	saṃvatsarād daśamam ahaḥ
1.4.9.16	prajāpater mahāvratam
1.4.9.17	svargāllokād udayanīyam atirātram
1.4.9.18	tad vā etat saṃvatsarasya janma
1.4.9.19	sa ya evam etat saṃvatsarasya janma veda saṃvatsareṇa sātmā saloko bhūtvā devān apyetīti brāhmaṇam
1.4.10.1	atha yat prāyaṇīyam atirātram upayanty ahorātrāv eva tad devau devate yajante
1.4.10.2	ahorātrau devau devate bhavanti
1.4.10.3	ahorātrayor devayoḥ sāyujyaṃ salokatāṃ yanti ya etad upayanti
1.4.10.4	atha yaccaturviṃśam ahar upayanty ardhamāsān eva tad devān devatā yajante
1.4.10.5	ardhamāsā devā devatā bhavanti
1.4.10.6	ardhamāsānāṃ devānāṃ sāyujyaṃ salokatāṃ yanti ya etad upayanti
1.4.10.7	atha yad abhiplavam upayanti brahmāṇam eva tad devaṃ devatāṃ yajante
1.4.10.8	brahmā devo devatā bhavanti
1.4.10.9	brahmaṇo devasya sāyujyaṃ salokatāṃ yanti ya etad upayanti
1.4.10.10	atha yat pṛṣṭhyam upayanti kṣatram eva tad devaṃ devatāṃ yajante
1.4.10.11	kṣatraṃ devo devatā bhavanti
1.4.10.12	kṣatrasya devasya sāyujyaṃ salokatāṃ yanti ya etad upayanti
1.4.10.13	atha yad abhijitam upayanty agnim eva tad devaṃ devatāṃ yajante
1.4.10.14	agnir devo devatā bhavanti
1.4.10.15	agner devasya sāyujyaṃ salokatāṃ yanti ya etad upayanti
1.4.10.16	atha yat svarasāmna upayanty eva tad devīr devatā yajante
1.4.10.17	āpo devyo devatā bhavanti
1.4.10.18	apāṃ devīnāṃ sāyujyaṃ salokatāṃ yanti ya etad upayanti
1.4.10.19	atha yad viṣuvantam upayanti sūryam eva tad devaṃ devatāṃ yajante
1.4.10.20	sūryo devo devatā bhavanti
1.4.10.21	sūryasya devasya sāyujyaṃ salokatāṃ yanti ya etad upayanti
1.4.10.22	uktā āvṛttāḥ svarasāmānaḥ
1.4.10.23	atha yad viśvajitam upayantīndram eva tad devaṃ devatāṃ yajante
1.4.10.24	indro devo devatā bhavanti
1.4.10.25	indrasya devasya sāyujyaṃ salokatāṃ yanti ya etad upayanti
1.4.10.26	uktau pṛṣṭhyābhiplavau
1.4.10.27	atha yad gavāyuṣī upayanti mitrāvaruṇāv eva tad devau devate yajante
1.4.10.28	mitrāvaruṇau devau devate bhavanti
1.4.10.29	mitrāvaruṇayor devayoḥ sāyujyaṃ salokatāṃ yanti ya etad upayanti
1.4.10.30	atha yad daśarātram upayanti viśvān eva tad devān devatā yajante
1.4.10.31	viśve devā devatā bhavanti
1.4.10.32	viśveṣāṃ devānāṃ sāyujyaṃ salokatāṃ yanti ya etad upayanti
1.4.10.33	atha yad dāśarātrikaṃ pṛṣṭhyaṃ ṣaḍaham upayanti diśa eva tad devīr devatā yajante
1.4.10.34	diśo devyo devatā bhavanti
1.4.10.35	diśāṃ devīnāṃ sāyujyaṃ salokatāṃ yanti ya etad upayanti
1.4.10.36	atha yac chandomaṃ tryaham upayantīmān eva tallokān devān devatā yajante
1.4.10.37	ime lokā devā devatā bhavanti
1.4.10.38	eṣāṃ lokānāṃ devānāṃ sāyujyaṃ salokatāṃ yanti ya etad upayanti
1.4.10.39	atha yad daśamam ahar upayanti saṃvatsaram eva tad devaṃ devatāṃ yajante
1.4.10.40	saṃvatsaro devo devatā bhavanti
1.4.10.41	saṃvatsarasya devasya sāyujyaṃ salokatāṃ yanti ya etad upayanti
1.4.10.42	atha yan mahāvratam upayanti prajāpatim eva tad devaṃ devatāṃ yajante
1.4.10.43	prajāpatir devo devatā bhavanti
1.4.10.44	prajāpater devasya sāyujyaṃ salokatāṃ yanti ya etad upayanti
1.4.10.45	atha yad udayanīyam atirātram upayanti svargam eva tallokaṃ devaṃ devatāṃ yajante
1.4.10.46	svargo loko devo devatā bhavanti
1.4.10.47	svargasya lokasya devasya sāyujyaṃ salokatāṃ yanti ya etad upayanti
1.4.10.48	tad vā etat saṃvatsarasya janma
1.4.10.49	sa ya evam etat saṃvatsarasya janma vedāptvaiva tat saṃvatsaraṃ svarge loke pratitiṣṭhati
1.4.10.50	pratitiṣṭhati prajayā paśubhir ya evaṃ veda
1.4.10.51	saṃvatsareṇa sātmā saloko bhūtvā devān apyetīti brāhmaṇam
1.4.11.1	sa vā eṣa saṃvatsaro 'dhidaivaṃ cādhyātmaṃ ca pratiṣṭhitaḥ
1.4.11.2	sa ya evam etat saṃvatsaram adhidaivaṃ cādhyātmaṃ ca pratiṣṭhitaṃ veda pratitiṣṭhati
1.4.11.3	pratitiṣṭhati prajayā paśubhir ya evaṃ veda
1.4.12.1	sa vā eṣa saṃvatsaro bṛhatīm abhisaṃpannaḥ
1.4.12.2	dvāvakṣarāvahnāṃ ṣaḍahau dvau pṛṣṭhyābhiplavau
1.4.12.3	gavāyuṣī daśarātraḥ
1.4.12.4	tathā khalu ṣaṭtriṃśat sampadyante
1.4.12.5	ṣaṭtriṃśadavadānā gauḥ
1.4.12.6	ṣaṭtriṃśadakṣarā bṛhatī
1.4.12.7	bārhato vai svargo lokaḥ
1.4.12.8	bṛhatyā vai devāḥ svarge loke yajante
1.4.12.9	bṛhatyā svarge loke pratitiṣṭhati
1.4.12.10	pratitiṣṭhati prajayā paśubhir ya evaṃ veda
1.4.13.1	sa vā eṣa saṃvatsaras trimahāvrataḥ
1.4.13.2	caturviṃśe mahāvrataṃ viṣuvati mahāvrataṃ mahāvrata eva mahāvratam
1.4.13.3	taṃ ha smaitam evaṃ vidvāṃsaḥ pūrve trimahāvratam upayanti
1.4.13.4	te tejasvina āsaṃt satyavādinaḥ saṃśitavratāḥ
1.4.13.5	ya enam adya tathopeyur yathāmapātram udaka āsikte nirmṛtyed evaṃ yajamānā nirmṛtyerann upary upayanti
1.4.13.6	tathā hāsya satyena tapasā vratena cābhijitam avaruddhaṃ bhavati ya evaṃ veda
1.4.14.1	atha yaccaturviṃśam ahar upetyānupetya viṣuvantaṃ mahāvratam upeyāt katham anāgūrtyai bhavatīti
1.4.14.2	yam evāmuṃ purastād viṣuvato 'tirātram upayanti teneti brūyāt
1.4.14.3	abhiplavāt pṛṣṭhyo nirmitaḥ
1.4.14.4	pṛṣṭhyād abhijit
1.4.14.5	abhijitaḥ svarasāmānaḥ
1.4.14.6	svarasāmabhyo viṣuvān
1.4.14.7	viṣuvataḥ svarasāmānaḥ
1.4.14.8	svarasāmabhyo viśvajit
1.4.14.9	viśvajitaḥ pṛṣṭhyābhiplavau
1.4.14.10	pṛṣṭhyābhiplavābhyāṃ gavāyuṣī
1.4.14.11	gavāyurbhyāṃ daśarātraḥ
1.4.14.12	daśarātrān mahāvratam
1.4.14.13	mahāvratād udayanīyo 'tirātraḥ
1.4.14.14	udayanīyo 'tirātraḥ svargāya lokāyānnādyāya pratiṣṭhityai
1.4.15.1	atha yac caturviṃśam ahar upetyānupetya viṣuvantaṃ mahāvratam upeyāt katham anāgūrtyai bhavatīti
1.4.15.2	yam evāmuṃ purastād viṣuvato 'tirātram upayanti teneti brūyāt
1.4.15.3	abhiplavāt pṛṣṭhyo nirmitaḥ
1.4.15.4	pṛṣṭhyād abhijit
1.4.15.5	abhijitaḥ svarasāmānaḥ
1.4.15.6	svarasāmabhyo viṣuvān
1.4.15.7	viṣuvataḥ svarasāmānaḥ
1.4.15.8	svarasāmabhyo viśvajit
1.4.15.9	viśvajitaḥ pṛṣṭhyābhiplavau
1.4.15.10	pṛṣṭhyābhiplavābhyāṃ gavāyuṣī
1.4.15.11	gavāyurbhyāṃ daśarātraḥ
1.4.15.12	atha ha devebhyo mahāvrataṃ na tasthe katham ūrdhvai stomair viṣuvantam upāgātāvṛttair mām iti
1.4.15.13	te devā ihasāmivāsur
1.4.15.14	upa taṃ yajñakratuṃ jānīmo ca ūrdhvastomo yenaitad ahar avāpnuyāmeti
1.4.15.15	tata etaṃ dvādaśarātram ūrdhvastomaṃ dadṛśuḥ
1.4.15.16	tam āharan
1.4.15.17	tenāyajanta
1.4.15.18	tata ebhyo 'tiṣṭhan
1.4.15.19	tiṣṭhati hāsmai mahāvratam
1.4.15.20	pratitiṣṭhati
1.4.15.21	pratitiṣṭhati prajayā paśubhir ya evaṃ veda
1.4.16.1	atha yaccaturviṃśam ahar upetyānupetya viṣuvantaṃ mahāvratam upeyāt katham anāgūrtyai bhavatīti
1.4.16.2	yam evāmuṃ purastād viṣuvato 'tirātram upayanti teneti brūyāt
1.4.16.3	tad āhuḥ kati saṃvatsarasya parāñcy ahāni bhavanti katy arvāñci
1.4.16.4	tad yāni sakṛtsakṛd upayanti tāni parāñci
1.4.16.5	atha yāni punaḥpunar upayanti tāny arvāñcīty evaināny upāsīran
1.4.16.6	ṣaḍahayor hy āvṛttim anvāvartante
1.4.17.1	atha yaccaturviṃśam ahar upetyānupetya viṣuvantaṃ mahāvratam upeyāt katham anāgūrtyai bhavatīti
1.4.17.2	yam evāmuṃ purastād viṣuvato 'tirātram upayanti teneti brūyāt
1.4.17.3	abhiplavaṃ purastād viṣuvataḥ pūrvam upayanti
1.4.17.4	pṛṣṭhyam upariṣṭāt
1.4.17.5	pitā vā abhiplavaḥ putraḥ pṛṣṭhyaḥ
1.4.17.6	tasmāt pūrve vayasi putrāḥ pitaram upajīvanti
1.4.17.7	pṛṣṭhyaṃ paścād viṣuvataḥ pūrvam upayanty abhiplavam upariṣṭāt
1.4.17.8	pitā vā abhiplavaḥ putraḥ pṛṣṭhyaḥ
1.4.17.9	tasmād uttame vayasi putrān pitopajīvati ya evaṃ veda
1.4.17.10	tad apy etad ṛcoktaṃ śatam innu śarado anti devā yatrā naś cakrā jarasaṃ tanūnāṃ putrāso yatra pitaro bhavanti mā no madhyā rīriṣatāyur gantor iti
1.4.17.11	upa ha vā enaṃ pūrve vayasi putrāḥ pitaram upajīvanty upottame vayasi putrān pitopajīvati ya evaṃ veda
1.4.18.1	atha haiṣa mahāsuparṇaḥ
1.4.18.2	tasya yān purastād viṣuvataḥ ṣaṇmāsān upayanti sa dakṣiṇaḥ pakṣaḥ
1.4.18.3	atha yān āvṛttān upariṣṭāt ṣaḍ upayanti sa uttaraḥ pakṣaḥ
1.4.18.4	ātmā vai saṃvatsarasya viṣuvān aṅgāni pakṣau
1.4.18.5	yatra vā ātmā tat pakṣau
1.4.18.6	yatra vai pakṣau tad ātmā
1.4.18.7	na vā ātmā pakṣāv atiricyate
1.4.18.8	no pakṣāv ātmānam atiricyete iti
1.4.18.9	evam u haiva tad apareṣāṃ sviditamahnāṃ pareṣām ity apareṣāṃ caiva pareṣāṃ ceti brūyāt
1.4.19.1	tad āhur yad dvādaśa māsāḥ saṃvatsaro 'tha haitad ahar avāpnuyāmeti
1.4.19.2	yad vaiṣuvatam apareṣāṃ sviditamahāṃ pareṣām iti
1.4.19.3	apareṣāṃ caiva pareṣāṃ ceti brūyāt
1.4.19.4	ātmā vai saṃvatsarasya viṣuvān aṅgāni māsāḥ
1.4.19.5	yatra vā ātmā tad aṅgāni
1.4.19.6	yatrāṅgāni tad ātmā
1.4.19.7	na vā ātmāṅgāny atiricyate no 'ṅgāny ātmānam atiricyanta iti
1.4.19.8	evam u haiva tad apareṣāṃ sviditamahnāṃ pareṣām ity apareṣāṃ caiva pareṣāṃ ceti brūyāt
1.4.19.9	sa vā eṣa saṃvatsaraḥ
1.4.20.1	tad āhuḥ katham ubhayatojyotiṣo 'bhiplavā anyataratojyotiḥ pṛṣṭhya iti
1.4.20.2	ubhayatojyotiṣo vā ime lokā agnineta ādityenāmuta iti
1.4.20.3	eṣa ha vā eteṣāṃ jyotir ya enaṃ pramṛdīva tapati
1.4.20.4	devacakre ha vā ete pṛṣṭhyapratiṣṭhite pāpmānaṃ tṛṃhatī pariplavete
1.4.20.5	tad ya evaṃ viduṣāṃ dīkṣitānāṃ pāpakaṃ kīrtayed ete evāsya tad devacakre śiraś chindataḥ
1.4.20.6	daśarātram uddhiḥ
1.4.20.7	pṛṣṭhyābhiplavau cakre
1.4.20.8	daśarātram uddhiṃ pṛṣṭhyābhiplavau cakre tantraṃ kurvīteti ha smāha vāsyuḥ
1.4.20.9	tayo stotrāṇi ca śastrāṇi ca saṃcārayet
1.4.20.10	yaḥ saṃcārayet tasmād ime puruṣe prāṇā nānā santa ekodayāccharīram adhivasati yan na saṃcārayet pramāyuko ha yajamānaḥ syāt
1.4.20.11	eṣa ha vai pramāyuko yo 'ndho vā badhiro vā
1.4.20.12	navāgniṣṭomā māsi sampadyante
1.4.20.13	nava vai prāṇāḥ
1.4.20.14	prāṇair yajñas tāyate
1.4.20.15	ekaviṃśatir ukthyāḥ
1.4.20.16	eka ukthyaḥ ṣoḍaśī
1.4.20.17	annaṃ vā ukthyaḥ
1.4.20.18	vīryaṃ ṣoḍaśy eva
1.4.20.19	tathā rūḍhvā svargaṃ lokam adhyārohanti
1.4.21.1	athāto 'hnām adhyārohaḥ
1.4.21.2	prāyaṇīyenātirātreṇodayanīyam atirātram adhyārohanti caturviṃśena mahāvratam
1.4.21.3	abhiplavena param abhiplavam
1.4.21.4	pṛṣṭhyena paraṃ pṛṣṭhyam
1.4.21.5	abhijitābhijitaṃ svarasāmabhiḥ parānt svarasāmānaḥ
1.4.21.6	athaitad ahar avāpnuyāmeti yad vaiṣuvatam apareṣāṃ sviditamahnāṃ pareṣām ity apareṣāṃ caiva pareṣāṃ ceti brūyāt
1.4.21.7	sa vā eṣa saṃvatsaraḥ
1.4.22.1	athāto 'hnāṃ nivāhaḥ
1.4.22.2	prāyaṇīyo 'tirātraś caturviṃśāyāhne nivahati
1.4.22.3	caturviṃśam ahar abhiplavāya
1.4.22.4	abhiplavaḥ pṛṣṭhyāya
1.4.22.5	pṛṣṭhyo 'bhijite
1.4.22.6	abhijit svarasāmabhyaḥ
1.4.22.7	svarasāmāno viṣuvate
1.4.22.8	viṣuvānt svarasāmabhyaḥ
1.4.22.9	svarasāmāno viśvajite
1.4.22.10	viśvajit pṛṣṭhyābhiplavābhyām
1.4.22.11	pṛṣṭhyābhiplavau gavāyurbhyām
1.4.22.12	gavāyuṣī daśarātrāya
1.4.22.13	daśarātro mahāvratāya
1.4.22.14	mahāvratam udayanīyāyātirātrāya
1.4.22.15	udayanīyo 'tirātraḥ svargāya lokāyānnādyāya pratiṣṭhityai
1.4.23.1	ādityāś ca ha vā aṅgirasaś ca svarge loke 'spardhanta vayaṃ pūrve svar eṣyāmo vayaṃ pūrva iti
1.4.23.2	ta ādityā laghubhiḥ sāmabhiś caturbhi stomair dvābhyāṃ pṛṣṭhyābhyāṃ svargaṃ lokam abhyaplavanta
1.4.23.3	yad abhyaplavanta tasmād abhiplavaḥ
1.4.23.4	anvañca evāṅgiraso gurubhiḥ sāmabhiḥ sarvai stomaiḥ sarvaiḥ pṛṣṭhyaiḥ svargaṃ lokam abhyaspṛśanta
1.4.23.5	yad abhyaspṛśanta tasmāt spṛśyaḥ
1.4.23.6	taṃ vā etaṃ spṛśyaṃ santaṃ pṛṣṭhya ity ācakṣate parokṣeṇa
1.4.23.7	parokṣapriyā iva hi devā bhavanti pratyakṣadviṣaḥ
1.4.23.8	abhiplavāt pṛṣṭhyo nirmitaḥ
1.4.23.9	pṛṣṭhyād abhijit
1.4.23.10	abhijitaḥ svarasāmānaḥ
1.4.23.11	svarasāmabhyo viṣuvān
1.4.23.12	viṣuvataḥ svarasāmānaḥ
1.4.23.13	svarasāmabhyo viśvajit
1.4.23.14	viśvajitaḥ pṛṣṭhyābhiplavau
1.4.23.15	pṛṣṭhyābhiplavābhyāṃ gavāyuṣī
1.4.23.16	gavāyurbhyāṃ daśarātraḥ
1.4.23.17	tāni ha vā etāni yajñāraṇyāni yajñakṛntatrāṇi
1.4.23.18	teṣāṃ śataṃ śataṃ rathānānyantaraṃ tad yathāraṇyāny ārūḍhā aśanāpipāse te pāpmānaṃ tṛṃhatī pariplavete
1.4.23.19	evaṃ haivaite praplavante ye 'vidvāṃsa upayanti
1.4.23.20	atha ye vidvāṃsa upayanti tad yathā pravāhāt pravāhaṃ sthalāt sthalaṃ samāt samaṃ sukhāt sukham abhayād abhayam upasaṃkrāmantīty evaṃ haivaite saṃvatsarasyodṛcaṃ samaśnavāmahā iti brāhmaṇam
1.4.24.1	predir ha vai kauśāmbeyaḥ kausurubindur uddālaka āruṇau brahmacaryam uvāsa
1.4.24.2	tam ācāryaḥ papraccha kumāra kati te pitā saṃvatsarasyāhāny amanyateti
1.4.24.3	kati tveveti
1.4.24.4	daśeti hovāca
1.4.24.5	daśa vā iti hovāca
1.4.24.6	daśākṣarā virāḍ virājo yajñaḥ
1.4.24.7	kati tveveti
1.4.24.8	naveti hovāca
1.4.24.9	nava vā iti hovāca
1.4.24.10	nava vai prāṇāḥ
1.4.24.11	prāṇair yajñas tāyate
1.4.24.12	kati tveveti
1.4.24.13	aṣṭeti hovāca
1.4.24.14	aṣṭau vā iti hovāca
1.4.24.15	aṣṭākṣarā gāyatrī
1.4.24.16	gāyatrī yajñaḥ
1.4.24.17	kati tveveti
1.4.24.18	sapteti hovāca
1.4.24.19	sapta vā iti hovāca
1.4.24.20	sapta chandāṃsi
1.4.24.21	chandobhir yajñas tāyate
1.4.24.22	kati tveveti
1.4.24.23	ṣaḍ iti hovāca
1.4.24.24	ṣaḍ vā iti hovāca
1.4.24.25	ṣaḍ vā ṛtavaḥ
1.4.24.26	ṛtūnām āptyai
1.4.24.27	kati tveveti
1.4.24.28	pañceti hovāca
1.4.24.29	pañca vā iti hovāca
1.4.24.30	pañcapadā paṅktiḥ
1.4.24.31	pāṅkto yajñaḥ
1.4.24.32	kati tveveti
1.4.24.33	catvārīti hovāca
1.4.24.34	catvāri vā iti hovāca
1.4.24.35	catvāro vai vedāḥ
1.4.24.36	vedair yajñas tāyate
1.4.24.37	kati tveveti
1.4.24.38	trīṇīti hovāca
1.4.24.39	trīṇi vā iti hovāca
1.4.24.40	triṣavaṇo vai yajñaḥ
1.4.24.41	savanair yajñas tāyate
1.4.24.42	kati tveveti
1.4.24.43	dve iti hovāca
1.4.24.44	dve vā iti hovāca
1.4.24.45	dvipād vai puruṣaḥ
1.4.24.46	dvipratiṣṭhaḥ puruṣaḥ
1.4.24.47	puruṣo vai yajñaḥ
1.4.24.48	kati tveveti
1.4.24.49	ekam iti hovāca
1.4.24.50	ekaṃ vā iti hovāca
1.4.24.51	aharahar ity eva sarvaṃ saṃvatsaraṃ
1.5.1.1	om abhiplavaḥ ṣaḍahaḥ
1.5.1.2	ṣaḍḍhyahāni bhavanti jyotir gaur āyur gaur āyur jyotiḥ
1.5.1.3	abhiplavaḥ pañcāhaḥ
1.5.1.4	pañca hyevāhāni bhavanti
1.5.1.5	yaddhyeva prathamam ahas tad uttamam ahaḥ
1.5.1.6	abhiplavaścaturahaḥ
1.5.1.7	catvāro hi stomā bhavanti trivṛt pañcadaśaḥ saptadaśa ekaviṃśa eva
1.5.1.8	abhiplavas tryahaḥ
1.5.1.9	tryāvṛttir jyotir gaur āyuḥ
1.5.1.10	abhiplavo dvyahaḥ
1.5.1.11	dve hyeva sāmanī bhavato bṛhadrathantare eva
1.5.1.12	abhiplava ekāhaḥ
1.5.1.13	ekāhasya hi stomais tāyate
1.5.1.14	caturṇām ukthyānāṃ dvādaśa stotrāṇyatiricyante
1.5.1.15	sa saptamo 'gniṣṭomaḥ
1.5.1.16	tathā khalu saptāgniṣṭomā māsi sampadyanta iti brāhmaṇam
1.5.2.1	athāto gādhapratiṣṭhā
1.5.2.2	samudraṃ vā ete prataranti ye saṃvatsarāya dīkṣante
1.5.2.3	teṣāṃ tīrtham eva prāyaṇīyo 'tirātraḥ
1.5.2.4	tīrthena hi prataranti
1.5.2.5	tad yathā samudraṃ tīrthena pratareyus tādṛk tat
1.5.2.6	gādhaṃ pratiṣṭhā caturviṃśam ahar yathopakakṣadaghnaṃ vā kaṇṭhadaghnaṃ vā yato viśramya prasnāyeyus tādṛk tat
1.5.2.7	prasneyo 'bhiplavaḥ
1.5.2.8	prasneyaḥ pṛṣṭhyaḥ
1.5.2.9	gādhaṃ pratiṣṭhābhijid yathopakakṣadaghnaṃ vā kaṇṭhadaghnaṃ vā yato viśramya prasnāyeyus tādṛk tat
1.5.2.10	nīvidaghna eva prathamaḥ svarasāmā
1.5.2.11	jānudaghno dvitīyaḥ
1.5.2.12	kulphadaghnas tṛtīyaḥ
1.5.2.13	dvīpaḥ pratiṣṭhā viṣuvān yathopakakṣadaghnaṃ vā kaṇṭhadaghnaṃ vā yato viśramya prasnāyeyus tādṛk tat
1.5.2.14	kulphadaghna eva prathamo 'rvāksvarasāmā
1.5.2.15	jānudaghno dvitīyaḥ
1.5.2.16	nīvidaghnas tṛtīyaḥ
1.5.2.17	gādhaṃ pratiṣṭhā viśvajid yathopakakṣadaghnaṃ vā kaṇṭhadaghnaṃ vā yato viśramya prasnāyeyus tādṛk tat
1.5.2.18	prasneyaḥ pṛṣṭhyaḥ prasneyo 'bhiplavaḥ prasneye gavāyuṣī prasneyo daśarātraḥ
1.5.2.19	gādhaṃ pratiṣṭhā mahāvrataṃ yathopakakṣadaghnaṃ vā kaṇṭhadaghnaṃ vā yato viśramya prasnāyeyus tādṛk tat
1.5.2.20	teṣāṃ tīrtham evodayanīyo 'tirātraḥ
1.5.2.21	tīrthena hy udyanti
1.5.2.22	tad yathā samudraṃ tīrthenodeyus tādṛk tat
1.5.2.23	atha ha smāha śvetaketur āruṇeyaḥ saṃvatsarāya nv ahaṃ dīkṣā iti
1.5.2.24	tasya ha pitā mukham udīkṣyovāca vettha nu tvam āyuṣmant saṃvatsarasya gādhapratiṣṭhe iti
1.5.2.25	vedeti
1.5.2.26	etaddha smaitad vidvānāheti brāhmaṇam
1.5.3.1	puruṣo vāva saṃvatsaraḥ
1.5.3.2	tasya pādāveva prāyaṇīyo 'tirātraḥ
1.5.3.3	pādābhyāṃ hi prayanti tayor yac chuklaṃ tad ahno rūpam
1.5.3.4	yat kṛṣṇaṃ tad rātreḥ
1.5.3.5	nakhāni nakṣatrāṇāṃ rūpam
1.5.3.6	lomāny oṣadhivanaspatīnām
1.5.3.7	ūrū caturviṃśam ahaḥ
1.5.3.8	uro 'bhiplavaḥ
1.5.3.9	pṛṣṭhaṃ pṛṣṭhyaḥ
1.5.3.10	śira eva trivṛt trivṛtaṃ hy eva śiro bhavati tvag asthi majjā mastiṣkam
1.5.3.11	grīvāḥ pañcadaśaś caturdaśa hy evaitasyāṃ karūkarāṇi bhavanti
1.5.3.12	vīryaṃ pañcadaśam
1.5.3.13	tasmād ābhiraṇvībhiḥ satībhir guruṃ bhāraṃ harati
1.5.3.14	tasmād grīvāḥ pañcadaśaḥ
1.5.3.15	uraḥ saptadaśaḥ
1.5.3.16	aṣṭāv anye jatravo 'ṣṭāv anya uraḥ saptadaśam
1.5.3.17	tasmād uraḥ saptadaśaḥ
1.5.3.18	udaram ekaviṃśaḥ
1.5.3.19	viṃśatir hy evaitasyāntara udare kuntāpāni bhavanty udaram ekaviṃśam
1.5.3.20	tasmād udaram ekaviṃśaḥ
1.5.3.21	pārśve triṇavaḥ
1.5.3.22	trayodaśānyāḥ parśavas trayodaśānyāḥ pārśve triṇave
1.5.3.23	tasmāt pārśve triṇavaḥ
1.5.3.24	anūkaṃ trayastriṃśaḥ
1.5.3.25	dvātriṃśatir hy evaitasya pṛṣṭīkuṇḍīlāni bhavanti
1.5.3.26	anūkaṃ trayastriṃśam
1.5.3.27	tasmād anūkaṃ trayastriṃśaḥ
1.5.3.28	tasyāyam eva dakṣiṇo bāhur abhijit
1.5.3.29	tasyeme dakṣiṇe trayaḥ prāṇāḥ svarasāmānaḥ
1.5.3.30	ātmā viṣuvān
1.5.3.31	tasyeme savye trayaḥ prāṇā arvāksvarasāmānaḥ
1.5.3.32	tasyāyaṃ savyo bāhur viśvajit
1.5.3.33	uktau pṛṣṭhyābhiplavau
1.5.3.34	yāv avāñcau prāṇau te gavāyuṣī
1.5.3.35	aṅgāni daśarātraḥ
1.5.3.36	mukhaṃ mahāvratam
1.5.3.37	tasya hastāv evodayanīyo 'tirātraḥ
1.5.3.38	hastābhyāṃ hy udyanti
1.5.4.1	puruṣo vāva saṃvatsaraḥ
1.5.4.2	tasya prāṇa eva prāyaṇīyo 'tirātraḥ
1.5.4.3	prāṇena hi prayanti
1.5.4.4	vāg ārambhaṇīyam ahaḥ
1.5.4.5	yadyad ārabhate vāg ārabhate
1.5.4.6	vācaiva tad ārabhate
1.5.4.7	tasyāyam eva dakṣiṇaḥ pāṇir abhiplavaḥ
1.5.4.8	tasyedaṃ prātaḥsavanam idaṃ mādhyandinaṃ savanam idaṃ tṛtīyasavanam
1.5.4.9	gāyatryā āyatane
1.5.4.10	tasmād iyam asyai hrasiṣṭhā
1.5.4.11	tasyedaṃ prātaḥsavanam idaṃ mādhyandinaṃ savanam idaṃ tṛtīyasavanam
1.5.4.12	triṣṭubha āyatane
1.5.4.13	tasmād iyam asyai variṣṭhā
1.5.4.14	tasyedaṃ prātaḥsavanam idaṃ mādhyandinaṃ savanam idaṃ tṛtīyasavanam
1.5.4.15	jagatyā āyatane
1.5.4.16	tasmād iyam anayor variṣṭhā
1.5.4.17	tasyedaṃ prātaḥsavanam idaṃ mādhyandinaṃ savanam idaṃ tṛtīyasavanam
1.5.4.18	paṅktyā āyatane
1.5.4.19	pṛthur iva vai paṅktiḥ
1.5.4.20	tasmād iyam āsāṃ prathiṣṭhā
1.5.4.21	tasyedaṃ prātaḥsavanam idaṃ mādhyandinaṃ savanam idaṃ tṛtīyasavanam
1.5.4.22	virāja āyatane
1.5.4.23	annaṃ vai śrīḥ
1.5.4.24	virāḍ annādyam
1.5.4.25	annādyasya śriyo 'varuddhyai
1.5.4.26	tasmād iyam āsāṃ variṣṭhā
1.5.4.27	tasyedaṃ prātaḥsavanam idaṃ mādhyandinaṃ savanam idaṃ tṛtīyasavanam
1.5.4.28	atichandasa āyatane
1.5.4.29	atichando vai chandasām āyatanam
1.5.4.30	tasmād idaṃ prathiṣṭhaṃ phalakam
1.5.4.31	tasyedaṃ prātaḥsavanam idaṃ mādhyandinaṃ savanam idaṃ tṛtīyasavanam
1.5.4.32	sa itaḥ sa ito 'bhiplavaḥ sa ita ātmā pṛṣṭhyaḥ
1.5.4.33	plavatīvābhiplavaḥ
1.5.4.34	tiṣṭhatīva pṛṣṭhyaḥ
1.5.4.35	plavata iva hy evam aṅgaiḥ
1.5.4.36	tiṣṭhatīvātmanā
1.5.4.37	tasyāyam eva dakṣiṇaḥ karṇo 'bhijit
1.5.4.38	tasya yad dakṣiṇam akṣṇaḥ śuklaṃ sa prathamaḥ svarasāmā
1.5.4.39	yat kṛṣṇaṃ sa dvitīyaḥ
1.5.4.40	yan maṇḍalaṃ sa tṛtīyaḥ
1.5.4.41	nāsike viṣuvān maṇḍalam eva prathamo 'rvāksvarasāmā
1.5.4.42	yat kṛṣṇaṃ sa dvitīyaḥ
1.5.4.43	yacchuklaṃ sa tṛtīyaḥ
1.5.4.44	tasyāyaṃ savyaḥ karṇo viśvajit
1.5.4.45	uktau pṛṣṭhyābhiplavau
1.5.4.46	yāvavāñcau prāṇau te gavāyuṣī
1.5.4.47	aṅgāni daśarātraḥ
1.5.4.48	mukhaṃ mahāvratam
1.5.4.49	tasyodāna evodayanīyo 'tirātraḥ
1.5.4.50	udānena hy udyanti
1.5.5.1	puruṣo vāva saṃvatsaraḥ
1.5.5.2	puruṣa ity ekam
1.5.5.3	saṃvatsara ity ekam
1.5.5.4	atra tat samam
1.5.5.5	dve ahorātre saṃvatsarasya
1.5.5.6	dvāv imau puruṣe prāṇāv iti
1.5.5.7	atra tat samam
1.5.5.8	trayo vā ṛtavaḥ saṃvatsarasya
1.5.5.9	traya ime puruṣe prāṇā iti
1.5.5.10	atra tat samam
1.5.5.11	ṣaḍ vā ṛtavaḥ saṃvatsarasya
1.5.5.12	ṣaḍ ime puruṣe prāṇā iti
1.5.5.13	atra tatsamam
1.5.5.14	sapta vā ṛtavaḥ saṃvatsarasya
1.5.5.15	sapteme puruṣe prāṇā iti
1.5.5.16	atra tat samam
1.5.5.17	dvādaśa māsāḥ saṃvatsarasya
1.5.5.18	dvādaśeme puruṣe prāṇā iti
1.5.5.19	atra tat samam
1.5.5.20	trayodaśa māsāḥ saṃvatsarasya
1.5.5.21	trayodaśeme puruṣe prāṇā iti
1.5.5.22	atra tat samam
1.5.5.23	caturviṃśatir ardhamāsāḥ saṃvatsarasya
1.5.5.24	caturviṃśo 'yaṃ puruṣaḥ
1.5.5.25	viṃśatyaṅguliś caturaṅga iti
1.5.5.26	atra tat samam
1.5.5.27	ṣaḍviṃśatir ardhamāsāḥ saṃvatsarasya
1.5.5.28	ṣaḍviṃśo 'yaṃ puruṣaḥ
1.5.5.29	pratiṣṭhe ṣaḍviṃśe iti
1.5.5.30	atra tat samam
1.5.5.31	trīṇi ca ha vai śatāni ṣaṣṭiś ca saṃvatsarasyāhorātrāṇīti
1.5.5.32	etāvanta eva puruṣasya prāṇā iti
1.5.5.33	atra tat samam
1.5.5.34	sapta ca ha vai śatāni viṃśatiś ca saṃvatsarasyāhāni ca rātrayaś ceti
1.5.5.35	etāvanta eva puruṣasyāsthīni ca majjānaś ceti
1.5.5.36	atra tat samam
1.5.5.37	caturdaśa ca ha vai śatāni catvāriṃśac ca saṃvatsarasyārdhāhāś cārdharātrayaś ceti
1.5.5.38	etāvanta eva puruṣasya sthūrā māṃsānīti
1.5.5.39	atra tat samam
1.5.5.40	aṣṭāviṃśatiś ca ha vai śatāny aśītiś ca saṃvatsarasya pādāhāś ca pādarātrayaś ceti
1.5.5.41	etāvanta eva puruṣasya snāvā bandhyā iti
1.5.5.42	atra tat samam
1.5.5.43	daśa ca ha vai sahasrāṇy aṣṭau ca śatāni saṃvatsarasya muhūrtā iti
1.5.5.44	etāvanta eva puruṣasya peśaśamarā iti
1.5.5.45	atra tat samam
1.5.5.46	yāvanto muhūrtāḥ pañcadaśa kṛtvas tāvantaḥ prāṇāḥ
1.5.5.47	yāvantaḥ prāṇāḥ pañcadaśa kṛtvas tāvanto 'pānāḥ
1.5.5.48	yāvanto 'pānāḥ pañcadaśa kṛtvas tāvanto vyānāḥ
1.5.5.49	yāvanto vyānāḥ pañcadaśa kṛtvas tāvantaḥ samānāḥ
1.5.5.50	yāvantaḥ samānāḥ pañcadaśa kṛtvas tāvanta udānāḥ
1.5.5.51	yāvanta udānāḥ pañcadaśa kṛtvas tāvanty etādīni
1.5.5.52	yāvanty etādīni tāvanty etarhīṇi
1.5.5.53	yāvanty etarhīṇi tāvanti svedāyanāni
1.5.5.54	yāvanti svedāyanāni tāvanti kṣiprāyaṇāni
1.5.5.55	yāvanti kṣiprāyaṇāni tāvanto romakūpāḥ
1.5.5.56	yāvanto romakūpāḥ pañcadaśa kṛtvas tāvanto varṣato dhārāḥ
1.5.5.57	tad etat krośaśatikaṃ parimāṇam
1.5.5.58	tad apyetadṛcoktam / śramād anyatra parivartamānaś caran vāsīno yadi vā svapann api / ahorātrābhyāṃ puruṣaḥ kṣaṇena kati kṛtvaḥ prāṇiti cāpāniti ca / śataṃ śatāni parivatsarāṇām aṣṭau ca śatāni saṃvatsarasya muhūrtān yān vadanty ahorātrābhyāṃ puruṣaḥ samena kati kṛtvaḥ prāṇiti cāpāniti ca / iti brāhmaṇam
1.5.6.1	saṃvatsarasya samatā veditavyeti ha smāha vāsyuḥ
1.5.6.2	ekam eva purastād viṣuvato 'tirātram upayanty ekam upariṣṭāt
1.5.6.3	tripañcāśatam eva purastād viṣuvato 'gniṣṭomān upayanti tripañcāśatam upariṣṭāt
1.5.6.4	viṃśatiśatam eva purastād viṣuvata ukthyān upayanti viṃśatiśatam upariṣṭāt
1.5.6.5	ṣaḍ eva purastād viṣuvataḥ ṣoḍaśina upayanti ṣaḍ upariṣṭāt
1.5.6.6	triṃśad eva purastād viṣuvataḥ ṣaḍahān upayanti triṃśad upariṣṭāt
1.5.6.7	saiṣā saṃvatsarasya samatā
1.5.6.8	sa ya evam etāṃ saṃvatsarasya samatāṃ veda saṃvatsareṇa sātmā saloko bhūtvā devān apyetīti brāhmaṇam
1.5.7.1	athāto yajñakramāḥ
1.5.7.2	agnyādheyam
1.5.7.3	agnyādheyātpūrṇāhutiḥ
1.5.7.4	pūrṇāhuteragnihotram
1.5.7.5	agnihotrāddarśapūrṇamāsau
1.5.7.6	darśapūrṇamāsābhyām āgrayaṇam
1.5.7.7	āgrayaṇāccāturmāsyāni
1.5.7.8	cāturmāsyebhyaḥ paśubandhaḥ
1.5.7.9	paśubandhādagniṣṭomaḥ
1.5.7.10	agniṣṭomādrājasūyaḥ
1.5.7.11	rājasūyādvājapeyaḥ
1.5.7.12	vājapeyādaśvamedhaḥ
1.5.7.13	aśvamedhātpuruṣamedhaḥ
1.5.7.14	puruṣamedhātsarvamedhaḥ
1.5.7.15	sarvamedhāddakṣiṇāvantaḥ
1.5.7.16	dakṣiṇāvadbhyo 'dakṣiṇāḥ
1.5.7.17	adakṣiṇāḥ sahasradakṣiṇe pratyatiṣṭhan
1.5.7.18	te vā ete yajñakramāḥ
1.5.7.19	sa ya evam etān yajñakramān veda yajñena sātmā saloko bhūtvā devān apyetīti brāhmaṇam
1.5.8.1	prajāpatir akāmayatānantyam aśnuvīyeti
1.5.8.2	so 'gnīn ādhāya pūrṇāhutyāyajata
1.5.8.3	so 'ntam evāpaśyat
1.5.8.4	so 'gnihotreṇeṣṭvāntam evāpaśyat
1.5.8.5	sa darśapūrṇamāsābhyām iṣṭvāntam evāpaśyat
1.5.8.6	sa āgrayaṇeneṣṭvāntam evāpaśyat
1.5.8.7	sa cāturmāsyair iṣṭvāntam evāpaśyat
1.5.8.8	sa paśubandheneṣṭvāntam evāpaśyat
1.5.8.9	so 'gniṣṭomeneṣṭvāntam evāpaśyat
1.5.8.10	sa rājasūyeneṣṭvā rājeti nāmādhatta
1.5.8.11	so 'ntam evāpaśyat
1.5.8.12	sa vājapeyeneṣṭvā samrāḍ iti nāmādhatta
1.5.8.13	so 'ntam evāpaśyat
1.5.8.14	so 'śvamedheneṣṭvā svarāḍ iti nāmādhatta
1.5.8.15	so 'ntam evāpaśyat
1.5.8.16	sa puruṣamedheneṣṭvā virāḍ iti nāmādhatta
1.5.8.17	so 'ntam evāpaśyat
1.5.8.18	sa sarvamedheneṣṭvā sarvarāḍ iti nāmādhatta
1.5.8.19	so 'ntam evāpaśyat
1.5.8.20	so 'hīnair dakṣiṇāvadbhir iṣṭvāntam evāpaśyat
1.5.8.21	so 'hīnair adakṣiṇāvadbhir iṣṭvāntam evāpaśyat
1.5.8.22	sa sattreṇobhayato 'tirātreṇāntato 'yajata
1.5.8.23	vācaṃ ha vai hotre prāyacchat prāṇam adhvaryave cakṣur udgātre mano brahmaṇe 'ṅgāni hotrakebhya ātmānaṃ sadasyebhyaḥ
1.5.8.24	evam ānantyam ātmānaṃ dattvānantyam āśnuta
1.5.8.25	tad yā dakṣiṇā ānayat tābhir ātmānaṃ niṣkrīṇīya
1.5.8.26	tasmād etena jyotiṣṭomenāgniṣṭomenātmaniṣkrayaṇena sahasradakṣiṇena pṛṣṭhaśamanīyena tvareta
1.5.8.27	yo hyaniṣṭvā pṛṣṭhaśamanīyena praityātmānaṃ so 'niṣkrīya praitīti brāhmaṇam
1.5.9.1	yad vai saṃvatsarāya saṃvatsarasado dīkṣante katham eṣām agnihotram anantaritaṃ bhavati
1.5.9.2	vrateneti brūyāt
1.5.9.3	katham eṣāṃ darśo 'nantarito bhavati
1.5.9.4	dadhnā ca puroḍāśena ceti brūyāt
1.5.9.5	katham eṣāṃ paurṇamāsam anantaritaṃ bhavati
1.5.9.6	ājyena ca puroḍāśena ceti brūyāt
1.5.9.7	katham eṣām āgrayaṇam anantaritaṃ bhavati
1.5.9.8	saumyena caruṇeti brūyāt
1.5.9.9	katham eṣāṃ cāturmāsyāny anantaritāni bhavanti
1.5.9.10	payasyayeti brūyāt
1.5.9.11	katham eṣāṃ paśubandho 'nantarito bhavati
1.5.9.12	paśunā ca puroḍāśena ceti brūyāt
1.5.9.13	katham eṣāṃ saumyo 'dhvaro 'nantarito bhavati
1.5.9.14	grahair iti brūyāt
1.5.9.15	katham eṣāṃ gṛhamedho 'nantarito bhavati
1.5.9.16	dhānākarambhair iti brūyāt
1.5.9.17	katham eṣāṃ pitṛyajño 'nantarito bhavati
1.5.9.18	aupāsanair iti brūyāt
1.5.9.19	katham eṣāṃ mithunam anantaritaṃ bhavati
1.5.9.20	hiṃkāreneti brūyāt
1.5.9.21	saiṣā saṃvatsare yajñakratūnām apītiḥ
1.5.9.22	sa ya evam etāṃ saṃvatsare yajñakratūnām apītiṃ veda yajñena sātmā saloko bhūtvā devān apyetīti brāhmaṇam
1.5.10.1	devā ha vai sahasrasaṃvatsarāya didīkṣire
1.5.10.2	teṣāṃ pañca śatāni saṃvatsarāṇāṃ paryupetāny āsann athedaṃ sarvaṃ śaśrāma ye stomā yāni pṛṣṭhāni yāni śastrāṇi
1.5.10.3	te devā ihasāmivāsurupa taṃ yajñakratuṃ jānīmo yaḥ sahasrasaṃvatsarasya pratimā
1.5.10.4	ko hi tasmai manuṣyo yaḥ sahasrasaṃvatsareṇa yajeteti
1.5.10.5	tad ayātayāma madhye yajñasyāpaśyan
1.5.10.6	tenāyātayāmnā yā vede vyaṣṭir āsīt tāṃ pañcasv apaśyann ṛci yajuṣi sāmni śānte 'tha ghore
1.5.10.7	tā vā etāḥ pañca vyāhṛtayo bhavanty o śrāvayāstu śrauṣaḍ yaja ye yajāmahe vauṣaḍ iti
1.5.10.8	te devā ihasāmivāsurupa taṃ yajñakratuṃ jānīmo yaḥ sahasrasaṃvatsarasya pratimā
1.5.10.9	ko hi tasmai manuṣyo yaḥ sahasrasaṃvatsareṇa yajeteti
1.5.10.10	tata etaṃ tāpaścitaṃ sahasrasaṃvatsarasyāñjasyam apaśyan
1.5.10.11	te hyeva stomā bhavanti tāni pṛṣṭhāni tāni śastrāṇi
1.5.10.12	sa khalu dvādaśa māsān dīkṣābhir eti dvādaśamāsān upasadbhir dvādaśamāsāṃt sutyābhiḥ
1.5.10.13	atha yad dvādaśa māsān dīkṣābhir eti dvādaśamāsān upasadbhis tenaitāvagnyarkāvāpnoti
1.5.10.14	atha yad dvādaśa māsāṃt sutyābhis tenedaṃ mahaduktham avāpnoti
1.5.10.15	te devā ihasāmivāsurupa taṃ yajñakratuṃ jānīmo yaḥ sahasrasaṃvatsarasya pratimā
1.5.10.16	ko hi tasmai manuṣyo yaḥ sahasrasaṃvatsareṇa yajeteti
1.5.10.17	tata etaṃ saṃvatsaraṃ tāpaścitasyāñjasyam apaśyan
1.5.10.18	te hy eva stomā bhavanti tāni pṛṣṭhāni tāni śastrāṇi
1.5.10.19	te devā ihasāmivāsurupa taṃ yajñakratuṃ jānīmo yaḥ sahasrasaṃvatsarasya pratimā
1.5.10.20	ko hi tasmai manuṣyo yaḥ sahasrasaṃvatsareṇa yajeteti
1.5.10.21	tata etaṃ dvādaśāhaṃ saṃvatsarasyāñjasyam apaśyan
1.5.10.22	te hy eva stomā bhavanti tāni pṛṣṭhāni tāni śastrāṇi
1.5.10.23	sa khalu dvādaśāhaṃ dīkṣābhir eti dvādaśāham upasadbhir dvādaśāhaṃ sutyābhiḥ
1.5.10.24	atha yad dvādaśāhaṃ dīkṣābhir eti dvādaśāham upasadbhis tenaitāv agnyarkāv āpnoti
1.5.10.25	atha yad dvādaśāhaṃ sutyābhis tenedaṃ mahaduktham avāpnoti
1.5.10.26	te devā ihasāmivāsurupa taṃ yajñakratuṃ jānīmo yaḥ sahasrasaṃvatsarasya pratimā
1.5.10.27	ko hi tasmai manuṣyo yaḥ sahasrasaṃvatsareṇa yajeteti
1.5.10.28	tata etaṃ pṛṣṭhyaṃ ṣaḍahaṃ dvādaśāhasyāñjasyam apaśyan
1.5.10.29	te hy eva stomā bhavanti tāni pṛṣṭhāni tāni śastrāṇi
1.5.10.30	te devā ihasāmivāsurupa taṃ yajñakratuṃ jānīmo yaḥ sahasrasaṃvatsarasya pratimā
1.5.10.31	ko hi tasmai manuṣyo yaḥ sahasrasaṃvatsareṇa yajeteti
1.5.10.32	tata etaṃ viśvajitaṃ pṛṣṭhyaṣaḍahasyāñjasyam apaśyan
1.5.10.33	te hy eva stomā bhavanti tāni pṛṣṭhāni tāni śastrāṇi
1.5.10.34	te devā ihasāmivāsurupa taṃ yajñakratuṃ jānīmo yaḥ sahasrasaṃvatsarasya pratimā
1.5.10.35	ko hi tasmai manuṣyo yaḥ sahasrasaṃvatsareṇa yajeteti
1.5.10.36	sa vā eṣa viśvajid yaḥ sahasrasaṃvatsarasya pratimā
1.5.10.37	eṣa ha prajānāṃ prajāpatir yad viśvajid iti brāhmaṇam
1.5.11.1	puruṣaṃ ha vai nārāyaṇaṃ prajāpatir uvāca yajasva yajasveti
1.5.11.2	sa hovāca yajasva yajasvety evaṃ hāttha mā
1.5.11.3	trir apikṣata me vasavaḥ prātaḥsavanenāgū rudrā mādhyaṃdinasavanenādityās tṛtīyasavanena
1.5.11.4	yajñavāstuny eva paryaśiṣo yajñavāstum ity evam āśiṣo 'haṃ vā etad veda yajñe vasavaḥ prātaḥsavanenāgū rudrā mādhyaṃdinasavanenādityās tṛtīyasavanena yajñavāstuny eva paryaśiṣo yajñavāstum ity evam āśiṣo vidvāṃso nūnaṃ tvā yājayeyuḥ
1.5.11.5	ete ha vā avidvāṃso yatrānṛgviddhotā bhavaty ayajurvid adhvaryur asāmavid udgātābhṛgvaṅgirovid brahmā
1.5.11.6	yajasvaiva hanta tu te tad vakṣyāmi
1.5.11.7	yathā sūtre maṇir iva sūtram etāny ukthāhāni bhavanti sūtram iva vā maṇāv iti
1.5.11.8	tasmād ya eva sarvavit syāt taṃ brahmāṇaṃ kurvīta
1.5.11.9	eṣa ha vai vidvāṃt sarvavid brahmā yad bhṛgvaṅgirovit
1.5.11.10	ete ha vā asya sarvasya śamayitāraḥ pālayitāraḥ
1.5.11.11	tasmād brahmā stute bahiṣpavamāne vācayati
1.5.12.1	śyeno 'si gāyatrachandāḥ / anu tvārabhe / svasti mā saṃpārayeti
1.5.12.2	sa yad āha śyeno 'sīti somaṃ vā etad āha
1.5.12.3	eṣa ha vā agnir bhūtvāsmiṃlloke saṃśāyayati
1.5.12.4	tad yat saṃśāyayati tasmācchyenaḥ
1.5.12.5	tacchyenasya śyenatvam
1.5.12.6	sa yad āha gāyatrachandā anu tvārabha iti gāyatreṇa chandasā vasubhir devaiḥ prātaḥsavane 'smiṃlloke 'gniṃ santam anvārabhate
1.5.12.7	sa yad āha svasti mā saṃpārayeti gāyatreṇaiva chandasā vasubhir devaiḥ prātaḥsavane 'smiṃlloke 'gninā devena svasti mā saṃpārayeti gāyatreṇaivainaṃ tacchandasā vasubhir devaiḥ prātaḥsavane 'smiṃlloke 'gninā devena svasti sampadyate ya evaṃ veda
1.5.13.1	atha mādhyaṃdine pavamāne vācayati samrāḍ asi triṣṭupchandāḥ / anu tvārabhe / svasti mā saṃpārayeti
1.5.13.2	sa yad āha samrāḍ asīti somaṃ vā etad āha
1.5.13.3	eṣa ha vai vāyurbhūtvāntarikṣaloke saṃrājati
1.5.13.4	tad yat saṃrājati tasmāt samrāṭ
1.5.13.5	tat saṃrājasya samrāṭtvam
1.5.13.6	sa yad āha triṣṭupchandā anu tvārabha iti traiṣṭubhena chandasā rudrair devair mādhyaṃdine savane 'ntarikṣaloke vāyuṃ santam anvārabhate
1.5.13.7	sa yad āha svasti mā saṃpārayeti traiṣṭubhenaiva chandasā rudrair devair mādhyaṃdine savane antarikṣaloke vāyunā devena svasti mā saṃpārayeti
1.5.13.8	traiṣṭubhenaivainaṃ tacchandasā rudrair devair mādhyaṃdine savane antarikṣaloke vāyunā devena svasti sampadyate ya evaṃ veda
1.5.14.1	athārbhave pavamāne vācayati svaro 'si gayo 'si jagacchandāḥ / anu tvārabhe / svasti mā saṃpārayeti
1.5.14.2	sa yad āha svaro 'sīti somaṃ vā etad āha
1.5.14.3	eṣa ha vai sūryo bhūtvāmuṣmiṃlloke svarati
1.5.14.4	tad yat svarati tasmāt svaraḥ
1.5.14.5	tat svarasya svaratvam
1.5.14.6	sa yad āha gayo 'sīti somaṃ vā etad āha
1.5.14.7	eṣa ha vai candramā bhūtvā sarvāṃllokān gacchati
1.5.14.8	tad yad gacchati tasmād gayaḥ
1.5.14.9	tad gayasya gayatvam
1.5.14.10	sa yad āha jagacchandā anu tvārabha iti jāgatena chandasādityair devais tṛtīyasavane 'muṣmiṃlloke sūryaṃ santam anvārabhate
1.5.14.11	sa yad āha svasti mā saṃpārayeti jāgatenaiva chandasādityair devais tṛtīyasavane 'muṣmiṃlloke sūryeṇa devena svasti mā saṃpārayeti jāgatenaivainaṃ tacchandasādityair devais tṛtīyasavane 'muṣmiṃlloke sūryeṇa devena svasti sampadyate ya evaṃ veda
1.5.15.1	atha saṃsthite saṃsthite savane vācayati mayi bhargo mayi maho mayi yaśo mayi sarvam iti
1.5.15.2	pṛthivy eva bhargo 'ntarikṣa eva maho dyaur eva yaśo 'pa eva sarvam
1.5.15.3	agnir eva bhargo vāyur eva maha āditya eva yaśaś candramā eva sarvam
1.5.15.4	vasava eva bhargo rudrā eva maha ādityā eva yaśo viśvedevā eva sarvam
1.5.15.5	gāyatry eva bhargas triṣṭub eva maho jagaty eva yaśo 'nuṣṭub eva sarvam
1.5.15.6	prācy eva bhargaḥ pratīcy eva maha udīcy eva yaśo dakṣiṇaiva sarvam
1.5.15.7	vasanta eva bhargo grīṣma eva maho varṣā eva yaśaḥ śarad eva sarvam
1.5.15.8	trivṛd eva bhargaḥ pañcadaśa eva mahaḥ saptadaśa eva yaśa ekaviṃśa eva sarvam
1.5.15.9	ṛgveda eva bhargo yajurveda eva mahaḥ sāmaveda eva yaśo brahmaveda eva sarvam
1.5.15.10	hotaiva bhargo 'dhvaryur eva maha udgātaiva yaśo brahmaiva sarvam
1.5.15.11	vāg eva bhargaḥ prāṇa eva mahaś cakṣur eva yaśo mana eva sarvam
1.5.16.1	sa yad āha mayi bharga iti pṛthivīm evaitallokānām āhāgniṃ devānāṃ vasūn devān devagaṇānāṃ gāyatraṃ chandasāṃ prācīṃ diśāṃ vasantam ṛtūnāṃ trivṛtaṃ stomānām ṛgvedaṃ vedānāṃ hautraṃ hotrakāṇāṃ vācam indriyāṇām
1.5.17.1	sa yad āha mayi maha ity antarikṣam evaitallokānām āha vāyuṃ devānāṃ rudrān devān devagaṇānāṃ traiṣṭubhaṃ chandasāṃ pratīcīṃ diśāṃ grīṣmam ṛtūnāṃ pañcadaśaṃ stomānāṃ yajurvedaṃ vedānām ādhvaryavaṃ hotrakāṇāṃ prāṇam indriyāṇām
1.5.18.1	sa yad āha mayi yaśa iti divam evaitallokānām āhādityaṃ devānām ādityān devagaṇānāṃ jāgataṃ chandasām udīcīṃ diśāṃ varṣā ṛtūnāṃ saptadaśaṃ stomānāṃ sāmavedaṃ vedānām audgātraṃ hotrakāṇāṃ cakṣur indriyāṇām
1.5.19.1	sa yad āha mayi sarvam ity apa evaitallokānām āha candramasaṃ devānāṃ viśvān devān devagaṇānām ānuṣṭubhaṃ chandasāṃ dakṣiṇāṃ diśāṃ śaradam ṛtūnām ekaviṃśaṃ stomānāṃ brahmavedaṃ vedānāṃ brahmatvaṃ hotrakāṇāṃ mana indriyāṇām
1.5.20.1	sa vā eṣa daśadhā catuḥ sampadyate
1.5.20.2	daśa ca ha vai catur virājo 'kṣarāṇi
1.5.20.3	taṃ garbhā upajīvanti
1.5.20.4	śrīr vai virāṭ
1.5.20.5	yaśo 'nnādyam
1.5.20.6	śriyam eva tad virājaṃ yaśasy annādye pratiṣṭhāpayati
1.5.20.7	pratiṣṭhantīr idaṃ sarvam anupratiṣṭhati
1.5.20.8	pratitiṣṭhati prajayā paśubhir ya evaṃ veda
1.5.21.1	anarvāṇaṃ ha vai devaṃ dadhyaṅṅ āṅgirasa upasīdaṃ ha yajñasya śnuṣṭiṃ samaśnavāmaha iti
1.5.21.2	sa dadhyaṅṅ āṅgiraso 'bravīd yo vai saptadaśaṃ prajāpatiṃ yajñe 'nvitaṃ veda nāsya yajño riṣyate
1.5.21.3	na yajñapatiṃ riṣyanta iti
1.5.21.4	tā vā etāḥ pañca vyāhṛtayo bhavanty o śrāvayāstu śrauṣaḍ yaja ye yajāmahe vauṣaḍ iti
1.5.21.5	sa dadhyaṅṅ āṅgiraso 'bravīn na vayaṃ vidmo yadi brāhmaṇāḥ smo yady abrāhmaṇāḥ smo yadi tasyarṣeḥ smo vānyasyeti
1.5.21.6	anarvāṇaś ca ha vā ṛtāvantaś ca pitaraḥ svadhāyām āvṛṣāyanta vayaṃ vadāmahai vayaṃ vadāmahā iti
1.5.21.7	so 'yāt svāyaṃbhuvo vā ṛtāvanto madayātāṃ na vayaṃ vadāmahā iti
1.5.21.8	tasmāt pravare pravriyamāṇe vācayed devāḥ pitara iti tisraḥ
1.5.21.9	ya eti saṃyajati sa bhavati yaś ca na brūte yaś ca na brūta iti brāhmaṇam
1.5.22.1	sāvitraṃ ha smaitaṃ pūrve purastāt paśum ālabhanta ity etarhi prājāpatyam
1.5.22.2	yo hy eva savitā sa prajāpatir iti vadantaḥ
1.5.22.3	tasmād u samupyāgnīṃs tena yajeran
1.5.22.4	te samānadhiṣṇyā eva syur okhāsaṃbharaṇīyāyāḥ
1.5.22.5	ukhāsaṃbharaṇīyāyāṃ vinyupyāgnīṃs tayā yajeran
1.5.22.6	te nānādhiṣṇyā eva syur ā dīkṣaṇīyāyāḥ
1.5.22.7	dīkṣaṇīyāyāṃ saṃnyupyāgnīṃs tayā yajeran
1.5.22.8	te samānadhiṣṇyā eva syur odavasānīyāyāḥ
1.5.22.9	udavasānīyāyāṃ vinyupyāgnīṃs tayā yajeran
1.5.22.10	te nānādhiṣṇyā eva syuḥ
1.5.22.11	atha yadi yajamānasyopatapet pārśvato 'gnīn ādhāya tāvad āsīta yāvad agadaḥ syāt
1.5.22.12	yadi preyāt svair eva tam agnibhir dahet
1.5.22.13	aśavāgnibhir itare yajamānā āsata iti vadantaḥ
1.5.22.14	tasya tad eva brāhmaṇaṃ yad adaḥ puraḥsavane
1.5.22.15	pitṛmedha āśiṣo vyākhyātāḥ
1.5.23.1	sāyaṃprātarhomau sthālīpāko navaś ca yaḥ / baliś ca pitṛyajñaś cāṣṭakā saptamaḥ paśuḥ / ity ete pākayajñāḥ
1.5.23.2	agnyādheyam agnihotraṃ paurṇamāsyamāvāsye / naveṣṭiś cāturmāsyāni paśubandho 'tra saptamaḥ / ity ete haviryajñāḥ
1.5.23.3	agniṣṭomo 'tyagniṣṭoma ukthyaḥ ṣoḍaśimāṃs tataḥ / vājapeyo 'tirātraś cāptoryāmātra saptamaḥ / ity ete sutyāḥ
1.5.23.4	ke svid devāḥ pravovājāḥ ke svid devā abhidyavaḥ / ke svid devā haviṣmantaḥ kiṃ svij jigāti sumnayuḥ
1.5.23.5	ṛtava eva pravovājā māsā devā abhidyavaḥ / ardhamāsā haviṣmantas taj jigāti sumnayuḥ
1.5.23.6	kati svid rātrayaḥ katy ahāni kati stotrāṇi kati śastrāṇy asya / kati svit savanāḥ saṃvatsarasya stotriyāḥ padākṣarāṇi katy asya
1.5.23.7	dvāv atirātrau ṣaṭ śatam agniṣṭomā dve viṃśatiśate ukthyānāṃ / dvādaśa ṣoḍaśinaḥ ṣaṣṭiḥ ṣaḍahā vaiṣuvataṃ ca
1.5.23.8	ahānyasya viṃśatiśatāni trīṇy ahaś caikaṃ tāvad asya / saṃvatsarasya savanāḥ sahasram asīti trīṇi ca saṃstutasya
1.5.23.9	ṣaṭṣaṣṭiś ca dve ca śate bhavata stutaśastrāṇām ayutaṃ caikam asya / stotriyāś ca navatisahasrā dve niyute navatiś cāti ṣaṭ ca
1.5.23.10	aṣṭau śatāny ayutāni triṃśac caturnavatiś ca padāny asya / saṃvatsarasya kavibhir mitasyaitāvatī madhyamā devamātrā
1.5.23.11	ayutam ekaṃ prayutāni triṃśad dve niyute tathā hy anusṛṣṭāḥ / aṣṭau śatāni nava cākṣarāṇy etāvān ātmā paramaḥ prajāpateḥ
1.5.23.12	ādyaṃ vaṣaṭkāraḥ pradānāntam etam agniṣṭome parvaśaḥ sādhu kﾱptam / saubheṣajaṃ chanda īpsan yad agnau catuḥśataṃ bahudhā hūyate yat
1.5.23.13	prātaḥsavanastuta ekaviṃśo gāyatrastomamita eka eva / mādhyaṃdinaḥ saptadaśena kﾱptas trayastriṃśena savanaṃ tṛtīyam
1.5.24.1	śraddhāyāṃ retas tapasā tapasvī vaiśvānaraḥ siṣice 'patyam īpsan / tato jajñe lokajit somajambhā ṛṣer ṛṣir aṅgirāḥ saṃbabhūva
1.5.24.2	ṛṣer yajñasya caturvidhasya śraddhāṃ yaḥ śreyasīṃ lokam amuṃ jigāya / yasmai vedāḥ prasṛtāḥ somabinduyuktā vahanti sukṛtām u lokam
1.5.24.3	ṛco 'sya bhāgāṃś caturo vahanty ukthaśastraiḥ pramudo modamānāḥ / grahair havirbhiś ca kṛtākṛtaś ca yajūṃṣi bhāgāṃś caturo vahanti
1.5.24.4	audumbaryāṃ sāmaghoṣeṇa tāvat saviṣṭutibhiś ca stomaiḥ chandasā / sāmāni bhāgāṃś caturo vahanti gītyā stomena saha prastāvena ca
1.5.24.5	prāyaścittair bheṣajaiḥ saṃstuvanto 'tharvāṇo 'ṅgirasaś ca śāntāḥ / brahmā brahmatvena pramudo modamānā asaṃsṛṣṭān bhāgāṃś caturo vahanti
1.5.24.6	yo brahmavit so 'bhikaro 'stu vaḥ śivo dhiyā dhīro rakṣatu dharmam etam / mā vaḥ pramattām amṛtāc ca yajñāt karmācca yenānaṅgiraso 'piyāsīt
1.5.24.7	māyuṃ daśaṃ māruśastāḥ prameṣṭā mā me bhūr yuktā vidahātha lokān / divyaṃ bhayaṃ rakṣata dharmam udyataṃ yajñaṃ kālāśa stutigopanāyanam
1.5.24.8	hotā ca maitrāvaruṇaś ca pādam acchāvākaḥ saha grāvastutaikam / ṛgbhi stuvanto 'harahaḥ pṛthivyā agniṃ pādaṃ brahmaṇā dhārayanti
1.5.24.9	adhvaryuḥ pratiprasthātā neṣṭonnetā nihitaṃ pādam ekam / sam antarikṣaṃ yajuṣā stuvanto vāyuṃ pādaṃ brahmaṇā dhārayanti
1.5.24.10	sāmnodgātā chādayann apramatta audumbaryāṃ stobhadeyaḥ sagadgadaḥ / vidvān prastotā vidahātha suṣṭutiṃ subrahmaṇyaḥ pratihartātha yajñe
1.5.24.11	sāmnā divy ekaṃ nihitaṃ stuvantaḥ sūryaṃ pādaṃ brahmaṇā dhārayanti / brahmā haikaṃ brāhmaṇācchaṃsinaḥ saha potāgnīdhro nihitaṃ pādam ekam
1.5.24.12	atharvabhir aṅgirobhiś ca gupto 'psu candraṃ pādaṃ brahmaṇā dhārayanti / ṣoḍaśikaṃ hotrakā abhiṣṭuvanti vedeṣu yuktāḥ prapṛthak caturdhā
1.5.24.13	manīṣiṇo dīkṣitāḥ śraddadhānā hotāro guptā abhivahanti yajñam / dakṣiṇato brahmaṇasyoṃ janad ity etāṃ vyāhṛtiṃ japan
1.5.24.14	saptadaśaṃ sadasyaṃ taṃ kīrtayanti purā viduḥ / aṣṭādaśī dīkṣitā dīkṣitānāṃ yajñe patnī śraddadhāneha yuktā
1.5.24.15	ekonaviṃśaḥ śamitā babhūva viṃśo yajñe gṛhapatir eva sunvan / ekaviṃśatir evaiṣāṃ saṃsthāyām aṅgiro vaha
1.5.24.16	vedair abhiṣṭuto loko nānāveśāparājitaḥ
1.5.25.1	sapta sutyāḥ sapta ca pākayajñāḥ haviryajñāḥ sapta tathaikaviṃśatiḥ / sarve te yajñā aṅgiraso 'piyanti nūtanā yān ṛṣayo sṛjanti ye ca sṛṣṭāḥ purāṇaiḥ
1.5.25.2	eteṣu vedeṣv api caikam evāpavrajam ṛtvijāṃ saṃbharanti / kṛṭstṛpāt sacate tām aśastiṃ viṣkandham enaṃ visṛtaṃ prajāsu
1.5.25.3	nivartante dakṣiṇā nīyamānāḥ sute some vitate yajñatantre / moghāśiṣo yanty anivartamānā aniṣṭayajñā na taranti lokān
1.5.25.4	dvādaśavarṣaṃ brahmacaryaṃ pṛthag vedeṣu tat smṛtam / evaṃ vyavasthitā vedāḥ sarva eva svakarmasu
1.5.25.5	santi caiṣāṃ samānāḥ mantrāḥ kalpāś ca brāhmaṇāni ca / vyavasthānaṃ tu tat sarvaṃ pṛthagvedeṣu tat smṛtam
1.5.25.6	ṛgvedasya pṛthivī sthānam antarikṣasthāno 'dhvaraḥ / dyau sthānaṃ sāmavedasyāpo bhṛgvaṅgirasāṃ smṛtam
1.5.25.7	agnir devata ṛgvedasya yajurvedo vāyudevataḥ / ādityaḥ sāmavedasya candramā vaidyutaś ca bhṛgvaṅgirasām
1.5.25.8	trivṛtstoma ṛgvedasya yajūṃṣi pañcadaśena saha jajñire / saptadaśena sāmaveda ekaviṃśo brahmasaṃmitaḥ
1.5.25.9	vāg adhyātmam ṛgvedasya yajuṣāṃ prāṇa ucyate / cakṣuṣī sāmavedasya mano bhṛgvaṅgirasāṃ smṛtam
1.5.25.10	ṛgbhiḥ saha gāyatraṃ jāgatam āhur yajūṃṣi traiṣṭubhena saha jajñire / uṣṇikkakubbhyāṃ bhṛgvaṅgiraso jagatyā sāmāni kavayo vadanti
1.5.25.11	ṛgbhiḥ pṛthivīṃ yajuṣāntarikṣaṃ sāmnā divaṃ lokajit somajambhāḥ / atharvabhir aṅgirobhiś ca gupto yajñaś catuṣpād divam udvaheta
1.5.25.12	ṛgbhiḥ suśasto yajuṣā pariṣkṛtaḥ saviṣṭutaḥ sāmajit somajambhāḥ / atharvabhir aṅgirobhiś ca gupto yajñaś catuṣpād divam āruroha
1.5.25.13	ṛco vidvān pṛthivīṃ veda saṃprati yajūṃṣi vidvān bṛhad antarikṣam / divaṃ veda sāmago yo vipaścit sarvān lokān yad bhṛgvaṅgirovit
1.5.25.14	yāṃś ca grāme yāṃś cāraṇye japanti mantrān nānārthān bahudhā janāsaḥ / sarve te yajñā aṅgiraso 'piyanti nūtanā sā hi gatir brahmaṇo yāvarārdhyā
1.5.25.15	triviṣṭapaṃ tridivaṃ nākam uttamaṃ tam etayā trayyā vidyayaiti / ata uttare brahmalokā mahānto 'tharvaṇām aṅgirasāṃ ca sā gatiḥ
1.5.25.16	atharvaṇām aṅgirasāṃ ca sā gatir iti brāhmaṇam
2.1.1.1	atha yad brahmasadanāt tṛṇaṃ nirasyati śodhayaty evainaṃ tat
2.1.1.2	athopaviśatīdam aham arvāgvasoḥ sadane sīdāmīti
2.1.1.3	arvāgvasur ha vai devānāṃ brahmā parāgvasur asurāṇām
2.1.1.4	tamevaitat pūrvaṃ sādayati
2.1.1.5	ariṣṭaṃ yajñaṃ tanutād iti
2.1.1.6	athopaviśya japati bṛhaspatir brahmeti
2.1.1.7	bṛhaspatir vā āṅgiraso devānāṃ brahmā
2.1.1.8	tasminn evaitad anujñām icchati praṇītāsu praṇīyamānāsu vācaṃ yacchaty ā haviṣkṛta udvādanāt
2.1.1.9	etad vai yajñasya dvāram
2.1.1.10	tad etad aśūnyaṃ karoti
2.1.1.11	iṣṭe ca sviṣṭakṛty ānuyājānāṃ prasavād iti
2.1.1.12	etad vai yajñasya dvitīyaṃ dvāram
2.1.1.13	tad evaitad aśūnyaṃ karoti
2.1.1.14	yat paridhayaḥ paridhīyante yajñasya gopīthāya
2.1.1.15	paridhīn paridhatte yajñasya sātmatvāya
2.1.1.16	paridhīnt saṃmārṣṭi
2.1.1.17	punāty evainān
2.1.1.18	trir madhyamam
2.1.1.19	traya ime prāṇāḥ
2.1.1.20	prāṇān evābhijayati
2.1.1.21	trir dakṣiṇārdhyam
2.1.1.22	trayo vai lokāḥ
2.1.1.23	lokān evābhijayati
2.1.1.24	trir uttarārdhyaṃ
2.1.1.25	trayo vai devalokāḥ
2.1.1.26	devalokān evābhijayati
2.1.1.27	trir upavājayati
2.1.1.28	trayo vai devayānāḥ panthānaḥ
2.1.1.29	tān evābhijayati
2.1.1.30	te vai dvādaśa bhavanti
2.1.1.31	dvādaśa ha vai māsāḥ saṃvatsaraḥ
2.1.1.32	saṃvatsaram eva tena prīṇāti
2.1.1.33	atho saṃvatsaram evāsmā upadadhāti svargasya lokasya samaṣṭyai
2.1.2.1	prajāpatir vai rudraṃ yajñān nirabhajat
2.1.2.2	so 'kāmayata
2.1.2.3	meyam asmā ākūtiḥ samardhi yo mā yajñān nirabhākṣīd iti
2.1.2.4	sa yajñam abhyāyamyāvidhyat
2.1.2.5	tad āviddhaṃ nirakṛntat
2.1.2.6	tat prāśitram abhavat
2.1.2.7	tad udayacchat
2.1.2.8	tad bhagāya paryaharan
2.1.2.9	tat pratyaikṣata
2.1.2.10	tasya cakṣuḥ parāpatat
2.1.2.11	tasmād āhur andho vai bhaga iti
2.1.2.12	api ha taṃ necched yam icchati
2.1.2.13	tat savitre paryaharan
2.1.2.14	tat pratyagṛhṇāt
2.1.2.15	tasya pāṇī pracicheda
2.1.2.16	tasmai hiraṇmayau pratyadadhuḥ
2.1.2.17	tasmāddhiraṇyapāṇir iti stutaḥ
2.1.2.18	tat pūṣṇe paryaharan
2.1.2.19	tat prāśnāt
2.1.2.20	tasya dantāḥ paropyanta
2.1.2.21	tasmād āhur adantakaḥ pūṣā piṣṭabhājana iti
2.1.2.22	tad idhmāyāṅgirasāya paryaharan
2.1.2.23	tat prāśnāt
2.1.2.24	tasya śiro vyapatat
2.1.2.25	taṃ yajña evākalpayat
2.1.2.26	sa eṣa idhmaḥ
2.1.2.27	samidho ha purātanaḥ
2.1.2.28	tad barhaya āṅgirasāya paryaharan
2.1.2.29	tat prāśnāt
2.1.2.30	tasyāṅgā parvāṇi vyasraṃsanta
2.1.2.31	taṃ yajña evākalpayat
2.1.2.32	tad etad barhiḥ
2.1.2.33	prastaro ha purātanaḥ
2.1.2.34	tad bṛhaspataya āṅgirasāya paryaharan
2.1.2.35	so 'bibhed bṛhaspatir itthaṃ vāva sya ārtim āriṣyatīti
2.1.2.36	sa etaṃ mantram apaśyat
2.1.2.37	sūryasya tvā cakṣuṣā pratīkṣa ity abravīt
2.1.2.38	na hi sūryasya cakṣuḥ kiṃcana hinasti
2.1.2.39	so 'bibhet pratigṛhṇantaṃ mā hiṃsiṣyatīti
2.1.2.40	devasya tvā savituḥ prasave 'śvinor bāhubhyāṃ pūṣṇo hastābhyāṃ prasūtaḥ praśiṣā pratigṛhṇāmīty abravīt
2.1.2.41	savitṛprasūta evainaṃ tad devatābhiḥ pratyagṛhṇāt
2.1.2.42	tad vyūhya tṛṇāni prāgdaṇḍaṃ sthaṇḍile nidadhāti pṛthivyās tvā nābhau sādayāmīti
2.1.2.43	pṛthivī vā annānāṃ śamayitrī tayaivainacchamayāṃcakāra
2.1.2.44	so 'bibhet prāśnantaṃ mā hiṃsiṣyatīti
2.1.2.45	agneṣ ṭvāsyena prāśnāmīty abravīt
2.1.2.46	na hy agner āsyaṃ kiṃcana hinasti
2.1.2.47	so 'bibhet prāśitaṃ mā hiṃsiṣyatīti
2.1.2.48	indrasya tvā jaṭhare sādayāmīty abravīt
2.1.2.49	na hīndrasya jaṭharaṃ kiṃcana hinasti
2.1.2.50	varuṇasyodara iti na hi varuṇasyodaraṃ kiṃcana hinastīti
2.1.3.1	atho āhur brāhmaṇasyodara iti
2.1.3.2	ātmāsyātmann ātmānaṃ me mā hiṃsīḥ svāheti
2.1.3.3	annaṃ vai sarveṣāṃ bhūtānām ātmā tenaivainacchamayāṃcakāra
2.1.3.4	prāśitam anumantrayate yo 'gnir nṛmaṇā nāma brāhmaṇeṣu praviṣṭas tasmin ma etat suhutam astu prāśitraṃ tan mā mā hiṃsīt parame vyoman iti
2.1.3.5	tat sarveṇa brahmaṇā prāśnāt
2.1.3.6	tata enaṃ nāhinat
2.1.3.7	tasmād yo brahmiṣṭhaḥ syāt taṃ brahmāṇaṃ kurvīta
2.1.3.8	bṛhaspatir vai sarvaṃ brahma
2.1.3.9	sarveṇa ha vā etad brahmaṇā yajñaṃ dakṣiṇata udyacchate
2.1.3.10	apa vā etasmāt prāṇāḥ krāmanti ya āviddhaṃ prāśnāti
2.1.3.11	adbhir mārjayitvā prāṇānt saṃspṛśate vāṅ ma āsyann iti
2.1.3.12	amṛtaṃ vai prāṇāḥ
2.1.3.13	amṛtam āpaḥ
2.1.3.14	prāṇān eva yathāsthānam upāhvayate
2.1.3.15	tad u haika āhur indrāya paryaharann iti
2.1.3.16	te devā abruvann indro vai devānām ojiṣṭho baliṣṭhaḥ
2.1.3.17	tasmā enat pariharateti
2.1.3.18	tat tasmai paryaharan
2.1.3.19	tat sa brahmaṇā śamayāṃcakāra
2.1.3.20	tasmād āhur indro brahmeti
2.1.3.21	yavamātraṃ bhavati
2.1.3.22	yavamātraṃ vai viṣasya na hinasti
2.1.3.23	yad adhastād abhighārayati tasmād adhastāt prakṣaraṇaṃ prajā arur na hinasti
2.1.3.24	yad upariṣṭād abhighārayati tasmād upariṣṭāt prakṣaraṇaṃ prajā arur na hinasti
2.1.3.25	yad ubhayato 'bhighārayaty ubhayato 'bhighāri prajā arur ghātukaṃ syāt
2.1.3.26	yat samayābhihared anabhividdhaṃ yajñasyābhividhyet
2.1.4.1	agreṇa pariharati
2.1.4.2	tīrthenaiva pariharati
2.1.4.3	vi vā etad yajñaś chidyate yat prāśitraṃ pariharati
2.1.4.4	yad āha brahman prasthāsyāmīti bṛhaspatir vai sarvaṃ brahma
2.1.4.5	sarveṇa ha vā etad brahmaṇā yajñaṃ dakṣiṇataḥ saṃdadhāti
2.1.4.6	atho atra vā etarhi yajñaḥ śrito yatra brahmā tatraiva yajñaḥ śritaḥ
2.1.4.7	tata evainam ālabhate
2.1.4.8	yaddhastena pramīved vepanaḥ syāt
2.1.4.9	yacchīrṣṇā śīrṣaktimānt syāt
2.1.4.10	yat tūṣṇīm āsītāsaṃpratto yajñaḥ syāt
2.1.4.11	pratiṣṭhety eva brūyāt
2.1.4.12	vāci vai yajñaḥ śritaḥ
2.1.4.13	yatra brahmā yatraiva yajñaḥ śritas tata evainaṃ samprayacchati
2.1.4.14	agnīdha ādadhāti
2.1.4.15	agnimukhān evartūn prīṇāti
2.1.4.16	athottarāsām āhutīnāṃ pratiṣṭhityai
2.1.4.17	atho samidvaty ava juhoti
2.1.4.18	paridhīnt saṃmārṣṭi
2.1.4.19	punāty evainān
2.1.4.20	sakṛtsakṛt saṃmārṣṭi
2.1.4.21	parāṅ eva hy etarhi yajñaḥ
2.1.4.22	catuḥ sampadyate
2.1.4.23	atho catuṣpādaḥ paśavaḥ
2.1.4.24	paśūnām āptyai
2.1.4.25	deva savitar etat te prāhety āha prasūtyai
2.1.4.26	bṛhaspatir brahmety āha
2.1.4.27	sa hi brahmiṣṭhaḥ
2.1.4.28	sa yajñaṃ pāhi sa yajñapatiṃ pāhi sa māṃ pāhi sa māṃ karmaṇyaṃ pāhīty āha
2.1.4.29	yajñāya ca yajamānāya ca paśūnām āptyai
2.1.5.1	na vai paurṇamāsyāṃ nāmāvāsyāyāṃ dakṣiṇā dīyante
2.1.5.2	ya eṣa odanaḥ pacyate dakṣiṇaiṣā dīyate yajñasyarddhyai
2.1.5.3	iṣṭī vā etena yad yajate 'tho vā etena pūrtī ya eṣa odanaḥ pacyate
2.1.5.4	eṣa ha vā iṣṭāpūrtī ya enaṃ pacati
2.1.6.1	dvayā vai devā yajamānasya gṛham āgacchanti somapā anye 'somapā anye
2.1.6.2	hutādo 'nye 'hutādo 'nye
2.1.6.3	ete vai devā ahutādo yad brāhmaṇāḥ
2.1.6.4	etaddevatya eṣa yaḥ purānījānaḥ
2.1.6.5	ete ha vā etasya prajāyāḥ paśūnām īśate
2.1.6.6	te 'syāprītā iṣam ūrjam ādāyāpakrāmanti
2.1.6.7	yad anvāhāryam anvāharati tān eva tena prīṇāti
2.1.6.8	dakṣiṇataḥsadbhyaḥ parihartavā āha
2.1.6.9	dakṣiṇāvataiva yajñena yajate
2.1.6.10	āhutibhir eva devān hutādaḥ prīṇāti dakṣiṇābhir manuṣyadevān
2.1.6.11	te 'smai prītā iṣam ūrjaṃ niyacchanti
2.1.7.1	devāśca ha vā asurāścāspardhanta
2.1.7.2	te devāḥ prajāpatim evābhyayajanta
2.1.7.3	anyonyasyāsann asurā ajuhavuḥ
2.1.7.4	te devā etam odanam apaśyan
2.1.7.5	taṃ prajāpataye bhāgam anuniravapan
2.1.7.6	taṃ bhāgaṃ paśyan prajāpatir devān upāvartata
2.1.7.7	tato devā abhavan parāsurāḥ
2.1.7.8	sa ya evaṃ vidvān etam odanaṃ pacati bhavaty ātmanā parāsyāpriyo bhrātṛvyo bhavati
2.1.7.9	prajāpatir vai devebhyo bhāgadheyāni vyakalpayat
2.1.7.10	so 'manyatātmānam antaragām iti
2.1.7.11	sa etam odanam abhaktam apaśyat
2.1.7.12	tam ātmane bhāgaṃ niravapat
2.1.7.13	prajāpater vā eṣa bhāgaḥ
2.1.7.14	aparimitaḥ syāt
2.1.7.15	aparimito hi prajāpatiḥ
2.1.7.16	prajāpater bhāgo 'sy ūrjasvān payasvān
2.1.7.17	akṣito 'si
2.1.7.18	akṣityai tvā
2.1.7.19	mā me kṣeṣṭhā amutrāmuṣmiṃlloka iha ca
2.1.7.20	prāṇāpānau me pāhi
2.1.7.21	samānavyānau me pāhi
2.1.7.22	udānarūpe me pāhi
2.1.7.23	ūrg asi
2.1.7.24	ūrjaṃ me dhehi
2.1.7.25	kurvato me mā kṣeṣṭhāḥ
2.1.7.26	dadato me mopadasaḥ
2.1.7.27	prajāpatim ahaṃ tvayā samakṣam ṛdhyāsam iti
2.1.7.28	prajāpatim eva samakṣam ṛdhnoti ya evaṃ veda ya evaṃ veda
2.1.8.1	ye vā iha yajñair ārdhnuvaṃs teṣām etāni jyotīṃṣi yāny amūni nakṣatrāṇi
2.1.8.2	tan nakṣatrāṇāṃ nakṣatratvaṃ yan na kṣīyanti
2.1.8.3	darśapūrṇamāsau vai yajñasyāvasānadarśau
2.1.8.4	ye vā aniṣṭvā darśapūrṇamāsābhyāṃ somena yajante teṣām etāni jyotīṃṣi yāny amūni nakṣatrāṇi patantīva
2.1.8.5	tad yathā ha vā idam aspaṣṭāvasāne nehāvasāsyasi nehāvasāsyasīti nonudyanta evaṃ haivaite 'muṣmāṃl lokān nonudyante
2.1.8.6	ta ete pracyavante
2.1.9.1	yasya havir niruptaṃ purastāccandramā abhyudiyāt tāṃstredhā tāṇḍulān vibhajet
2.1.9.2	ye madhyamās tān agnaye dātre 'ṣṭākapālaṃ nirvapet
2.1.9.3	ye sthaviṣṭhās tān indrāya pradātre dadhani carum
2.1.9.4	ye kṣodiṣṭhās tān viṣṇave śipiviṣṭāya śṛte carum
2.1.9.5	paśavo vā ete 'tiricyante
2.1.9.6	tān evāpnoti
2.1.9.7	tān avarunddhe
2.1.9.8	agnir vai madhyamasya dātendro vai jyeṣṭhasya pradātā
2.1.9.9	yad evedaṃ kṣudraṃ paśūnāṃ tad viṣṇoḥ śipiviṣṭam
2.1.9.10	tad evāpnoti
2.1.9.11	paśūn evāvarunddhe
2.1.10.1	yā pūrvā paurṇamāsī sānumatiḥ
2.1.10.2	yottarā rākā
2.1.10.3	yā pūrvāmāvāsyā sā sinīvālī / yottarā sā kuhūḥ
2.1.10.4	candramā eva dhātā ca vidhātā ca
2.1.10.5	yat pūrṇo 'nyāṃ vasaty apūrṇo 'nyāṃ tan mithunam
2.1.10.6	yat paśyaty anyāṃ nānyāṃ tan mithunam
2.1.10.7	yad amāvāsyāyāś candramā adhi prajāyate tan mithunam
2.1.10.8	tasmād evāsmai mithunāt paśūn prajanayati
2.1.11.1	na dve yajeta
2.1.11.2	yat pūrvayā saṃprati yajetottarayā chambaṭkuryāt
2.1.11.3	yad uttarayā saṃprati yajeta pūrvayā chambaṭkuryāt
2.1.11.4	neṣṭir bhavati na yajñaḥ
2.1.11.5	tad anu hrītamukhy apagalbho jāyate
2.1.11.6	ekām eva yajeta
2.1.11.7	pragalbho haiva jāyate
2.1.11.8	anādṛtya tad dve yajeta
2.1.11.9	yajñamukham eva pūrvayālabhate yajata uttarayā
2.1.11.10	devatā evaṃ pūrvayāpnotīndriyam uttarayā
2.1.11.11	devalokam eva pūrvayāvarunddhe manuṣyalokam uttarayā bhūyaso yajñakratūn upaitya
2.1.11.12	eṣā ha vai sumanā nāmeṣṭiḥ
2.1.11.13	yam adyejānaṃ paścāccandramā abhyudiyād asmā asmiṃlloka ārdhukaṃ bhavati
2.1.12.1	agnāvaiṣṇavam ekādaśakapālaṃ nirvaped darśapūrṇamāsāv āripsamāṇaḥ
2.1.12.2	agnir vai sarvā devatā viṣṇur yajñaḥ
2.1.12.3	devatāś caiva yajñaṃ cārabhata ṛddhyai
2.1.12.4	ṛdhnoty eva
2.1.12.5	ubhau sahārambhāv ity āhuḥ
2.1.12.6	udinnu śṛṅge sito mucyata iti
2.1.12.7	darśo vā etayoḥ pūrvaḥ paurṇamāsa uttaraḥ
2.1.12.8	atha yat parastāt paurṇamāsa ārabhyate tad yathā pūrvaṃ kriyate
2.1.12.9	tad yat paurṇamāsam ārabhamāṇaḥ sarasvatyai caruṃ nirvapet sarasvate dvādaśakapālam amāvāsyā vai sarasvatī paurṇamāsaḥ sarasvān iti
2.1.12.10	ubhāv evainau sahārabhata ṛddhyai
2.1.12.11	ṛdhnoty eva
2.1.13.1	agnaye pathikṛte 'ṣṭākapālaṃ nirvaped yasya prajñāteṣṭir atipadyate
2.1.13.2	bahiṣpathaṃ vā eṣa eti yasya prajñāteṣṭir atipadyate
2.1.13.3	agnir vai devānāṃ pathikṛt
2.1.13.4	tam eva bhāgadheyenopāsarat
2.1.13.5	sa enaṃ panthānam apinayati
2.1.13.6	anaḍvān dakṣiṇā
2.1.13.7	sa hi panthānam abhivahati
2.1.14.1	agnaye vratapataye 'ṣṭākapālaṃ nirvaped ya āhitāgniḥ san pravaset
2.1.14.2	bahu vā eṣa vratam atipātayati ya āhitāgniḥ san pravasati vratye 'hani striyaṃ vopaiti māṃsaṃ vāśnāti
2.1.14.3	agnir vai devānāṃ vratapatiḥ
2.1.14.4	agnim etasya vratam agāt
2.1.14.5	tasmād etasya vratam ālambhayate
2.1.15.1	agnaye vratabhṛte 'ṣṭākapālaṃ nirvaped ya āhitāgnir ārtijam aśru kuryāt
2.1.15.2	ānīto vā eṣa devānāṃ ya āhitāgniḥ
2.1.15.3	tasmād etenāśru na kartavyam
2.1.15.4	na hi devā aśru kurvanti
2.1.15.5	agnir vai devānāṃ vratabhṛt
2.1.15.6	agnim etasya vratam agāt
2.1.15.7	tasmād etasya vratam ālambhayate
2.1.16.1	aindrāgnam usram anusṛṣṭam ālabheta yasya pitā pitāmahaḥ somaṃ na pibet
2.1.16.2	indriyeṇa vā eṣa vīryeṇa vyṛdhyate yasya pitā pitāmahaḥ somaṃ na pibati
2.1.16.3	yad aindra indriyeṇaivainaṃ tad vīryeṇa samardhayati
2.1.16.4	devatābhir vā eṣa vīryeṇa vyṛdhyate yasya pitā pitāmahaḥ somaṃ na pibati
2.1.16.5	yad āgneyo 'gnir vai sarvā devatāḥ
2.1.16.6	sarvābhir evainaṃ tad devatābhiḥ samardhayati
2.1.16.7	anusṛṣṭo bhavati
2.1.16.8	anusṛṣṭa iva hy etasya somapītho yasya pitā pitāmahaḥ somaṃ na pibati
2.1.16.9	tasmād eṣa eva tasyā devatāyāḥ paśūnāṃ samṛddhaḥ
2.1.17.1	devā vā oṣadhīṣu pakvāsv ājim ayuḥ
2.1.17.2	sa indro 'ved agnir vāvemāḥ prathama ujjeṣyatīti
2.1.17.3	so 'bravīd yataro nau pūrva ujjayāt tan nau saheti
2.1.17.4	tā agnir udajayat
2.1.17.5	tad indro 'nūdajayat
2.1.17.6	sa eṣa aindrāgnaḥ sann āgnendraḥ
2.1.17.7	ekā vai tarhi yavasya śnuṣṭir āsīd ekā vrīher ekā māṣasyaikā tilasya
2.1.17.8	tad viśve devā abruvan vayaṃ vā etat prathayiṣyāmo bhāgo no 'stv iti
2.1.17.9	tad bhūma eva vaiśvadevaḥ
2.1.17.10	atho prathayaty etenaiva
2.1.17.11	payasi syād vaiśvadevatvāya
2.1.17.12	vaiśvadevaṃ hi payaḥ
2.1.17.13	athemāv abrūtāṃ na vā ṛta āvābhyām evaitad yūyaṃ prathayata mayi pratiṣṭhitam asau vṛṣṭyā pacati naitadito 'bhyujjeṣyatīti
2.1.17.14	bhāgo nāv astv iti
2.1.17.15	tābhyāṃ vā eṣa bhāgaḥ kriyata ujjityā eva
2.1.17.16	atho pratiṣṭhityā eva yo dyāvāpṛthivīyaḥ
2.1.17.17	saumīr vā oṣadhīḥ
2.1.17.18	soma oṣadhīnām adhirājaḥ
2.1.17.19	yāś ca grāmyā yāścāraṇyās tāsām eṣa uddhāro yacchyāmākaḥ
2.1.17.20	yacchyāmākaḥ saumyas tam eva bhāginaṃ kṛṇute
2.1.17.21	yad akṛtvāgrayaṇaṃ navasyāśnīyād devānāṃ bhāgaṃ pratikﾱptam adyāt
2.1.17.22	saṃvatsarād vā etad adhiprajāyate yad āgrayaṇam
2.1.17.23	saṃvatsaraṃ vai brahmā
2.1.17.24	tasmād brahmā purastāddhomasaṃsthitahomeṣv āvapeta
2.1.17.25	ekahāyanī dakṣiṇā
2.1.17.26	sa hi saṃvatsarasya pratimā
2.1.17.27	reta eva hy eṣo 'prajātaḥ
2.1.17.28	prajātyai
2.1.18.1	atha haitad apratiratham indrasya bāhū sthavirau vṛṣāṇāviti
2.1.18.2	etena ha vā indro 'surān pratyajayat
2.1.18.3	aprati ha bhavaty etena yajamāno bhrātṛvyaṃ jayati
2.1.18.4	saṃgrāme juhuyād aprati ha bhavati
2.1.18.5	etena ha vai bharadvājaḥ pratardanaṃ samanahyat
2.1.18.6	sa rāṣṭry abhavat
2.1.18.7	yaṃ kāmayeta rāṣṭrī syād iti tam etena saṃnahyet
2.1.18.8	rāṣṭrī ha bhavati
2.1.18.9	etena ha vā indro virājam abhyajayat
2.1.18.10	daśaivānvāha
2.1.18.11	daśākṣarā virāḍ vairājaṃ vā etena yajamāno bhrātṛvyaṃ vṛṅkte
2.1.18.12	tad u haika ekādaśānvāhuḥ
2.1.18.13	ekādaśākṣarā vai triṣṭup traiṣṭubho vajraḥ
2.1.18.14	vajreṇaivaitad rakṣāṃsy apasedhati
2.1.18.15	dakṣiṇato vai devānāṃ yajñaṃ rakṣāṃsy ajighāṃsan
2.1.18.16	tāny apratirathenāpāghnata
2.1.18.17	tasmād brahmāpratirathaṃ japann eti
2.1.18.18	yad brahmāpratirathaṃ japann eti yajñasyābhijityai rakṣasām apahatyai rakṣasām apahatyai
2.1.19.1	athātaś cāturmāsyānāṃ prayogaḥ
2.1.19.2	phālgunyāṃ paurṇamāsyāṃ cāturmāsyāni prayuñjīta
2.1.19.3	mukhaṃ vā etat saṃvatsarasya yat phālgunī paurṇamāsī mukham uttare phālgunyau pucchaṃ pūrve
2.1.19.4	tad yathā pravṛttasyāntau sametau syātām evam evaitat saṃvatsarasyāntau sametau bhavataḥ
2.1.19.5	tad yat phālgunyāṃ paurṇamāsyāṃ cāturmāsyair yajate mukhata evaitat saṃvatsaraṃ prayuṅkte
2.1.19.6	atho bhaiṣajyayajñā vā ete yac cāturmāsyāni
2.1.19.7	tasmād ṛtusaṃdhiṣu prayujyante
2.1.19.8	ṛtusaṃdhiṣu vai vyādhir jāyate
2.1.19.9	tāny etāny aṣṭau havīṃṣi bhavanti
2.1.19.10	aṣṭau vai catasṛṇāṃ paurṇamāsīnāṃ havīṃṣi bhavanti
2.1.19.11	catasṛṇāṃ vai paurṇamāsīnāṃ vaiśvadevaṃ samāsaḥ
2.1.19.12	atha yad agniṃ manthanti prajāpatir vai vaiśvadevam
2.1.19.13	prajātyā eva
2.1.19.14	athaitaṃ daivaṃ garbhaṃ prajanayati
2.1.19.15	atha yat saptadaśa sāmidhenyaḥ saptadaśo vai prajāpatiḥ
2.1.19.16	prajāpater āptyai
2.1.19.17	atha yat sadvantāv ājyabhāgāv asi santīti vai sadvantau bhavataḥ
2.1.19.18	atha yad virājau saṃyājye annaṃ vai śrīr virāḍ annādyasya śriyo 'varuddhyai
2.1.19.19	atha yan nava prayājā navānuyājā aṣṭau havīṃṣi vājinaṃ navamaṃ tan nakṣatrīyāṃ virājam āpnoti
2.1.19.20	atho āhur daśinīṃ virājam iti prayājānuyājā havīṃṣy āghārāv ājyabhāgāv iti
2.1.20.1	atha yad agnīṣomau prathamaṃ devatānāṃ yajaty agnīṣomau vai devānāṃ mukham
2.1.20.2	mukhata eva tad devān prīṇāti
2.1.20.3	atha yat savitāraṃ yajaty asau vai savitā yo 'sau tapati
2.1.20.4	etam eva tena prīṇāti
2.1.20.5	atha yat sarasvatīṃ yajati vāg vai sarasvatī
2.1.20.6	vācam etena prīṇāti
2.1.20.7	atha yat pūṣaṇaṃ yajaty asau vai pūṣā yo 'sau tapati
2.1.20.8	etam eva tena prīṇāti
2.1.20.9	atha yan marutaḥ svatavaso yajati ghorā vai marutaḥ svatavasaḥ
2.1.20.10	tān eva tena prīṇāti
2.1.20.11	atha yad viśvān devān yajaty ete vai viśve devā yat sarve devāḥ
2.1.20.12	tān eva tena prīṇāti
2.1.20.13	atha yad dyāvāpṛthivyau yajati pratiṣṭhe vai dyāvāpṛthivyau
2.1.20.14	pratiṣṭhityā eva
2.1.20.15	atha yad vājino yajati paśavo vai vājinaḥ
2.1.20.16	paśūn eva tena prīṇāti
2.1.20.17	atho ṛtavo vai vājinaḥ
2.1.20.18	ṛtūn eva tena prīṇāti
2.1.20.19	atho chandāṃsi vai vājinaḥ
2.1.20.20	chandāṃsy eva tena prīṇāti
2.1.20.21	atho devāśvā vai vājinaḥ
2.1.20.22	atra devāḥ sāśvā abhīṣṭāḥ prītā bhavanti
2.1.20.23	atha yat parastāt paurṇamāsena yajate tathā hāsya pūrvapakṣe vaiśvadeveneṣṭaṃ bhavati
2.1.21.1	vaiśvadevena vai prajāpatiḥ prajā asṛjata
2.1.21.2	tāḥ sṛṣṭā aprasūtā varuṇasya yavāñ jakṣuḥ
2.1.21.3	tā varuṇo varuṇapāśaiḥ pratyabadhnāt
2.1.21.4	tāḥ prajāḥ prajāpatiṃ pitaram etyopāvadann upa taṃ yajñakratuṃ jānīhi yeneṣṭvā varuṇam aprīṇāt
2.1.21.5	sa prīto varuṇaḥ
2.1.21.6	varuṇapāśebhyaḥ sarvasmāc ca pāpmanaḥ sampramucyanta iti
2.1.21.7	tata etaṃ prajāpatir yajñakratum apaśyad varuṇapraghāsān
2.1.21.8	tam āharat
2.1.21.9	tenāyajata
2.1.21.10	teneṣṭvā varuṇam aprīṇāt
2.1.21.11	sa prīto varuṇo varuṇapāśebhyaḥ sarvasmāc ca pāpmanaḥ prajāḥ prāmuñcat
2.1.21.12	pra ha vā etasya prajā varuṇapāśebhyaḥ sarvasmāc ca pāpmano mucyante ya evaṃ veda
2.1.21.13	atha yad agniṃ praṇayanti yam evāmuṃ vaiśvadeve manthanti tam eva tat praṇayanti
2.1.21.14	yan mathyate tasyoktaṃ brāhmaṇam
2.1.21.15	atha yat saptadaśa sāmidhenyaḥ sadvantāv ājyabhāgau virājau saṃyājye teṣām uktaṃ brāhmaṇam
2.1.21.16	atha yan nava prayājā navānuyājā navaitāni havīṃṣi
2.1.21.17	samānāni tv eva pañca saṃcarāṇi havīṃṣi bhavanti pauṣṇāntāni
2.1.21.18	teṣām uktaṃ brāhmaṇam
2.1.22.1	atha yad aindrāgno dvādaśakapālo bhavati balaṃ vai teja indrāgnī
2.1.22.2	balam eva tat tejasi pratiṣṭhāpayati
2.1.22.3	atha yad vāruṇy āmikṣendro vai varuṇaḥ
2.1.22.4	sa u vai payobhājanaḥ
2.1.22.5	tasmād vāruṇy āmikṣā
2.1.22.6	atha yan mārutī payasyāpsu vai marutaḥ śritāḥ
2.1.22.7	āpo hi payaḥ
2.1.22.8	athendrasya vai marutaḥ śrita aindraṃ payaḥ
2.1.22.9	tasmān mārutī payasyā
2.1.22.10	atha yat kāya ekakapālaḥ prajāpatir vai kaḥ
2.1.22.11	prajāpater āptyai
2.1.22.12	atho sukhasya vā etan nāmadheyaṃ kam iti
2.1.22.13	sukham eva tad adhy ātman dhatte
2.1.22.14	atha yan mithunau gāvau dadāti tat prajātyai rūpam
2.1.22.15	ukthyā vājinaḥ
2.1.22.16	atha yad apsu varuṇaṃ yajati sva evainaṃ tad āyatane prīṇāti
2.1.22.17	atha yat parastāt paurṇamāsena yajate tathā hāsya pūrvapakṣe varuṇapraghāsair iṣṭaṃ bhavati
2.1.23.1	aindro vā eṣa yajñakratur yat sākamedhāḥ
2.1.23.2	tad yathā mahārājaḥ purastāt senānīkāni vyuhyābhayaṃ panthānam anviyād evam evaitat purastād devatā yajati
2.1.23.3	tad yathaivādaḥ somasya mahāvratam evam evaitad iṣṭimahāvratam
2.1.23.4	atha yad agnim anīkavantaṃ prathamaṃ devatānāṃ yajaty agnir vai devānāṃ mukham
2.1.23.5	mukhata eva tad devān prīṇāti
2.1.23.6	atha yan madhyaṃdine marutaḥ sāṃtapanān yajatīndro vai marutaḥ sāṃtapanāḥ
2.1.23.7	aindraṃ mādhyaṃdinam
2.1.23.8	tasmād etān indreṇopasaṃhitān yajati
2.1.23.9	atha yat sāyaṃ gṛhamedhīyena caranti puṣṭikarma vai gṛhamedhīyaḥ
2.1.23.10	sāyaṃ poṣaḥ paśūnām
2.1.23.11	tasmāt sāyaṃ gṛhamedhīyena caranti
2.1.23.12	atha yacchvo bhūte gṛhamedhīyasya niṣkāśamiśreṇa pūrṇadarveṇa caranti pūrvedyuḥ karmaṇaivaitat prātaḥkarmopasaṃtanvanti
2.1.23.13	atha yat prātar marutaḥ krīḍino yajatīndro vai marutaḥ krīḍinaḥ
2.1.23.14	tasmād enān indreṇopasaṃhitān yajati
2.1.23.15	atha yad agniṃ praṇayanti yam evāmuṃ vaiśvadeve manthanti tam eva tat praṇayanti
2.1.23.16	yan mathyate tasyoktaṃ brāhmaṇam
2.1.23.17	atha yat saptadaśa sāmidhenyaḥ sadvantāv ājyabhāgau virājau saṃyājye teṣām uktaṃ brāhmaṇam
2.1.23.18	atha yan nava prayājā navānuyājā aṣṭau havīṃṣi samānāni tv eva ṣaṭsaṃcarāṇi havīṃṣi bhavanty aindrāgnāntāni
2.1.23.19	teṣām uktaṃ brāhmaṇam
2.1.23.20	atha yan mahendram antato yajaty antaṃ vai śreṣṭhī bhajate
2.1.23.21	tasmād enam antato yajati
2.1.23.22	atha yad vaiśvakarmaṇa ekakapālo 'sau vai viśvakarmā yo 'sau tapati
2.1.23.23	etam eva tena prīṇāti
2.1.23.24	atha yad ṛṣabhaṃ dadāty aindro ha yajñakratuḥ
2.1.24.1	atha yad aparāhṇe pitṛyajñena caranty aparāhṇabhājo vai pitaraḥ
2.1.24.2	tasmād aparāhṇe pitṛyajñena caranti
2.1.24.3	tad āhur yad aparapakṣabhājo vai pitaraḥ kasmād enān pūrvapakṣe yajantīti
2.1.24.4	devā vā ete pitaraḥ
2.1.24.5	tasmād enān pūrvapakṣe yajantīti
2.1.24.6	atha yad ekāṃ sāmidhenīṃ trir anvāha sakṛd u ha vai pitaraḥ
2.1.24.7	tasmād ekāṃ sāmidhenīṃ trir anvāha
2.1.24.8	atha yad yajamānasyārṣeyaṃ nāha ned yajamānaṃ pravṛṇajānīti
2.1.24.9	atha yat somaṃ pitṛmantaṃ pitṝn vā somavataḥ pitṝn barhiṣadaḥ pitṝn agniṣvāttān ity āvāhayati
2.1.24.10	na haike svaṃ mahimānam āvāhayanti yajamānasyaiṣa mahimeti vadanta āvāhayed iti tv eva sthitam
2.1.24.11	agner hy eṣa mahimā bhavati
2.1.24.12	oṃ svadhety āśrāvayati
2.1.24.13	astu svadheti pratyāśrāvayati
2.1.24.14	svadhākāro hi pitṝṇām
2.1.24.15	atha yat prayājānuyājebhyo barhiṣmantāv uddharati prajā vai barhir net prajāṃ pitṛṣu dadhānīti
2.1.24.16	te vai ṣaṭ sampadyante
2.1.24.17	ṣaḍ vā ṛtavaḥ
2.1.24.18	ṛtavaḥ pitaraḥ
2.1.24.19	pitṝṇām āptyai
2.1.25.1	atha yaj jīvanavantāv ājyabhāgau bhavato yajamānam eva taj jīvayati
2.1.25.2	atha yad ekaikasya haviṣas tisrastisro yājyā bhavanti hvayaty evainān prathamayā
2.1.25.3	dvitīyayā gamayati
2.1.25.4	praiva tṛtīyayā yacchati
2.1.25.5	atho devayajñam evaitat pitṛyajñena vyāvartayati
2.1.25.6	atho dakṣiṇāsaṃstho vai pitṛyajñaḥ
2.1.25.7	tam evaitad udaksaṃsthaṃ kurvanti
2.1.25.8	atha yad agniṃ kavyavāhanam antato yajaty etat sviṣṭakṛto vai pitaraḥ
2.1.25.9	tasmād agniṃ kavyavāhanam antato yajati
2.1.25.10	atha yad iḍām upahūyāvaghrāya na prāśnanti paśavo vā iḍā
2.1.25.11	net paśūn pravṛṇajānīti
2.1.25.12	atha yat sūktavāke yajamānasyāśiṣo 'nvāha ned yajamānaṃ pravṛṇajānīti
2.1.25.13	atha yat patnīṃ na saṃyājayanti net patnīṃ pravṛṇajānīti
2.1.25.14	atha yat pavitravati mārjayante śāntir vai bheṣajam āpaḥ
2.1.25.15	śāntir evaiṣā bheṣajam antato yajñe kriyate
2.1.25.16	atha yad adhvaryuḥ pitṛbhyo nipṛṇāti jīvān eva tat pitṝn anu manuṣyāḥ pitaro 'nupravahanti
2.1.25.17	atho devayajñam evainaṃ pitṛyajñena vyāvartayanti
2.1.25.18	atho dakṣiṇāsaṃstho vai pitṛyajñaḥ
2.1.25.19	tam evaitad udaksaṃsthaṃ kurvanti
2.1.25.20	atha yat prāñco 'bhyutkramyādityam upatiṣṭhante devaloko vā ādityaḥ
2.1.25.21	pitṛlokaḥ pitaraḥ
2.1.25.22	devalokam evaitat pitṛlokād upasaṃkrāmantīti
2.1.25.23	atha yad dakṣiṇāñco 'bhyutkramyāgnīn upatiṣṭhante prītyaiva tad deveṣv antato 'rdhaṃ caranti
2.1.25.24	atha yad udañco 'bhyutkramya traiyambakair yajante rudram eva tat svasyāṃ diśi prīṇanti
2.1.25.25	atho devayajñam evaitat pitṛyajñena vyāvartayanti
2.1.25.26	atho dakṣiṇāsaṃstho vai pitṛyajñaḥ
2.1.25.27	tam evaitad udaksaṃsthaṃ kurvanti
2.1.25.28	atha yad antata ādityeṣṭyā yajatīyaṃ vā aditiḥ
2.1.25.29	asyām evainam antataḥ pratiṣṭhāpayati
2.1.25.30	atha yat parastāt paurṇamāsena yajate tathā hāsya pūrvapakṣe sākamedhair iṣṭaṃ bhavati
2.1.26.1	trayodaśaṃ vā etaṃ māsam āpnoti yacchunāsīryeṇa yajate
2.1.26.2	etāvān vai saṃvatsaro yāvān eṣa trayodaśo māsaḥ
2.1.26.3	atha yad agniṃ praṇayanti yam evāmuṃ vaiśvadeve manthanti tam eva tat praṇayanti
2.1.26.4	yan mathyate tasyoktaṃ brāhmaṇam
2.1.26.5	yady u na mathyate paurṇamāsam eva tantraṃ bhavati
2.1.26.6	pratiṣṭhā vai paurṇamāsam
2.1.26.7	pratiṣṭhityā eva
2.1.26.8	atha yad vāyuṃ yajati prāṇo vai vāyuḥ
2.1.26.9	prāṇam eva tena prīṇāti
2.1.26.10	atha yacchunāsīraṃ yajati saṃvatsaro vai śunāsīraḥ
2.1.26.11	saṃvatsaram eva tena prīṇāti
2.1.26.12	atha yat sūryaṃ yajaty asau vai sūryo yo 'sau tapati
2.1.26.13	etam eva tena prīṇāti
2.1.26.14	atha yacchvetāṃ dakṣiṇāṃ dadāty etasyaiva tad rūpaṃ kriyate
2.1.26.15	atha yat prāyaścittapratinidhiṃ kurvanti svastyayanam eva tat kurvanti
2.1.26.16	yajñasyaiva śāntir yajamānasya bhaiṣajyāya
2.1.26.17	tair vā etaiś cāturmāsyair devāḥ sarvān kāmān āpnuvaṃtsarvā iṣṭīḥ sarvam amṛtatvam
2.1.26.18	sa vā eṣa prajāpatiḥ saṃvatsaraś caturviṃśo yaccāturmāsyāni
2.1.26.19	tasya mukham eva vaiśvadevam
2.1.26.20	bāhū varuṇapraghāsāḥ
2.1.26.21	prāṇo 'pāno vyāna ity etās tisra iṣṭayaḥ
2.1.26.22	ātmā mahāhaviḥ
2.1.26.23	pratiṣṭhā śunāsīram
2.1.26.24	sa vā eṣa prajāpatir eva saṃvatsaro yac cāturmāsyāni
2.1.26.25	sarvaṃ vai prajāpatiḥ
2.1.26.26	sarvaṃ cāturmāsyāni
2.1.26.27	tat sarveṇaiva sarvam āpnoti ya evaṃ veda yaś caivaṃ vidvāṃś cāturmāsyair yajate cāturmāsyair yajate cāturmāsyairyajate
2.2.1.1	oṃ māṃsīyanti vā āhitāgner agnayaḥ
2.2.1.2	ta enam evāgre 'bhidhyāyanti yajamānam
2.2.1.3	ya etam aindrāgnaṃ paśuṃ ṣaṣṭhe ṣaṣṭhe māsa ālabhate tenaivendrāgnibhyāṃ grasitam ātmānaṃ niravadayate
2.2.1.4	āyuṣkāma ālabheta
2.2.1.5	prāṇāpānau vā indrāgnī
2.2.1.6	prāṇāpānāv evātmani dhatte
2.2.1.7	āyuṣmān bhavati
2.2.1.8	prajākāma ālabheta
2.2.1.9	prāṇāpānau vā indrāgnī
2.2.1.10	prāṇāpānau prajā anuprajāyante
2.2.1.11	prajāvān bhavati
2.2.1.12	paśukāma ālabheta
2.2.1.13	prāṇāpānau vā indrāgnī
2.2.1.14	prāṇāpānau paśavo 'nuprajāyante
2.2.1.15	paśumān bhavati
2.2.1.16	yāmaṃ śukaṃ haritam ālabheta śuṇṭhaṃ vā yaḥ kāmayetānāmayaḥ pitṛloke syām iti
2.2.1.17	etena ha vai yamo 'muṣmiṃlloka ārdhnot
2.2.1.18	pitṛloka evārdhnoti
2.2.1.19	tvāṣṭraṃ vaḍavam ālabheta prajākāmaḥ
2.2.1.20	prajāpatir vai prajāḥ sisṛkṣamāṇaḥ sa dvitīyaṃ mithunaṃ nāvindat
2.2.1.21	sa tvāṣṭraṃ vaḍavam apaśyat
2.2.1.22	tvaṣṭā hi rūpāṇāṃ prajanayitā
2.2.1.23	tena prajā asṛjata
2.2.1.24	tena mithunam avindat
2.2.1.25	prajāvān mithunavān bhavati ya evaṃ veda yaś caivaṃ vidvān etam ālabhate
2.2.1.26	yonīn vā eṣa kāmyān paśūn ālabhate yo 'niṣṭvaindrāgnena kāmyaṃ paśum ālabhata iṣṭvālambhaḥ samṛddhyai
2.2.2.1	pañcadhā vai devā vyudakrāmann agnir vasubhiḥ somo rudrair indro marudbhir varuṇa ādityair bṛhaspatir viśvair devaiḥ
2.2.2.2	te devā abruvann asurebhyo vā idaṃ bhrātṛvyebhyo radhyāmo yan mitho vipriyāḥ smaḥ
2.2.2.3	yā na imāḥ priyās tanvas tāḥ samavadyāmahā iti
2.2.2.4	tāḥ samavādyanta
2.2.2.5	tābhyaḥ sa nirṛchād yo naḥ prathamo 'nyonyasmai druhyād iti
2.2.2.6	yat tanvaḥ samavādyanta tat tānūnaptrasya tānūnaptratvam
2.2.2.7	tato devā abhavan parāsurāḥ
2.2.2.8	tasmād yaḥ satānūnaptriṇāṃ prathamo druhyati sa ārtim ārchati
2.2.2.9	yat tānūnaptraṃ samavadyati bhrātṛvyābhibhūtyai
2.2.2.10	bhavaty ātmanā parāsyāpriyo bhrātṛvyo bhavati
2.2.3.1	pañcakṛtvo 'vadyati
2.2.3.2	pāṅkto yajñaḥ
2.2.3.3	pañcadhā hi te tāḥ samavādyanta
2.2.3.4	āpataye tvā gṛhṇāmīty āha
2.2.3.5	prāṇo vā āpatiḥ
2.2.3.6	prāṇam eva tena prīṇāti
2.2.3.7	paripataye tvety āha
2.2.3.8	mano vai paripatiḥ
2.2.3.9	mana eva tena prīṇāti
2.2.3.10	tanūnaptra ity āha
2.2.3.11	tanvo hi te tāḥ samavādyanta
2.2.3.12	śākvarāyety āha
2.2.3.13	śaktyai hi te tāḥ samavādyanta
2.2.3.14	śakmana ojiṣṭhāyety āha
2.2.3.15	ojiṣṭhaṃ hi te tad ātmanaḥ samavādyanta
2.2.3.16	anādhṛṣṭam ity āha
2.2.3.17	anādhṛṣṭaṃ hy etat
2.2.3.18	anādhṛṣyam ity āha
2.2.3.19	anādhṛṣyaṃ hy etat
2.2.3.20	devānām oja ity āha
2.2.3.21	devānāṃ hy etad ojaḥ
2.2.3.22	abhiśastipā ity āha
2.2.3.23	abhiśastipā hy etat
2.2.3.24	anabhiśastenyam ity āha
2.2.3.25	anabhiśastenyaṃ hy etat
2.2.3.26	anu me dīkṣāṃ dīkṣāpatir manyatām anu tapas tapaspatir añjasā satyam upa geṣaṃ svite mā dhā ity āha yathāyajur evaitat
2.2.4.1	ghṛtaṃ vai devā vajraṃ kṛtvā somam aghnan
2.2.4.2	srucau bāhū
2.2.4.3	tasmāt srucau saumīm āhutiṃ nāśāte
2.2.4.4	avadhīyeta somaḥ
2.2.4.5	tasmāt srucau cājyaṃ cāntikam āhārṣīt
2.2.4.6	antikam iva khalu vā asyaitat pracaranti yat tānūnaptreṇa pracaranti
2.2.4.7	aṃśur aṃśuṣ ṭe deva somāpyāyatām indrāyaikadhanavida ity āha
2.2.4.8	yad evāsyāpavāyate yan mīyate tad evāsyaitenāpyāyayanti
2.2.4.9	ā tubhyam indraḥ pyāyatām ā tvam indrāya pyāyasvety āha
2.2.4.10	ubhāv evendraṃ ca somaṃ cāpyāyayanti
2.2.4.11	āpyāyayāsmānt sakhīnt sanyā medhayā prajayā dhanenety āha
2.2.4.12	ṛtvijo vā etasya sakhāyaḥ
2.2.4.13	tān evāsyaitenāpyāyayanti
2.2.4.14	svasti te deva soma sutyām udṛcam aśīyety āha
2.2.4.15	āśiṣam evaitām āśāste
2.2.4.16	pra vā etasmāllokāc cyavante ye somam āpyāyayanti
2.2.4.17	antarikṣadevatyo hi soma āpyāyitaḥ
2.2.4.18	eṣṭā rāya eṣṭā vāmāni preṣe bhagāya
2.2.4.19	ṛtam ṛtavādibhyo namo dive namaḥ pṛthivyā iti
2.2.4.20	dyāvāpṛthivībhyām eva namaskṛtyāsmiṃlloke pratitiṣṭhati pratitiṣṭhati
2.2.5.1	makha ity etad yajñanāmadheyaṃ chidrapratiṣedhasāmarthyāt
2.2.5.2	chidraṃ kham ity uktam
2.2.5.3	tasya meti pratiṣedhaḥ
2.2.5.4	mā chidraṃ kariṣyatīti
2.2.5.5	chidro hi yajño bhinna ivodadhir visravati
2.2.5.6	tad vai khalu chidraṃ bhavaty ṛtvigyajamānavimānād vai
2.2.5.7	api vaiṣāṃ vyapekṣayā mantrakalpabrāhmaṇānām aprayogād yathoktānāṃ vā dakṣiṇānām apradānāddhīnād vātiriktād votpātādbhuteṣu prāyaścittavyatikramād iti
2.2.5.8	etad vai sarvaṃ brahmaṇy arpitam
2.2.5.9	brahmaiva vidvān yad bhṛgvaṅgirovit samyag adhīyānaś caritabrahmacaryo 'nyūnānatiriktāṅgo 'pramatto yajñaṃ rakṣati
2.2.5.10	tasya pramādād yadi vāpy asāṃnidhyād yathā bhinnā naur agādhe mahaty udake saṃplaven matsyakacchapaśiṃśumāranakramakarapurīkayajaṣarajasapiśācānāṃ bhāgadheyaṃ bhavaty evamādīnāṃ cānyeṣāṃ vinaṣṭopajīvinām
2.2.5.11	evaṃ khalv api yajñaś chinnabhinno 'padhvasta utpātādbhuto bahulo 'tharvabhir asaṃskṛto 'suragandharvayakṣarākṣasapiśācānāṃ bhāgadheyaṃ bhavaty evamādīnāṃ cānyeṣāṃ vinaṣṭopajīvināṃ
2.2.5.12	tad api ślokāḥ
2.2.5.13	chinnabhinno 'padhvasto viśruto bahudhā makhaḥ / iṣṭāpūrtadraviṇaṃ gṛhya yajamānasyāvāpatat
2.2.5.14	ṛtvijāṃ ca vināśāya rājño janapadasya ca / saṃvatsaraviriṣṭaṃ tad yatra yajño viriṣyate
2.2.5.15	dakṣiṇāpravaṇībhūto yajño dakṣiṇataḥ smṛtaḥ / hīnāṅgo rakṣasāṃ bhāgo brahmavedād asaṃskṛtaḥ
2.2.5.16	catuṣpāt sakalo yajñaś cāturhautravinirmitaḥ / caturvidhai sthito mantrair ṛtvigbhir vedapāragaiḥ
2.2.5.17	prāyaścittair anudhyānair anujñānānumantraṇaiḥ / homaiś ca yajñavibhraṃśaṃ sarvaṃ brahmā prapūrayed iti
2.2.5.18	tasmād yajamāno bhṛgvaṅgirovidam eva tatra brahmāṇaṃ vṛṇīyāt
2.2.5.19	sa hi yajñaṃ tārayatīti brāhmaṇam
2.2.6.1	yajño vai devebhya udakrāman na vo 'ham annaṃ bhaviṣyāmīti
2.2.6.2	neti devā abruvann annam eva no bhaviṣyasīti
2.2.6.3	taṃ devā vimethire
2.2.6.4	sa ebhyo vihṛto na prababhūva
2.2.6.5	te hocur devāḥ
2.2.6.6	na vai na itthaṃ vihṛto 'laṃ bhaviṣyati
2.2.6.7	hantemaṃ saṃbharāmeti
2.2.6.8	taṃ saṃjabhruḥ
2.2.6.9	taṃ saṃbhṛtyocur aśvināv imaṃ bhiṣajyatam iti
2.2.6.10	aśvinau vai devānāṃ bhiṣajau
2.2.6.11	aśvināv adhvaryū
2.2.6.12	tasmād adhvaryū gharmaṃ saṃbharataḥ
2.2.6.13	taṃ saṃbhṛtyocatur brahman gharmeṇa pracariṣyāmo hotar gharmam abhiṣṭuhy udgātaḥ sāmāni gāyeti
2.2.6.14	pracarata gharmam ity anujānāti
2.2.6.15	brahmaprasūtā hi pracaranti
2.2.6.16	brahma hedaṃ prasavānām īśe
2.2.6.17	savitṛprasūtatāyai
2.2.6.18	gharmaṃ tapāmi brahma jajñānam iyaṃ pitryā rāṣṭry etv agra iti gharmaṃ tāpyamānam upāsīta śastravad ardharcaśa āhāvapratigaravarjaṃ rūpasamṛddhābhiḥ
2.2.6.19	etad vai yajñasya samṛddhaṃ yad rūpasamṛddham
2.2.6.20	yat karma kriyamāṇam ṛg yajur vābhivadati svasti tasya yajñasya pāram aśnute ya evaṃ veda
2.2.6.21	devamithunaṃ vā etad yad gharmaḥ
2.2.6.22	tasmād antardhāya pracaranti
2.2.6.23	antarhitā vai mithunaṃ carantīti
2.2.6.24	tad etad devamithunam ity ācakṣate
2.2.6.25	tasya yo gharmas tacchiśnam
2.2.6.26	yau śaphau tāv āṇḍyau
2.2.6.27	yopayamanī te śroṇikapāle
2.2.6.28	yat payas tad retaḥ
2.2.6.29	tad agnau devayonyāṃ reto brahmamayaṃ dhatte prajananāya
2.2.6.30	so 'gnir devayonir ṛṅmayo yajurmayaḥ sāmamayo brahmamayo 'mṛtamaya āhutimayaḥ sarvendriyasampanno yajamāna ūrdhvaḥ svargaṃ lokam eti
2.2.6.31	tad āhur na prathamayajñe pravargyaṃ kurvītānupanāmukā ha vā enam uttare yajñakratavo bhavantīti
2.2.6.32	kāmaṃ tu yo 'nūcānaḥ śrotriyaḥ syāt tasya pravṛñjyāt
2.2.6.33	ātmā vai sa yajñasyeti vijñāyate
2.2.6.34	apaśirasā ha vā eṣa yajñena yajate yo 'pravargyeṇa yajate
2.2.6.35	śiro ha vā etad yajñasya yat pravargyaḥ
2.2.6.36	tasmāt pravargyavataiva yājayen nāpravargyeṇa
2.2.6.37	tad apy eṣābhyanūktā catvāri śṛṅgeti
2.2.7.1	devāś ca ha vā ṛṣayaś cāsuraiḥ saṃyattā āsan
2.2.7.2	teṣām asurāṇām imāḥ puraḥ pratyabhijitā āsann ayasmayī pṛthivī rajatāntarikṣaṃ hariṇī dyauḥ
2.2.7.3	te devāḥ saṃghātaṃ saṃghātaṃ parājayanta
2.2.7.4	te 'vidur anāyatanā hi vai smaḥ
2.2.7.5	tasmāt parājayāmahā iti
2.2.7.6	ta etāḥ puraḥ pratyakurvata havirdhānaṃ diva āgnīdhram antarikṣāt sadaḥ pṛthivyāḥ
2.2.7.7	te devā abruvann upasadam upāyāma
2.2.7.8	upasadā vai mahāpuraṃ jayantīti
2.2.7.9	ta ebhyo lokebhyo niraghnan
2.2.7.10	ekayāmuṣmāllokād ekayāntarikṣād ekayā pṛthivyāḥ
2.2.7.11	tasmād āhur upasadā vai mahāpuraṃ jayantīti
2.2.7.12	ta ebhyo lokebhyo nirhatā ṛtūn prāviśan
2.2.7.13	te ṣaḍ upāyan
2.2.7.14	tān upasadbhir evartubhyo niraghnan
2.2.7.15	dvābhyām amuṣmāllokād dvābhyām antarikṣād dvābhyāṃ pṛthivyāḥ
2.2.7.16	ta ṛtubhyo nirhatāḥ saṃvatsaraṃ prāviśan
2.2.7.17	te dvādaśopāyan
2.2.7.18	tān upasadbhir eva saṃvatsarān niraghnan
2.2.7.19	catasṛbhir amuṣmāllokāccatasṛbhir antarikṣāccatasṛbhiḥ pṛthivyāḥ
2.2.7.20	te saṃvatsarān nirhatā ahorātre prāviśan
2.2.7.21	te yat sāyam upāyaṃs tenainān rātryā anudanta yat prātas tenāhnaḥ
2.2.7.22	tasmād gauḥ sāyaṃ prātastanam āpyāyate prātaḥ sāyantanam
2.2.7.23	tān upasadbhir evaibhyo lokebhyo nudamānā āyan
2.2.7.24	tato devā abhavan parāsurāḥ
2.2.7.25	sarvebhya evaibhyo lokebhyo bhrātṛvyaṃ nudamāna eti ya evaṃ vidvān upasadam upaiti
2.2.8.1	na dvādaśāgniṣṭomasyopasadaḥ syuḥ
2.2.8.2	aśāntā nirmṛjyur na tisro 'hīnasya
2.2.8.3	upariṣṭād yajñakratur garīyān abhiṣīded yathā gurur bhāro grīvā niḥśṛṇīyād ārtim ārchet
2.2.8.4	dvādaśāhīnasya kuryāt
2.2.8.5	pratyuttabdhyai sayatvāya
2.2.8.6	tisro 'gniṣṭomasyopasadaḥ syuḥ śāntyā anirmārgāya
2.2.8.7	te devā asuryān imāṃllokān nānvavaitum adhṛṣṇuvan
2.2.8.8	tān agninā mukhenānvavāyan
2.2.8.9	yad agnim anty upasadāṃ pratīkāni bhavanti yathā kṣetrapatiḥ kṣetre 'nvavanayaty evam evaitad agninā mukhenemāṃllokān abhinayanto yanti
2.2.8.10	yo ha vai devān sādhyān veda sidhyaty asmai
2.2.8.11	ime vāva lokā yat sādhyā devāḥ
2.2.8.12	sa ya evam etānt sādhyān veda sidhyaty asmai
2.2.8.13	sidhyaty amuṣmai sidhyaty asmai lokāya ya evaṃ vidvān upasadam upaiti
2.2.9.1	atha yatrāhādhvaryur agnīd devapatnīr vyācakṣva subrahmaṇya subrahmaṇyām āhvayeti tad apareṇa gārhapatyaṃ prāṅmukhas tiṣṭhann anavānann āgnīdhro devapatnīr vyācaṣṭe
2.2.9.2	pṛthivy agneḥ patnī
2.2.9.3	vāg vātasya patnī
2.2.9.4	senendrasya patnī
2.2.9.5	dhenā bṛhaspateḥ patnī
2.2.9.6	pathyā pūṣṇaḥ patnī
2.2.9.7	gāyatrī vasūnāṃ patnī
2.2.9.8	triṣṭub rudrāṇāṃ patnī
2.2.9.9	jagaty ādityānāṃ patnī
2.2.9.10	anuṣṭum mitrasya patnī
2.2.9.11	virāḍ varuṇasya patnī
2.2.9.12	paṅktir viṣṇoḥ patnī
2.2.9.13	dīkṣā somasya rājñaḥ patnīti
2.2.9.14	ati bhrātṛvyān ārohati nainaṃ bhrātṛvyā ārohanty upari bhrātṛvyān ārohati ya evaṃ vidvān āgnīdhro devapatnīr vyācaṣṭe
2.2.10.1	yathā vai ratha ekaikam aram abhipratitiṣṭhan vartata evaṃ yajña ekaikāṃ tanvam abhipratitiṣṭhann eti
2.2.10.2	purā pracaritor āgnīdhrīye hotavyāḥ
2.2.10.3	etaddha vā uvāca vāsiṣṭhaḥ sātyahavyo 'skan soma ity ukte mā sūrkṣata pracarata prātar vāvādyāhaṃ somaṃ samasthāpayam iti
2.2.10.4	nāsya soma skandati ya evaṃ vidvānt somaṃ pibati
2.2.10.5	sa ha sma vai sa āsandyām āsīnaḥ saktubhir upamathya somaṃ pibati
2.2.10.6	ahaṃ vāva sarvato yajñaṃ veda ya etān veda
2.2.10.7	na mām eṣa hiṃsiṣyatīti
2.2.10.8	nainaṃ somapītho na peyo hinasti ya evaṃ vidvānt somaṃ pibati
2.2.10.9	taṃ ha sma yad āhuḥ kasmāt tvam idam āsandyām āsīnaḥ saktubhir upamathya somaṃ pibasīti
2.2.10.10	devatāsv eva yajñaṃ pratiṣṭhāpayāmīty abravīd brāhmaṇo yasyaivaṃ viduṣo yasyaivaṃ vidvān yajñārtyā yajñe prāyaścittaṃ juhoti
2.2.10.11	devatāsv eva yajñaṃ pratiṣṭhāpayati
2.2.10.12	yajñārtiṃ pratijuhuyāt
2.2.10.13	sayonitvāya
2.2.10.14	trayastriṃśad vai yajñasya tanva iti
2.2.10.15	ekānnatriṃśat stomabhāgāḥ
2.2.10.16	trīṇi savanāni
2.2.10.17	yajñaś caturthaḥ
2.2.10.18	stomabhāgair evaitat stomabhāgān pratiprayuṅkte savanaiḥ savanāni yajñena yajñam
2.2.10.19	sarvā ha vā asya yajñasya tanvaḥ prayuktā bhavanti sarvā āptāḥ sarvā avaruddhāḥ
2.2.10.20	devasya savituḥ prasave bṛhaspataye stuteti
2.2.10.21	yadyad vai savitā devebhyaḥ prāsuvat tenārdhnuvan
2.2.10.22	savitṛprasūtā eva stuvanti
2.2.10.23	ṛdhnuvanti
2.2.10.24	ṛdhyante ha vā asya stomā yajñe
2.2.10.25	ṛdhyate yajamāna ṛdhyate prajāyai
2.2.10.26	ṛdhyate paśubhyaḥ
2.2.10.27	ṛdhyate brahmaṇe yasyaivaṃ vidvān brahmā bhavati
2.2.11.1	devāś ca ha vā asurāś cāspardhanta
2.2.11.2	te devāḥ samāvad eva yajñe kurvāṇā āsan
2.2.11.3	yad eva devā akurvata tad asurā akurvata
2.2.11.4	te na vyāvṛtam agacchan
2.2.11.5	te devā abruvan nayatemaṃ yajñaṃ tira upary asurebhyas taṃsyāmaha iti
2.2.11.6	tam etābhir ācchādyodakrāman yajūṃṣi yajñe samidhaḥ svāheti
2.2.11.7	taṃ tira upary asurebhyo yajñam atanvata
2.2.11.8	tam eṣāṃ yajñam asurā nānvavāyan
2.2.11.9	tato devā abhavan parāsurāḥ
2.2.11.10	sa ya evaṃ vidvāṃs tira upary asurebhyo yajñaṃ tanute bhavaty ātmanā parāsyāpriyo bhrātṛvyo bhavati
2.2.11.11	etair eva juhuyāt samṛtayajñe caturbhiś caturbhir anvākhyāyam
2.2.11.12	purastāt prātaranuvākasya juhuyāt
2.2.11.13	etāvān vai yajño yāvān eṣa yajñas taṃ vṛṅkte
2.2.11.14	sayajño bhavati
2.2.11.15	ayajña itaraḥ
2.2.11.16	etair eva juhuyāt purastād dvādaśāhasya
2.2.11.17	eṣa ha vai pratyakṣaṃ dvādaśāhaḥ
2.2.11.18	tam evālabhyaitair eva juhuyāt
2.2.11.19	purastād dīkṣāyāḥ
2.2.11.20	eṣā ha vai pratyakṣaṃ dīkṣā
2.2.11.21	tām evālabhyaitair evātithyam abhimṛśed yajñena yajñam ayajanta devā iti
2.2.12.1	yatra vijānāti brahmant somo 'skann iti tam etayālabhyābhimantrayate abhūd devaḥ savitā vandyo nu na idānīm ahna upavācyo nṛbhiḥ / vi yo ratnā bhajati mānavebhyaḥ śreṣṭhaṃ no atra draviṇaṃ yathā dadhad iti
2.2.12.2	ye agnayo apsv antar iti saptabhir abhijuhoti
2.2.12.3	yad evāsyāvaskannaṃ bhavati tad evāsyaitad agnau svagākaroti
2.2.12.4	agnir hi sukṛtīnāṃ haviṣāṃ pratiṣṭhā
2.2.12.5	atha visṛpya vaipruṣān homāñ juhoti drapsaś caskandeti
2.2.12.6	yā evāsyābhiṣūyamāṇasya vipruṣa skandanty aṃśur vā tā evāsyaitad āhavanīye svagākaroti
2.2.12.7	āhavanīyo hy āhutīnāṃ pratiṣṭhā
2.2.12.8	yas te drapsa skandatīti
2.2.12.9	stoko vai drapsaḥ
2.2.12.10	yas te aṃśur bāhucyuto dhiṣaṇāyā upasthād iti bāhubhir abhicyuto 'ṃśur adhiṣavaṇābhyām adhiskandati
2.2.12.11	adhvaryor vā pari yaḥ pavitrāt taṃ te juhomi manasā vaṣaṭkṛtam iti
2.2.12.12	tad yathā vaṣaṭkṛtaṃ svāhākṛtaṃ hutam evaṃ bhavati
2.2.13.1	ṛṣayo vā indraṃ pratyakṣaṃ nāpaśyan
2.2.13.2	taṃ vasiṣṭha eva pratyakṣam apaśyat
2.2.13.3	so 'bibhed itarebhya ṛṣibhyo mā pravocad iti
2.2.13.4	so 'bravīd brāhmaṇaṃ te vakṣyāmi yathā tvatpurohitāḥ prajāḥ prajaniṣyante
2.2.13.5	athetarebhya ṛṣibhyo mā pravoca iti
2.2.13.6	tasmā etān stomabhāgān uvāca
2.2.13.7	tato vasiṣṭhapurohitāḥ prajāḥ prājāyanta
2.2.13.8	stomo vā eteṣāṃ bhāgaḥ
2.2.13.9	tat stomabhāgānāṃ stomabhāgatvam
2.2.13.10	raśmir asi kṣayāya tveti
2.2.13.11	kṣayo vai devāḥ
2.2.13.12	devebhya eva yajñaṃ prāha
2.2.13.13	pretir asi dharmaṇe tveti
2.2.13.14	dharmo manuṣyāḥ
2.2.13.15	manuṣyebhya eva yajñaṃ prāha
2.2.13.16	anvitir asi saṃdhir asi pratidhir asīti
2.2.13.17	trayo vai lokāḥ
2.2.13.18	lokeṣv eva yajñaṃ pratiṣṭhāpayati
2.2.13.19	viṣṭambho 'sīti
2.2.13.20	vṛṣṭim evāvarunddhe
2.2.13.21	prāvo 'sy ahnāṃsīti mithunam eva karoti
2.2.13.22	uśig asi praketo 'si suditir asīti
2.2.13.23	aṣṭau vasava ekādaśa rudrā dvādaśādityā vāg dvātriṃśī svaras trayastriṃśas trayastriṃśad devāḥ
2.2.13.24	devebhya eva yajñaṃ prāha
2.2.13.25	ojo 'si pitṛbhyas tveti
2.2.13.26	balam eva tat pitṝn anusaṃtanoti
2.2.13.27	tantur asi prajābhyas tveti
2.2.13.28	prajā eva paśūn anusaṃtanoti
2.2.13.29	revad asy oṣadhībhyas tveti
2.2.13.30	oṣadhīṣv eva yajñaṃ pratiṣṭhāpayati
2.2.13.31	pṛtanāṣāḍ asi paśubhyas tveti
2.2.13.32	prajā eva paśūn anusaṃtanoti
2.2.13.33	abhijid asīti
2.2.13.34	vajro vai ṣoḍaśī
2.2.13.35	vyāvṛtto 'sau vajraḥ
2.2.13.36	tasmād eṣo 'nyair vyāvṛttaḥ
2.2.13.37	nābhur asīti
2.2.13.38	prajāpatir vai saptadaśaḥ
2.2.13.39	prajāpatim evāvarunddhe
2.2.14.1	adhipatir asi dharuṇo 'si saṃsarpo 'si vayodhā asīti
2.2.14.2	prāṇo 'pānaś cakṣuḥ śrotram ity etāni vai puruṣam akaran prāṇān upaiti
2.2.14.3	prajātyā eva
2.2.14.4	trivṛd asi pravṛd asi svavṛd asy anuvṛd asīti
2.2.14.5	mithunam eva karoti
2.2.14.6	āroho 'si praroho 'si saṃroho 'sy anuroho 'sīti
2.2.14.7	prajāpatir eva
2.2.14.8	vasuko 'si vasyaṣṭir asi veṣaśrīr asīti
2.2.14.9	pratiṣṭhitir eva
2.2.14.10	ākramo 'si saṃkramo 'sy utkramo 'sy utkrāntir asīti
2.2.14.11	ṛddhir eva
2.2.14.12	yad yad vai savitā devebhyaḥ prāsuvat tenārdhnuvan
2.2.14.13	savitṛprasūtā eva stuvanti
2.2.14.14	ṛdhnuvanti
2.2.14.15	bṛhaspataye stuteti
2.2.14.16	bṛhaspatir vā āṅgiraso devānāṃ brahmā
2.2.14.17	tadanumatyaivoṃ bhūr janad iti prātaḥsavane
2.2.14.18	ṛgbhir evobhayato 'tharvāṅgirobhir guptābhir guptai stuteti
2.2.14.19	evoṃ bhuvo janad iti mādhyaṃdine savane
2.2.14.20	yajurbhir evobhayato 'tharvāṅgirobhir guptābhir guptaiḥ
2.2.14.21	stutety evoṃ svar janad iti tṛtīyasavane
2.2.14.22	sāmabhir evobhayato 'tharvāṅgirobhir guptābhir guptai stutety eva
2.2.14.23	atha yady ahīna ukthyaḥ ṣoḍaśī vājapeyo 'tirātro 'ptoryāmā vā syāt sarvābhiḥ sarvābhir ata ūrdhvaṃ vyāhṛtibhir anujānāti
2.2.14.24	oṃ bhūr bhuvaḥ svar janad vṛdhat karad ruhan mahat taccham om indravanta stuteti sendrān māpagāyata sendrān stutety eva
2.2.14.25	indriyavān ṛddhimān vaśīyān bhavati ya evaṃ veda yaś caivaṃ vidvānt stomabhāgair yajate
2.2.15.1	yo ha vā āyatāṃś ca pratiyatāṃś ca stomabhāgān vidyāt sa viṣpardhamānayoḥ samṛtasomayor brahmā syāt
2.2.15.2	stuteṣe stutorje stuta devasya savituḥ save bṛhaspatiṃ vaḥ prajāpatiṃ vo vasūn vo devān rudrān vo devān ādityān vo devān sādhyān vo devān āptyān vo devān viśvān vo devān sarvān vo devān viśvatas pari havāmahe
2.2.15.3	janebhyo 'smākam astu kevalaḥ
2.2.15.4	itaḥ kṛṇotu vīryam iti
2.2.15.5	ete ha vā āyatāś ca pratiyatāś ca stomabhāgāḥ
2.2.15.6	tāñ japann uparyupari pareṣāṃ brahmāṇam avekṣeta
2.2.15.7	tata eṣām adhaḥśirā brahmā patati
2.2.15.8	tato yajñaḥ
2.2.15.9	tato yajamānaḥ
2.2.15.10	yajamāne 'dhaḥśirasi patite sa deśo 'dhaḥśirāḥ patati yasminn ardhe yajante
2.2.15.11	devāś ca ha vā asurāś ca samṛtasomau yajñāv atanutām
2.2.15.12	atha bṛhaspatir āṅgiraso devānāṃ brahmā
2.2.15.13	sa āyatāṃś ca pratiyatāṃś ca stomabhāgāñ japann uparyupary asurāṇāṃ brahmāṇam avaikṣata
2.2.15.14	tata eṣām adhaḥśirā brahmāpatat
2.2.15.15	tato yajñaḥ
2.2.15.16	tato 'surā iti
2.2.16.1	devā yajñaṃ parājayanta
2.2.16.2	tam āgnīdhrāt punar upājayanta
2.2.16.3	tad etad yajñasyāparājitaṃ yad āgnīdhram
2.2.16.4	yad āgnīdhrāddhiṣṇyān viharati tata evainaṃ punas tanute
2.2.16.5	parājityai
2.2.16.6	apa khalu vā ete gacchanti ye bahiṣpavamānaṃ sarpanti
2.2.16.7	bahiṣpavamāne stuta āha
2.2.16.8	agnīd agnīn vihara barhi stṛṇīhi puroḍāśān alaṃkurv iti
2.2.16.9	yajñam evāparājitya punas tanvānā āyanti
2.2.16.10	aṅgārair dve savane viharati śalākābhis tṛtīyasavanaṃ saśukratvāya
2.2.16.11	atho saṃbhavaty evam evaitat
2.2.16.12	dakṣiṇato vai devānāṃ yajñaṃ rakṣāṃsy ajighāṃsan
2.2.16.13	tāny āgnīdhreṇāpāghnata
2.2.16.14	tasmād dakṣiṇāmukhas tiṣṭhann agnīt pratyāśrāvayati
2.2.16.15	yajñasyābhijityai rakṣasām apahatyai rakṣasām apahatyai
2.2.17.1	tad āhur atha kasmāt saumya evādhvare pravṛtāhutīr juhvati na haviryajña iti
2.2.17.2	akṛtsnā vā eṣā devayajyā yaddhaviryajñaḥ
2.2.17.3	atha haiṣaiva kṛtsnā devayajyā yat saumyo 'dhvaraḥ
2.2.17.4	tasmāt saumya evādhvare pravṛtāhutīr juhvati
2.2.17.5	juṣṭo vāce bhūyāsaṃ juṣṭo vācaspataye devi vāg yad vāco madhumattamaṃ tasmin mā dhāḥ svāhā vāce svāhā vācaspataye svāhā sarasvatyai svāhā sarasvatyā iti purastāt svāhākāreṇa juhoti
2.2.17.6	tasmād vāg ata ūrdhvam utsṛṣṭā yajñaṃ vahati manasottarām
2.2.17.7	manasā hi manaḥ prītam
2.2.17.8	tad u haike saptāhutīr juhvati sapta chandāṃsi pravṛttāni pratimantram iti vadantaḥ
2.2.17.9	yathā mekhalā paryasyate medhyasya cāmedhyasya ca vihṛtyā evaṃ haivaite nyupyante medhyasya cāmedhyasya ca vihṛtyai yajñasya vihṛtyai
2.2.17.10	prācīnaṃ hi dhiṣṇyebhyo devānāṃ lokāḥ pratīcīnaṃ manuṣyāṇām
2.2.17.11	tasmāt somaṃ pibatā prāñco dhiṣṇyā nopasarpyāḥ
2.2.17.12	janaṃ hy etat
2.2.17.13	devalokaṃ hy adhyārohanti
2.2.17.14	teṣām etad āyatanaṃ codayanaṃ ca yad āgnīdhraṃ ca sadaś ca
2.2.17.15	tad yo 'vidvānt saṃcaraty ārtim ārchati
2.2.17.16	atha yo vidvānt saṃcarati na sa dhiṣṇīyām ārtim ārchati
2.2.18.1	prajāpatir vai yajñaḥ
2.2.18.2	tasmint sarve kāmāḥ sarvā iṣṭīḥ sarvam amṛtatvam
2.2.18.3	tasya haite goptāro yaddhiṣṇyāḥ
2.2.18.4	tānt sadaḥ prasrapsyan namaskaroti
2.2.18.5	namo nama iti
2.2.18.6	na hi namaskāram ati devāḥ
2.2.18.7	te ha namasitāḥ kartāram atisṛjantīti
2.2.18.8	tata etaṃ prajāpatiṃ yajñaṃ prapadyate namo nama iti
2.2.18.9	na hi namaskāram ati devāḥ
2.2.18.10	sa tatraiva yajamānaḥ sarvān kāmān āpnoti sarvān kāmān āpnoti
2.2.19.1	yo vai sadasyān gandharvān veda na sadasyām ārtim ārchati
2.2.19.2	sadaḥ prasrapsyan brūyād upadraṣṭre nama iti
2.2.19.3	agnir vai draṣṭā tasmā u evātmānaṃ paridadāti
2.2.19.4	sarvam āyur eti na purā jarasaḥ pramīyate ya evaṃ veda
2.2.19.5	sadaḥ prasṛpya brūyād upaśrotre nama iti
2.2.19.6	vāyur vā upaśrotā
2.2.19.7	tasmā u evātmānaṃ paridadāti
2.2.19.8	sarvam āyur eti na purā jarasaḥ pramīyate ya evaṃ veda
2.2.19.9	sadaḥ prasarpan brūyād anukhyātre nama iti
2.2.19.10	ādityo vā anukhyātā
2.2.19.11	tasmā u evātmānaṃ paridadāti
2.2.19.12	sarvam āyur eti na purā jarasaḥ pramīyate ya evaṃ veda
2.2.19.13	sadaḥ prasṛpto brūyād upadraṣṭre nama iti
2.2.19.14	brāhmaṇo vā upadraṣṭā
2.2.19.15	tasmā u evātmānaṃ paridadāti
2.2.19.16	sarvam āyur eti na purā jarasaḥ pramīyate ya evaṃ veda
2.2.19.17	te vai sadasyā gandharvāḥ
2.2.19.18	sa ya evam etānt sadasyān gandharvān avidvānt sadaḥ prasarpati sa sadasyām ārtim ārchati
2.2.19.19	atha yo vidvānt saṃcarati na sadasyām ārtim ārchati
2.2.19.20	etena ha sma vā aṅgirasaḥ sarvaṃ sadaḥ paryāhuḥ
2.2.19.21	te na sadasyām ārtim ārchanti
2.2.19.22	atha yān kāmayeta na sadasyām ārtim ārcheyur iti tebhya etena sarvaṃ sadaḥ paribrūyāt
2.2.19.23	te na sadasyām ārtim ārchanti
2.2.19.24	atha yaṃ kāmayeta pramīyateti tam etebhya āvṛścet
2.2.19.25	pramīyate
2.2.20.1	tad āhur yad aindro yajño 'tha kasmād dvāv eva prātaḥsavane prasthitānāṃ pratyakṣād aindrībhyāṃ yajato hotā caiva brāhmaṇācchaṃsī ca
2.2.20.2	idaṃ te somyaṃ madhv iti hotā yajati
2.2.20.3	indra tvā vṛṣabhaṃ vayam iti brāhmaṇācchaṃsī
2.2.20.4	nānādevatyābhir itare
2.2.20.5	kathaṃ teṣām aindryo bhavanti
2.2.20.6	mitraṃ vayaṃ havāmaha iti maitrāvaruṇo yajati
2.2.20.7	varuṇaṃ somapītaya iti
2.2.20.8	yad vai kiṃca pītavat tad aindraṃ rūpam
2.2.20.9	tenendraṃ prīṇāti
2.2.20.10	maruto yasya hi kṣaya iti potā yajati
2.2.20.11	sa sugopātamo jana iti
2.2.20.12	indro vai gopāḥ
2.2.20.13	tad aindraṃ rūpam
2.2.20.14	tenendraṃ prīṇāti
2.2.20.15	agne patnīr ihā vaheti neṣṭā yajati
2.2.20.16	tvaṣṭāraṃ somapītaya iti
2.2.20.17	yad vai kiṃca pītavat tad aindraṃ rūpam
2.2.20.18	tenendraṃ prīṇāti
2.2.20.19	ukṣānnāya vaśānnāyety āgnīdhro yajati
2.2.20.20	somapṛṣṭhāya vedhasa iti
2.2.20.21	indro vai vedhāḥ
2.2.20.22	tad aindraṃ rūpam
2.2.20.23	tenendraṃ prīṇāti
2.2.20.24	prātaryāvabhir ā gataṃ devebhir jenyāvasū indrāgnī somapītaya iti
2.2.20.25	svayaṃsamṛddhā acchāvākasya
2.2.20.26	evam u haitā aindryo bhavanti
2.2.20.27	yan nānādevatyās tenānyā devatāḥ prīṇāti
2.2.20.28	yad gāyatryas tenāgneyyaḥ
2.2.20.29	tasmād etābhis trayam avāptaṃ bhavati
2.2.21.1	te vai khalu sarva eva mādhyaṃdine prasthitānāṃ pratyakṣād aindrībhir yajanti
2.2.21.2	abhitṛṇṇavatībhir eke
2.2.21.3	pibā somam abhi yam ugra tarda iti hotā yajati
2.2.21.4	sa īṃ pāhi ya ṛjīṣī tarutra iti maitrāvaruṇaḥ
2.2.21.5	evā pāhi pratnathā mandatu tveti brāhmaṇācchaṃsī
2.2.21.6	arvāṅ ehi somakāmaṃ tvāhur iti potā
2.2.21.7	tavāyaṃ somas tvam ehy arvāṅ iti neṣṭā
2.2.21.8	indrāya somāḥ pradivo vidānā ity acchāvākaḥ
2.2.21.9	āpūrṇo asya kalaśaḥ svāhety āgnīdhraḥ
2.2.21.10	evam u haitā abhitṛṇṇavatyo bhavanti
2.2.21.11	indro vai prātaḥsavanaṃ nābhyajayat
2.2.21.12	sa etābhir mādhyaṃdinaṃ savanam abhyatṛṇat
2.2.21.13	tad yad etābhir mādhyaṃdinaṃ savanam abhyatṛṇat tasmād etā abhitṛṇṇavatyo bhavanti
2.2.22.1	tad āhur yad aindrārbhavaṃ tṛtīyasavanam atha kasmād eka eva tṛtīyasavane prasthitānāṃ pratyakṣād aindrārbhavyā yajati
2.2.22.2	indra ṛbhubhir vājavadbhiḥ samukṣitam iti hotaiva
2.2.22.3	nānādevatyābhir itare
2.2.22.4	kathaṃ teṣām aindrārbhavyo bhavanti
2.2.22.5	indrāvaruṇā sutapāv imaṃ sutam iti maitrāvaruṇo yajati
2.2.22.6	yuvo ratho adhvaro devavītaya iti bahūni vāha
2.2.22.7	tad ṛbhūṇāṃ rūpam
2.2.22.8	indraś ca somaṃ pibataṃ bṛhaspata iti brāhmaṇācchaṃsī yajati
2.2.22.9	ā vāṃ viśantv indavaḥ svābhuva iti bahūni vāha
2.2.22.10	tad ṛbhūṇāṃ rūpam
2.2.22.11	ā vo vahantu saptayo raghuṣyada iti potā yajati
2.2.22.12	raghupatvānaḥ pra jigāta bāhubhir iti bahūni vāha
2.2.22.13	tad ṛbhūṇāṃ rūpam
2.2.22.14	ameva naḥ suhavā ā hi gantaneti neṣṭā yajati
2.2.22.15	gantaneti bahūni vāha
2.2.22.16	tad ṛbhūṇāṃ rūpam
2.2.22.17	indrāviṣṇū pibataṃ madhvo asyety acchāvāko yajati
2.2.22.18	ā vām andhāṃsi madirāṇy agmanniti bahūni vāha
2.2.22.19	tad ṛbhūṇāṃ rūpam
2.2.22.20	imaṃ stomam arhate jātavedasa ity āgnīdhro yajati
2.2.22.21	ratham iva saṃ mahemā manīṣayeti bahūni vāha
2.2.22.22	tad ṛbhūṇāṃ rūpam
2.2.22.23	evam u haitā aindrārbhavyo bhavanti
2.2.22.24	yan nānādevatyās tenānyā devatāḥ prīṇāti
2.2.22.25	yad u jagatprāsāhā jāgatam u vai tṛtīyasavanam
2.2.22.26	tṛtīyasavanasya samaṣṭyai
2.2.23.1	vicakṣaṇavatīṃ vācaṃ bhāṣante canasitavatīm
2.2.23.2	vicakṣayanti brāhmaṇam
2.2.23.3	canasayanti prājāpatyam
2.2.23.4	satyaṃ vadanti
2.2.23.5	etad vai manuṣyeṣu satyaṃ yac cakṣuḥ
2.2.23.6	tasmād āhur ācakṣāṇam adrāg iti
2.2.23.7	sa yad āhādrākṣam iti tathāhāsya śraddadhati
2.2.23.8	yady u vai svayaṃ vai dṛṣṭaṃ bhavati na bahūnāṃ janānām eṣa śraddadhāti
2.2.23.9	tasmād vicakṣaṇavatīṃ vācaṃ bhāṣante canasitavatīm
2.2.23.10	satyottarā haivaiṣāṃ vāg uditā bhavati
2.2.24.1	samṛtayajño vā eṣa yad darśapūrṇamāsau
2.2.24.2	kasya vāva devā yajñam āgacchanti kasya vā na
2.2.24.3	bahūnāṃ vā etad yajamānānāṃ sāmānyam ahaḥ
2.2.24.4	tasmāt pūrvedyur devatāḥ parigṛhṇīyāt
2.2.24.5	yo ha vai pūrvedyur devatāḥ parigṛhṇāti tasya śvo bhūte yajñam āgacchanti
2.2.24.6	tasmād vihavyasya catasra ṛco japet
2.2.24.7	yajñavido hi manyante eva soma eva samṛta iti yajño yajñena samṛtaḥ
2.3.1.1	oṃ devapātraṃ vai vaṣaṭkāraḥ
2.3.1.2	yad vaṣaṭkaroti devapātreṇaiva tad devatās tarpayati
2.3.1.3	atho yadābhitṛṣyantīr abhisaṃsthaṃ tarpayaty evam eva tad devatās tarpayati yad anuvaṣaṭkaroti
2.3.1.4	tad yathaivādo 'śvān vā gā vā punarabhyākāraṃ tarpayaty evam eva tad devatās tarpayati yad anuvaṣaṭkaroti
2.3.1.5	imān evāgnīn upāsata ity āhur dhiṣṇyān
2.3.1.6	atha kasmāt pūrvasminn evāgnau juhvati pūrvasmin vaṣaṭkaroti
2.3.1.7	yad eva somasyāgne vīhīty anuvaṣaṭkaroti tenaiva vaṣaṭkaroti dhiṣṇyān prīṇāti
2.3.1.8	atha saṃsthitān somān bhakṣayantīty āhur yeṣāṃ nānuvaṣaṭkaroti
2.3.1.9	tad āhuḥ ko nu somasya sviṣṭakṛdbhāga iti
2.3.1.10	yad eva somasyāgne vīhīty anuvaṣaṭkaroti tenaiva saṃsthitān somān bhakṣayantīty āhuḥ
2.3.1.11	sa u eṣa somasya sviṣṭakṛdbhāgo yad anuvaṣaṭkaroti
2.3.2.1	vajro vai vaṣaṭkāraḥ
2.3.2.2	sa yaṃ dviṣyāt taṃ manasā dhyāyan vaṣaṭkuryāt
2.3.2.3	tasmiṃs tad vajram āsthāpayati
2.3.2.4	ṣaḍ iti vaṣaṭkaroti
2.3.2.5	ṣaḍ vā ṛtavaḥ
2.3.2.6	ṛtūnām āptyai
2.3.2.7	vauṣaḍ iti vaṣaṭkaroti
2.3.2.8	asau vāva vāv ṛtavaḥ ṣaṭ
2.3.2.9	etam eva tad ṛtuṣv ādadhāti
2.3.2.10	ṛtuṣu pratiṣṭhāpayati
2.3.2.11	tad u ha smāha vaida etāni vā etena ṣaṭ pratiṣṭhāpayati
2.3.2.12	dyaur antarikṣe pratiṣṭhitā
2.3.2.13	antarikṣaṃ pṛthivyām
2.3.2.14	pṛthivy apsu
2.3.2.15	āpaḥ satye
2.3.2.16	satyaṃ brahmaṇi
2.3.2.17	brahma tapasīti
2.3.2.18	etā eva tad devatāḥ pratiṣṭhānyāḥ pratitiṣṭhantīr idaṃ sarvam anu pratitiṣṭhati
2.3.2.19	pratitiṣṭhati prajayā paśubhir ya evaṃ veda
2.3.3.1	trayo vai vaṣaṭkārāḥ
2.3.3.2	vajro dhāmacchad riktaḥ
2.3.3.3	sa yad evoccair balaṃ vaṣaṭkaroti sa vajraḥ
2.3.3.4	taṃ taṃ praharati dviṣate bhrātṛvyāya vadhaṃ yo 'sya stṛtyas tasmai starītave
2.3.3.5	tasmāt sa bhrātṛvyavatā vaṣaṭkṛtyaḥ
2.3.3.6	atha yaḥ samaḥ saṃtato nirhāṇacchatsva dhāmacchat
2.3.3.7	taṃ taṃ prajāś ca paśavaś cānūpatiṣṭhante
2.3.3.8	tasmāt sa prajākāmena paśukāmena vaṣaṭkṛtyaḥ
2.3.3.9	atha yenaiva ṣaḍ aparādhnoti sa riktaḥ
2.3.3.10	riṇakty ātmānaṃ riṇakti yajamānam
2.3.3.11	pāpīyān vaṣaṭkartā bhavati pāpīyān yasmai vaṣaṭkaroti
2.3.3.12	tasmāt tasyāśāṃ neyāt
2.3.3.13	kiṃ svit sa yajamānasya pāpabhadram ādriyeteti ha smāha yo 'sya vaṣaṭkartā bhavati
2.3.3.14	atraivainaṃ yathā kāmayeta tathā kuryāt
2.3.3.15	yaṃ kāmayeta yathaivānījāno 'bhūt tathaivejānaḥ syād iti yathaivāsyarcaṃ brūyāt tathaivāsya vaṣaṭkuryāt
2.3.3.16	samānam evainaṃ tat karoti
2.3.3.17	yaṃ kāmayeta pāpīyān syād ity uccaistarām asyarcaṃ brūyān nīcaistarāṃ vaṣaṭkuryāt
2.3.3.18	pāpīyāṃsam evainaṃ tat karoti
2.3.3.19	yaṃ kāmayeta śreyān syād iti nīcaistarām asyarcaṃ brūyād uccaistarāṃ vaṣaṭkuryāt
2.3.3.20	śreyāṃsam evainaṃ tat karoti
2.3.3.21	śriya evainaṃ tacchriyam ādadhāti
2.3.4.1	yasyai devatāyai havir gṛhītaṃ syāt tāṃ manasā dhyāyan vaṣaṭkuryāt
2.3.4.2	sākṣād eva tad devatāṃ prīṇāti
2.3.4.3	pratyakṣād devatāṃ parigṛhṇāti
2.3.4.4	saṃtatam ṛcā vaṣaṭkṛtyam
2.3.4.5	saṃtatyai
2.3.4.6	saṃdhīyate prajayā paśubhir ya evaṃ veda
2.3.5.1	vajro vai vaṣaṭkāraḥ
2.3.5.2	sa u eṣa prahṛto 'śānto dīdāya tasya ha na sarva eva śāntiṃ veda no pratiṣṭhām
2.3.5.3	tasmāddhāpy etarhi bhūyān iva mṛtyuḥ
2.3.5.4	tasya haiṣaiva śāntir eṣā pratiṣṭhā yad vāg iti
2.3.5.5	vaṣaṭkṛtya vāg ity anumantrayate
2.3.5.6	vaṣaṭkāra mā māṃ pramṛkṣo māhaṃ tvāṃ pramṛkṣaṃ bṛhatā mana upahvaye vyānena śarīraṃ pratiṣṭhāsi pratiṣṭhāṃ gaccha pratiṣṭhāṃ mā gamayed iti
2.3.5.7	tad u smāha dīrgham evaitat sadaprabhv ojaḥ saha oja ity anumantrayeta
2.3.5.8	ojaś ca ha vai sahaś ca vaṣaṭkārasya priyatame tanvau
2.3.5.9	priyābhyām eva tat tanūbhyāṃ samardhayati
2.3.5.10	priyayā tanvā samṛdhyate ya evaṃ veda
2.3.6.1	vāk ca vai prāṇāpānau ca vaṣaṭkāraḥ
2.3.6.2	te vaṣaṭkṛte vaṣaṭkṛte vyutkrāmanti
2.3.6.3	tān anumantrayate vāg ojaḥ saha ojo mayi prāṇāpānāv iti
2.3.6.4	vācaṃ caiva tat prāṇāpānau ca hotātmani pratiṣṭhāpayati
2.3.6.5	sarvam āyur eti
2.3.6.6	na purā jarasaḥ pramīyate ya evaṃ veda
2.3.6.7	śaṃ no bhava hṛda āpīta indo piteva soma sūnave suśevaḥ / sakheva sakhya uruśaṃsa dhīraḥ pra ṇa āyur jīvase soma tārīr ity ātmānaṃ pratyabhimṛśati
2.3.6.8	īśvaro vā eṣo 'pratyabhimṛṣṭo yajamānasyāyuḥ pratyavahartum anarhan mā bhakṣayed iti
2.3.6.9	tad yad etena pratyabhimṛśaty āyur evāsmai tat pratirate
2.3.6.10	āpyāyasva saṃ te payāṃsīti dvābhyāṃ camasān āpyāyayanty abhirūpābhyām
2.3.6.11	yad yajñe 'bhirūpaṃ tat samṛddham
2.3.7.1	prāṇā vā ṛtuyājāḥ
2.3.7.2	tad yad ṛtuyājaiś caranti prāṇān eva tad yajamāne dadhati
2.3.7.3	ṣaḍ ṛtuneti yajanti
2.3.7.4	prāṇam eva tad yajamāne dadhati
2.3.7.5	catvāra ṛtubhir iti yajanti
2.3.7.6	apānam eva tad yajamāne dadhati
2.3.7.7	dvir ṛtunety upariṣṭāt
2.3.7.8	vyānam eva tad yajamāne dadhati
2.3.7.9	sa cāsu saṃbhṛtas tredhā vihṛtaḥ prāṇo 'pāno vyāna iti
2.3.7.10	tato 'nyatra guṇitaḥ
2.3.7.11	tathā ha yajamānaḥ sarvam āyur ety asmiṃlloka ārdhnoti
2.3.7.12	āpnoty amṛtatvam akṣitaṃ svarge loke
2.3.7.13	te vā ete prāṇā eva yad ṛtuyājāḥ
2.3.7.14	tasmād anavānaṃ tato yajanti
2.3.7.15	prāṇānāṃ saṃtatyai
2.3.7.16	saṃtatā iva hīme prāṇāḥ
2.3.7.17	atho ṛtavo vā ṛtuyājāḥ
2.3.7.18	saṃsthānuvaṣaṭkāraḥ
2.3.7.19	yo 'trānuvaṣaṭkuryād asaṃsthitān ṛtūn saṃsthāpayet
2.3.7.20	yas taṃ tatra brūyād asaṃsthitān ṛtūn samatiṣṭhipad duḥṣamaṃ bhaviṣyatīti śaśvat tathā syāt
2.3.9.1	prajāpatir vai yat prajā asṛjata tā vai tāntā asṛjata
2.3.9.2	tā hiṃkāreṇaivābhyajighrat
2.3.9.3	tāḥ prajā aśvam āraṃs tad badhyate vā etad yajño yaddhavīṃṣi pacyante yat somaḥ sūyate yat paśur ālabhyate
2.3.9.4	hiṃkāreṇa vā etat prajāpatir hatam abhijighrati yajñasyāhatatāyai yajñasyāptyai yajñasya vīryavattāyā iti
2.3.9.5	tasmād u hiṃkriyate
2.3.9.6	tasmād u ya eva pitā putrāṇāṃ sūrkṣati sa śreṣṭho bhavati
2.3.9.7	prajāpatir hi tam abhijighrati
2.3.9.8	yacchakunir āṇḍam adhyāste yan na sūyate taddhi sāpi hiṃkṛṇoti
2.3.9.9	atho khalv āhur maharṣir vā etad yajñasyāgre geyam apaśyat
2.3.9.10	tad etad yajñasyāgre geyaṃ yaddhiṃkāraḥ
2.3.9.11	taṃ devāś ca ṛṣayaś cābruvan vasiṣṭho 'yam astu yo no yajñasyāgre geyam adrāg iti
2.3.9.12	tad etad yajñasyāgre geyaṃ yaddhiṃkāraḥ
2.3.9.13	tato vai sa devānāṃ śreṣṭho 'bhavat
2.3.9.14	yena vai śreṣṭhas tena vasiṣṭhaḥ
2.3.9.15	tasmād yasmin vāsiṣṭho brāhmaṇaḥ syāt taṃ dakṣiṇāyā nāntarīyāt
2.3.9.16	tathā hāsya prīto hiṃkāro bhavati
2.3.9.17	atha devāś ca ha vā ṛṣayaś ca yad ṛksāme apaśyaṃs te ha smaite apaśyan
2.3.9.18	te yatraite apaśyaṃs tata evainaṃ sarvaṃ doham aduhan
2.3.9.19	te vā ete dugdhe yātayāme ye ṛksāme
2.3.9.20	te hiṃkāreṇaivāpyāyete
2.3.9.21	hiṃkāreṇa vā ṛksāme āpīne yajamānāya dohaṃ duhāte
2.3.9.22	tasmād u hiṃkṛtyādhvaryavaḥ somam abhiṣuṇvanti
2.3.9.23	hiṃkṛtyodgātāraḥ sāmnā stuvanti
2.3.9.24	hiṃkṛtyokthaśa ṛcārtvijyaṃ kurvanti
2.3.9.25	hiṃkṛtyātharvāṇo brahmatvaṃ kurvanti
2.3.9.26	tasmād u hiṃkriyate
2.3.9.27	prajāpatir hi tam abhijighrati
2.3.9.28	atho khalv āhur eko vai prajāpater vrataṃ bibharti gaur eva
2.3.9.29	tad ubhaye paśava upajīvanti ye ca grāmyā ye cāraṇyā iti
2.3.12.1	athāta ekāhasya prātaḥsavanam
2.3.12.2	prajāpatiṃ ha vai yajñaṃ tanvānaṃ bahiṣpavamāna eva mṛtyur mṛtyupāśena pratyupākrāmata
2.3.12.3	sa āgneyyā gāyatryājyaṃ pratyapadyata
2.3.12.4	mṛtyur vāva taṃ paśyan prajāpatiṃ paryakrāmat
2.3.12.5	taṃ sāmājyeṣṭhasīdat
2.3.12.6	sa vāyavyā praugaṃ pratyapadyata
2.3.12.7	mṛtyur vāva taṃ paśyan prajāpatiṃ paryakrāmat
2.3.12.8	taṃ mādhyaṃdine pavamāne 'sīdat
2.3.12.9	sa aindryā triṣṭubhā marutvatīyaṃ pratyapadyata
2.3.12.10	mṛtyur vāva taṃ paśyan prajāpatiṃ paryakrāmat
2.3.12.11	sa tenaiva draviṇe pūrvo niṣkevalyasya stotriyam āsīdat
2.3.12.12	tam astṛṇot
2.3.12.13	tasmād u ya eva pūrvam āsīdati sa tat stṛṇute vidvān
2.3.12.14	mṛtyur anavakāśam apādravad aśaṃsad itaro niṣkevalyam
2.3.12.15	tasmād ekam evokthaṃ hotā marutvatīyena pratipadyate niṣkevalyam eva
2.3.12.16	atra hi prajāpatiṃ mṛtyur vyajahāt
2.3.13.1	mitrāvaruṇāv abravīd yuvaṃ na imaṃ yajñasyāṅgam anusamāharataṃ maitrāvaruṇīyām
2.3.13.2	tathety abrūtām
2.3.13.3	tau sayujau sabalau bhūtvā prāsahā mṛtyumatyaitām
2.3.13.4	tau hy asyaitad yajñasyāṅgam anusamāharatāṃ maitrāvaruṇīyām
2.3.13.5	tasmān maitrāvaruṇaḥ prātaḥsavane maitrāvaruṇāni śaṃsati
2.3.13.6	tau hy asyaitad yajñasyāṅgam anusamāharatām
2.3.13.7	yad v eva maitrāvaruṇāni śaṃsati prati vāṃ sūra udite vidhema namobhir mitrāvaruṇota havyair uta vām uṣaso budhi sākaṃ sūryasya raśmibhir ity ṛcābhyanūktam
2.3.13.8	ā no mitrāvaruṇā no gantaṃ riśādaseti maitrāvaruṇasya stotriyānurūpau
2.3.13.9	pra vo mitrāya gāyatety ukthamukham
2.3.13.10	pra mitrayor varuṇayor iti paryāsaḥ
2.3.13.11	ā yātaṃ mitrāvaruṇeti yajati
2.3.13.12	ete eva tad devate yathābhāgaṃ prīṇāti
2.3.13.13	vaṣaṭkṛtyānuvaṣaṭkaroti
2.3.13.14	praty evābhimṛśante
2.3.13.15	nāpyāyayanti
2.3.13.16	na hy anārāśaṃsāḥ sīdanti
2.3.14.1	indram abravīt tvaṃ na imaṃ yajñasyāṅgam anusamāhara brāhmaṇācchaṃsīyām
2.3.14.2	kena saheti
2.3.14.3	sūryeneti
2.3.14.4	tathety abrūtām
2.3.14.5	tau sayujau sabalau bhūtvā prāsahā mṛtyumatyaitām
2.3.14.6	tau hy asyaitad yajñasyāṅgam anusamāharatāṃ brāhmaṇācchaṃsīyām
2.3.14.7	tasmād brāhmaṇācchaṃsī prātaḥsavana aindrāṇi sūryanyaṅgāni śaṃsati
2.3.14.8	tau hy asyaitad yajñasyāṅgam anusamāharatām
2.3.14.9	yad v evaindrāṇi sūryanyaṅgāni śaṃsatīndra piba pratikāmaṃ sutasya prātaḥsāvas tava hi pūrvapītir ity ṛcābhyanūktam
2.3.14.10	ā yāhi suṣumā hi ta ā no yāhi sutāvata iti brāhmaṇācchaṃsina stotriyānurūpau
2.3.14.11	ayam u tvā vicarṣaṇa ity ukthamukham
2.3.14.12	ud ghed abhiśrutāmagham iti paryāsaḥ
2.3.14.13	indra kratuvidam iti yajati
2.3.14.14	ete eva tad devate yathābhāgaṃ prīṇāti
2.3.14.15	vaṣaṭkṛtyānuvaṣaṭkaroti
2.3.14.16	praty evābhimṛśante
2.3.14.17	nāpyāyayanti
2.3.14.18	na hy anārāśaṃsāḥ sīdanti
2.3.15.1	indrāgnī abravīd yuvaṃ na imaṃ yajñasyāṅgam anusamāharatam acchāvākīyām
2.3.15.2	tathety abrūtām
2.3.15.3	tau sayujau sabalau bhūtvā prāsahā mṛtyumatyaitām
2.3.15.4	tau hy asyaitad yajñasyāṅgam anusamāharatām acchāvākīyām
2.3.15.5	tasmād acchāvākaḥ prātaḥsavana aindrāgnāni śaṃsati
2.3.15.6	tau hy asyaitad yajñasyāṅgam anusamāharatām
2.3.15.7	yad v evaindrāgnāni śaṃsati prātaryāvabhir ā gataṃ devebhir jenyāvasū indrāgnī somapītaya ity ṛcābhyanūktam
2.3.15.8	indrāgnī ā gataṃ tośā vṛtrahaṇā huva ity acchāvākasya stotriyānurūpau
2.3.15.9	indrāgnī apasas parīty ukthamukham
2.3.15.10	ihendrāgnī upahvaya iti paryāsaḥ
2.3.15.11	indrāgnī ā gatam iti yajati
2.3.15.12	ete eva tad devate yathābhāgaṃ prīṇāti
2.3.15.13	vaṣaṭkṛtyānuvaṣaṭkaroti
2.3.15.14	praty evābhimṛśante
2.3.15.15	nāpyāyayanti
2.3.15.16	na hy anārāśaṃsāḥ sīdanti
2.3.16.1	atha śaṃsāvom iti stotriyāyānurūpāyokthamukhāya paridhānīyāyā iti catuścatur āhvayante
2.3.16.2	catasro vai diśaḥ
2.3.16.3	dikṣu tat pratitiṣṭhanti
2.3.16.4	atho catuṣpādaḥ paśavaḥ
2.3.16.5	paśūnām āptyai
2.3.16.6	atho catuṣparvāṇo hi prātaḥsavane hotrakāḥ
2.3.16.7	tasmāc catuḥ sarve gāyatrāṇi śaṃsanti
2.3.16.8	gāyatraṃ hi prātaḥsavanam
2.3.16.9	sarve samavatībhiḥ paridadhati
2.3.16.10	tad yat samavatībhiḥ paridadhaty anto vai paryāso 'nta udarkaḥ
2.3.16.11	antenaivāntaṃ paridadhati
2.3.16.12	sarve madvatībhir yajanti
2.3.16.13	tad yan madvatībhir yajanti sarve sutavatībhiḥ pītavatībhir abhirūpābhir yajanti
2.3.16.14	yad yajñe 'bhirūpaṃ tat samṛddham
2.3.16.15	sarve 'nuvaṣaṭkurvanti
2.3.16.16	sviṣṭakṛtvānuvaṣaṭkāraḥ
2.3.16.17	net sviṣṭakṛtam antarayāmeti
2.3.16.18	ayaṃ vai lokaḥ prātaḥsavanam
2.3.16.19	tasya pañca diśaḥ pañcokthāni prātaḥsavanasya
2.3.16.20	sa etaiḥ pañcabhir ukthair etāḥ pañca diśa āpnoty etāḥ pañca diśa āpnoti
2.3.17.1	ghnanti vā etat somaṃ yad abhiṣuṇvanti
2.3.17.2	yajñaṃ vā etaddhanti yad dakṣiṇā nīyante
2.3.17.3	yajñaṃ vā etad dakṣayanti
2.3.17.4	tad dakṣiṇānāṃ dakṣiṇātvam
2.3.17.5	svargo vai loko mādhyaṃdinaṃ savanam
2.3.17.6	yan mādhyaṃdine savane dakṣiṇā nīyante svargasya lokasya samaṣṭyai
2.3.17.7	bahu deyam
2.3.17.8	setuṃ vā etad yajamānaḥ saṃskurute
2.3.17.9	svargasya lokasyākrāntyai prajākrāntyai
2.3.17.10	dvābhyāṃ gārhapatye juhoti
2.3.17.11	adhvaryur asyākrāntenākrāmayati
2.3.17.12	āgneyyāgnīdhrīye
2.3.17.13	antarikṣaṃ tena
2.3.17.14	yan mādhyaṃdine savane dakṣiṇā nīyante svarga etena loke
2.3.17.15	hiraṇyaṃ haste bhavati
2.3.17.16	atha nayati
2.3.17.17	satyaṃ vai hiraṇyam
2.3.17.18	satyenaivainaṃ tan nayati
2.3.17.19	agreṇa gārhapatyaṃ jaghanena sado 'ntarāgnīdhrīyaṃ ca sadaś ca
2.3.17.20	tā udīcīr antarāgnīdhrīyaṃ ca sadaś ca cātvālaṃ cotsṛjanti
2.3.17.21	etena ha sma vā aṅgirasaḥ svargaṃ lokam āyan
2.3.17.22	tā vā etāḥ panthānam abhivahanti
2.3.18.1	agnīdhe 'gre dadāti
2.3.18.2	yajñamukhaṃ vā agnīt
2.3.18.3	yajñamukhenaiva tad yajñamukhaṃ samardhayati
2.3.18.4	brahmaṇe dadāti
2.3.18.5	prājāpatyo vai brahmā
2.3.18.6	prajāpatim eva tayā prīṇāti
2.3.18.7	ṛtvigbhyo dadāti
2.3.18.8	hotrā eva tayā prīṇāti
2.3.18.9	sadasyebhyo dadāti
2.3.18.10	somapīthaṃ tayā niṣkrīṇīte
2.3.18.11	na hi tasmā arhati somapīthaṃ tayā niṣkrīṇīyāt
2.3.18.12	yāṃ śuśruvuṣa ārṣeyāya dadāti devaloke tayārdhnoti
2.3.18.13	yām aśuśruvuṣe 'nārṣeyāya dadāti manuṣyaloke tayārdhnoti
2.3.18.14	yām aprasṛptāya dadāti vanaspatayas tayā prathante
2.3.18.15	yāṃ yācamānāya dadāti bhrātṛvyaṃ tayā jinvīte
2.3.18.16	yāṃ bhīṣā kṣatraṃ tayā brahmātīyāt
2.3.18.17	yāṃ pratinudante sā vyāghrī dakṣiṇā
2.3.18.18	yas tāṃ punaḥ pratigṛhṇīyād vyāghry enaṃ bhūtvā pravlīnīyāt
2.3.18.19	anyayā saha pratigṛhṇīyāt
2.3.18.20	atha hainaṃ na pravlīnāti
2.3.19.1	yad gāṃ dadāti vaiśvadevī vai gauḥ
2.3.19.2	viśveṣām eva tad devānāṃ tena priyaṃ dhāmopaiti
2.3.19.3	yad ajaṃ dadāty āgneyo vā ajaḥ
2.3.19.4	agner eva tena priyaṃ dhāmopaiti
2.3.19.5	yad aviṃ dadāty āvyaṃ tenāvajayati
2.3.19.6	yat kṛtānnaṃ dadāti māṃsaṃ tena niṣkrīṇīte
2.3.19.7	yad ano vā ratho vā dadāti śarīraṃ tena
2.3.19.8	yad vāso dadāti bṛhaspatiṃ tena
2.3.19.9	yaddhiraṇyaṃ dadāty āyus tena varṣīyaḥ kurute
2.3.19.10	yad aśvaṃ dadāti sauryo vā aśvaḥ
2.3.19.11	sūryasyaiva tena priyaṃ dhāmopaiti
2.3.19.12	antataḥ pratihartre deyam
2.3.19.13	raudro vai pratihartā
2.3.19.14	rudram eva tan niravajayati
2.3.19.15	yan madhyataḥ pratihartre dadyān madhyato rudram anvavayajet
2.3.19.16	svarbhānur vā āsuraḥ sūryaṃ tamasāvidhyat
2.3.19.17	tad atrir apanunoda
2.3.19.18	tad atrir anvapaśyat
2.3.19.19	yad ātreyāya hiraṇyaṃ dadāti tama eva tenāpahate
2.3.19.20	atho jyotir upariṣṭāddhārayati svargasya lokasya samaṣṭyai
2.3.20.1	athāta ekāhasyaiva mādhyaṃdinam
2.3.20.2	ṛk ca vā idam agre sāma cāstāṃ
2.3.20.3	saiva nāmarg āsīt
2.3.20.4	amo nāma sāma
2.3.20.5	sā vā ṛk sāmopāvadan mithunaṃ saṃbhavāva prajātyā iti
2.3.20.6	nety abravīt sāma
2.3.20.7	jyāyān vā ato mama mahimeti
2.3.20.8	te dve bhūtvopāvadatām
2.3.20.9	te na prati cana samavadata
2.3.20.10	tās tisro bhūtvopāvadan
2.3.20.11	yat tisro bhūtvopāvadaṃs tat tisṛbhiḥ samabhavat
2.3.20.12	yat tisṛbhiḥ samabhavat tasmāt tisṛbhiḥ stuvanti
2.3.20.13	tisṛbhir udgāyanti
2.3.20.14	tisṛbhir hi sāma saṃmitaṃ bhavati
2.3.20.15	tasmād ekasya bahvyo jāyā bhavanti
2.3.20.16	na haikasyā bahavaḥ saha patayaḥ
2.3.20.17	yad vai tat sā cāmaś ca samavadatāṃ tat sāmābhavat
2.3.20.18	tat sāmnaḥ sāmatvam
2.3.20.19	sāman bhavati
2.3.20.20	śreṣṭhatāṃ gacchati
2.3.20.21	yo vai bhavati sa sāman bhavati
2.3.20.22	asāmanya iti ha nindante
2.3.20.23	te vai pañcānyad bhūtvā pañcānyad bhūtvākalpetām āhāvaś ca hiṃkāraś ca prastāvaś ca prathamā carg udgīthaś ca madhyamā ca pratīhāraś cottamā ca nidhanaṃ ca vaṣaṭkāraś ca te yat pañcānyad bhūtvā pañcānyad bhūtvākalpetāṃ tasmād āhuḥ pāṅkto yajñaḥ
2.3.20.24	pāṅktāḥ paśava iti
2.3.20.25	yad u virājaṃ daśinīm abhisaṃpadyetāṃ tasmād āhur virāji yajño daśinyāṃ pratiṣṭhita iti
2.3.20.26	yad u bṛhatyā pratipadyate bārhato vā eṣa ya eṣa tapati
2.3.20.27	tad enaṃ svena rūpeṇa samardhayati
2.3.20.28	dve tisraḥ karoti punarādāyam
2.3.20.29	prajātyai rūpam
2.3.20.30	dvāv ivāgre bhavataḥ
2.3.20.31	tata upaprajāyete
2.3.23.1	tad āhuḥ kiṃdevatyo yajña iti
2.3.23.2	aindra iti brūyāt
2.3.23.3	aindre vāva yajñe sati yathābhāgam anyā devatā anvāyaṃs tāḥ prātaḥsavane marutvatīye tṛtīyasavane ca
2.3.23.4	atha haitat kevalam evendrasya yad ūrdhvaṃ marutvatīyāt
2.3.23.5	tasmāt sarve niṣkevalyāni śaṃsanti
2.3.23.6	yad eva niṣkevalyāni tat svargasya lokasya rūpam
2.3.23.7	yad v eva niṣkevalyāny ekaṃ ha vā agre savanam āsīt prātaḥsavanam eva
2.3.23.8	atha haitaṃ prajāpatir indrāya jyeṣṭhāya putrāyaitat savanaṃ niramimīta yan mādhyaṃdinaṃ savanam
2.3.23.9	tasmān mādhyaṃdine savane sarve niṣkevalyāni śaṃsanti
2.3.23.10	yad eva niṣkevalyāni tat svargasya lokasya rūpam
2.3.23.11	yad v eva niṣkevalyāni yā ha vai devatāḥ prātaḥsavane hotā śaṃsati tāḥ śastvā hotrāśaṃsino 'nuśaṃsanti maitrāvaruṇaṃ tṛcaṃ prauge hotā śaṃsati
2.3.23.12	tad ubhayaṃ maitrāvaruṇaṃ maitrāvaruṇo 'nuśaṃsati
2.3.23.13	aindraṃ tṛcaṃ prauge hotā śaṃsati
2.3.23.14	tad ubhayam aindram
2.3.23.15	aindraṃ brāhmaṇācchaṃsy anuśaṃsati
2.3.23.16	aindrāgnaṃ tṛcaṃ prauge hotā śaṃsati
2.3.23.17	tad ubhayam aindrāgnam
2.3.23.18	aindrāgnam acchāvāko 'nuśaṃsati
2.3.23.19	atha haitat kevalam evendrasya yad ūrdhvaṃ marutvatīyāt
2.3.23.20	tasmāt sarve niṣkevalyāni śaṃsanti
2.3.23.21	yad eva niṣkevalyāni tat svargasya lokasya rūpam
2.3.23.22	yad v eva niṣkevalyāni yaded adevīr asahiṣṭa māyā athābhavat kevalaḥ somo asyety ṛcābhyanūktam
2.3.23.23	devān ha yajñaṃ tanvānān asurarakṣāṃsy ajighāṃsan
2.3.23.24	te 'bruvan vāmadevaṃ tvaṃ na imaṃ yajñaṃ dakṣiṇato gopāyeti madhyato vasiṣṭham uttarato bharadvājaṃ sarvān anu viśvāmitram
2.3.23.25	tasmān maitrāvaruṇo vāmadevān na pracyavate vasiṣṭhād brāhmaṇācchaṃsī bharadvājād acchāvākaḥ sarve viśvāmitrāt
2.3.23.26	eta evāsmai tadṛṣayo 'harahar namagā apramattā yajñaṃ rakṣanti ya evaṃ veda ya evaṃ veda
2.4.1.1	oṃ kayā naś citra ā bhuvat kayā tvaṃ na ūtyeti maitrāvaruṇasya stotriyānurūpau
2.4.1.2	kas tam indra tvāvasum iti bārhataḥ pragāthaḥ
2.4.1.3	tasyopariṣṭād brāhmaṇam
2.4.1.4	sadyo ha jāto vṛṣabhaḥ kanīna ity ukthamukham
2.4.1.5	evā tvām indra vajrinn atreti paryāsaḥ
2.4.1.6	uśann u ṣu ṇaḥ sumanā upāka iti yajati
2.4.1.7	etām eva tad devatāṃ yathābhāgaṃ prīṇāti
2.4.1.8	vaṣaṭkṛtyānuvaṣaṭkaroti
2.4.1.9	praty evābhimṛśante
2.4.1.10	nāpyāyayanti
2.4.1.11	na hy anārāśaṃsāḥ sīdanti
2.4.2.1	taṃ vo dasmam ṛtīṣahaṃ tat tvā yāmi suvīryam iti brāhmaṇācchaṃsina stotriyānurūpau
2.4.2.2	ud u tye madhumattamā gira iti bārhataḥ pragāthaḥ
2.4.2.3	paśavo vai pragāthaḥ
2.4.2.4	paśavaḥ svaraḥ
2.4.2.5	paśūnām āptyai
2.4.2.6	ato madhyaṃ vai sarveṣāṃ chandasāṃ bṛhatī
2.4.2.7	madhyaṃ mādhyaṃdinaṃ savanānām
2.4.2.8	tan madhyenaiva madhyaṃ samardhayati
2.4.2.9	indraḥ pūrbhid ātirad dāsam arkair ity ukthamukham
2.4.2.10	ud u brahmāṇy airata śravasyeti paryāsaḥ
2.4.2.11	eved indraṃ vṛṣaṇaṃ vajrabāhum iti paridadhāti
2.4.2.12	vasiṣṭhāso abhyarcanty arkair iti
2.4.2.13	annaṃ vā arkaḥ
2.4.2.14	annādyam evāsmai tat paridadhāti
2.4.2.15	sa na stuto vīravaddhātu gomad iti
2.4.2.16	annaṃ vā arka iti
2.4.2.17	prajāṃ caivāsmai tat paśūṃś cāśāste
2.4.2.18	yūyaṃ pāta svastibhiḥ sadā na iti svastimatī rūpasamṛddhā
2.4.2.19	etad vai yajñasya samṛddhaṃ yad rūpasamṛddhaṃ yat karma kriyamāṇam ṛgyajurvābhivadati
2.4.2.20	svasti tasya yajñasya pāram aśnute ya evaṃ veda yaś caivaṃ vidvān brāhmaṇācchaṃsy etayā paridadhāti
2.4.2.21	ṛjīṣī vajrī vṛṣabhas turāṣāḍ iti yajati
2.4.2.22	etām eva tad devatāṃ yathābhāgaṃ prīṇāti
2.4.2.23	vaṣaṭkṛtyānuvaṣaṭkaroti
2.4.2.24	praty evābhimṛśante
2.4.2.25	nāpyāyayanti
2.4.2.26	na hy anārāśaṃsāḥ sīdanti
2.4.3.1	tarobhir vo vidadvasuṃ taraṇir it siṣāsatīty acchāvākasya stotriyānurūpau
2.4.3.2	ud in nv asya ricyata iti bārhataḥ pragāthaḥ
2.4.3.3	tasyoktaṃ brāhmaṇam
2.4.3.4	bhūya id vāvṛdhe vīryāyety ukthamukham
2.4.3.5	imām ū ṣu prabhṛtiṃ sātaye dhā iti paryāsaḥ
2.4.3.6	tasya daśamīm uddharati
2.4.3.7	ghorasya vā āṅgirasasyaitad ārṣaṃ ned yajñaṃ nirdahecchasyamānam
2.4.3.8	pibā vardhasva tava ghā sutāsa iti yajati
2.4.3.9	etām eva tad devatāṃ yathābhāgaṃ prīṇāti
2.4.3.10	vaṣaṭkṛtyānuvaṣaṭkaroti
2.4.3.11	praty evābhimṛśante
2.4.3.12	nāpyāyayanti
2.4.3.13	na hy anārāśaṃsāḥ sīdanti
2.4.4.1	athādhvaryo śaṃsāvom iti stotriyāyānurūpāya pragāthāyokthamukhāya paridhānīyāyā iti pañcakṛtva āhvayante
2.4.4.2	pañcapadā paṅktiḥ
2.4.4.3	pāṅkto yajñaḥ
2.4.4.4	sarva aindrāṇi traiṣṭubhāni śaṃsanti
2.4.4.5	aindraṃ hi traiṣṭubhaṃ mādhyaṃdinaṃ savanam
2.4.4.6	sarve samavatībhiḥ paridadhati
2.4.4.7	tad yat samavatībhiḥ paridadhaty anto vai paryāso 'nta udarkaḥ
2.4.4.8	antenaivāntaṃ paridadhati
2.4.4.9	sarve madvatībhir yajanti
2.4.4.10	tad yan madvatībhir yajanti sarve sutavatībhiḥ pītavatībhir abhirūpābhir yajanti
2.4.4.11	yad yajñe 'bhirūpaṃ tat samṛddham
2.4.4.12	sarve 'nuvaṣaṭkurvanti
2.4.4.13	sviṣṭakṛtvānuvaṣaṭkāraḥ
2.4.4.14	net sviṣṭakṛta antarayāmeti
2.4.4.15	antarikṣaloko mādhyaṃdinaṃ savanam
2.4.4.16	tasya pañca diśaḥ
2.4.4.17	pañcokthāni mādhyaṃdinasya savanasya
2.4.4.18	sa etaiḥ pañcabhir ukthair etāḥ pañca diśa āpnoty etāḥ pañca diśa āpnoti
2.4.5.1	atha yadaupāsanaṃ tṛtīyasavana upāsyante pitṝn eva tena prīṇāti
2.4.5.2	upāṃśu pātnīvatasyāgnīdhro yajati
2.4.5.3	reto vai pātnīvataḥ
2.4.5.4	upāṃśv iva vai retaḥ sicyate
2.4.5.5	tan nānuvaṣaṭkaroti ned retaḥ siktaṃ saṃsthāpayānīti
2.4.5.6	asaṃsthitam iva vai retaḥ siktaṃ samṛddham
2.4.5.7	saṃsthā vā eṣā yad anuvaṣaṭkāraḥ
2.4.5.8	tasmān nānuvaṣaṭkaroti
2.4.5.9	neṣṭur upasthe dhiṣṇyānte vāsīno bhakṣayati
2.4.5.10	patnībhājanaṃ vai neṣṭā
2.4.5.11	agnīt patnīṣu reto dhatte
2.4.5.12	retasaḥ siktāḥ prajāḥ prajāyante prajānāṃ prajananāya
2.4.5.13	prajāvān prajanayiṣṇur bhavati prajātyai
2.4.5.14	prajāyate prajayā paśubhir ya evaṃ veda
2.4.6.1	atha śākalāñ juhvati
2.4.6.2	tad yathāhir jīrṇāyās tvaco nirmucyeteṣīkā vā muñjād evaṃ haivaite sarvasmāt pāpmanaḥ sampramucyante ye śākalāñ juhvati
2.4.6.3	droṇakalaśe dhānā bhavanti
2.4.6.4	tāsāṃ hastair ādadhati
2.4.6.5	paśavo vai dhānāḥ
2.4.6.6	tā āhavanīyasya bhasmānte nivapanti
2.4.6.7	yonir vai paśūnām āhavanīyaḥ
2.4.6.8	sva evaināṃs tad goṣṭhe nirapakrame nidadhati
2.4.6.9	atha savyāvṛto 'psu somān āpyāyayanti
2.4.6.10	tān hāntarvedyāṃ sādayanti
2.4.6.11	taddhi somasyāyatanam
2.4.6.12	cātvālād apareṇādhvaryuś camasān adbhiḥ pūrayitvodīcaḥ praṇidhāya haritāni tṛṇāni vyavadadhāti
2.4.6.13	yadā vā āpaś cauṣadhayaś ca saṃgacchante 'tha kṛtsnaḥ somaḥ sampadyate
2.4.6.14	tā vaiṣṇavyarcā ninayanti
2.4.6.15	yajño vai viṣṇuḥ
2.4.6.16	yajña evainam antataḥ pratiṣṭhāpayati
2.4.6.17	atha yadbhakṣaḥ pratinidhiṃ kurvanti mānuṣenaivainaṃ tad bhakṣeṇa daivaṃ bhakṣam antardadhati
2.4.7.1	pūtir vā eṣo 'muṣmiṃlloke 'dhvaryuṃ ca yajamānaṃ cābhivahati
2.4.7.2	tad yad enaṃ dadhnānabhihutyāvabhṛtham upahareyur yathā kuṇapaṃ vāty evam evainaṃ tat karoti
2.4.7.3	atha yad enaṃ dadhnābhihutyāvabhṛtham upaharanti sarvam evainaṃ sayoniṃ saṃtanute
2.4.7.4	samṛddhiṃ saṃbharanti
2.4.7.5	abhūd devaḥ savitā vandyo nu na iti juhoti
2.4.7.6	sarvam evainaṃ saparvāṇaṃ saṃbharati
2.4.7.7	tisṛbhiḥ
2.4.7.8	trivṛddhi yajñaḥ
2.4.7.9	drapsavatībhir abhijuhoti
2.4.7.10	sarvam evainaṃ sarvāṅgaṃ saṃbharati
2.4.7.11	saumībhir abhijuhoti
2.4.7.12	sarvam evainaṃ sātmānaṃ saṃbharati
2.4.7.13	pañcabhir abhijuhoti
2.4.7.14	pāṅkto yajñaḥ
2.4.7.15	yajñam evāvarunddhe
2.4.7.16	pāṅktaḥ puruṣaḥ
2.4.7.17	puruṣam evāpnoti
2.4.7.18	pāṅktāḥ paśavaḥ
2.4.7.19	paśuṣv eva pratitiṣṭhati
2.4.7.20	pratitiṣṭhati prajayā paśubhirya evaṃ veda
2.4.8.1	agnir vāva yama iyaṃ yamī
2.4.8.2	kusīdaṃ vā etad yamasya yajamāna ādatte yad oṣadhībhir vediṃ stṛṇāti
2.4.8.3	tāṃ yad anupoṣya prayāyād yātayerann enam amuṣmiṃlloke
2.4.8.4	yame yat kusīdam apamityam apratīttam iti vedim upoṣati
2.4.8.5	ihaiva sanyamaṃ kusīdaṃ niravadāyānṛṇo bhūtvā svargaṃ lokam eti
2.4.8.6	viśvalopa viśvadāvasya tvāsañ juhomīty āha hotādvā
2.4.8.7	yajamānasyāparābhāvāya
2.4.8.8	yad u miśram iva caranty añjalinā saktūn pradāvye juhuyāt
2.4.8.9	eṣa ha vā agnir vaiśvānaro yat pradāvyaḥ
2.4.8.10	svasyām evainaṃ tad yonyāṃ sādayati
2.4.9.1	ahnāṃ vidhānyām ekāṣṭakāyām apūpaṃ catuḥśarāvaṃ paktvā prātaretena kakṣam upoṣet
2.4.9.2	yadi dahati puṇyasamaṃ bhavati
2.4.9.3	yadi na dahati pāpasamaṃ bhavati
2.4.9.4	etena ha sma vā aṅgirasaḥ purā vijñānena dīrghasattram upayanti
2.4.9.5	yo ha vā upadraṣṭāram upaśrotāram anukhyātāram eva vidvān yajate sam amuṣmiṃlloka iṣṭāpūrtena gacchate
2.4.9.6	agnir vā upadraṣṭā
2.4.9.7	vāyur vā upaśrotā
2.4.9.8	ādityo vā anukhyātā
2.4.9.9	tān ya evaṃ vidvān yajate sam amuṣmiṃlloka iṣṭāpūrtena gacchate
2.4.9.10	ayaṃ no nabhasas patir ity āha
2.4.9.11	agnir vai nabhasas patiḥ
2.4.9.12	agnim eva tad āhaitaṃ no gopāyeti
2.4.9.13	sa tvaṃ no nabhasas patir ity āha
2.4.9.14	vāyur vai nabhasas patiḥ
2.4.9.15	vāyum eva tad āhaitaṃ no gopāyeti
2.4.9.16	deva saṃsphānety āha
2.4.9.17	ādityo vai devaḥ saṃsphānaḥ
2.4.9.18	ādityam eva tad āhaitaṃ no gopāyeti
2.4.9.19	ayaṃ te yonir ity araṇyor agniṃ samāropayet
2.4.9.20	tad āhur yad araṇyoḥ samārūḍho naśyed ud asyāgniḥ sīdet
2.4.9.21	punarādheyaḥ syād iti
2.4.9.22	yā te agne yajñiyā tanūs tayā me hy āroha tayā me hy āviśa
2.4.9.23	ayaṃ te yonir ity ātmann agnīn samāropayet
2.4.9.24	eṣa ha vā agner yoniḥ
2.4.9.25	svasyām evainaṃ tad yonyāṃ sādayati
2.4.10.1	yo ha vā agniṣṭomaṃ sāhnaṃ vedāgniṣṭomasya sāhnasya sāyujyaṃ salokatām aśnute ya evaṃ veda
2.4.10.2	yo ha vā eṣa tapaty eṣo 'gniṣṭoma eṣa sāhnaḥ
2.4.10.3	taṃ sahaivāhnā saṃsthāpayeyuḥ
2.4.10.4	sāhno vai nāmaiṣaḥ
2.4.10.5	tenāsaṃtvaramāṇāś careyuḥ
2.4.10.6	yaddha vā idaṃ pūrvayoḥ savanayor asaṃtvaramāṇāś caranti tasmāddhedaṃ prācyo grāmatā bahulāviṣṭāḥ
2.4.10.7	atha yaddhedaṃ tṛtīyasavane saṃtvaramāṇāś caranti tasmāddhedaṃ pratyañci dīrghāraṇyāni bhavanti
2.4.10.8	yathaiva prātaḥsavana evaṃ mādhyaṃdine savana evaṃ tṛtīyasavane
2.4.10.9	evam u ha yajamāno 'pramāyuko bhavati
2.4.10.10	tenāsaṃtvaramāṇāś careyuḥ
2.4.10.11	yadā vā eṣa prātar udety atha mandratamaṃ tapati
2.4.10.12	tasmān mandratamayā vācā prātaḥsavane śaṃset
2.4.10.13	atha yadābhyety atha balīyas tapati
2.4.10.14	tasmād balīyasyā vācā mādhyaṃdine savane śaṃset
2.4.10.15	atho yadābhitarām ety atho baliṣṭhatamaṃ tapati
2.4.10.16	tasmād baliṣṭhatamayā vācā tṛtīyasavane śaṃset
2.4.10.17	evaṃ śaṃsed yadi vāca īśīta
2.4.10.18	vāgghi śastram
2.4.10.19	yayā tu vacottariṇyottariṇyotsaheta samāpanāya tayā pratipadyeta
2.4.10.20	etat suśastataram iva bhavati
2.4.10.21	sa vā eṣa na kadā canāstam ayati nodayati
2.4.10.22	tad yad enaṃ paścād astam ayatīti manyante 'hna eva tad antaṃ gatvāthātmānaṃ viparyasyate
2.4.10.23	ahar evādhastāt kṛṇute rātrīṃ parastāt
2.4.10.24	sa vā eṣa na kadā canāstam ayati nodayati
2.4.10.25	tad yad enaṃ purastād udayatīti manyante rātrer eva tad antaṃ gatvāthātmānaṃ viparyasyate
2.4.10.26	rātrim evādhastāt kṛṇute 'haḥ parastāt
2.4.10.27	sa vā eṣa na kadā canāstam ayati nodayati
2.4.10.28	na ha vai kadā cana nimrocati
2.4.10.29	etasya ha sāyujyaṃ salokatām aśnute ya evaṃ veda
2.4.11.1	athāta ekāhasyaiva tṛtīyasavanam
2.4.11.2	devāsurā vā eṣu lokeṣu samayatanta
2.4.11.3	te devā asurān abhyajayan
2.4.11.4	te jitā ahorātrayoḥ saṃdhiṃ samabhyavāguḥ
2.4.11.5	sa hendra uvāceme vā asurā ahorātrayoḥ saṃdhiṃ samabhyavāguḥ
2.4.11.6	kaś cāhaṃ cemān asurān abhyutthāsyāmahā iti
2.4.11.7	ahaṃ cety agnir abravīt
2.4.11.8	ahaṃ ceti varuṇaḥ
2.4.11.9	ahaṃ ceti bṛhaspatiḥ
2.4.11.10	ahaṃ ceti viṣṇuḥ
2.4.11.11	tān abhyutthāyāhorātrayoḥ saṃdher nirjaghnuḥ
2.4.11.12	yad abhyutthāyāhorātrayoḥ saṃdher nirjaghnus tasmād utthā
2.4.11.13	abhyutthāya ha vai dviṣantaṃ bhrātṛvyaṃ nirhanti ya evaṃ veda
2.4.11.14	so 'gnir aśvo bhūtvā prathamaḥ prajigāya
2.4.11.15	yad agnir aśvo bhūtvā prathamaḥ prajigāya tasmād āgneyībhir ukthāni praṇayanti
2.4.11.16	yad agnir aśvo bhūtvā prathamaḥ prajigāya tasmāt sākamaśvam
2.4.11.17	yat pañca devatā abhyuttasthus tasmāt pañca devatā ukthe śasyante
2.4.11.18	yā vāk so 'gniḥ
2.4.11.19	yaḥ prāṇaḥ sa varuṇaḥ
2.4.11.20	yan manaḥ sa indraḥ
2.4.11.21	yac cakṣuḥ sa bṛhaspatiḥ
2.4.11.22	yacchrotraṃ sa viṣṇuḥ
2.4.11.23	ete ha vā etān pañcabhiḥ prāṇaiḥ samīryodasthāpayan
2.4.11.24	tasmād u evaitāḥ pañca devatā ukthe śasyante
2.4.12.1	prajāpatir hy etebhyaḥ pañcabhyaḥ prāṇebhyo 'nyān devān sasṛje
2.4.12.2	yad u cedaṃ kiṃ ca pāṅktaṃ tat sṛṣṭvā vyājvalayat
2.4.12.3	te hocur devā mlāno 'yaṃ pitā mayobhūḥ
2.4.12.4	punar imaṃ samīryotthāpayāmeti
2.4.12.5	sa ha sattvam ākhyāyābhyupatiṣṭhate
2.4.12.6	yadi ha vā api nirṇiktasyaiva kulasya saṃdhyukṣeṇa yajate sattvaṃ haivākhyāyābhyupatiṣṭhate
2.4.12.7	yo vai prajāpatiḥ sa yajñaḥ
2.4.12.8	sa etair eva pañcabhiḥ prāṇaiḥ samīryotthāpitaḥ
2.4.12.9	ye ha vā enaṃ pañcabhiḥ prāṇaiḥ samīryotthāpayaṃs tā u evaitāḥ pañca devatā ukthe śasyante
2.4.13.1	tad āhur yad dvayor devatayo stuvata indrāgnyor ity atha kasmād bhūyiṣṭhā devatā ukthe śasyanta iti
2.4.13.2	anto vā āgnimārutam antar ukthāny anta āśvinam
2.4.13.3	kanīyasīṣu devatāsu stuvate tiṣṭheti
2.4.13.4	atha kasmād bhūyiṣṭhā devatā ukthe śasyanta iti
2.4.13.5	dve dve ukthamukhe bhavatas tad yad dve dve
2.4.14.1	atha yad aindrāvāruṇaṃ maitrāvaruṇasyokthaṃ bhavaty aindrābārhaspatyaṃ brāhmaṇācchaṃsina ukthaṃ bhavaty aindrāvaiṣṇavam acchāvākasyokthaṃ bhavati dve saṃśasyaṃsta aindraṃ ca vāruṇaṃ caikam aindrāvāruṇaṃ bhavati
2.4.14.2	dve saṃśasyaṃsta aindraṃ ca bārhaspatyaṃ caikam aindrābārhaspatyaṃ bhavati
2.4.14.3	dve saṃśasyaṃsta aindraṃ ca vaiṣṇavaṃ caikam aindrāvaiṣṇavaṃ bhavati
2.4.14.4	dve dve ukthamukhe bhavataḥ
2.4.14.5	tad yad dve dve
2.4.15.1	atha yad aindrāvaruṇaṃ maitrāvaruṇasyokthaṃ bhavatīndrāvaruṇā sutapāv imaṃ sutaṃ somaṃ pibataṃ madyaṃ dhṛtavratāv ity ṛcābhyanūktam
2.4.15.2	madvaddhi tṛtīyasavanam
2.4.15.3	ehy ū ṣu bravāṇi ta āgnir agāmi bhārata iti maitrāvaruṇasya stotriyānurūpau
2.4.15.4	carṣaṇīdhṛtaṃ maghavānam ukthyam ity ukthamukham
2.4.15.5	tasyopariṣṭād brāhmaṇam
2.4.15.6	astabhnād dyām asuro viśvavedā iti vāruṇaṃ sāṃśaṃsikam
2.4.15.7	ahaṃ ceti varuṇo 'bravīt
2.4.15.8	devatayoḥ saṃśaṃsāyānatiśaṃsāya
2.4.15.9	indrāvaruṇā yuvam adhvarāya na iti paryāsa aindrāvaruṇe
2.4.15.10	aindrāvaruṇam asyaitan nityam uktham
2.4.15.11	tad etat svasminn āyatane svasyāṃ pratiṣṭhāyāṃ pratiṣṭhāpayati
2.4.15.12	dvandvaṃ vā etā devatā bhūtvā vyajayanta
2.4.15.13	vijityā eva
2.4.15.14	atho dvandvasyaiva mithunasya prajātyai
2.4.15.15	saikapādinī bhavati
2.4.15.16	ekapādinyā hotā paridadhāti
2.4.15.17	yatra hotur hotrakāṇāṃ yuñjanti tat samṛddham
2.4.15.18	tad vai khalv ā vāṃ rājānāv adhvare vavṛtyām iti
2.4.15.19	evam eva kevalaparyāsaṃ kuryāt kevalasūktam
2.4.15.20	kevalasūktam evottarayor bhavati
2.4.15.21	indrāvaruṇā madhumattamasyeti yajati
2.4.15.22	ete eva tad devate yathābhāgaṃ prīṇāti
2.4.15.23	vaṣaṭkṛtyānuvaṣaṭkaroti
2.4.15.24	praty evābhimṛśante
2.4.15.25	nāpyāyayanti na hy anārāśaṃsāḥ sīdanti
2.4.16.1	atha yad aindrābārhaspatyaṃ brāhmaṇācchaṃsina ukthaṃ bhavatīndraś ca somaṃ pibataṃ bṛhaspate 'smin yajñe mandasānā vṛṣaṇvasū ity ṛcābhyanūktam
2.4.16.2	madvaddhi tṛtīyasavanam
2.4.16.3	vayam u tvām apūrvya yo na idamidaṃ pureti brāhmaṇācchaṃsina stotriyānurūpau
2.4.16.4	pra maṃhiṣṭhāya bṛhate bṛhadraya ity ukthamukham
2.4.16.5	aindrājāgatam
2.4.16.6	jāgatāḥ paśavaḥ
2.4.16.7	paśūnām āptyai
2.4.16.8	jāgatam u vai tṛtīyasavanam
2.4.16.9	tṛtīyasavanasya rūpam
2.4.16.10	udapruto na vayo rakṣamāṇā iti bārhaspatyaṃ sāṃśaṃsikam
2.4.16.11	ahaṃ ceti bṛhaspatir abravīt
2.4.16.12	devatayoḥ saṃśaṃsāyānatiśaṃsāya
2.4.16.13	acchā ma indraṃ matayaḥ svarvida iti paryāsa aindrābārhaspatyaḥ
2.4.16.14	aindrābārhaspatyam asyaitan nityam uktham
2.4.16.15	tad etat svasminn āyatane svasyāṃ pratiṣṭhāyāṃ pratiṣṭhāpayati
2.4.16.16	dvandvaṃ vā etā devatā bhūtvā vyajayanta
2.4.16.17	vijityā eva
2.4.16.18	atho dvandvasyaiva mithunasya prajātyai
2.4.16.19	bṛhaspatir naḥ pari pātu paścād ity aindrābārhaspatyā paridadhāti
2.4.16.20	indrābṛhaspatyor eva yajñaṃ pratiṣṭhāpayati
2.4.16.21	utottarasmād adharād aghāyor indraḥ purastād uta madhyato naḥ sakhā sakhibhyo varivaḥ kṛṇotv iti
2.4.16.22	sarvābhya eva digbhya āśiṣam āśāste nārtvī
2.4.16.23	yaṃ kāmaṃ kāmayate so 'smai kāmaḥ samṛdhyate ya evaṃ veda yaś caivaṃ vidvān brāhmaṇācchaṃsy etayā paridadhāti
2.4.16.24	bṛhaspate yuvam indraś ca vasva iti yajati
2.4.16.25	ete eva tad devate yathābhāgaṃ prīṇāti
2.4.16.26	vaṣaṭkṛtyānuvaṣaṭkaroti
2.4.16.27	praty evābhimṛśante
2.4.16.28	nāpyāyayanti
2.4.16.29	na hy anārāśaṃsāḥ sīdanti
2.4.17.1	atha yad aindrāvaiṣṇavam acchāvākasyokthaṃ bhavatīndrāviṣṇū madapatī madānām ā somaṃ yātaṃ draviṇo dadhānety ṛcābhyanūktam
2.4.17.2	madvaddhi tṛtīyasavanam
2.4.17.3	adhā hīndra girvaṇa iyaṃ ta indra girvaṇa ity acchāvākasya stotriyānurūpau
2.4.17.4	ṛtur janitrī tasyā apas parīty ukthamukham
2.4.17.5	tasyoktaṃ brāhmaṇam
2.4.17.6	nū marto dayate saniṣyann iti vaiṣṇavaṃ sāṃśaṃsikam
2.4.17.7	ahaṃ ceti viṣṇur abravīt
2.4.17.8	devatayoḥ saṃśaṃsāyānatiśaṃsāya
2.4.17.9	saṃ vāṃ karmaṇā sam iṣā hinomīti paryāsa aindrāvaiṣṇavaḥ
2.4.17.10	aindrāvaiṣṇavam asyaitan nityam uktham
2.4.17.11	tad etat svasminn āyatane svasyāṃ pratiṣṭhāyāṃ pratiṣṭhāpayati
2.4.17.12	dvandvaṃ vā etā devatā bhūtvā vyajayanta
2.4.17.13	vijityā eva
2.4.17.14	atho dvandvasyaiva mithunasya prajātyai
2.4.17.15	ubhā jigyathur na parājayethe ity aindrāvaiṣṇavyarcā paridadhāti
2.4.17.16	indrāviṣṇor eva yajñaṃ pratiṣṭhāpayati
2.4.17.17	indrāviṣṇū pibataṃ madhvo asyeti yajati
2.4.17.18	ete eva tad devate yathābhāgaṃ prīṇāti
2.4.17.19	vaṣaṭkṛtyānuvaṣaṭkaroti
2.4.17.20	praty evābhimṛśante
2.4.17.21	nāpyāyayanti
2.4.17.22	na hy anārāśaṃsāḥ sīdanti
2.4.18.1	athādhvaryo śaṃśaṃsāvom iti stotriyāyānurūpāyokthamukhāya paridhānīyāyā iti catuścaturāhvayante
2.4.18.2	catasro vai diśaḥ
2.4.18.3	dikṣu tat pratitiṣṭhante
2.4.18.4	atho catuṣpādaḥ paśavaḥ
2.4.18.5	paśūnām āptyai
2.4.18.6	atho catuṣparvāṇo hi tṛtīyasavane hotrakāḥ
2.4.18.7	tasmāc catuḥ
2.4.18.8	sarve traiṣṭubhaṃ jāgatāni śaṃsanti
2.4.18.9	jāgataṃ hi tṛtīyasavanam
2.4.18.10	atha haitat traiṣṭubhāni
2.4.18.11	apratibhūtam iva hi prātaḥsavane marutvatīye tṛtīyasavane ca hotrakāṇāṃ śastram
2.4.18.12	dhītarasaṃ vā etat savanaṃ yat tṛtīyasavanam
2.4.18.13	atha haitad adhītarasaṃ śukriyaṃ chando yat triṣṭub ayātayāma
2.4.18.14	savanasyaiva tat sarasatāyai
2.4.18.15	sarve samavatībhiḥ paridadhati
2.4.18.16	tad yat samavatībhiḥ paridadhaty anto vai paryāso 'nta udarko 'ntaḥ sajāyā u ha vā avaināya
2.4.18.17	antenaivāntaṃ paridadhati
2.4.18.18	sarve madvatībhir yajanti
2.4.18.19	tad yan madvatībhiryajanti sarve sutavatībhiḥ pītavatībhir abhirūpābhir yajanti
2.4.18.20	yad yajñe 'bhirūpaṃ tat samṛddham
2.4.18.21	sarve 'nuvaṣaṭkurvanti
2.4.18.22	sviṣṭakṛtvānuvaṣaṭkāraḥ
2.4.18.23	net sviṣṭakṛta antarayāmeti
2.4.18.24	asau vai lokas tṛtīyasavanam
2.4.18.25	tasya pañca diśaḥ
2.4.18.26	pañcokthāni tṛtīyasavanasya
2.4.18.27	sa etaiḥ pañcabhir ukthair etāḥ pañca diśa āpnoti
2.4.18.28	tad yad eṣāṃ lokānāṃ rūpaṃ yā mātrā tena rūpeṇa tayā mātrayemāṃllokān ṛdhnotīmāṃllokān ṛdhnotīti
2.4.19.1	tad āhuḥ kiṃ ṣoḍaśinaḥ ṣoḍaśitvam
2.4.19.2	ṣoḍaśa stotrāṇi ṣoḍaśa śastrāṇi ṣoḍaśabhir akṣarair ādatte
2.4.19.3	dve vā akṣare atiricyete ṣoḍaśino 'nuṣṭubham abhisaṃpannasya
2.4.19.4	vāco vā etau stanau
2.4.19.5	satyānṛte vāva te
2.4.19.6	avaty enaṃ satyaṃ nainam anṛtaṃ hinasti ya evaṃ veda ya evaṃ veda
2.5.1.1	om ahar vai devā āśrayanta rātrīm asurāḥ
2.5.1.2	te samāvadvīryā evāsan
2.5.1.3	no vyāvartanta
2.5.1.4	so 'bravīd indraḥ kaś cāhaṃ cemān asurān rātrīm anvaiṣyāvahā iti
2.5.1.5	sa deveṣu na pratyavindat
2.5.1.6	abibhayū rātrestamaso mṛtyoḥ
2.5.1.7	tama iva hi rātriḥ
2.5.1.8	mṛtyur vai tamaḥ
2.5.1.9	tasmāddhāpy etarhi bhūyān iva naktaṃ sa yāvanmātram ivāpakramya bibheti
2.5.1.10	taṃ vai chandāṃsy evānvavāyan
2.5.1.11	tad yacchandāṃsy evānvavāyaṃs tasmād indraś ca chandāṃsi ca rātriṃ vahanti
2.5.1.12	na nivicchasyate na puroruṅ na dhāyyā nānyā devatā
2.5.1.13	indraś ca hy eva chandāṃsi ca rātriṃ vahanti
2.5.1.14	tān vai paryāyaiḥ paryāyam anudanta
2.5.1.15	yat paryāyaiḥ paryāyam anudanta tasmāt paryāyāḥ
2.5.1.16	tat paryāyāṇāṃ paryāyatvam
2.5.1.17	tān vai prathamair eva paryāyaiḥ pūrvarātrād anudanta madhyamair madhyarātrād uttamair apararātrāt
2.5.1.18	api śarvaryā apismasīty abruvan
2.5.1.19	tad yad api śarvaryā apismasīty abruvaṃs tad apiśarvarāṇām apiśarvaratvam
2.5.1.20	śarvarāṇi khalu ha vā asyaitāni chandāṃsīti ha smāha
2.5.1.21	etāni ha vā indraṃ rātryās tamaso mṛtyor abhipatyāvārayan
2.5.1.22	tad apiśarvarāṇām apiśarvaratvam
2.5.2.1	prathameṣu paryāyeṣu stuvate prathamāny eva padāni punar ādadate
2.5.2.2	yad evaiṣāṃ manorathā āsaṃs tad evaiṣāṃ tenādadate
2.5.2.3	madhyameṣu paryāyeṣu stuvate madhyamāny eva padāni punar ādadate
2.5.2.4	yad evaiṣām aśvā gāva āsaṃs tad evaiṣāṃ tenādadate
2.5.2.5	uttameṣu paryāyeṣu stuvata uttamāny eva padāni punar ādadate
2.5.2.6	yad evaiṣāṃ vāso hiraṇyaṃ maṇir adhyātmam āsīt tad evaiṣāṃ tenādadate
2.5.2.7	ā dviṣato vasu datte nir evainam ebhyaḥ sarvebhyo lokebhyo nudate ya evaṃ veda
2.5.6.1	viśvarūpaṃ vai tvāṣṭram indro 'han
2.5.6.2	sa tvaṣṭā hataputro 'bhicaraṇīyam apendraṃ somam āharat
2.5.6.3	tasyendro yajñaveśasaṃ kṛtvā prāsahā somam apibat
2.5.6.4	sa viṣvaṅ vyārchat
2.5.6.5	tasmāt somo nānupahūtena pātavyaḥ
2.5.6.6	somapītho 'sya vyardhuko bhavati
2.5.6.7	tasya mukhāt prāṇebhyaḥ śrīr yaśāṃsy ūrdhvāny udakrāman
2.5.6.8	tāni paśūn prāviśan
2.5.6.9	tasmāt paśavo yaśaḥ
2.5.6.10	yaśo ha bhavati ya evaṃ veda
2.5.6.11	tato 'smā etad aśvinau ca sarasvatī ca yajñaṃ samabharant sautrāmaṇiṃ bhaiṣajyāya
2.5.6.12	tayendram abhyaṣiñcan
2.5.6.13	tato vai sa devānāṃ śreṣṭho 'bhavat
2.5.6.14	śreṣṭhaḥ svānāṃ cānyeṣāṃ ca bhavati ya evaṃ veda yaś caivaṃvidvānt sautrāmaṇyābhiṣicyate
2.5.9.1	athāto 'ptoryāmā
2.5.9.2	prajāpatir vai yat prajā asṛjata tā vai tāntā asṛjata
2.5.9.3	tāḥ sṛṣṭāḥ parācya evāsan
2.5.9.4	nopāvartanta
2.5.9.5	tā ekena stomenopāgṛhṇāt
2.5.9.6	tā atyaricyanta
2.5.9.7	tā dvābhyām
2.5.9.8	tāḥ sarvaiḥ
2.5.9.9	tasmāt sarvastomaḥ
2.5.9.10	tā ekena pṛṣṭhenopāgṛhṇāt
2.5.9.11	tā atyaricyanta
2.5.9.12	tā dvābhyām
2.5.9.13	tāḥ sarvaiḥ
2.5.9.14	tasmāt sarvapṛṣṭhaḥ
2.5.9.15	tā atiriktokthe vāravantīyenāvārayan
2.5.9.16	tasmād eṣo 'tiriktokthavān bhavati
2.5.9.17	tasmād vāravantīyam
2.5.9.18	tā yad āptvāyacchad ato vā aptoryāmā
2.5.9.19	atho prajā vā aptur ity āhuḥ
2.5.9.20	prajānāṃ yamana iti haivaitad uktaṃ tā barhiḥ prajā aśnāyeran
2.5.9.21	tarhi haitena yajate
2.5.9.22	sa eṣo 'ṣṭāpṛṣṭho bhavati
2.5.9.23	tad yathānyasmin yajñe viśvajitaḥ pṛṣṭham anusaṃcaraṃ bhavati katham etad evam atreti
2.5.9.24	pitaiṣa yajñānām
2.5.9.25	tad yathā śreṣṭhini saṃvaśeyur api vidviṣāṇā evam evaitacchreṣṭhino vaśeyānnam annasyānucaryāya kṣamante
2.5.10.1	tadyathaivādo 'hna ukthānām āgneyaṃ prathamaṃ bhavaty evam evaitad atrāpy āgneyaṃ prathamaṃ bhavati
2.5.10.2	aindre vāva tatrottare
2.5.10.3	aindre vā ete
2.5.10.4	aindrāvaiṣṇavam acchāvākasyokthaṃ bhavati
2.5.10.5	caturāhāvāny atiriktokthāni bhavanti
2.5.10.6	paśavo vā ukthāni
2.5.10.7	catuṣṭayā vai paśavaḥ
2.5.10.8	atho catuṣpādaḥ paśavaḥ
2.5.10.9	paśūnām āptyai
2.5.10.10	ta ete stotriyānurūpās tṛcā ardharcaśasyāḥ
2.5.10.11	pratiṣṭhā vā ardharcaḥ
2.5.10.12	pratiṣṭhityā eva
2.5.10.13	athaiteṣām evāśvinānāṃ sūktānāṃ dve dve samāhāvam ekaikam aharahaḥ śaṃsati
2.5.10.14	aśvinau vai devānāṃ bhiṣajau
2.5.10.15	tasmād āśvināni sūktāni śaṃsati
2.5.10.16	tad aśvibhyāṃ pradadur idaṃ bhiṣajyatam iti
2.5.10.17	kṣaitrapatyāḥ paridhānīyā bhavanti
2.5.10.18	yatra hatas tat prajā aśanāyantīḥ pipāsantīḥ saṃruddhā sthitā āsan
2.5.10.19	tā dīnā etābhir yathākṣetraṃ pāyayāṃcakāra tarpayāṃcakāra
2.5.10.20	atho iyaṃ vai kṣetraṃ pṛthivī
2.5.10.21	asyām adīnāyām antataḥ pratiṣṭhāsyāmaha iti
2.5.10.22	triṣṭubho yājyā bhavanti
2.5.10.23	yatra hatas tat prajā aśanāyantīḥ pipāsantīḥ saṃruddhā sthitā babhūvuḥ
2.5.10.24	tā haivainā etābhir yathaukasaṃ vyavasāyayāṃcakāra
2.5.10.25	tasmād etā yājyā bhavanti tasmād etā yājyā bhavanti
2.5.13.1	athātaḥ paridhānīyā eva
2.5.13.2	te syāma deva varuṇeti maitrāvaruṇasya
2.5.13.3	iṣaṃ svaś ca dhīmahīty ayaṃ vai loka iṣam ity asau lokaḥ svar iti
2.5.13.4	ubhāv evainau tau lokāv ārabhate
2.5.13.5	vy antarikṣam atirad iti brāhmaṇācchaṃsinaḥ
2.5.13.6	vivat tṛcam
2.5.13.7	svargam evaitābhir lokaṃ vivṛṇoti
2.5.13.8	made somasya rocanendro yad abhinad valam iti
2.5.13.9	siṣāsavo ha vā ete yad dīkṣitāḥ
2.5.13.10	tasmād eṣā valavatī bhavati
2.5.13.11	ud gā ājad aṅgirobhya āviṣkṛṇvan guhā satīḥ / arvāñcaṃ nunude valam iti
2.5.13.12	sanim etebhya etayāvarunddhe
2.5.13.13	indreṇa rocanā divo dṛḍhāni dṛṃhitāni ca / sthirāṇi na parāṇuda iti
2.5.13.14	svargam evaitayāharahar lokam avarunddhe
2.5.13.15	āhaṃ sarasvatīvator ity acchāvākasya
2.5.13.16	indrāgnyor avo vṛṇa iti
2.5.13.17	etaddha vā indrāgnyoḥ priyaṃ dhāmo yad vāg iti priyeṇaivainau taddhāmnā samardhayati
2.5.13.18	priyeṇaiva dhāmnā samṛdhyate ya evaṃ veda
2.5.14.1	ubhayyo hotrakāṇāṃ paridhānīyā bhavanty ahīnaparidhānīyāś caikāhinasya
2.5.14.2	tata aikāhikībhir eva maitrāvaruṇaḥ paridadhāti
2.5.14.3	tenāsmāllokān na pracyavate
2.5.14.4	āhinīkībhir acchāvākaḥ
2.5.14.5	svargasya lokasyāptyai
2.5.14.6	ubhayībhir brāhmaṇācchaṃsī
2.5.14.7	evam asāv ubhau vyanvārabhamāṇa etīmaṃ ca lokam amuṃ ca
2.5.14.8	atho 'hīnaṃ caikāhaṃ cātho saṃvatsaraṃ cāgniṣṭomaṃ cātho maitrāvaruṇaṃ cācchāvākaṃ ca
2.5.14.9	evam asāv ubhau vyanvārabhamāṇa eti
2.5.14.10	atha tata aikāhikībhir eva tṛtīyasavane hotrakāḥ paridadhati
2.5.14.11	tenāsmāllokān na pracyavate
2.5.14.12	āhinīkībhir acchāvākaḥ
2.5.14.13	svargasya lokasya samaṣṭyai
2.5.14.14	kāmaṃ taddhotā śaṃsed yaddhotrakāḥ pūrvedyuḥ śaṃseyuḥ
2.5.14.15	yad vai hotā taddhotrakāḥ
2.5.14.16	prāṇo vai hotāṅgāni hotrakāḥ
2.5.14.17	samāno vā ayaṃ prāṇo 'ṅgāny anusaṃcarati
2.5.14.18	tasmāt tat kāmaṃ hotā śaṃsed yaddhotrakāḥ pūrvedyuḥ śaṃseyuḥ
2.5.14.19	yad vai hotā taddhotrakāḥ
2.5.14.20	ātmā vai hotāṅgāni hotrakāḥ
2.5.14.21	samānā vā ime 'ṅgānām antāḥ
2.5.14.22	tasmāt tat kāmaṃ hotā śaṃsed yaddhotrakāḥ pūrvedyuḥ śaṃseyuḥ
2.5.14.23	yad vai hotā taddhotrakāḥ
2.5.14.24	sūktāntair hotā paridadhāti
2.5.14.25	atha samānya eva hotrakāṇāṃ paridhānīyā bhavanti
2.6.6.1	tad āhuḥ kathaṃ dvyuktho hotaikasūkta ekokthā hotrā dvisūktā iti
2.6.6.2	asau vai hotā yo 'sau tapati
2.6.6.3	sa vā eka eva
2.6.6.4	tasmād ekasūktaḥ
2.6.6.5	sa yadvidhyāto dvāv ivābhavati
2.6.6.6	teja eva maṇḍalaṃ bhā aparaṃ śuklam aparaṃ kṛṣṇam
2.6.6.7	tasmād dvyukthaḥ
2.6.6.8	raśmayo vāva hotrāḥ
2.6.6.9	te vā ekaikam
2.6.6.10	tasmād ekokthāḥ
2.6.6.11	tad yad ekaikasya raśmer dvau dvau varṇau bhavatas tasmād dvisūktāḥ
2.6.6.12	saṃvatsaro vāva hotā
2.6.6.13	sa vā eka eva
2.6.6.14	tasmād ekasūktaḥ
2.6.6.15	tasya yad dvayāny ahāni bhavanti śītāny anyāny uṣṇāny anyāni tasmād dvyukthaḥ
2.6.6.16	ṛtavo vāva hotrāḥ
2.6.6.17	te vā ekaikam
2.6.6.18	tasmād ekokthāḥ
2.6.6.19	tad yad ekaikasyartau dvau dvau māsau bhavatas tasmād dvisūktāḥ
2.6.6.20	puruṣo vāva hotā
2.6.6.21	sa vā eka eva
2.6.6.22	tasmād ekasūktaḥ
2.6.6.23	sa yat puruṣo bhavaty anyathaiva pratyaṅ bhavaty anyathā prāṅ tasmād dvyukthaḥ
2.6.6.24	aṅgāni vāva hotrāḥ
2.6.6.25	tāni vā ekaikam
2.6.6.26	tasmād ekokthāḥ
2.6.6.27	tad yad ekaikam aṅgaṃ dyutir bhavati tasmād dvisūktāḥ
2.6.6.28	tad āhur yad dvyuktho hotaikasūkta ekokthā hotrā dvisūktāḥ kathaṃ tat samaṃ bhavati
2.6.6.29	yad eva dvidevatyābhir yajanty atho yad dvisūktā hotrā iti brūyāt
2.6.6.30	tad āhur yad agniṣṭoma eva sati yajñe dve hotur ukthe atiricyete kathaṃ tato hotrā na vyavacchidyanta iti
2.6.6.31	yad eva dvidevatyābhir yajanty atho yad dvisūktā hotrā iti brūyāt
2.6.6.32	tad āhur yad agniṣṭoma eva sati yajñe sarvā devatāḥ sarvāṇi chandāṃsy āpyāyayanty atha katamena chandasāyātayāmāny ukthāni praṇayanti kayā devatayeti
2.6.6.33	gāyatreṇa chandasāgninā devatayeti brūyāt
2.6.6.34	devān ha yajñaṃ tanvānān asurarakṣāṃsy abhicerire yajñaparvaṇi yajñam eṣāṃ haniṣyāmas tṛtīyasavanaṃ prati
2.6.6.35	tṛtīyasavane ha yajñas tvariṣṭo baliṣṭhaḥ
2.6.6.36	pratanumeṣāṃ yajñaṃ haniṣyāma iti
2.6.6.37	te varuṇaṃ dakṣiṇato 'yojayan madhyato bṛhaspatim uttarato viṣṇum
2.6.6.38	te 'bruvann ekaikāḥ smaḥ
2.6.6.39	nedam utsahāmaha iti
2.6.6.40	stuto dvitīyo yenedaṃ saha vyaśnavāmahā iti
2.6.6.41	tān indro 'bravīt sarve maddvitīyā stheti
2.6.6.42	te sarva indradvitīyāḥ
2.6.6.43	tasmād aindrāvāruṇam aindrābārhaspatyam aindrāvaiṣṇavam anuśasyate
2.6.6.44	dvitīyavanto ha vā etena svā bhavanti
2.6.6.45	dvitīyavanto manyante ya evaṃ veda
2.6.7.1	āgneyīṣu maitrāvaruṇasyokthaṃ praṇayanti
2.6.7.2	vīryaṃ vā agniḥ
2.6.7.3	vīryeṇaivāsmai tat praṇayanti
2.6.7.4	aindrāvāruṇam anuśasyate
2.6.7.5	vīryaṃ vā indraḥ
2.6.7.6	kṣatraṃ varuṇaḥ
2.6.7.7	paśava ukthāni
2.6.7.8	vīryeṇaiva tat kṣatreṇa cobhayataḥ paśūn parigṛhṇāti sthityā anapakrāntyai
2.6.7.9	aindrīṣu brāhmaṇācchaṃsina ukthaṃ praṇayanti
2.6.7.10	vīryaṃ vā indraḥ
2.6.7.11	vīryeṇaivāsmai tat praṇayanti
2.6.7.12	aindrābārhaspatyam anuśasyate
2.6.7.13	vīryaṃ vā indraḥ
2.6.7.14	brahma bṛhaspatiḥ
2.6.7.15	paśava ukthāni
2.6.7.16	vīryeṇaiva tad brahmaṇā cobhayataḥ paśūn parigṛhṇāti sthityā anapakrāntyai
2.6.7.17	aindrīṣv acchāvākasyokthaṃ praṇayanti
2.6.7.18	vīryaṃ vā indraḥ
2.6.7.19	vīryeṇaivāsmai tat praṇayanti
2.6.7.20	aindrāvaiṣṇavam anuśasyate
2.6.7.21	vīryaṃ vā indraḥ
2.6.7.22	yajño viṣṇuḥ
2.6.7.23	paśava ukthāni
2.6.7.24	vīryeṇaiva tad yajñena cobhayataḥ paśūn parigṛhya kṣatre 'ntataḥ pratiṣṭhāpayati
2.6.7.25	tasmād u kṣatriyo bhūyiṣṭhaṃ hi paśūnām īśate
2.6.7.26	yādhiṣṭhātā pradātā yasmai prattā vedā avaruddhāḥ
2.6.7.27	tāny etāny aindrāṇi jāgatāni śaṃsanti
2.6.7.28	atho etair eva sendraṃ tṛtīyasavanam etair jāgataṃ savanam
2.6.7.29	dharāṇi ha vā asyaitāny ukthāni bhavanti yan nābhānediṣṭho vālakhilyo vṛṣākapir evayāmarut
2.6.7.30	tasmāt tāni sārdham evopeyuḥ
2.6.7.31	sārdham idaṃ retaḥ siktaṃ samṛddham ekadhā prajanayāmeti
2.6.7.32	ye ha vā etāni nānūpeyur yathā retaḥ siktaṃ vilumpet kumāraṃ vā jātam aṅgaśo vibhajet tādṛk tat
2.6.7.33	tasmāt tāni sārdham evopeyuḥ
2.6.7.34	sārdham idaṃ retaḥ siktaṃ samṛddham ekadhā prajanayāmeti
2.6.7.35	śilpāni śaṃsati devaśilpāni
2.6.7.36	eteṣāṃ vai śilpānām anukṛtīha śilpam adhigamyate
2.6.7.37	hastī kaṃso vāso hiraṇyam aśvatarīrathaḥ śilpam
2.6.7.38	śilpaṃ hāsya samadhigamyate ya evaṃ veda
2.6.7.39	yad eva śilpāni śaṃsati tat svargasya lokasya rūpam
2.6.7.40	yad v eva śilpāny ātmasaṃskṛtir vai śilpāni
2.6.7.41	ātmānam evāsya tat saṃskurvanti
2.6.15.1	athāhanasyāḥ śaṃsati yad asyā aṃhubhedyā iti
2.6.15.2	āhanasyād vā idaṃ sarvaṃ prajātam
2.6.15.3	āhanasyād vā etad adhiprajāyate
2.6.15.4	asyaiva sarvasyāptyai prajātyai
2.6.15.5	tā vai ṣaṭ śaṃset
2.6.15.6	ṣaḍ vā ṛtavaḥ
2.6.15.7	ṛtavaḥ pitaraḥ
2.6.15.8	pitaraḥ prajāpatiḥ
2.6.15.9	prajāpatir āhanasyāḥ
2.6.15.10	tā daśa śaṃsed iti śāmbhavyasya vacaḥ
2.6.15.11	daśākṣarā virāṭ
2.6.15.12	vairājo yajñaḥ
2.6.15.13	taṃ garbhā upajīvanti
2.6.15.14	śrīr vai virāṭ
2.6.15.15	yaśo 'nnādyam
2.6.15.16	śriyam eva tad virājaṃ yaśasy annādye pratiṣṭhāpayati
2.6.15.17	pratitiṣṭhantīr idaṃ sarvam anupratitiṣṭhati
2.6.15.18	pratitiṣṭhati prajayā paśubhir ya evaṃ veda
2.6.15.19	tisraḥ śaṃsed iti vātsyaḥ
2.6.15.20	trivṛd vai retaḥ siktaṃ sambhavaty āṇḍam ulbaṃ jarāyu
2.6.15.21	trivṛtpratyayaṃ mātā pitā yaj jāyate tat tṛtīyam
2.6.15.22	abhūtodyam evaitad yac caturthīṃ śaṃset
2.6.15.23	sarvā eva ṣoḍaśa śaṃsed iti haike
2.6.15.24	kāmārto vai retaḥ siñcati
2.6.15.25	retasaḥ siktāt prajāḥ prajāyante prajānāṃ prajananāya
2.6.15.26	prajāvān prajanayiṣṇur bhavati prajātyai prajāyate prajayā paśubhir ya evaṃ veda
2.6.16.1	atha dādhikrīṃ śaṃsati dadhikrāvṇo akāriṣam iti
2.6.16.2	tata uttarāḥ pāvamānīḥ śaṃsati sutāso madhumattamā iti
2.6.16.3	annaṃ vai dādhikrī
2.6.16.4	pavitraṃ pāvamānyaḥ
2.6.16.5	tad u haike pāvamānībhir eva pūrvaṃ śastvā tata uttarā dādhikrīṃ śaṃsantīyaṃ vāg annādyā yaḥ pavata iti vadantaḥ
2.6.16.6	tad u tathā na kuryāt
2.6.16.7	upanaśyati ha vāg aśanāyatī
2.6.16.8	sa dādhikrīm eva pūrvaṃ śastvā tata uttarāḥ pāvamānīḥ śaṃsati
2.6.16.9	tad yad dādhikrīṃ śaṃsatīyaṃ vāg āhanasyāṃ vācam avādīt
2.6.16.10	tad devapavitreṇaiva vācaṃ punīte
2.6.16.11	sā vā anuṣṭub bhavati
2.6.16.12	vāg vā anuṣṭup
2.6.16.13	tat svenaiva chandasā vācaṃ punīte
2.6.16.14	tām ardharcaśaḥ śaṃsati pratiṣṭhityā eva
2.6.16.15	atha pāvamānīḥ śaṃsati
2.6.16.16	pavitraṃ vai pāvamānyaḥ
2.6.16.17	iyaṃ vāg āhanasyāṃ vācam avādīt
2.6.16.18	tat pāvamānībhir eva vācaṃ punīte
2.6.16.19	tāḥ sarvā anuṣṭubho bhavanti
2.6.16.20	vāg vā anuṣṭup
2.6.16.21	tat svenaiva chandasā vācaṃ punīte
2.6.16.22	tā ardharcaśaḥ śaṃsati pratiṣṭhityā eva
2.6.16.23	ava drapso aṃśumatīm atiṣṭhad ity etaṃ tṛcam aindrābārhaspatyaṃ sūktaṃ śaṃsati
2.6.16.24	atha haitad utsṛṣṭam
2.6.16.25	tad yad etaṃ tṛcam aindrābārhaspatyam antyaṃ tṛcam aindrājāgataṃ śaṃsati savanadhāraṇam idaṃ gulmaha iti vadantaḥ
2.6.16.26	tad u tathā na kuryāt
2.6.16.27	triṣṭubāyatanā vā iyaṃ vāg eṣāṃ hotrakāṇāṃ yad aindrābārhaspatyā tṛtīyasavane
2.6.16.28	tad yad etaṃ tṛcam aindrābārhaspatyam antyaṃ tṛcam aindrājāgataṃ śaṃsati sva evainaṃ tad āyatane prīṇāti svayor devatayoḥ
2.6.16.29	kāmaṃ nityam eva paridadhyāt
2.6.16.30	kāmaṃ tṛcasyottamayā
2.6.16.31	tad āhuḥ saṃśaṃset ṣaṣṭhe 'hani na saṃśaṃset
2.6.16.32	katham anyeṣv ahaḥsu saṃśaṃsati
2.6.16.33	katham atra na saṃśaṃsatīti
2.6.16.34	atho khalv āhur naiva saṃśaṃset
2.6.16.35	svargo vai lokaḥ ṣaṣṭham ahaḥ
2.6.16.36	asamāyī vai svargo lokaḥ
2.6.16.37	kaś cid vai svarge loke śamayatīti
2.6.16.38	tasmān na saṃśaṃsati
2.6.16.39	yad eva na saṃśaṃsati tat svargasya lokasya rūpam
2.6.16.40	yad v evaināḥ saṃśaṃsati yan nābhānediṣṭho vālakhilyo vṛṣākapir evayāmarud etāni vā atrokthāni bhavanti
2.6.16.41	tasmān na saṃśaṃsati
2.6.16.42	aindro vṛṣākapiḥ
2.6.16.43	sarvāṇi chandāṃsy aitaśapralāpaḥ
2.6.16.44	upāpto yad aindrābārhaspatyā tṛtīyasavane tad yad etaṃ tṛcam aindrābārhaspatyaṃ sūktaṃ śaṃsaty aindrābārhaspatyā paridhānīyā viśo adevīr abhyācarantīr iti
2.6.16.45	aparajanā ha vai viśo devīḥ
2.6.16.46	na hy asyāparajanaṃ bhayaṃ bhavati
2.6.16.47	śāntāḥ prajāḥ kﾱptāḥ sahante yatraivaṃvidaṃ śaṃsati yatraivaṃvidaṃ śaṃsatīti brāhmaṇam
