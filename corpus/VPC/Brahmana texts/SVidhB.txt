#Text:Sāmavidhānabrāhmaṇa
#Edition:Sharma 1980; DCS version
#Data entry:H. Falk



1.1.1	brahmā ha vā idam agra āsīt
1.1.2	padārthavivṛttiḥ
1.1.3	tasya tejo raso 'tyaricyata / sa brahmā samabhavat
1.1.4	sa tūṣṇīṃ manasādhyāyat / tasya yan mana āsīt sa prajāpatir abhavat
1.1.5	tasmāt prājāpatyāṃ manasā juhvati / mano hi prajāpatiḥ
1.1.6	tasya dyauḥ śira āsīd uro 'ntarikṣaṃ madhyaṃ samudraḥ pṛthivī pādau
1.1.7	sa vā idaṃ viśvaṃ bhūtam asṛjata / tasya sāmopajīvanaṃ prāyacchat
1.1.8	upajīvanīyo bhavati ya evaṃ veda
1.1.9	tad yo 'sau kruṣṭatama iva sāmnaḥ svaras taṃ devā upajīvanti
1.1.10	yo 'vareṣāṃ prathamas taṃ manuṣyāḥ yo dvitīyas taṃ gandharvāpsaraso yas tṛtīyas taṃ paśavo yaś caturthas taṃ pitaro ye cāṇḍeṣu śerate yaḥ pañcamas tam asurarakṣāṃsi yo 'ntyas tam oṣadhayo vanaspatayo yac cānyaj jagat / tasmād āhuḥ sāmaivānnam iti / sāma hy eṣām upajīvanaṃ prāyacchet
1.1.11	upajīvanīyo bhavati ya evaṃ veda
1.1.12	tasya ha vā etasya sāmna ṛg evāsthīni svaro māṃsāni stobhā lomāni
1.1.13	yo ha vai sāmnaḥ svaṃ yaḥ suvarṇaṃ veda svaṃ ca ha vai sāmnaḥ suvarṇaṃ ca bhavati svaro vāva sāmnaḥ svaṃ tad eva suvarṇam
1.1.14	yo ha vai sāmnaḥ pratiṣṭhāṃ veda prati ha tiṣṭhaty asmiṃś ca loke 'muṣmiṃś ca / vāg vāva sāmnaḥ pratiṣṭhā / yad etad vāg ity ṛg eva sā / ṛci sāma pratiṣṭhitam
1.1.15	sa yadā gāyatraṃ bṛhatyāṃ gāyati bārhataṃ jagatyām jāgataṃ triṣṭubhi samatāṃ cāpadyate / tasmād etat sāmety āha / samā u ha vā asmiṃś chandāṃsi sāmyād iti tat sāmnaḥ sāmatvam
1.1.16	kruṣṭaḥ prājāpatyo brāhmo vā vaiśvadevo vādityānāṃ prathamaḥ sādhyānāṃ dvitīyo 'gnes tṛtīyo vāyoś caturthaḥ saumo mandro mitrāvaruṇayor atisvāryaḥ
1.1.17	te devāḥ prajāpatim upādhāvan / te 'bruvan kathaṃ nu vayaṃ svargaṃ lokam iyāmeti / tebhya etān yajñakratūn prāyacchad etaiḥ lokam eṣyatheti / taiḥ svargaṃ lokam āyan
1.1.18	svargaṃ lokam eti ya evaṃ veda
1.1.19	teṣām ahīyantājāḥ pṛśnayo vaikhānasā vasurociṣo ye cāpūtā ye ca kāmepsvas te 'bruvan kathaṃ nu vayaṃ svargaṃ lokam iyāmeti tebhya etat svādhyāyādhyayanaṃ prāyacchat tapaś caitābhyāṃ svargaṃ lokam eṣyatheti / tābhyāṃ svargaṃ lokam āyan
1.1.20	svargaṃ lokam eti ya evaṃ veda ya evaṃ veda
1.2.1	athātas trīn kṛcchrānvyākhyāsyāmaḥ
1.2.2	haviṣyān prātarāśān bhuktvā tisro rātrīr nāśnīyāt
1.2.3	athāparaṃ tryahaṃ naktaṃ bhuñjīta
1.2.4	athāparaṃ tryahaṃ na kaṃcana yācet
1.2.5	athāparaṃ tryaham upavaset
1.2.6	tiṣṭhed ahani rātrāv āsīta kṣiprakāmaḥ
1.2.7	satyaṃ vadet / anāryair na sambhāṣeta / rauravayaudhājaye nityaṃ prayuñjīta / anusavanam udakopasparśanam āpohiṣṭhīyābhiḥ
1.2.8	athodakatarpaṇam / namo 'hamāya mohamāya maṃhamāya dhūnvate tāpasāya punarvasave namo namaḥ / mauñjyāyaurmyāya saumyāya śamyāya śivāya namo namaḥ / pārāya supārāya mahāpārāya pāradāya pāravindāya namo namaḥ / puruṣāya supuruṣāya mahāpuruṣāya madhyamapuruṣāyottamapuruṣāya brahmacāriṇe namo namaḥ / iti / etad evādityopasthānam / etā evājyāhutayaḥ / dvādaśarātrasyānte sthālīpākaṃ śrapayitvā tābhyo devatābhyo juhuyāt / agnaye svāhā / somāya svāhā / agnīṣomābhyām indrāgnibhyām indrāya viśvebhyo devebhyo brahmaṇe prajāpataye 'gnaye sviṣṭakṛta iti / atho brāhmaṇatarpaṇam
1.2.9	etenaivātikṛcchro vyākhyātaḥ
1.2.10	yāvat sakṛd ādadīta tāvad aśnīyāt
1.2.11	abbhakṣas tṛtīyaḥ sa kṛcchrātikṛcchraḥ
1.2.12	prathamaṃ caritvā śuciḥ pūtaḥ karmaṇyo bhavati / dvitīyaṃ caritvā yat kiṃcid anyan mahāpātakebhyaḥ pāpaṃ kurute tasmāt pramucyate / tṛtīyaṃ caritvā sarvasmād enaso mucyate
1.2.13	athaitāṃstrīn kṛcchrāṃś caritvā sarveṣu vedeṣu snāto bhavati / sarveṣu deveṣu jñāto bhavati / yaś caivaṃ veda yaś caivaṃ veda
1.3.1	athātaḥ svādhyāyādhyayanasya
1.3.2	kāmam uktvopakrāmed ante vā / trīn kṛcchrāṃś caritvā pūto bhavati / agniṃ pratiṣṭhāpyāgnyabhāve tūdakam ādityaṃ vopasamādhāya darbhān upastīrya darbheṣv āsīnaḥ prākkūleṣūdakkūleṣu vā dakṣiṇena pāṇinā darbhamuṣṭiṃ gṛhītvā
1.3.3	prathamaṃ trivargaṃ navakṛtvo gāyet
1.3.4	evaṃ sadā prayuñjāno 'gnyādheyam avāpnoti
1.3.5	indrāya pavate mada iti pavamānahavīṃṣy etena kalpena
1.3.6	suvarmahāḥ suvarmayā ity etābhyāṃ darśapūrṇamāsāv etenaiva kalpena
1.3.7	bhṛtyātithiśeṣabhojī kāle dārān upeyāt / yathāśakti cātithibhyo dadyād apy udakam antataḥ / evaṃvrato yad indrāhaṃ yathā tvamity ete sadā prayuñjīta / suvarmahāḥ suvarmayā ity ete ca parvaṇi / tathā hāsyāgnihotram aviluptaṃ sadā hutaṃ sadarśapūrṇamāsaṃ bhavati
1.3.8	karmānte 'gniṃ pratiṣṭhāpya vrīhiyavāṃs taṇḍulāṃs triḥ prakṣālya juhuyāt / agnaye svāhā / somāya pavitravate / varuṇāya dhanvantaraye / manasā prājāpatyāṃ brahmaṇe / agnaye sviṣṭakṛta iti paścāt
1.3.9	athātaḥ pāñcarātrikāṇām / vrīhiyavau bhojanam asauhityam / ante tv agnyādir uktaḥ kalpaḥ / kāmyānāṃ cāvipratiṣedhaḥ / tam indraṃ vājayāmasīti caturvargeṇa cāturmāsyāny avāpnoti / asya preṣeti pāśukāni
1.3.10	trātāram indraṃ yajāmaha ity etābhyāṃ paśubandham
1.3.11	payovrata etena kalpena bṛhadindrāya gāyateti caturvargeṇa sautrāmaṇyau sautrāmaṇyau
1.4.1	athātaḥ sāptarātrikāṇām / bhaikṣaṃ payo vā vratam eke / bhaikṣārthāyaiva grāmaṃ praviśet / nānyatra svādhyāyād vācam utsṛjet / adhaḥ śayīta / nāpo 'bhyaveyāt / ante tv agnyādir uktaḥ kalpaḥ / kāmyānāṃ cāpratiṣedhaḥ
1.4.2	īṅkhayantīr iti daśataṃ rathantaraṃ ca vāmadevyaṃ caitāny anusavanaṃ prayuñjāno 'gniṣṭomam avāpnoti
1.4.3	yajñā yajñā vo agnaya iti caturvargeṇātyagniṣṭomam / namas te agna ojasa iti daśatokthyaṃ punānaḥ soma dhārayeti vargeṇa ṣoḍaśinaṃ parīto ṣiñcatā sutam iti vargeṇātirātram
1.4.4	payovrata etena kalpena tisro vāca udīrata iti vargeṇa vājapeyam
1.4.5	māsam etena kalpenā va indraṃ kṛviṃ yatheti daśatāptoryāmāṇam
1.4.6	māsaṃ caturthe kāle bhuñjāna ā juhotā haviṣā marjayadhvam iti daśatā dvādaśāham
1.4.7	saṃvatsaram etena kalpenābodhy agnir iti daśataṃ rathantaraṃ ca vāmadevyaṃ ca bṛhac ca vairājaṃ ca mahānāmnyaś ca revatyaś caitāny anusavanaṃ prayuñjāno gavāmayanam avāpnoti
1.4.8	rājanarauhiṇābhyāṃ tāpaścite
1.4.9	payovrata etena kalpena somaḥ pavate janitā matīnām iti caturvargeṇa cāturmāsyāni saumikāny avāpnoti
1.4.10	saṃvatsaram aṣṭame kāle bhuñjāno grāmyam annaṃ pra tu draveti daśatam āvartayan naimiśīyaṃ dvādaśasaṃvatsaram avāpnoti
1.4.11	āgneyam aindraṃ pāvamānam ity etena kalpena catvāri varṣāṇi prayuñjānaḥ śatasaṃvatsaram avāpnoti
1.4.12	sarvaṃ prayuñjānaḥ sahasrasaṃvatsaram avāpnoti / anaśnan saṃhitāsahasreṇa vā pṛṣṭhopatāpaśatasahasreṇa vā
1.4.13	prathamas trivargaḥ sāvitryaṃ gāyatraṃ mahānāmnyaś caiṣāmṛtā nāma saṃhitaitayā vai devā amṛtatvam āyan
1.4.14	amṛtatvam eti ya evaṃ veda
1.4.15	idaṃ hy anvojaseti prathamottame tvāmidā hyo naraḥ sa pūrvyo mahīnāṃ purāṃ bhindur yuvā kavir upaprakṣe madhumati kṣiyantaḥ pavasva soma madhumāṁ ṛtāvā surūpakṛd rāhasaṃ mādhucchandasam eṣā mādhucchandasī nāma saṃhitaitayā vai devāḥ svargaṃ lokam āyan
1.4.16	svargaṃ lokam eti ya evaṃ veda
1.4.17	ā vo rājā tad vo varga ājyadohāni devavratāni caiṣā raudrī nāma saṃhitaitāṃ prayuñjan rudraṃ prīṇāti
1.4.18	idaṃ viṣṇuḥ prakṣasya vṛṣṇaḥ pra kāvyam uśaneva bruvāṇa iti vārāham antyaṃ puruṣavrate caiṣā vaiṣṇavī nāma saṃhitaitāṃ prayuñjan viṣṇuṃ prīṇāti
1.4.19	adardaḥ suṣvāṇāsa ā tū na iti vargā mṛjyamānaḥ suhastyeti prathamaṣaṣṭhe caiṣā vaināyakī nāma saṃhitaitāṃ prayuñjan vināyakaṃ prīṇāti
1.4.20	ā mandair indra haribhiḥ ā no viśvāsu havyaṃ pra senānīḥ iti vargāḥ pavitraṃ ta iti dve eṣā skandasya saṃhitaitāṃ prayuñjan skandaṃ prīṇāti
1.4.21	yad vā u viśpatiḥ sanād agne 'kṣannamīmadanta hy abhi tripṛṣṭham krānt samudraḥ kanikrantīti dve eṣā pitryā nāma saṃhitaitāṃ prayuñjan pitṝn prīṇāti
1.4.22	āsyadaghna udake tiṣṭhann akyenākīty etat triḥsaptakṛtvo gāyed etat sarvavācogatasaṃmitam etena sarvān kāmān avāpnoti
1.4.23	yaś caivaṃ veda yaś caivaṃ veda
1.5.1	athātaḥ prāyaścittānām
1.5.2	anādeśe mantrā balavantas tapo'nvitāḥ pāvanā bhavanti
1.5.3	āpannaḥ prāyaścittaṃ caret
1.5.4	abhyāsaḥ sāmnāṃ śataṃ daśāvaram
1.5.5	kāhalam uktvā dadhikrāvṇo akāriṣam ity etad gāyet
1.5.6	paruṣam uktvedaṃ viṣṇur vicakrama iti
1.5.7	brāhmaṇam uktvā triḥ
1.5.8	bhrātaraṃ mātulaṃ pitṛvyam iti gurujātīyān prasādya pakṣiṇīṃ rātrim upoṣya tavāhaṃ soma rāraṇeti prathamam ekaviṃśatikṛtvaḥ
1.5.9	upādhyāyaṃ mātaraṃ pitaram ity eteṣu trirātram upavasen netarasyaivāntyam
1.5.10	anadhyāpyam adhyāpya saptarātram upavasan sadā gāvaḥ śucayo viśvadhāyasa ity etad gāyet
1.5.11	ayājyayājane dakṣiṇās tyaktvā māsaṃ caturthe kāle bhuñjānaḥ kānīty etad gāyet
1.5.12	amedhyadarśane ye te panthā adho diva iti / tathāmedhyaghrāṇe
1.5.13	abhojyabhojane 'medhyaprāśane vā niṣpurīṣībhāvas trirātrāvaraṃ tūpavasan neto nv indraṃ stavāma śuddham iti pūrvaṃ sadā sahasrakṛtva āvartayan
1.5.14	bahūny apy upapatanīyāni kṛtvā tribhir anaśnatpārāyaṇaiḥ pūto bhavati
1.5.15	surāṃ pītvā saṃvatsaram aṣṭame kāle bhuñjāno yat pāṇyoḥ sambhaved avāṅnābhy ūrdhvaṃjānu parihitas trir ahna upaspṛśaṃs tathā rātrau sthānāsanābhyāṃ pavitraṃ ta ity uttareṇāhorātrāṇi japan grāmadvāre sthānāsanabhojanāni yatra labhet tatra vasen na pravaset / svakarmaṇābhibhāṣeta / caturṇāṃ brāhmaṇānām agrataḥ prāśnīyāt / grāmadvārasyaivāgrata āvaśyakāyābhikrāmet / ato 'nyathā śaṅkyam / pūrṇe saṃvatsare tailaṃ lavaṇaṃ kṣuram agniṃ gāṃ bījānīty ālabdhavantaṃ brāhmaṇā brūyuś caritaṃ tavety om bho iti brūyāt saptāvarān sapta parān hanty anṛtaṃ caritaṃ tava sucaritaṃ tavety om bho iti brūyāt / ata ūrdhvaṃ keśaśmaśrulomanakhāni vāpayitvāhataṃ vasanaṃ paridhāya brāhmaṇān svasti vācayitvā pūto bhavati
1.5.16	etena kalpena bhrūṇahā pūrvam etena brahmahā śuddhāśuddhīyam uttaram etena suvarṇasteno 'bhitripṛṣṭham ity abhi tripṛṣṭham iti
1.6.1	brāhmaṇasvaṃ hṛtvā māsam udake vāsaś caturthe kāle bhojanaṃ divā bahir ā syād vratānte śukraṃ te anyad yajataṃ te anyad ity etad gāyet
1.6.2	anyasya hṛtvā kṛcchraṃ carann ayaṃ sahasramānava iti dvitīyam
1.6.3	gurudārān hatvā surāpakalpenākrān ity etad gāyet
1.6.4	brāhmaṇadārān gatvā trīn kṛcchrāṃś caran brahma jajñānam iti pūrvam
1.6.5	anyasya gatvā kṛcchraṃ carann araṇyor ity etat
1.6.6	śūdrāṃ gatvā trirātram upavasann iḍām agna ity etat
1.6.7	akāle dārān upetya trīn prāṇāyāmān āyamya kayānīyādvitīyam āvartayet
1.6.8	brāhmaṇād vārdhuṣiṃ hṛtvā trīn kṛcchrāṃś caran brahma jajñānam ity uttaram
1.6.9	anyasya hṛtvā kṛcchraṃ carann anu hi tvā sutaṃ somety anu hi tvā sutaṃ someti
1.7.1	rājñaḥ pratigṛhya māsam udake vasan divā bhuñjāno mahat tat somo mahiṣaś cakārety etad gāyet
1.7.2	anyasyāpratigrāhyasya kṛcchraṃ caraṃs trikadrukeṣv ity etat
1.7.3	adattādāna ekarātram upavasann agnis tigmeneti dvitīyam
1.7.4	brāhmaṇāyāvagūrya prāṇaṃ gāyet / nihatyāpānam / śoṇite kṣarati pra soma devavītaya iti dvitīyam
1.7.5	rājanyavaiśyau savanagatau hatvā brāhmaṇasvakalpena śuddhāśuddhīyam uttaram
1.7.6	śūdraṃ hatvā dvādaśarātram upavāsa udake ca vāso 'yaṃ ta indra soma iti dvitīyam
1.7.7	gāṃ hatvā dvādaśarātram upavāsa udake ca vāso vayaṃ gha tvā sutāvanta iti dvitīyam
1.7.8	anyat prāṇi hatvaikarātram upavasann agnis tigmeneti dvitīyam
1.7.9	avakīrṇī trīn kṛcchrāṃś caran parīto ṣiñcatā sutam iti caturtham āvartayet
1.7.10	etena kalpena parivettā parivindaś ca somaṃ rājānaṃ varuṇam ity etat
1.7.11	ayonau retaḥ siktvāgnir mūrdhā ghṛtavatī dvitīyaṃ yad itas tanvo mameti ca
1.7.12	śūdrajīvikāyāṃ sevitvoparamya trīn kṛcchrāṃś caraṃś cakram ity etad gāyet
1.7.13	vaiśyajīvikāyāṃ vayaḥ suparṇā ity etat / rājanyajīvikāyāṃ pavasva soma madhumāṁ ṛtāvety etad abhi tvaṃ meṣam iti vā
1.7.14	sadā prayogaḥ
1.7.15	brāhmaṇam anṛtam abhiśasya tatpāpaṃ pratipadyate / guhyaṃ prakāśayann ardhabhāg bhavati
1.7.16	agnis tigmeneti vargaṃ prayuñjānas tena tat tarati tena tat tarati
1.8.1	rasān vikrīya kṛcchraṃ caran ghṛtavatīdvitīyam
1.8.2	ubhayatodantān vikrīya kṛcchraṃ caran ko adya yuṅkta ity etat
1.8.3	tān pratigṛhyaitenaiva kalpena śaṃ padam ity etat
1.8.4	adattāṃ kanyāṃ prakṛtya kṛcchraṃ carann abhrātṛvyo anā tvam ity etad gāyet
1.8.5	tāṃ pratigṛhyaitenaiva kalpena śaṃ padam ity etat
1.8.6	abhyudito bhadro no agnir āhuta ity etad gāyet / abhyastamito na tasya māyayā ca neti
1.8.7	duḥsvapneṣv adyā no deva savitar iti dvitīyam
1.8.8	anyasmiṃs tv anājñāte kayānīyā dvitīyam āvartayet
1.8.9	agnidagdhe ghṛtāktān yavāñ juhuyāj jātaḥ pareṇa dharmeṇety etenāgnaye svāheti ca
1.8.10	mūṣikajagdhe tilāñ juhuyān naki devā inīmasītīndrāya svāheti ca
1.8.11	kūrcanāśa ekarātram upavasann agnis tigmeneti dvitīyam
1.8.12	anyasmiṃs tv anājñāte yaṃ vṛtreṣv iti dvitīyam
1.8.13	manuṣyeṣv abhivāteṣu ghṛtāktānāṃ yavānām āḍhakaṃ juhuyād agne tvaṃ no antama iti caturvargeṇa sāmānteṣu svāhākārair agnaye svāhā vāyave svāhā sūryāya svāhā candrāya svāheti ca snehavad amāṃsam annaṃ brāhmaṇān bhojayitvā svasti vācayitvā svasti haiṣāṃ bhavati
1.8.14	goṣv abhivātāsu ghṛtāktānāṃ yavānām āḍhakaṃ juhuyād ā vo rājānam ity etena rudrāya svāheti ca yāvatīr dhūmaḥ spṛśati svasti hāsāṃ bhavati
1.8.15	aśveṣv abhivāteṣu ghṛtāktānāṃ yavānām āḍhakaṃ juhuyād aśvī rathī dvitīyenāśvibhyāṃ svāheti ca yāvato dhūmaḥ spṛśati svasti haiṣāṃ bhavati svasti haiṣāṃ bhavati
2.1.1	athātaḥ kāmyānām
2.1.2	anādeśe trirātram upavāsaḥ puṣyeṇārambhaḥ
2.1.3	āyuṣyāṇy eva prathamam
2.1.4	abodhy agnir mahi trīṇām iti dve tvāvata indraṃ naro grāme geyam āyur iti cāsya nidhanaṃ kuryāt tyam ū ṣu dve trātāram indraṃ havir ity etasya sthāne svasti na iti somaḥ punāty aṃsasuprathamaṃ viśvatodāvann iti pūrvaṃ rahasya ud uttamaṃ varuṇapāśam ity eṣo 'riṣṭavarga eteṣām ekam anekaṃ vā sarvāṇi vā prayuñjānaḥ śataṃ varṣāṇi jīvati / jarayaiva visraṃsate
2.1.5	bhrājābhrāje śukracandre rājanarauhiṇake śukriyādye hā ūsvaratādīni catvāri setuṣāma caiṣa pavitravarga eteṣām ekam anekaṃ vā sarvāṇi vā prayuñjānaḥ pūto bhavati
2.1.6	bahu pratigṛhya yājayitvā vāsannam ātmānaṃ manyamāno gauṣūktāśvasūkte śuddhāśuddhīye tarat sa mandīty etāni prayuñjānaḥ pūto bhavati
2.1.7	tavaśravīyaṃ prayuñjānaḥ śuciḥ pūto brahmalokam abhisaṃpadyate na ca punar āvartate
2.1.8	ud uttamaṃ varuṇapāśam ity etat sadā prayuñjānaḥ saṃbādhaṃ na nigacchati / nigataś ca pramucyate
2.1.9	gaurānt sarṣapāṃs tuce tunāya tat su na ity etena prāśnīyāt / dīrghāyur bhavati
2.1.10	trīn vodakāñjalīn sadācāmet pibā somam indra mandatu tvety etābhyāṃ dīrghāyur bhavati dīrghāyur bhavati
2.2.1	atha yasyā jātāni pramīyeran nyagrodhaśuṅgāṃ śaramūlaṃ cotthāpya tadahas trivṛtaṃ kārayen maṇim agniṃ pratiṣṭhāpyāvṛtā hutvā maṇiṃ nidhāyābodhy agnir ity etenābhijuhuyāt / sahasrakṛtvaḥ śatāvaraṃ tṛtīye garbhamāsi / nidadhyād ājyaśeṣam / mekhalāyāṃ maṇiṃ dhārayet / pumāṃsaṃ ha janayati / jātasya kaṇṭhe 'vasajet / kumāram ājyaśeṣaṃ prāśayet / sarvāṇi srotāṃsi tarpayet / abhyañjītāharahas tata ūrdhvam / upayukte punaḥ prayogaḥ / śataṃ varṣāṇi jīvati / jarayaiva visraṃsate
2.2.2	atha yo rakṣasā gṛhītaḥ syād aśanihatasya vṛkṣasyedhmaḥ śuklāyā goḥ sarūpavatsāyā anyasyā vājyaṃ bailvaṃ maṇim utthāpya tadahas trivṛtaṃ kārayen maṇim / agniṃ pratiṣṭhāpyāvṛtā hutvā maṇiṃ nidhāyendra tridhātu śaraṇam ity etenābhijuhuyāt sahasrakṛtvaḥ śatāvaram / taṃ maṇiṃ kaṇṭhena śirasā vā dhārayan muñcate rakṣasā / yad vā u viśpatir iti caitat sadā prayuñjīta / svasti hāsya bhavati
2.2.3	āmayāvī kaumbhyaṃ ghṛtaṃ viśvāḥ pṛtanā abhibhūtaraṃ nara ity etenābhijuhuyāt sahasrakṛtvaḥ śatāvaram / jīveti cāsya nidhanaṃ kuryād etenaiva sadā prāśnīyāt / mucyata āmayāvī / ā no mitrāvaruṇeti caitat sadā prayuñjīta / svasti hāsya bhavati svasti hāsya bhavati
2.3.1	atha yad asya rujec chaṃ no devī rahasyena ghṛtam abhigīyābhyañjyācchāmyati ha
2.3.2	dvikādyena vodakaṃ pāyayecchītābhir adbhir abhiṣecayet somaṃ rājānaṃ sanād agne 'gniṃ hotāram ity etāni cainam abhiśrāvayecchāmyati ha
2.3.3	śaṅkhapuṣpīṃ sarpasugandhāṃ cotthāpya tadahas trivṛtaṃ kārayen maṇim agniṃ pratiṣṭhāpyāvṛtā hutvā maṇiṃ nidhāya carṣaṇīdhṛtam iti vargeṇābhijuhuyāt sahasrakṛtvaḥ śatāvaram / taṃ maṇiṃ kaṇṭhena śirasā vā dhārayato na sarpabhayaṃ bhavati / kayānīyāyāṃ ca sarpasāma sadā prayuñjīta / svasti hāsya bhavati
2.3.4	śvetapuṣpāṃ bṛhatīm utthāpya tadahas trivṛtaṃ kārayen maṇim agniṃ pratiṣṭhāpyāvṛtā hutvā maṇiṃ nidhāya mo ṣu tvā vāghataśca nety etenābhijuhuyāt sahasrakṛtvaḥ śatāvaram / taṃ maṇiṃ kaṇṭhena śirasā vā dhārayato na śastrabhayaṃ bhavati / yata indra bhayāmaha iti caitat sadā prayuñjīta / svasti hāsya bhavati
2.3.5	śvetapuṣpaṃ arkam utthāpya tadahas trivṛtaṃ kārayen maṇim agniṃ pratiṣṭhāpyāvṛtā hutvā maṇiṃ nidhāya svāśirām arkeṇābhijuhuyāt sahasrakṛtvaḥ śatāvaram / taṃ maṇiṃ kaṇṭhena śirasā vā dhārayan bahvanno bhavati
2.3.6	dīrghatamaso 'rko 'rkaśiro 'rkagrīvā iti caitāni prayuñjānaḥ sarvatrānnaṃ labhate
2.3.7	sam anyā yantīndhanaṃ prayuñjāno na pipāsayā mriyate
2.3.8	iṣṭāhotrīyaṃ prayuñjāno nāpsu mriyate
2.3.9	acodasa iti tṛtīyaṃ prayuñjīta nainaṃ yakṣmā gṛhṇāti
2.3.10	tvam imā oṣadhīr ity etat sadā prayuñjāno na gareṇa mriyate
2.3.11	saṃ te payāṃsīti pūrveṇa prathamaṃ grāsaṃ grased uttareṇa nigired viṣam apy asyānnaṃ bhavati / nainaṃ hiṃsati / nainaṃ hiṃsati
2.4.1	karavīradaṇḍam utthāpya devavratair abhijuhuyād anugānaśastena hastagatena yatra kva ca gacchati sarvatra hāsya svasti bhavati
2.4.2	tena nagaraṃ vā nigamaṃ vā grāmaṃ vā goṣṭhaṃ vāgāraṃ vā manasā dhyāyan parilikhen nātrāniṣṭāḥ praviśanti
2.4.3	pratibhaye 'dhvani devavratam ādyaṃ gītvā madhyamam āvartayet / gate 'dhvany uttamaṃ samāpayitvā viramet
2.4.4	udyataśastrān śatrūn dṛṣṭvā devavratāni manasā dhyāyan nainaṃ hiṃsanti
2.4.5	amānuṣe bhaye kayānīyātṛtīyam āvartayen nainaṃ hiṃsanti
2.4.6	adhvānam abhyutthita ā mandrair iti vargaṃ gītvānapekṣamāṇo vrajet / svastyardhacaritaḥ punar aiti nādhvani ca pramīyate
2.4.7	anyo vainam anugāyet / kadācana starīr asīty etena cainam abhiśrāvayet / arddhasāmni pradakṣiṇam āvartayet / samāpyānavekṣamāṇaḥ paro vrajet / svastyardhacaritaḥ punar aiti / nādhvani ca pramīyate
2.4.8	eṣo uṣā apūrvyeti saṃviśan sadā prayuñjītākālaṃ svastyayanam / udite yad adya kac ca vṛtrahann ity ākālaṃ svastyayanam
2.4.9	mūlaphalair upavasathaṃ kṛtvā māsam upavased araṇye nistāntavo munir yā rauhiṇī vā pauṣī vā paurṇamāsī syāt tad ahar udyantam ādityam upatiṣṭhetod vayaṃ tamasas parīty etena / tata ūrdhvaṃ tadvratas tadbhakṣaś catvāri varṣāṇi prayuñjāno jarāmṛtyū jahāti jarāmṛtyū jahāti
2.5.1	athaikamanuṣyāṇām āvartanaṃ striyo vā puṃso vā
2.5.2	śravaṇena vratam upetya
2.5.3	pūrvaiḥ proṣṭhapadaiḥ pāṃsubhiḥ pratikṛtiṃ kṛtvā prākśirasaṃ pūrvāhṇe dakṣiṇaśirasaṃ madhyāhne pratyakśirasam aparāhṇe 'rdharātra udakśirasaṃ tasyā hṛdayadeśam adhiṣṭhāyāyaṃ ta indra soma iti brāhmaṇasyedaṃ ta ekam iti kṣatriyasyaiṣa pra kośa iti vaiśyasya vibhoṣ ṭa indra rādhasa iti śūdrasyod vayaṃ tamasas parīti vā sarveṣāṃ sauvarṇīṃ pratikṛtiṃ kuryād brāhmaṇasya rājatīṃ kṣatriyasyaudumbarīṃ vaiśyasyāyasīṃ śūdrasyaudumbarīṃ vā sarveṣām ayam asāv iti prākśirasam agnau pratiṣṭhāpyaudumbareṇa sruveṇājyenābhijuhuyācchāva iti nidhanena guṇī hāsya bhavati
2.5.4	kṛṣṇavrīhīṇāṃ nakhanirbhinnānāṃ piṣṭamayīṃ pratikṛtiṃ kṛtvā piṣṭasvedaṃ svedayitvā sarṣapatailenābhyajya tasyāḥ kṣureṇāṅgāny avadāyāgnau juhuyāt pra mandina ity etena śeṣaṃ svayaṃ prāśnīyād itarathābhāve mriyeta
2.5.5	atha yaḥ kāmayetāvartayeyam ity ekarātraṃ kṣurasaṃyuktas tiṣṭhet sutāso madhumattamā iti varga eteṣām ekam anekaṃ vā sarvāṇi vā prayuñjāna ekarātreṇa kuṭumbinam āvartayati
2.5.6	dvirātreṇa rājopajīvinaṃ trirātreṇa rājānaṃ catūrātreṇa grāmaṃ pañcarātreṇa nagaraṃ ṣaḍrātreṇa janapadaṃ saptarātreṇāsurarakṣāṃsy aṣṭarātreṇa pitṛpiśācān navarātreṇa yakṣān daśarātreṇa gandharvāpsaraso 'rdhamāsena vaiśravaṇaṃ māsenendraṃ caturbhiḥ prajāpatiṃ saṃvatsareṇa yat kiṃ ca jagat sarvaṃ hāsya guṇībhavati
2.6.1	athātaḥ saubhāgyānām
2.6.2	yad indro anayad uccā te jātam andhasa iti navamadaśame eteṣām ekam anekaṃ vā sarvāṇi vā prayuñjānaḥ subhago bhavati
2.6.3	dvandvādyāyāḥ saptamāṣṭamābhyām indrāṇīṃ sadā tarpayan subhago bhavati
2.6.4	apāmārgaṃ dantapāvanaṃ ghṛtamadhuliptaṃ bhadro no agnir āhuta ity etenāniṣṭhīvan saṃvatsaraṃ bhakṣayan subhago bhavati
2.6.5	bhago na citra ity etābhyām añjayan subhago bhavati
2.6.6	imam indreti vargaṃ prayuñjānaḥ sarvajanasya priyo bhavati
2.6.7	pari priyā divaḥ kavir ity ete yāṃ kāmayet tāṃ śrāvayet / kāmayate hainam
2.6.8	atha yāsya na guṇī syāt tāṃ brūyād ācāmetīndro viśvasya rājatīty etābhyām ācāmet
2.6.9	padapāṃsūnvāsyā agnau juhuyād ete panthā adho diva iti
2.6.10	tailaṃ vaināṃ yācitvā pāṇī parimṛdnann agnau pratāpayed agna āyāhi vītaya iti dvitīyena / nānāgatāyāṃ viramet
2.6.11	gojarāyukam ahastaspṛṣṭaṃ śoṣayitvā priyaṅgukāṃ sahāṃ sahadevāmadhyaṇḍāṃ bhūmipāśakāṃ sacāṅkācapuṣpīm ity etā utthāpya tad ahaś cūrṇāni kārayed ā no viśvāsu havyam ity etena triḥ saṃpātāṃścūrṇeṣu kṛtvāgna āyāhi vītaya iti rahasyena adbhiḥ saṃyūya tāni nāśuciḥ paśyed vopaspṛśed vā tad anulepanam / tenānulipto yāṃ yām upaspṛśate sā sainaṃ kāmayate
2.6.12	gamyāṃ nāsnāta upaspṛśet
2.6.13	utpale buddhe priyaṅgukā āvapet / yadā parṇāni saṃhared athainam utthāpya caturaṅgulam ubhayataḥ paricchidya madhyam uddharet / tad anulepanam / tenānulimped avāṃśaṃ ca ni tvā nakṣya viśpata ity etenāsya veśasthāḥ pravrajitāś ca vaśyā bhavanti
2.6.14	kanyāpravahaṇa ekarātropoṣito 'māvāsyāyāṃ niśi catuṣpatha ehy ū ṣu bravāṇi ta ity etenābhiṣiñcet trir abhiṣiktā pradīyate
2.6.15	ā te vatsā iti puṃsaḥ
2.6.16	trirātropoṣitaḥ kṛṣṇācaturdaśyāṃ śavād aṅgāram āhṛtya catuṣpathe bādhakam idhmam upasamādhāya matsyaṃ kṛkaram ity etau juhuyāt / agne mṛḍa mahāṁ asīti pūrveṇāgnir vṛtreti dvitīyām / te āhutī kośe kṛtvā haritālena gohṛdayaśoṇitena cottareṇa saṃnayed yaṃ dviṣyāt pramaṃhiṣṭhīyenāsya śayyām avakiret agāraṃ ca bhasmanā / naikagrāme vasati
2.6.17	athāto yaśasyānāṃ tvam indrayaśā asi pavate haryato harir ity eteṣām ekam anekaṃ vā sarvāṇi vā prayuñjāno yaśasvī bhavati
2.6.18	priyaṅgukā vā puṣyeṇābhijuhuyāt yaśo meti / tad anulepanam / tenānulimpet saṃvatsaram / yaśasvī bhavati / yaśasvī bhavati
2.7.1	athāto brahmavarcasyānām / rathantaraṃ vāmadevyaṃ śyaitaṃ mahānāmnyo yajñāyajñīyam ity eteṣām ekam anekaṃ vā sarvāṇi vā prayuñjāno brahmavarcasvī bhavati
2.7.2	kas tam indreti dvikaṃ prayuñjāno brahmavarcasvī bhavati / śraddhā cāsya bhavati
2.7.3	jagṛhmā ta iti ṣaḍvargaṃ prayuñjāno brahmavarcasvī bhavati
2.7.4	aṣṭarātropoṣito brāhmīm utthāpya prajāpater hṛdayenābhigīya sahasrakṛtvaḥ prāśnīyācchrutinigādī bhavati
2.7.5	puṣpāṇi vāsyā udakena saṃvatsaraṃ yaṇvena prāśnīyācchrutinigādī bhavati
2.7.6	māsaṃ somabhakṣaḥ syāt sadasaspatim adbhutam ity etena śrutinigādī bhavati
2.7.7	sadā vaitat prayuñjīta / śrutinigādī bhavati
2.7.8	bhāradvājikāyā jihvām utthāpya tad ahaś cūrṇaṃ kārayitvā madhusarpirbhyāṃ saṃyūya prāg annaprāśanāt kumāraṃ prāśayed indram id gāthino bṛhad ity etena śrutinigādī bhavati
2.7.9	haridrāyās tulāvarārddhaṃ cūrṇayitvaitenaiva kalpena saṃvatsaraṃ yaṇvena prāśnīyācchrutinigādī bhavati
2.7.10	vacām etena kalpena vāco vratena pūrveṇa prāśnīyācchrutinigādī bhavati
2.7.11	matsyākṣakaśaṅkhapuṣpīvacākeraḍīghṛtāni bārhadgireṇābhijuhuyāt sahasrakṛtvaḥ śatāvaram / etenaiva prāśnīyāt / śrutinigādī bhavati
2.7.12	vacāyās trivṛtaṃ kārayen maṇim agniṃ pratiṣṭhāpyāvṛtā hutvā maṇiṃ nidhāya vāco vratenottareṇābhijuhuyāt sahasrakṛtvaḥ śatāvaram / taṃ maṇiṃ kaṇṭhena śirasā vā dhārayan kathāsu śreyān bhavati
2.7.13	vacāṃ madhukam ity ete āsye 'vadhāyāpāṃ phenenety etan manasānudrutyānte svāhākāreṇa nigīrya rājanvān aham arājakas tvam asīty uktvā vivadet / parṣadi rājani cottaravādī bhavaty uttaravādī bhavati
2.8.1	athātaḥ putriyāṇām
2.8.2	na tvā nakṣya ni tvām agne pra yo rāye 'yam agniḥ suvīryasya jātaḥ pareṇa na hi vaś caramaṃ ca na somaḥ pavate janitā matīnām iti sarvāṇy apa tyaṃ nityavatsā rathantaraṃ vyāhṛtivargo 'rūrucad iti dve eteṣām ekam anekaṃ vā sarvāṇi vā prayuñjānaḥ surūpān dīrghāyuṣaḥ putrāṃl labhate
2.8.3	rohiṇyāṃ vā rohiṇyā goḥ sarūpavatsāyāḥ payasi raktaśālīnāṃ sthālīpākaṃ śrapayitvā parameṣṭhinaḥ prājāpatyasya vratenābhijuhuyāt sahasrakṛtvaḥ śatāvaram / etenaivābhigīyoddhṛtya sabhāryaḥ prāśnīyāt / surūpān dīrghāyuṣaḥ putrāṃl labhate
2.8.4	kṛṣṇāyā goḥ sarūpavatsāyāḥ payasi kṛṣṇaṣaṣṭikānāṃ sthālīpākaṃ śrapayitvā kṛṣṇapañcamyām udite some tvam imā oṣadhīr ity etenābhijuhuyāt sahasrakṛtvaḥ śatāvaram / etenaivābhigīyoddhṛtya sabhāryaḥ prāśnīyāt / surūpān dīrghāyuṣaḥ putrāṃl labhate
2.8.5	kaumbhyaṃ ghṛtaṃ puruṣavratenābhijuhuyād anugānaśaḥ / uttareṇa sadā prāśnīyāt / surūpān dīrghāyuṣaḥ putrāṃllabhate
2.8.6	uḍaṅgavānāṃ yo 'gre gacchet taṃ gṛhītvā tad ahas trivṛtaṃ kārayen maṇim agniṃ pratiṣṭhāpyāvṛtā hutvā maṇiṃ nidhāyoccā te jātam andhasa iti tṛtīyenābhijuhuyāt sahasrakṛtvaḥ śatāvaram / taṃ maṇiṃ kaṇṭhena śirasā vā dhārayañchatānucaro bhavati śatānucaro bhavati
3.1.1	athāto dhānyānām
3.1.2	śuklavāsasā prayogaḥ snānam avalekhanam aniṣṭhīvanaṃ sadā cāñjanaṃ satyavacanaṃ sumanasāṃ dhāraṇaṃ keśaśmaśrulomanakhānāṃ tu nānyatra vratād dārān evopeyāt kāle / evaṃvrato yad udīrata ā haryatāyeti varga eteṣām ekam anekaṃ vā sarvāṇi vā prayuñjānaḥ śrīmān yaśasvī puṣṭimān dhanyo bhavati
3.1.3	girvaṇaḥ pāhi naḥ sutam iti caitat sadā prayuñjīta / mayi śrīr iti cāsya nidhanaṃ kuryāc chrīmān bhavati
3.1.4	trīn vodakāñjalīnt sadācāmed ayaṃ sahasramānava ity etābhyāṃ śrīr iti cottarasya nidhanaṃ kuryāt / śrīmān bhavati
3.1.5	saktumanthaṃ dadhimadhughṛtamiśram ā tvā viśantv indava ity etena saṃnayet / ā mā viśantv indavo na mām indrātiricyata ity etena pibet / alakṣmīṃ nudate
3.1.6	tiṣyeṇa ghṛtaṃ krīṇīyāt / āyāhi suṣumā hi ta ity etena pibet / alakṣmīṃ nudate
3.1.7	gaurānt sarṣapāṃs tiṣyeṇa cūrṇaṃ kārayitvendrehi matsyandhasa ity etena saṃyūya tair mukhaṃ pāṇī ca sarvāṇi cāṅgāni sarvāṃś ca saṃśleṣānutsādayann alakṣmīṃ nudate
3.1.8	gaurānt sarṣapān agnau juhuyād yad vīḍāv indra yat sthira ity etena hiraṇyaṃ labhate
3.1.9	vrīhiyavān agnau juhuyāt sunītho gha sa martya ity etena / dhānyaṃ labhate
3.1.10	vrīhiyavau sarpirmadhumiśrāv āsye 'vadhāya sa pūrvyo mahonām ity etan manasānudrutyānte svāhākāreṇa nigiret / evaṃ sadā prayuñjānaḥ sahasraṃ labhate
3.1.11	ima u tvā vicakṣata ity etenāhutisahasraṃ juhuyāt / sahasraṃ labhate
3.1.12	māsopoṣito bilvānāṃ dadhimadhughṛtāktānāṃ śrāyantīyenāṣṭasahasraṃ juhuyāt / siddhe sauvarṇāny asiddhe rājatāni
3.1.13	naiyagrodhaṃ dantapavanaṃ ghṛtamadhuliptaṃ gavyo ṣu ṇa ity etābhyām aniṣṭhīvant saṃvatsaraṃ bhakṣayant sahasraṃ labhate sahasraṃ labhate
3.2.1	trirātropoṣito bhadro no agnir āhuta ity etenāhutisahasraṃ juhuyāt / sahasraṃ labhate
3.2.2	audumbarīr vā samidho ghṛtāktāḥ sahasraṃ juhuyāt / gā labhate
3.2.3	vrīhiyavān agnau juhuyāt / dhānyaṃ labhate
3.2.4	dvādaśarātropoṣita evā hy asi vīrayur ity etenāhutisahasraṃ juhuyāt / grāmaṃ labhate / etāṃś ca sarvān kāmān avāpnoti
3.2.5	śrattaṣṭakaṃ prayuñjānaḥ prathamena hiraṇyaṃ labhate dvitīyena dhānyaṃ tṛtīyena paśūn caturthena putrān pañcamena grāmān ṣaṣṭhena yaśaḥ saptamena brahmavarcasam aṣṭamena svargaṃ lokam avāpnoti
3.2.6	saṃvatsaraṃ gogrāsam āhared gāvaś ciddha samanyava ity etenānantyāṃ vindate śriyam
3.2.7	vairūpāṣṭakaṃ nityaṃ prayuñjāno lakṣmīṃ juṣate
3.2.8	antyaṃ vā jānudaghna udake tiṣṭhan
3.2.9	nābhidaghne dhānyaṃ kakṣadaghne paśūn āsyadaghne putrān grāmaṃ ca
3.2.10	anapekṣito vāsakṛd gītvottīrṇaḥ sahasraṃ labhate
3.2.11	āhutisahasraṃ vā juhuyāt sāmānteṣu svāhākāraiḥ
3.2.12	eteṣāṃ kalpānāṃ yathā bhūyas tathā śreyas tathā śreyaḥ
3.3.1	gāḥ prakālyamānāś copakālyamānāś ca sadopatiṣṭheta gavyo ṣu ṇa ity etābhyāṃ sphīyante / bahulā bhavanti
3.3.2	sadā bhojanasyopanītasyāgram agnau juhuyād agne vivasvad uṣasa iti pūrveṇa / baliṃ cottareṇa kuryād bahupaśudhanadhānyo bhavati
3.3.3	aṣṭarātropoṣito 'māvāsyāyāṃ niśy ekavṛkṣe kṣīriṇy araṇye māṃsaṃ susaṃskṛtam ekatṛptyavarārdhyaṃ māṇibhadrāyopahared eṣa sya te madhumāṁ indra soma ity etena / hiraṇyadroṇaṃ labhate
3.3.4	trirātropoṣitaḥ śuklacaturdaśyāṃ śaunaṃ māṃsaṃ pāyasaṃ vopaharet trir asmai sapta dhenavo duduhira ity etena / daivān poṣān puṣyati / bahupuruṣaṃ cāsya bhavati / kriyāś cānena kurute
3.3.5	trirātropoṣitaḥ kṛṣṇacaturdaśyāṃ matsyān upaharen mahārājāya saṃśravasa iti vargeṇāsurān poṣān puṣyati / bahupuruṣaṃ cāsya bhavati / kriyāś cānena kurute
3.3.6	athāto vāstuśamanam
3.3.7	pradakṣiṇaṃ pratidiśaṃ rajjvā yacchet / avāntaradeśeṣu ca / yatrābhisameyus tatropalimpet / rajjvanteṣu ca śamīpalāśaśrīparṇināṃ patrair vāstūpakiret / akṣataiś ca sumanobhiś ca / pūrvaiḥ proṣṭhapadair gṛhe 'gniṃ pratiṣṭhāpya dhānāvantaṃ karambhiṇam ity etad gītvā pāyasam agnau juhuyāt / pareṣāṃ ca palāśaparṇamadhyameṣu balyupahāraḥ prajāpataye svāheti madhya upahared indrāyeti purastād vāyava ity avāntaradeśe varuṇāyeti paścān mahārājāyety avāntaradeśe somāyety uttarato mahendrāyety avāntaradeśe vāsukaya ity adhastād ūrdhvaṃ namo brahmaṇa iti divi bahupaśudhanadhānyahiraṇyam āyuṣmatpuruṣaṃ vīrasūsubhagāvidhavastrīkaṃ śivaṃ puṇyaṃ vāstu bhavati / caturṣu māseṣu prayogaḥ / saṃvatsare vā punaḥ prayogaḥ punaḥ prayogaḥ
3.4.1	athāto 'dṛṣṭadarśanam
3.4.2	saṃkarāt saṃkarevāsinīm āvahecchūrpeṇākṣatān gandhānt sumanasaś cātra kṛtvā saṃviṣṭiḥ prākśirāḥ śucau deśe śirastaḥ kṛtvā ka imam u huvety etad gītvā vāgyataḥ prasvapet paśyati ha
3.4.3	garagolikāṃ vā samudge 'vadhāyāyāhi suṣamā hi ta ity etad gītvā vāgyataḥ prasvapet paśyati ha
3.4.4	kanyāṃ vopavāsayed adṛṣṭarajasam ādarśaṃ cāyam agniḥ śreṣṭhatama ity etena / vyuṣṭāyāṃ rātrāv etenaivābhigīya parimṛjya brūyāt paśyeti / paśyati ha
3.4.5	udaśarāvaṃ vopavāsayet pra mitrāya prāryamṇa ity etena vyuṣṭāyāṃ rātrāv etenaivābhigīya parimṛjya brūyāt paśyeti / paśyati ha
3.4.6	vaṃśamayyau vā śalāke gandhaiḥ pralipya madhyamenopavāsayed vyuṣṭāyāṃ rātrāv etenaivābhigīya parimṛjya brahmacāriṇau brūyād dhārayatam iti saṃnamatyoḥ siddhiṃ vidyāt
3.4.7	yaṣṭiṃ vāntyena caturaṅgulaśo nimāyopavāsayet / vyuṣṭāyāṃ rātrāv etenaivābhigīya parimṛjya pramiṇuyād aṅguliparvabhiḥ pūryamāṇeṣu sidhyati
3.4.8	āṣāḍhyāṃ paurṇamāsyāṃ bījāni dhārayitvopavāsayet tulāṃ cendram id devatātaya ity etena / vyuṣṭāyāṃ rātrāv etenaivābhigīya parimṛjya prokṣya dhārayet / yāni garīyāṃsi tāny ṛdhyante
3.4.9	akṣatānāṃ dvau rāśī kuryād bhāvābhāvayor ā no viśvāsu havyam ity etena / vyuṣṭāyāṃ rātrāv etenaivābhigīya prokṣya brūyād ālabhasveti / bhāvam ālabhamāne sidhyati
3.4.10	jyotiṣmatāṃ vidhūmānām aṅgārāṇāṃ dvau rāśī kuryāt / yāvanto vā syus tenārthinaḥ śruṣṭy agne navasya ma ity etenainān yugapad ghṛtenābhiṣiñcet / yaḥ pūrvaḥ prajvalito vidhūmenārciṣā pradakṣiṇam abhiparyāvartate sa jayatīti vidyāt
3.4.11	jyotiṣkān kuryān mānuṣīṇāṃ ghṛtena sadyomathitena pra soma devavītaya ity etenainān jvalayet / yaḥ paścāc chāmyati sa ciraṃ jīvati sa ciraṃ jīvati
3.5.1	rājānam abhiṣecayet / tiṣyeṇa śravaṇena vā
3.5.2	vrīhiyavais tilamāṣair dadhimadhusumanojātarūpair yaśasvinībhyo nadībhyaḥ samudrāc codakāny āhṛtyaudumbare bhadrāsane vaiyāghre carmaṇy uttaralomny āsīnaṃ jīvantīnāṃ gavāṃ śṛṅgakośair abhiṣiñced abhrātṛvya iti rahasyena
3.5.3	yaṃ kāmayetaikarājaḥ syān nāsya cakraṃ pratihanyetety ekavṛṣeṇābhiṣiñcet
3.5.4	abhiṣektre dadyād grāmavaraṃ dāsīśataṃ sahasraṃ tadadhīnaś ca bhavet
3.5.5	adbhute yavadroṇaṃ juhuyād vāta ā vātu bheṣajam ity etena śāmyati ha
3.5.6	kṛṣṇāṃs tilān agnau juhuyāt pra daivodāso agnir ity etena / nainaṃ kṛtāni hiṃsanti / tāny eva pratigacchanti
3.5.7	vrīhiyavān agnau juhuyāt pañcanidhanena vāmadevyena / nainaṃ kṛtāni hiṃsanti / tāny eva pratigacchanti
3.5.8	tāmrarajatajātarūpāyasīṃ mudrāṃ kārayitvoccā te jātam andhasa iti caturthenābhijuhuyāt sahasrakṛtvaḥ śatāvaram / tāṃ mudrāṃ dakṣiṇena pāṇinā dhārayet / nainaṃ kṛtāni hiṃsanti / tāny eva pratigacchanti / tāny eva pratigacchanti
3.6.1	saṃgrāmaṃ yuyutsamānasyodakam abhijuhuyāt somaṃ rājānaṃ varuṇam ity etena / tata enaṃ pāyayed yo rājā carṣaṇīnām iti pūrveṇa / ye cātra mukhyāḥ syus tān uttareṇābhiṣiñcet
3.6.2	atha hainaṃ saṃnāhayet pra senānīr iti vargeṇa
3.6.3	athāsya rathaṃ yuñjyād ā tvā sahasram ā śatam iti vargeṇa
3.6.4	bṛhadrathantarābhyāṃ cakre vāmadevyenādhiṣṭhānam
3.6.5	sa gha taṃ vṛṣaṇaṃ ratham ity etenādhitiṣṭhet / prayāntaṃ cainam anugāyed indrasya nu vīryāṇītyādi
3.6.6	śīrṣaṃ gatvā trīn iṣūn asyed ut tvā mandantu soma ity etena / jayati na parājīyate
3.6.7	saṃdarśane dhūmrāyāḥ goḥ sarūpavatsāyā ghṛtadroṇaṃ juhuyāt satyam itthety rahasyena / jayati na parājīyate
3.6.8	bādhakamayīnāṃ samidhāṃ ghṛtāktānāṃ sahasraṃ juhuyād abhi tvā pūrvapītaya iti / vaṣaṭkāraṃ cāsya nidhanaṃ kuryāt / jayati na parājīyate
3.6.9	saidhrakamayīnāṃ samidhāṃ ghṛtāktānāṃ sahasraṃ juhuyād abhi tyaṃ meṣam itīndra iva dasyūṁ pramṛṇa iti cāsya nidhanaṃ kuryāt / jayati na parājīyate
3.6.10	saptarātropoṣitaḥ saptamukhyān uddiśya sadyaḥpīḍitena sarṣapatailena saptahenāhutisahasraṃ juhuyāt / saptarātrān na bhavanti
3.6.11	hastyaśvarathapadātīnāṃ piṣṭamayīḥ pratikṛtīḥ kṛtvā piṣṭasvedaṃ svedayitvā sarṣapatailenābhyajya tāsāṃ kṣureṇāṅgāny avadāyāgnau juhuyād abhi tvā śūra nonuma iti rahasyena yatra hīśabdaḥ / yāvatāṃ juhoti sarve na bhavanti
3.6.12	trirātropoṣitaḥ kṛṣṇacaturdaśyāṃ śavād aṅgāram āhṛtya catuṣpathe bādhakam idhmam upasamādhāya vaibhītakena sruveṇa sarṣapatailenāhutisahasraṃ juhuyāt saṃmīlyena yatra vṛścaśabdaḥ syāt / tatra puruṣaḥ śūlahasta uttiṣṭhati / taṃ brūyād amuṃ jahīti / hanty enam
3.6.13	āmagarbhasya vā kṣureṇāṅgāny avadāyāgnau juhuyāt kakṣavargādyaiś caturbhiḥ sapatnaṃ manasā dhyāyant sadyo na bhavati sadyo na bhavati
3.7.1	atha yaḥ kāmayetāmuhyant sarvāṇy ā janitrāṇi parikrāmeyam iti mahe no adya bodhayety etat sadā prayuñjītāntavelāyāṃ caitat smared amuhyant sarvāṇy ā janitrāṇi parikrāmati
3.7.2	atha yaḥ kāmayeta sarvatrāgnir me jvaled iti saṃvatsaraṃ śirasāgniṃ dhārayed agna āyāhi vītaya iti prathamenopatiṣṭhed dvitīyena pariharet tṛtīyena paricaret / sarvatra hāsya jvalati yad icchati tad dahati
3.7.3	atha yaḥ kāmayeta piśācān guṇībhūtān paśyeyam iti saṃvatsaram caturthe kāle bhuñjānaḥ kapālena bhaikṣaṃ caran prāṇāḥ śiśur ityantyaṃ sadā sahasrakṛtvaḥ āvartayan paśyati
3.7.4	ayācitam etena kalpena dvitīyaṃ prayuñjānaḥ pitṝn paśyati
3.7.5	saṃvatsaram aṣṭame kāle bhuñjānaḥ pāṇibhyāṃ pātrārthaṃ kurvāṇo vṛtrasya tvā śvasathādīṣamāṇā ity etayoḥ pūrvaṃ sadā sahasrakṛtva āvartayan gandharvāpsarasaḥ paśyati
3.7.6	ayācitam etena kalpena dvitīyaṃ prayuñjāno devān paśyati
3.7.7	yad varca iti diśāṃ vrataṃ daśānugānam etena kalpena catvāri varṣāṇi prayuñjīta / nidhayo 'sya prakāśante ye daivās tāṃs tena
3.7.8	māsam upavased ekam ekam ayācitaṃ bhuñjīta mayi varca ity etena kalpena catvāri varṣāṇi prayuñjīta / nidhayo 'sya prakāśante ye pṛthivyām
3.7.9	aṣṭarātropoṣito 'māvāsyāyāṃ mukha ājyaṃ kṛtvā agniṃ nara ity etayoḥ pūrvaṃ manasānudrutyānte svāhākāreṇāgnau juhuyāt / vyuṣṭāyāṃ rātrau bhūtau pañca hāsya kārṣāpaṇā bhavanti / vyayakṛtāś ca punar āyanti / mūlam aśūnyaṃ kuryāt
3.7.10	gavāṃ praviśantīnāṃ yā paścāt syāt tasyāḥ śiro 'bhyanumṛjya puccham anumṛjya pāṇī saṃhṛtyānaṅgamejayas tiṣṭhet sarvāṃ rātriṃ dvitīyam āvartayan / jambhakā hāsya sārvakāmikā bhavanti sārvakāmikā bhavanti
3.8.1	atha yaḥ kāmayeta punar na pratyājāyeyam iti
3.8.2	rātriṃ prapadye punarbhūṃ mayobhūṃ kanyāṃ śikhaṇḍinīṃ pāśahastāṃ yuvatiṃ kumāriṇīm ādityaś cakṣuṣe vātaḥ prāṇāya somo gandhāyāpaḥ snehāya mano 'nujñāya pṛthivyai śarīram
3.8.3	sā hainam uvācāsmint saṃvatsare mariṣyasy asminn ayane 'sminn ṛtāv asmin māse 'sminn arddhamāse 'smin dvādaśarātre 'smin ṣaḍrātre 'smiṃs trirātre 'smin dvirātre 'sminn ahorātre 'sminn ahany asyāṃ rātrāv asyāṃ velāyām asmin muhūrte mariṣyasy ehi svargaṃ lokaṃ gaccha devalokaṃ vā brahmalokaṃ vā kṣatralokaṃ vā virocamānas tiṣṭha virocamānām ehi yoniṃ praviśa
3.8.4	nāhaṃ yoniṃ pravekṣyāmi bhūtottamāyā brahmaṇo duhituḥ saṃrāgavastrāyā jāyate mriyate saṃdhīyate ca
3.8.5	rātris tu mā punātu rātriḥ kham etat puṣpāntaṃ yat purāṇam ākāśaṃ tatra me sthānaṃ kurv apunarbhavāyāpunarjanmana etāvad eva rātrau rātrer vrataṃ ca rātrer vrataṃ ca
3.9.1	caturo māsān payobhakṣo gā anugatvāraṇye śucau deśe maṭhaṃ kṛtvā tatra praviśet / kamaṇḍalum udakopasparśanārtham ādāya trīnt saptarātrān anudaka upavasann ṛcaṃ sāma yajāmaha ity etayoḥ pūrvaṃ sadā sahasrakṛtva āvartayan yadi devatāḥ paśyati siddhaṃ tad iti / athotthānam / antarikṣyā hāsya siddhā bhavanty antarikṣakramaṇaṃ ca / dvārāṇi cāsya vivlīyante
3.9.2	dvitīyam etena kalpena prayuñjānaḥ kāmacārī manojavo bhavati
3.9.3	śuklān upavaset sarvān kālān mṛṣṭaḥ śuklavāsāś candanenānuliptaḥ sumanaso dhārayaṃstyamūṣu pūrvaṃ sadā sahasrakṛtva āvartayan ye mānuṣāḥ kāmās tān avāpnoti
3.9.4	dvitīyam etena kalpena prayuñjāno ye daivās tāṃs tena
3.9.5	māsam upavased ekam ekam ayācitaṃ bhuñjīta mayi varca ity etena kalpena catvāri varṣāṇi prayuñjānas trayāṇāṃ lokānām ādhipatyaṃ gacchati vṛddhāv apy asyaikasya
3.9.6	atha yāny anādiṣṭakāmakalpāni teṣāṃ yathāśruti smṛtiliṅgaiḥ kāmāḥ kṣurasaṃyuktāḥ
3.9.7	ābhiprāyikaṃ karma
3.9.8	so 'yaṃ prājāpatyo vidhis tam imaṃ prajāpatir bṛhaspataye provāca bṛhaspatir nāradāya nārado viṣvaksenāya viṣvakseno vyāsāya pārāśaryāya vyāsaḥ pārāśaryo jaiminaye jaiminiḥ pauṣpiñjyāya pauṣpiñjyaḥ pārāśaryāyaṇāya pārāśaryāyaṇo bādarāyaṇāya bādarāyaṇas tāṇḍiśāṭyāyanibhyāṃ tāṇḍiśāṭyāyaninau bahubhyaḥ
3.9.9	so 'yam anūcānāya brahmacāriṇe samāvartamānāyākhyeyaḥ
3.9.10	upādhyāyāya grāmavaraṃ sahasraṃ śvetaṃ cāśvaṃ pradāyānujñāto vā yaṃ kāmaṃ kāmayate tam āpnoti tam āpnoti
3.9.11	vedārthasya prakāśena tamo hārdaṃ nivārayan / pumarthāś caturo deyād vidyātīrthamaheśvaraḥ
