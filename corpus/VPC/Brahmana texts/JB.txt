#Text:Jaiminīyabrāhmaṇa
#Edition:Book 1 and 2 edited by G. Ehlers; book 3 edited by M. Kobayashi.
#Notes:Book 1 is taken from the DCS (with corrections), books 2 and 3 are modified versions of the texts by Ehlers and Kobayashi. Translation: 1.67-346 aligned with Bodewitz (1990); some parts are missing because the pages were not OCRed.



1.1.1	tad āhuḥ kena juhoti kasmin hūyata iti
1.1.2	prāṇenaiva juhoti prāṇe hūyate
1.1.3	tad yad etad agnīn manthanti prāṇāñ janayanti
1.1.4	tad yāvad vai manthanti na tarhi prāṇiti
1.1.5	araṇyor evāsya tarhi prāṇā bhavanti
1.1.6	tasya vai mathyamānasya bhasmāvaśīyate
1.1.7	annam evāsya taj jāyate
1.1.8	annaṃ ma etad ajanīty eva tad vidyāt
1.1.9	dhūmo 'nu ninardati
1.1.10	mana evāsya taj jāyate
1.1.11	mano ma etad ajanīty eva tad vidyāt
1.1.12	aṅgāro 'nu nirvartate
1.1.13	cakṣur evāsya taj jāyate
1.1.14	cakṣur ma etad ajanīty eva tad vidyāt
1.1.15	sa eṣo 'ṅgāra etāni bhasmāni grasate
1.1.16	yathā kumāro jātaḥ stanam abhipadyeta tathā tiryaṅ visarpati
1.1.17	śrotram evāsya taj jāyate
1.1.18	śrotraṃ ma etad ajanīty eva tad vidyāt
1.1.19	upari tṛṇāni dhunoti
1.1.20	prāṇa evāsya sa jāyate
1.1.21	prāṇo ma eṣo 'janīty eva tad vidyāt
1.1.22	bhā ity uddīpyate
1.1.23	vāg evāsya sā jāyate
1.1.24	vāṅ ma eṣājanīty eva tad vidyāt
1.1.25	sa etān pañca prāṇāñ janayate
1.1.26	tāṃs tredhā vyūhya devān kṛtvā teṣu juhvad āste
1.1.27	devā haivāsya devā bhavanti
1.1.28	ime tv evāsya devā bhavanti yeṣu juhvad āste
1.2.1	tad yad āhuḥ kena juhoti kasmin hūyata iti prāṇenaiva juhoti prāṇe hūyate tad etad annaṃ prāṇe juhoti
1.2.2	sa eṣo 'nakāmamāra imān hi prāṇān abhivardhayamānas teṣu juhvad āste
1.2.3	athaitaddha vāva brāhmaṇasya svaṃ yaddhaviḥ
1.2.4	tad ātman nidhatta eṣv amṛteṣu prāṇeṣu
1.2.5	tad asyātman nihitaṃ na pramīyate
1.2.6	tad yadā vai mana utkrāmati yadā prāṇo yadā cakṣur yadā śrotraṃ yadā vāg etān evāgnīn abhigacchati
1.2.7	athāsyedaṃ śarīram eteṣv evāgniṣv anupravidhyanty asmād vai tvam ajāyathā eṣa tvaj jāyatāṃ svāheti
1.2.8	so 'ta āhutimayo manomayaḥ prāṇamayaś cakṣurmayaḥ śrotramayo vāṅmaya ṛṅmayo yajurmayaḥ sāmamayo brahmamayo hiraṇmayo 'mṛtaḥ sambhavati
1.2.9	amṛtā haivāsya prāṇā bhavanti
1.2.10	amṛtaśarīram idaṃ kurute
1.2.11	so 'mṛtatvaṃ gacchati ya evaṃ vidvān agnihotraṃ juhoti
1.3.1	prajāpatiḥ sahasrasaṃvatsaram āsta
1.3.2	sa sapta śatāni varṣāṇāṃ samāpyemām eva jitim ajayad yāsyeyaṃ jitis tāṃ
1.3.3	sa svargaṃ lokam ārohan devān abravīd etāni yūyaṃ trīṇi śatāni varṣāṇāṃ samāpayātheti
1.3.4	tatheti
1.3.5	te trīṇi śatāni varṣāṇāṃ samāpya tām u eva jitim ajayan yāṃ prajāpatir ajayat
1.3.6	ta ete sarva eva prajāpatimātrā ayā3m ayā3m iti
1.3.7	te 'bruvan devaśarīrair vā idam amṛtaśarīraiḥ samāpāma
1.3.8	na vā idaṃ manuṣyāḥ samāpsyanti
1.3.9	etemaṃ yajñaṃ saṃbharāmeti
1.3.10	taṃ saṃvatsaram abhisamabharan
1.3.11	te 'bruvan mahad vā idaṃ sam eva bharāmeti
1.3.12	taṃ dvādaśāham abhisamabharan
1.3.13	te 'bruvan mahad vā idaṃ sam eva bharāmeti
1.3.14	taṃ pṛṣṭhyaṃ ṣaḍaham abhisamabharan
1.3.15	te 'bruvan mahad vā idaṃ sam eva bharāmeti
1.4.1	taṃ trirātraṃ taṃ dvirātraṃ tam aptoryāmaṃ tam atirātraṃ taṃ vājapeyaṃ taṃ ṣoḍaśinaṃ tam ukthyaṃ tam agniṣṭomaṃ tam iṣṭipaśubandhāṃs taṃ cāturmāsyāni taṃ darśapūrṇamāsau tam ete agnihotrāhutī abhisamabharan
1.4.2	so 'to na parājayata
1.4.3	etad vā aparājitaṃ yad agnihotraṃ
1.4.4	na ha vai parājayate ya evaṃ veda
1.4.5	sa yat purastād apa upaspṛśati satyaṃ vā āpaḥ satyaṃ dīkṣā dīkṣaivāsya sā
1.4.6	agnir jyotir jyotir agniḥ svāhety aṣṭākṣareṇa juhoti
1.4.7	aṣṭākṣarā gāyatrī
1.4.8	tad eva prātassavanaṃ
1.4.9	manasā niṣkevalyenottarām āhutiṃ juhoti
1.4.10	tad eva mādhyaṃdinaṃ savanam
1.4.11	upamṛṣṭe prāśnāti
1.4.12	tad eva tṛtīyasavanaṃ
1.4.13	lelihitam iva hi tat tṛtīyasavanam
1.4.14	upariṣṭād apa upaspṛśati
1.4.15	avabhṛtha evāsya sa
1.4.16	sa yad ete sāyamāhutī juhoty etābhyām evāsyāhutibhyāṃ sarvair etair yajñakratubhir iṣṭaṃ bhavati
1.4.17	atha yad ete prātarāhutī juhoty etābhyām evāsyāhutibhyāṃ sarvair etair yajñakratubhir iṣṭaṃ bhavati
1.4.18	tad etad aparyantaṃ yad agnihotram
1.5.1	atha paśukāmaḥ sāyaṃ paśuṣu sameteṣv agnihotraṃ juhuyāt
1.5.2	brahma vā agnihotram
1.5.3	brahmaṇaivaitat paśūn parigṛhṇāti
1.5.4	avisṛṣṭeṣu prātar
1.5.5	brahma vā agnihotram
1.5.6	brahmaṇaivaitat paśūn parigṛhṇāti
1.5.7	sa etān brahmaṇobhayataḥ paśūn parigṛhṇīte
1.5.8	ava paśūn runddhe
1.5.9	bahupaśur bhavati
1.5.10	atha svargakāmaḥ
1.5.11	dvau samudrāvacaryau vitatau mahāntāvāvarīvartete patheva padāviti
1.5.12	dvau haiva samudrāv acaryāv ahaś caiva rātriś ca
1.5.13	te ye naktaṃ juhvati rātrim eva te samudraṃ praviśanti
1.5.14	atha ya udite juhvaty ahar eva te samudraṃ praviśanti
1.5.15	tayor vā etayor atyayanam asti yathā vaiṣacaṃ vā syāt setor vā saṃkramaṇam astamite purā tamisrāyai suvyuṣṭāyāṃ purodayāt
1.6.1	atho haitau śyāmaśabalāv eva yad ahorātre
1.6.2	ahar vai śabalo rātriḥ śyāmaḥ
1.6.3	te ye naktaṃ juhvati rātrim eva te śyāmaṃ praviśanti
1.6.4	atha ya udite juhvaty ahar eva te śabalaṃ praviśanti
1.6.5	tayor etad evātyayanam astamite purā tamisrāyai suvyuṣṭāyāṃ purodayāt
1.6.6	atho haiṣu savitaiva dyumnaḥ
1.6.7	savitā vai prajāpatiḥ
1.6.8	prajāpatir viśve devāḥ
1.6.9	prajāpatāv evāsya tad viśveṣu deveṣu hutaṃ bhavati
1.6.10	tad etat prājāpatyaṃ yad agnihotram
1.6.11	atha yad etat prātaḥ prabhāty etasmin vai dyumne prajāpatiḥ prajāḥ prajanayāṃcakāra
1.6.12	savitā vai prajāpatiḥ
1.6.13	prajāpatir viśve devāḥ
1.6.14	prajāpatāv evāsya tad viśveṣu deveṣu hutaṃ bhavati
1.6.15	tad etad vaiśvadevaṃ yad agnihotram
1.6.16	atho haitad ahorātre evaṃ mukhaṃ saṃdhattaḥ
1.6.17	annaṃ vā agnihotram
1.6.18	annādyam evaitad ahorātrayor mukhato 'pidadhāti
1.6.19	evam eva punaḥ prātaḥ saṃdhattaḥ
1.6.20	annaṃ vā agnihotram
1.6.21	annādyam evaitad ahorātrayor mukhato 'pidhāyaitau punarmṛtyū atimucyate yad ahorātre
1.7.1	asau vā ādityo 'staṃ yan ṣoḍhā vimrocati
1.7.2	vyamrucad iti ha sma vā etaṃ pūrve purāṇina ācakṣate
1.7.3	athaitarhi nyamrucad iti
1.7.4	sa vā eṣo 'staṃ yan brāhmaṇam eva śraddhayā praviśati payasā paśūṃs tejasāgnim ūrjauṣadhī rasenāpas svadhayā vanaspatīn
1.7.5	sa yad brāhmaṇo 'gnihotrapātrāṇi nirṇenekti yat pariceṣṭati yayaivainaṃ śraddhayā praviṣṭo bhavati tām evāsmiṃs tat saṃbharati
1.7.6	atha yat payo duhanti yena payasā paśūn praviṣṭo bhavati tad evāsmiṃs tat saṃbharati
1.7.7	atha yad aṅgārān nirūhati yena tejasāgniṃ praviṣṭo bhavati tad evāsmiṃs tat saṃbharati
1.7.8	atha yat tṛṇenāvadyotayati yayorjauṣadhīḥ praviṣṭo bhavati tām evāsmiṃs tat saṃbharati
1.7.9	atha yad apaḥ pratyānayati yena rasenāpaḥ praviṣṭo bhavati tam evāsmiṃs tat saṃbharati
1.7.10	atha yat samidham abhyādadhāti yayā svadhayā vanaspatīn praviṣṭo bhavati tām evāsmiṃstat saṃbharati
1.8.1	tam evaṃ saṃbhṛtya sāyaṃ juhoti
1.8.2	sa tāṃ garbhakṛto rātriṃ vasati
1.8.3	evam eva punaḥ saṃbhṛtya prātar juhoti
1.8.4	taṃ janayati
1.8.5	so 'sya jāyamāna eva sarvaṃ pāpmānam apahanti
1.8.6	devā vai prajāpater ajāyanta
1.8.7	eṣa u evaṃvido jāyate
1.8.8	sa yāvantaṃ prajāpatir lokam ajayat tāvantaṃ jayati
1.8.9	atho hekṣate 'yaṃ vāva mām anuṣṭhyā saṃbharati hantāyaṃ sāṅgaḥ satanur avihruto jarasaṃ gacchatv iti
1.8.10	sa ha sāṅga eva satanur avihruto jarasaṃ gacchati
1.8.11	atho hekṣate 'yaṃ vāva mām anuṣṭhyā veda hantemam evāviśānīti
1.8.12	sa haivaṃvidam evāviśati
1.8.13	sa eṣa vā eko vīro ya eṣa tapaty eṣa indra eṣa prajāpatiḥ
1.8.14	etasmin hāsya taddhutaṃ bhavati ya evaṃ vidvān agnihotraṃ juhoti
1.9.1	yaddha vā ahnā pāpaṃ kriyata ādityas tat kārayati
1.9.2	yad rātryāgnis tat
1.9.3	tāvabrūtām itthaṃ ced vai bhaviṣyāvo na vai tarhi śakṣyāvaḥ prajā bhartuṃ hantānnam evāsāvānyonyasminn evātmānaṃ juhavāveti
1.9.4	sa yad ādityo 'stam ety agnāv eva tad ātmānaṃ juhoti
1.9.5	sa yat kiṃ cādityo 'hnā pāpaṃ karoti tad asyāgnī rātryāpahanti
1.9.6	ādityam udyantam agnir anūdeti
1.9.7	āditya eva tad ātmānaṃ juhoti
1.9.8	sa yat kiṃ cāgnī rātryā pāpaṃ karoti tad asyādityo 'hnāpahanti
1.9.9	sa yathāhir ahicchavyai nirmucyeta yathā muñjād iṣīkāṃ vivṛhed evam eva sarvasmāt pāpmano nirmucyete sa ya evaṃ vidvān agnihotraṃ juhoti
1.10.1	sāyamāhutyaiva yat kiṃ cāhnā pāpaṃ karoti tad asyāgnī rātryāpahanti
1.10.2	prātarāhutyaiva yat kiṃ ca rātryā pāpaṃ karoti tad asyādityo 'hnāpahanti
1.10.3	sa yathāhir ahicchavyai nirmucyeta yathā muñjād iṣīkāṃ vivṛhed evam eva sarvasmāt pāpmano nirmucyate
1.10.4	tad yathā hiraṇye dhmāte na kaścana nyaṅgaḥ pāpmā pariśiṣyata evaṃ haivāsmin na kaścana nyaṅgaḥ pāpmā pariśiṣyate ya evaṃ vidvān agnihotraṃ juhoti
1.11.1	atha ha smāha nagarī jānaśruteyo 'sau vā ādityo 'staṃ yann agnim eva yoniṃ praviśatīti
1.11.2	sa yad ete sāyamāhutī juhoty etasyaiva tad ādityasya pṛṣṭhe pratitiṣṭhati yathobhayapadī pratitiṣṭhet tādṛk tat
1.11.3	atha yad ete prātarāhutī juhoty utthāpayatyevainaṃ tābhyām
1.11.4	sa yathā hastī hastyāsanam uparyāsīnam ādāyottiṣṭhed evam evaiṣā devataitad vidvāṃsaṃ juhvatam ādāyodeti
1.11.5	sainaṃ taṃ lokaṃ gamayati ya etasyai yataḥ paraṃ nāsti
1.11.6	sa yat kiṃ ca parācīnam ādityāt tad amṛtaṃ tad abhijayati
1.11.7	atha yad arvācīnam ādityād ahorātre tad upamathnīto yathā reṣmopamathnīyād evam
1.11.8	bahavo ha vā ādityāt parāñco lokāḥ
1.11.9	te 'sya sarva āptā bhavanti te jitāḥ
1.11.10	teṣvasya sarveṣu kāmacāro bhavati ya evaṃ vidvān agnihotraṃ juhoti
1.12.1	devā vai mṛtyunā samayatanta
1.12.2	sa yo ha sa mṛtyur agnir eva sa
1.12.3	te 'bruvann etemaṃ jigīṣāmeti
1.12.4	te 'bruvann ājyāhutiṃ juhavāma tayainaṃ jigīṣāmeti
1.12.5	tatheti
1.12.6	ta ājyāhutim ajuhavuḥ
1.12.7	tām annam akuruta tāṃ pratyudadīpyata
1.12.8	tasmād yatrājyāhutiṃ juhvati pratyuddīpyata eva
1.12.9	te 'bruvan paśvāhutiṃ juhavāma tayainaṃ jigīṣāmeti
1.12.10	tatheti
1.12.11	te paśum ālabhya medas samavadāya paśvāhutim ajuhavuḥ
1.12.12	tām annam akuruta tāṃ pratyudadīpyata
1.12.13	tasmād yatra paśvāhutiṃ juhvati pratyuddīpyata eva
1.12.14	te 'bruvan kṣīrāhutiṃ juhavāma tayainaṃ jigīṣāmeti
1.12.15	tatheti
1.12.16	te kṣīrāhutim ajuhavuḥ
1.12.17	tayainam ajayan
1.12.18	tasmād yatra kṣīrāhutiṃ juhvaty aṅgārā eva bhavanti
1.12.19	te 'bruvann ajeṣma vā enam annena hantānapajayyaṃ jigīṣāmeti
1.13.1	te 'bruvan somāhutiṃ juhavāma tayainaṃ jigīṣāmeti
1.13.2	tatheti
1.13.3	te somenāyajanta
1.13.4	te somāhutim ajuhavuḥ
1.13.5	tayainaṃ prājayan
1.13.6	tasmād yatra somāhutiṃ juhvaty aṅgārā eva bhavanti
1.13.7	sa ya evaṃ vidvān ājyāhutiṃ ca paśvāhutiṃ ca juhoti priyam evāsya tena dhāmopagacchati
1.13.8	atha yat kṣīrāhutiṃ juhoti jayaty evainaṃ tena
1.13.9	atha yat somāhutiṃ juhoti yathā jitvā prajayet tādṛk tat
1.13.10	sa etau punarmṛtyū atimucyate yad ahorātre
1.14.1	prāṇāya tveti samidham abhyādadhāti
1.14.2	apāne 'mṛtam adhāṃ svāheti juhoti
1.14.3	atha srucam abhimṛśati hṛdayaṃ pretir manaḥ saṃtatiś cakṣur ānatiḥ śrotram upanatir vāg āgatiḥ
1.14.4	pratītaṃ devebhyo juṣṭaṃ havyam asthāt
1.14.5	amṛte mām adhāt
1.14.6	ā māṃ prāṇā viśantu bhūyase sukṛtāyeti
1.14.7	sa ha bhūya eva sukṛtaṃ karoti
1.14.8	atho hainam amuṣmin loke na pāpī vāg āgacchati ya evaṃ vidvān agnihotraṃ juhoti
1.15.1	tad āhur yaj jīvan puruṣaḥ karoty eva sādhu karoti pāpaṃ kā tayor duṣkṛtasukṛtayor vyāvṛttir iti
1.15.2	yaddha vai jīvan puruṣaḥ sādhu karoti prāṇāṃs tad abhisaṃpadyate
1.15.3	atha yad duṣkṛtaṃ śarīraṃ tat
1.15.4	sa yad asmāl lokād evaṃvit praiti tasya prāṇena saha sukṛtam utkrāmati śarīreṇa saha duṣkṛtaṃ hīyate
1.15.5	tad āhur durviditaṃ vai tad yadā martyavān duṣkṛtena saha vasāt
1.15.6	yo vā etena jīvann eva vyāvartate tat suviditam iti
1.15.7	tad vā etad agnihotram evābhisaṃpadyate
1.16.1	mano vā anu prāṇā vācam anv ātmā
1.16.2	sa yad vācā pūrvām āhutiṃ juhoti manasottarāṃ tad duṣkṛtasukṛte vyāvartayati
1.16.3	tasmād āhur naite āhutī saṃsṛjye
1.16.4	duṣkṛtasukṛte hy etābhyāṃ vyāvartayatīti
1.16.5	sa yat sāyamāhutyor vācā pūrvām āhutiṃ juhoti yad evāhnā pāpaṃ karoti tasmād eva tayā vyāvartate
1.16.6	atha yan manasottarāṃ yad eva rātryā pāpaṃ karoti tasmād eva tayā vyāvartate
1.16.7	atha yat prātarāhutyor vācā pūrvām āhutiṃ juhoti yad eva rātryā pāpaṃ karoti tasmād eva tayā vyāvartate
1.16.8	atha yan manasottarāṃ yad evāhnā pāpaṃ karoti tasmād eva tayā vyāvartate
1.16.9	sa eṣo 'har ahar duṣkṛtena vyāvartamāna eti ya evaṃ vidvān agnihotraṃ juhoti
1.17.1	dve ha vāva yonī
1.17.2	devayonir haivānyā manuṣyayonir anyā
1.17.3	dvā u haiva lokau
1.17.4	devaloko haivānyo manuṣyaloko 'nyaḥ
1.17.5	sā yā manuṣyayonir manuṣyaloka eva sa
1.17.6	tat striyai prajananam
1.17.7	ato 'dhi prajāḥ prajāyante
1.17.8	tasmād u kalyāṇīṃ jāyām iccheta kalyāṇe ma ātmā saṃbhavād iti
1.17.9	tasmād u jāyāṃ jugupsen nen mama yonau mama loke 'nyaḥ saṃbhavād iti
1.17.10	tasya vai sambhaviṣyataḥ prāṇā agre praviśanty atha retaḥ sicyate
1.17.11	sa imān prāṇān ākāśān abhinirvartate
1.17.12	tasmād u samānasyaiva retasaḥ sato yādṛśa eva bhavati tādṛśo jāyate
1.17.13	athaiṣā devayonir devaloko yad āhavanīyaḥ
1.17.14	eṣā ha vai devayonir devalokaḥ
1.17.15	tasmād yo gārhapatye juhuyād akṛtaṃ karotīty evainaṃ manyeran
1.17.16	sa yaj juhoti yaḥ sādhu karoty etasyām evainad devayonāv ātmānaṃ siñcati
1.17.17	so 'syātmāmuṣminn āditye sambhavati
1.17.18	sa haivaṃ vidvān dvyātmā dviyoniḥ
1.17.19	ekātmā haivaikayonir etad avidvān
1.17.20	sa yad asmāl lokād evaṃvit praiti
1.18.1	tasya prāṇaḥ prathama utkrāmati / sa heyattāṃ devebhya ācaṣṭa iyad asya sādhu kṛtam iyat pāpam iti
1.18.2	atha hāyaṃ dhūmena sahordhva utkrāmati / tasya haitasyartavo dvārapāḥ
1.18.3	tebhyo haitena prabruvīta / vicakṣaṇād ṛtavo reta ābhṛtam ardhamāsyaṃ prasutāt pitryāvatas taṃ mā puṃsi kartary erayadhvaṃ puṃsaḥ kartur mātary āsiṣikta
1.18.4	sa upajāyopajāyamāno dvādaśena trayodaśopamāsaḥ saṃ tad vide prati tad vide 'haṃ taṃ mā ṛtavo 'mṛta ānayadhvam iti / taṃ hartava ānayante
1.18.5	yathā vidvān vidvāṃsaṃ yathā jānañ jānantam evaṃ hainam ṛtava ānayante / taṃ hātyarjayante
1.18.6	sa haitam āgacchati tapantaṃ / taṃ hāgataṃ pṛcchati kas tvam asīti
1.18.7	sa yo ha nāmnā vā gotreṇa vā prabrūte taṃ hāha yas te 'yaṃ mayy ātmābhūd eṣa te sa iti / tasmin hātman pratipatta ṛtavaḥ saṃpalāyya padgṛhītam apakarṣanti
1.18.8	tasya hāhorātre lokam āpnutaḥ / tasmā u haitena prabruvīta ko 'ham asmi suvas tvaṃ
1.18.9	sa tvāṃ svargyaṃ svar agām iti / ko ha vai prajāpatiḥ
1.18.10	atha haivaṃvid eva suvargaḥ / sa hi suvar gacchati
1.18.11	taṃ hāha yas tvam asi so 'ham asmi / yo 'ham asmi sa tvam asy ehīti
1.18.12	sa etam eva sukṛtarasam apyeti / tasya putrā dāyam upayanti pitaraḥ sādhukṛtyāṃ
1.18.13	sa haivaṃ vidvān dvyātmā dvidāyaḥ / ekātmā haivaikadāya etad avidvān agnihotraṃ juhoti
1.19.1	vāg vā agnihotrī
1.19.2	tasyai mana eva vatsaḥ
1.19.3	manasā vai vācaṃ prattāṃ duhre
1.19.4	vatsena vai mātaraṃ prattāṃ duhre
1.19.5	tad vā idaṃ manaḥ pūrvaṃ yat paścād vāg anveti
1.19.6	tasmād vatsaṃ pūrvaṃ yantaṃ paścān mātānveti
1.19.7	hṛdayam eva methy upadohanī prāṇo rajjuḥ
1.19.8	prāṇenaiva vāk ca manaś cābhihite
1.19.9	rajjvā vai vatsaṃ ca mātaraṃ cābhidadhāti
1.19.10	taddha janako vaideho yājñavalkyaṃ papraccha vetthāgnihotraṃ yājñavalkyā3 iti
1.19.11	vedeti hovāca
1.19.12	kim iti
1.19.13	paya iti
1.19.14	yat payo na syāt kena juhuyā iti
1.19.15	vrīhiyavābhyām iti
1.19.16	yad vrīhiyavau na syātāṃ kena juhuyā iti
1.19.17	yad anyad dhānyaṃ teneti
1.19.18	yad anyad dhānyaṃ na syāt kena juhuyā iti
1.19.19	āraṇyābhir oṣadhībhir iti
1.19.20	yad āraṇyā oṣadhayo na syuḥ kena juhuyā iti
1.19.21	adbhir iti
1.19.22	yad āpo na syuḥ kena juhuyā iti
1.19.23	sa hovāca na vā iha tarhi kiṃcanāsīd athaitad u hūyata iva satyaṃ śraddhāyām iti
1.19.24	taṃ hovāca vetthāgnihotraṃ yājñavalkya namas te 'stu sahasraṃ bhagavo dadma iti
1.19.25	atha hainam upajagau
1.20.1	kiṃ nu vidvān pravasaty agnihotrī gṛhebhyaḥ kathā tad asya kāvyaṃ kathā saṃtato 'gnibhir iti
1.20.2	yad agnīn ādhāyāthāpapravasati katham asyānapaproṣitaṃ bhavatīti
1.20.3	sa hovāca vājasaneyaḥ
1.20.4	yo javiṣṭho bhuvaneṣu sa vidvān pravasan vide tathā tad asya kāvyaṃ tathā saṃtato 'gnibhir iti
1.20.5	mana iti hovāca
1.20.6	mano vāva bhuvaneṣu javiṣṭhaṃ
1.20.7	manasaivāsyānapaproṣitaṃ bhavatīti ha tad uvāca
1.20.8	atha hainam upajagau
1.20.9	yat sa dūraṃ paretyātha tatra pramādyati kasmin sāsya hutāhutir gṛhe yām asya juhvatīti
1.20.10	sa hovāca vājasaneyaḥ
1.20.11	yo jāgāra bhuvaneṣu sa vidvān pravasan vide tasmin sāsya hutāhutir gṛhe yām asya juhvatīti
1.20.12	prāṇa iti hovāca
1.20.13	prāṇo vāva bhuvaneṣu jāgaraḥ
1.20.14	prāṇa evāsya sā hutāhutir bhavati
1.20.15	tasmād āhuḥ prāṇo 'gnihotram iti
1.20.16	yāvaddhy eva prāṇena prāṇiti tāvad agnihotraṃ juhoti
1.21.1	raudraṃ gavi vāyavyam upasṛṣṭam āśvinaṃ duhyamānam agnīṣomīyaṃ dugdhaṃ vāruṇam adhiśritaṃ vaiśvadevā bindavaḥ pauṣṇam udantaṃ sārasvataṃ viṣyandamānaṃ maitraṃ śaro dhātur udvāsitaṃ bṛhaspater unnītaṃ savituḥ prakrāntaṃ dyāvāpṛthivyor hriyamāṇam indrāgnyor upasannam agneḥ pūrvāhutiḥ prajāpater uttaraindraṃ hutam
1.21.2	tad etat saptadaśam agnihotram
1.21.3	saptadaśa u eva vājapeyaḥ
1.21.4	sa ya evaṃ vidvān agnihotraṃ juhoty ubhāv eva lokāv abhijayati yaś cāgnihotrahuto yaś ca vājapeyayājinaḥ
1.21.5	trayo 'gnihotre sthāṇava iti ha smāha śāṇḍilyaḥ
1.21.6	yad apradīptāyāṃ samidhi juhoti sa sthāṇuḥ
1.21.7	yad enām aparādhnoti sa sthāṇuḥ
1.21.8	yad ene saṃsṛjati sa sthāṇuḥ
1.21.9	ādīptāyai samidhaḥ samunmukhe juhoti
1.21.10	atihāyottarām āhutiṃ juhoti
1.21.11	pra ha saptadaśa saptadaśa sahasrapoṣān puṣyati ya evaṃ vidvān agnihotraṃ juhoti
1.22.1	āruṇir vājasaneyo prakur vārṣṇaḥ priyo jānaśruteyo buḍila āśvatarāśvir vaiyāghrapadya ity ete ha pañca mahābrahmā āsuḥ
1.22.2	te hocur janako vā ayaṃ vaideho 'gnihotre 'nuśiṣṭaḥ sa no 'tivadann iva manyata eta tam agnihotre kathāṃ vādayiṣyāma iti
1.22.3	te hājagmuḥ
1.22.4	te ha brahmacāriṇam ūcuḥ pra ṇo brūhīti
1.22.5	tān ha provāca
1.22.6	tebhyo ha proktebhyaḥ pṛthag āsanāni pṛthag udakāni pṛthaṅ madhuparkān pṛthag āvasathān pṛthak pañcabhyaḥ pañcāpacitīś cakāra
1.22.7	atha haiṣāṃ sabhāga āvavrājoptvā keśaśmaśrūṇi nakhān nikṛtyājyābhyajya daṇḍopānahaṃ bibhrat
1.22.8	tān hovāca brāhmaṇāḥ kathā bhagavanto no 'nusaṃvādayatheti
1.22.9	ati no 'vādīr iti hocuḥ
1.22.10	atha hainān pūrvaḥ papraccha brāhmaṇāḥ kathā bhagavanto yūyam agnihotraṃ juhutheti
1.22.11	ati vai no 'vādīr iti hocur yo no bhūyasaḥ sataḥ pūrvo 'prākṣīr gautama pratibrūhīti
1.23.1	sa hovāca yaśa ity eva samrāḍ aham agnihotraṃ juhomi tasmād ahaṃ yaśo 'smi yaśo vāva me prajāyām antato bhaviteti
1.23.2	taṃ hovāca gautama kiṃ yaśa iti
1.23.3	agnim upadiśann uvācedaṃ yaśa ity ado yaśa ity ādityaṃ so 'ham ado yaśo 'smin yaśasi sāyaṃ juhomīdaṃ yaśo 'muṣmin yaśasi prātar juhomyetāveva mā tad gamayiṣyato yatra sarve kāmā etau me punarmṛtyum apajeṣyata iti
1.23.4	suhutaṃ devān rādhayānīti ha praśaśaṃsa
1.23.5	atha hāparaṃ papraccha kathā bhagavas tvam agnihotraṃ juhoṣīti
1.23.6	sa hovāca vājasaneyaḥ satyam ity eva samrāḍ aham agnihotraṃ juhomi tasmād ahaṃ satyam asmi tasmān mama satyam iva vadataḥ prakāśa iti
1.23.7	taṃ hovāca yājñavalkyaḥ kiṃ satyam iti
1.23.8	agnim upadiśann uvācedaṃ satyam ity adaḥ satyam ity ādityaṃ so 'ham adaḥ satyam asmin satye sāyaṃ juhomīdaṃ satyam amuṣmin satye prātar juhomyetāveva mā tad gamayiṣyato yatra sarve kāmā etau me punarmṛtyum apajeṣyata iti
1.23.9	suhutaṃ devān rādhayānīti haiva praśaśaṃsa
1.23.10	atha hāparaṃ papraccha kathā bhagavas tvam agnihotraṃ juhoṣīti
1.24.1	sa hovāca prakur vārṣṇo bhūyiṣṭhaṃ śreṣṭhaṃ vittānām ity eva samrāḍ aham agnihotraṃ juhomi tasmād ahaṃ bhūyiṣṭhaṃ śreṣṭhaṃ vittānām asmi bhūyiṣṭhaṃ vāva me śreṣṭhaṃ vittānāṃ prajāyām antato bhaviteti
1.24.2	taṃ hovācāgniveśya kiṃ bhūyiṣṭhaṃ śreṣṭhaṃ vittānām iti
1.24.3	agnim upadiśann uvācedaṃ bhūyiṣṭhaṃ śreṣṭhaṃ vittānām ity ado bhūyiṣṭhaṃ śreṣṭhaṃ vittānām ity ādityaṃ so 'ham ado bhūyiṣṭhaṃ śreṣṭhaṃ vittānām asmin bhūyiṣṭhe śreṣṭhe vittānāṃ sāyaṃ juhomīdaṃ bhūyiṣṭhaṃ śreṣṭhaṃ vittānām amuṣmin bhūyiṣṭhe śreṣṭhe vittānāṃ prātar juhomy etāv eva mā tad gamayiṣyato yatra sarve kāmā etau me punarmṛtyum apajeṣyata iti
1.24.4	suhutaṃ devān rādhayānīti haiva praśaśaṃsa
1.24.5	atha hāparaṃ papraccha kathā bhagavas tvam agnihotraṃ juhoṣīti
1.24.6	sa hovāca priyo jānaśruteyas teja ity eva samrāḍ aham agnihotraṃ juhomi tasmād ahaṃ tejo 'smi tejo vāva me prajāyām antato bhaviteti
1.24.7	taṃ hovāca kāṇḍvīya kiṃ teja iti
1.24.8	agnim upadiśann uvācedaṃ teja ity adas teja ity ādityaṃ so 'ham adas tejo 'smiṃs tejasi sāyaṃ juhomīdaṃ tejo 'muṣmiṃs tejasi prātar juhomy etāv eva mā tad gamayiṣyato yatra sarve kāmā etau me punarmṛtyum apajeṣyata iti
1.24.9	suhutaṃ devān rādhayāni iti haiva praśaśaṃsa
1.24.10	atha hāparaṃ papraccha kathā bhagavas tvam agnihotraṃ juhoṣīti
1.25.1	sa hovāca buḍila āśvatarāśvir vaiyāghrapadyo 'rkāśvamedhāvity eva samrāḍ aham agnihotraṃ juhomy annaṃ hy etad devānāṃ yad arko 'śvo medho medhya iti
1.25.2	taṃ hovāca vaiyāghrapadya ko 'rkaḥ ko 'śvo medho medhya iti
1.25.3	agnim upadiśann uvācāyam arka ityasāvaśvo medho medhya ity ādityaṃ so 'ham amum aśvaṃ medhaṃ medhyam asminn arke sāyaṃ juhomīmam arkam amuṣminn aśve medhe medhye prātar juhomy etāveva mā tad gamayiṣyato yatra sarve kāmā etau me punarmṛtyum apajeṣyata iti
1.25.4	suhutam iti ha praśasyovāca yo ha kila mahyam agnihotra itiṃ ca gatiṃ ca brūyāt tasmā ahaṃ varaṃ dadyām iti
1.25.5	te hocur na nvai vayam agnihotra itiṃ ca gatiṃ cānūcimahe tvam asmabhyam agnihotra itiṃ ca gatiṃ ca brūhi vayaṃ tubhyaṃ pṛthak pañca varān dadma iti
1.25.6	agnim upadiśann uvāceyam itir ity asau gatir ity ādityaṃ so 'ham amūṃ gatim asyām itau sāyaṃ juhomīmām itim amuṣyāṃ gatau prātar juhomy etāv eva mā tad gamayiṣyato yatra sarve kāmā etau me punarmṛtyum apajeṣyata iti
1.25.7	suhutam iti ha praśasyocur varān vṛṇīṣva yān adāmeti
1.25.8	sa hovācaiṣa eva me varo 'ham eva yuṣmabhyaṃ pṛthak pañca sahasrāṇi śatāśvāni dadānīti
1.25.9	etāni vā agnihotra upāsanāny ete kāmāḥ
1.25.10	etān eva kāmān avarunddhe ya evaṃ vedātho yasyaivaṃ vidvān agnihotraṃ juhoti
1.26.1	agnīn ādadhānaḥ prātar evoddharet
1.26.2	tad dviḥ sāyaṃ dviḥ prātar juhoti
1.26.3	catasra āhutayaḥ sampadyante
1.26.4	catuṣpadā vai paśavo ye ca grāmyā ye cāraṇyāḥ
1.26.5	teṣām evaitat pratyāśaṃ pratyapacayati
1.26.6	eṣa vai mṛtyur yad agnī rihann eva nāma
1.26.7	tam eva tābhir āhutibhiḥ śamayitvā pṛthivīṃ lokānāṃ jayaty agniṃ devaṃ devānām
1.26.8	agner devasya sāyujyaṃ salokatāṃ samabhyārohati ya evaṃ vidvān agnihotraṃ juhoti
1.26.9	sa tato dhūmam eva rathaṃ samāsthāya vāyoḥ salokatām abhiprayāti
1.26.10	dvyahaṃ juhoti
1.26.11	aṣṭāv āhutayaḥ sampadyante
1.26.12	aṣṭāśaphā ha vai paśavo ye ca grāmyā ye cāraṇyāḥ
1.26.13	teṣām evaitat pratyāśaṃ pratyapacayati
1.26.14	eṣa vai mṛtyur yad vāyur ajira eva nāma
1.26.15	tam eva tābhir āhutibhiḥ śamayitvāntarikṣaṃ lokānāṃ jayati vāyuṃ devaṃ devānām
1.26.16	vāyor devasya sāyujyaṃ salokatāṃ samabhyārohati ya evaṃ vidvān agnihotraṃ juhoti
1.27.1	sa tato reṣmāṇam eva rathaṃ samāsthāyādityasya salokatām abhiprayāti
1.27.2	tryahaṃ juhoti
1.27.3	dvādaśāhutayaḥ sampadyante
1.27.4	dvādaśa māsāḥ saṃvatsaraḥ
1.27.5	saṃvatsaro vā idaṃ sarvaṃ
1.27.6	sa yad ihāśnāti yat pibati yasmai kasmaicana prativyādadāti sarvaṃ tad asyānaśitaṃ bhavati yāvajjīvānāśakavratī bhavati
1.27.7	eṣa vai mṛtyur yad ādityo mrocann eva nāma
1.27.8	tam eva tābhir āhutibhiḥ śamayitvā divaṃ lokānāṃ jayaty ādityaṃ devaṃ devānām
1.27.9	ādityasya devasya sāyujyaṃ salokatāṃ samabhyārohati ya evaṃ vidvān agnihotraṃ juhoti
1.28.1	sa tato raśmīn eva rathaṃ samāsthāya candramasaḥ salokatām abhiprayāti
1.28.2	caturahaṃ juhoti
1.28.3	ṣoḍaśāhutayaḥ sampadyante
1.28.4	ṣoḍaśakalaṃ vai brahma
1.28.5	ṣoḍaśakalā devāḥ
1.28.6	ṣoḍaśakalam idaṃ sakṛt sarvam
1.28.7	sa yad iha ripraṃ pāpaṃ karma karoty ekayaiva tataḥ kalayā
1.28.8	yathā suvarṇaḥ pravṛttas tapyamānaḥ suvarṇatām abhiniṣpadyata evam eva dviṣatsu bhrātṛvyeṣu malaṃ pāpmānaṃ pratyūhya svargaṃ lokam abhipraiti
1.28.9	eṣa vai śaśo ya eṣo 'ntaś candramasi
1.28.10	eṣa hīdaṃ sarvaṃ śāsti
1.28.11	eṣa vai yamo ya eṣo 'ntaś candramasi
1.28.12	eṣa hīdaṃ sarvaṃ yamayati
1.28.13	eṣa vai mṛtyur yad yamo 'tsyann eva nāma
1.28.14	tam eva tābhir āhutibhiḥ śamayitvorjaṃ lokānāṃ jayati yamaṃ devaṃ devānāṃ
1.28.15	yamasya devasya sāyujyaṃ salokatāṃ samabhyārohati ya evaṃ vidvān agnihotraṃ juhoti
1.29.1	sa tataḥ svadhām eva hiraṇmayīṃ nāvaṃ samāruhya prajāpateḥ salokatām abhiprayāti
1.29.2	pañcāhaṃ juhoti
1.29.3	viṃśatir āhutayaḥ sampadyante
1.29.4	saviṃśo vai prajāpatiḥ
1.29.5	eṣa vai mṛtyur yat prajāpatiḥ prabhūmān eva nāma
1.29.6	tam eva tābhir āhutibhiḥ śamayitvā nabho lokānāṃ jayati prajāpatiṃ devaṃ devānāṃ
1.29.7	prajāpater devasya sāyujyaṃ salokatāṃ samabhyārohati ya evaṃ vidvān agnihotraṃ juhoti
1.30.1	tad yad vai tan nabho nāmābhīr vai sā
1.30.2	na hi tat prāpya kasmāccana bibheti
1.30.3	tasmāt tan nabhaḥ
1.30.4	ṣaḍahaṃ juhoti
1.30.5	caturviṃśatir āhutayaḥ sampadyante
1.30.6	caturviṃśatyakṣarā vai gāyatrī
1.30.7	caturviṃśatir vasavo devāḥ
1.30.8	te gāyatrīm anvāyattāḥ
1.30.9	tebhyo gāyatrī vasubhyo devebhya ekaikenākṣareṇa kāmān nikāmān duhe
1.30.10	evam asmai juhvate duhe
1.30.11	gāyatrīṃ vai sa chandasāṃ jayati vasūn devān devānāṃ
1.30.12	vasūnāṃ devānāṃ sāyujyaṃ salokatāṃ samabhyārohati ya evaṃ vidvān agnihotraṃ juhoti
1.31.1	saptāhaṃ juhoti
1.31.2	aṣṭāviṃśatir āhutayaḥ sampadyante
1.31.3	aṣṭāviṃśatyakṣarā vā uṣṇik
1.31.4	aṣṭāviṃśatir bhṛgvaṅgiraso devāḥ
1.31.5	ta uṣṇiham anvāyattāḥ
1.31.6	tebhya uṣṇig bhṛgvaṅgirobhyo devebhya ekaikenākṣareṇa kāmān nikāmān duhe
1.31.7	evam asmai juhvate duhe
1.31.8	uṣṇihaṃ vai sa chandasāṃ jayati bhṛgvaṅgiraso devān devānāṃ
1.31.9	bhṛgvaṅgirasāṃ devānāṃ sāyujyaṃ salokatāṃ samabhyārohati ya evaṃ vidvān agnihotraṃ juhoti
1.32.1	aṣṭāhaṃ juhoti
1.32.2	dvātriṃśad āhutayaḥ sampadyante
1.32.3	dvātriṃśadakṣarā vā anuṣṭup
1.32.4	dvātriṃśad viśve devāḥ
1.32.5	te 'nuṣṭubham anvāyattāḥ
1.32.6	tebhyo 'nuṣṭub viśvebhyo devebhya ekaikenākṣareṇa kāmān nikāmān duhe
1.32.7	evam asmai juhvate duhe
1.32.8	anuṣṭubhaṃ vai sa chandasāṃ jayati viśvān devān devānām
1.32.9	viśveṣāṃ devānāṃ sāyujyaṃ salokatāṃ samabhyārohati ya evaṃ vidvān agnihotraṃ juhoti
1.33.1	navāhaṃ juhoti
1.33.2	ṣaṭtriṃśad āhutayaḥ sampadyante
1.33.3	ṣaṭtriṃśadakṣarā vai bṛhatī
1.33.4	ṣaṭtriṃśat sādhyā devāḥ
1.33.5	te bṛhatīm anvāyattāḥ
1.33.6	tebhyo bṛhatī sādhyebhyo devebhya ekaikenākṣareṇa kāmān nikāmān duhe
1.33.7	evam asmai juhvate duhe
1.33.8	bṛhatīṃ vai sa chandasāṃ jayati sādhyān devān devānām
1.33.9	sādhyānāṃ devānāṃ sāyujyaṃ salokatāṃ samabhyārohati ya evaṃ vidvān agnihotraṃ juhoti
1.34.1	daśāhaṃ juhoti
1.34.2	catvāriṃśad āhutayaḥ sampadyante
1.34.3	catvāriṃśadakṣarā vai paṅktiḥ
1.34.4	catvāriṃśan maruto devāḥ
1.34.5	te paṅktim anvāyattāḥ
1.34.6	tebhyaḥ paṅktir marudbhyo devebhya ekaikenākṣareṇa kāmān nikāmān duhe
1.34.7	evam asmai juhvate duhe
1.34.8	paṅktiṃ vai sa chandasāṃ jayati maruto devān devānām
1.34.9	marutāṃ devānāṃ sāyujyaṃ salokatāṃ samabhyārohati ya evaṃ vidvān agnihotraṃ juhoti
1.35.1	ekādaśāhaṃ juhoti
1.35.2	catuścatvāriṃśad āhutayaḥ sampadyante
1.35.3	catuścatvāriṃśadakṣarā vai triṣṭup
1.35.4	catuścatvāriṃśad rudrā devāḥ
1.35.5	te triṣṭubham anvāyattāḥ
1.35.6	tebhyas triṣṭub rudrebhyo devebhya ekaikenākṣareṇa kāmān nikāmān duhe
1.35.7	evam asmai juhvate duhe
1.35.8	triṣṭubhaṃ vai sa chandasāṃ jayati rudrān devān devānām
1.35.9	rudrāṇāṃ devānāṃ sāyujyaṃ salokatāṃ samabhyārohati ya evaṃ vidvān agnihotraṃ juhoti
1.36.1	dvādaśāhaṃ juhoti
1.36.2	aṣṭācatvāriṃśad āhutayaḥ sampadyante
1.36.3	aṣṭācatvāriṃśadakṣarā vai jagatī
1.36.4	aṣṭācatvāriṃśad ādityā devāḥ
1.36.5	te jagatīm anvāyattāḥ
1.36.6	tebhyo jagaty ādityebhyo devebhya ekaikenākṣareṇa kāmān nikāmān duhe
1.36.7	evam asmai juhvate duhe
1.36.8	jagatīṃ vai sa chandasāṃ jayaty ādityān devān devānām
1.36.9	ādityānāṃ devānāṃ sāyujyaṃ salokatāṃ samabhyārohati ya evaṃ vidvān agnihotraṃ juhoti
1.37.1	atra vai brahma na virājaty anātham aparāyaṇam anuttaram
1.37.2	tad vai tad agnihotraṃ dvādaśāhaṃ brahma juhavāṃcakāra
1.37.3	tad dvādaśāhaṃ hutvā kīrtiṃ yaśaḥ prajātim amṛtaṃ tad udājahāra
1.37.4	tad vai tad agnihotraṃ dvādaśāhaṃ brahma hutvā prajāpataye pratyūhya svargaṃ lokam abhyuccakrāma
1.37.5	tad vai tad agnihotraṃ dvādaśāhaṃ prajāpatir juhavāṃcakāra
1.37.6	tad dvādaśāhaṃ hutvā prajñāṃ medhāṃ mīmāṃsāṃ tapas tad udājahāra
1.37.7	tad vai tad agnihotraṃ dvādaśāhaṃ prajāpatir hutvā devebhyaś carṣibhyaś ca pratyūhya svargam eva lokam abhyuccakrāma
1.37.8	tad vai tad agnihotraṃ dvādaśāhaṃ devāś carṣayaś ca juhavāṃcakruḥ
1.37.9	tad dvādaśāhaṃ hutvā pūrvebhyo manuṣyebhyaḥ pratyūhya svargamveva lokam abhyuccakramuḥ
1.37.10	tad vai tad agnihotraṃ dvādaśāhaṃ brahma juhavāṃcakāra dvādaśāhaṃ prajāpatir dvādaśāhaṃ devāścarṣayaśca
1.37.11	tad dvādaśāhaṃ dvādaśāhaṃ hutvā kāmān nikāmān āpuḥ
1.37.12	kimu ya enad yāvajjīvaṃ juhuyāt
1.38.1	tad vai tad agnihotraṃ tryaham eva payasā juhuyāt
1.38.2	tad vā agniṣṭomasya rūpam
1.38.3	agniṣṭomenaivāsyeṣṭaṃ bhavati ya evaṃ vidvān agnihotraṃ juhoti
1.38.4	tad vai tad agnihotraṃ tryaham eva dadhnā juhuyāt
1.38.5	tad vai vājapeyasya rūpam
1.38.6	vājapeyenaivāsyeṣṭaṃ bhavati ya evaṃ vidvān agnihotraṃ juhoti
1.38.7	tad vai tad agnihotraṃ tryaham evājyena juhuyāt
1.38.8	tad vā aśvamedhasya rūpam
1.38.9	aśvamedhenaivāsyeṣṭaṃ bhavati ya evaṃ vidvān agnihotraṃ juhoti
1.38.10	tad vai tad agnihotraṃ tryaham evādbhir juhuyāt
1.38.11	tad vai puruṣamedhasya rūpam
1.38.12	puruṣamedhenaivāsyeṣṭaṃ bhavati ya evaṃ vidvān agnihotraṃ juhoti
1.38.13	svayam ahatavāsā yajamāno 'gnihotraṃ juhuyād ajasreṣv agniṣv apravasan
1.38.14	trayodaśīṃ rātriṃ somena vā paśunā veṣṭvotsṛjeta
1.38.15	yathā sāvasān kṛtvā prārjayet tādṛk tat
1.38.16	tad vai tad agnihotraṃ dvādaśāham eva pūrve manuṣyā juhavāṃcakruḥ
1.38.17	tasmāt teṣāṃ duhe dhenur vahaty anaḍvān ādhānapratihito 'śvo 'śvatara upatiṣṭhaty adhikakṣyo hastī vahati
1.39.1	upasṛjāgnihotrīm ity āha
1.39.2	upasṛṣṭe dyāvāpṛthivī rudrā upagṛhṇanti vasūnāṃ dugdhaṃ bhūtakṛtaḥ stha nirūḍhaṃ janyaṃ bhayam ity aṅgārān nirūhati
1.39.3	athādhiśrayati vaiśvānarasyādhiśritam asy agnis te tejo mā pratidhākṣīt satyāya tveti
1.39.4	athāvadyotayati saṃ jyotiṣā jyotir iti
1.39.5	athāpaḥ pratyānayati yas te apsu rasaḥ praviṣṭas tena saṃpṛcyasveti
1.39.6	sa yad evāsya tatra diśo grasante tad evāsya tat samanvānayaty antaritaṃ rakṣo 'ntaritā arātaya iti
1.39.7	triḥ paryagni karoti
1.39.8	athodvāsayati divaṃ dṛṃhāntarikṣaṃ dṛṃha pṛthivīṃ dṛṃha prajāṃ paśūñ juhvato me dṛṃheti
1.39.9	bhūtakṛtaḥ stha pratyūḍhaṃ janyaṃ bhayam ity aṅgārān pratyūhati
1.39.10	atha sruvaṃ ca srucaṃ cādāya niṣṭapati pratyuṣṭaṃ rakṣaḥ pratyuṣṭā arātaya iti
1.39.11	atha srucaṃ saṃmārṣṭi sajūr devebhyaḥ sāyaṃyāvabhya iti sāyam
1.39.12	sajūr devebhyaḥ prātaryāvabhya iti prātaḥ
1.39.13	suvarṇāṃ tvā suvarṇamayīṃ hiraṇyayaṣṭir asy amṛtapalāśā sroto yajñānām iti
1.39.14	sroto haiva sa yajñānāṃ bhavati
1.39.15	athāhonneṣyāmīti
1.39.16	oṃ mām ahaṃ svargaṃ lokam abhīti brūyāt
1.40.1	sa yaṃ prathamaṃ sruvam unnayati tad vai darśapūrṇamāsayo rūpam
1.40.2	darśapūrṇamāsābhyām evāsyeṣṭaṃ bhavati ya evaṃ vidvān prathamaṃ sruvam unnayati
1.40.3	atha yaṃ dvitīyaṃ sruvam unnayati tad vai cāturmāsyānāṃ rūpam
1.40.4	cāturmāsyair evāsyeṣṭaṃ bhavati ya evaṃ vidvān dvitīyaṃ sruvam unnayati
1.40.5	atha yaṃ tṛtīyaṃ sruvam unnayati tad vā iṣṭipaśubandhānāṃ rūpam
1.40.6	iṣṭipaśubandhair evāsyeṣṭaṃ bhavati ya evaṃ vidvāṃs tṛtīyaṃ sruvam unnayati
1.40.7	atha yaṃ caturthaṃ sruvam unnayati tad vai tryambakavājapeyāśvamedhānāṃ rūpam
1.40.8	tryambakavājapeyāśvamedhair evāsyeṣṭaṃ bhavati ya evaṃ vidvāṃś caturthaṃ sruvam unnayati
1.40.9	atha samidham ādāya prāṅ praiti
1.40.10	puruṣa it samit tam annam inddhe 'nnasya mā tejasā svargaṃ lokaṃ gamaya yatra devānām ṛṣīṇāṃ priyaṃ dhāma tatra ma idam agnihotraṃ gamayeti tūṣṇīm upasādayati
1.40.11	atha samidham abhyādadhāti svargasya tvā lokasya saṃkramaṇaṃ hiraṇmayaṃ vaṃśaṃ dadhāmi svāheti
1.40.12	atha juhoti
1.40.13	sa yāṃ prathamāṃ juhoti devāṃs tayāpnoti
1.40.14	atha yāṃ dvitīyāṃ juhoty ṛṣīṃs tayāpnoti
1.41.1	athopamārṣṭi
1.41.2	sa yat prathamam upamārṣṭi tena gandharvāpsarasaḥ prīṇāti
1.41.3	taṃ gandharvāpsarasa āhuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.4	atha yad dvitīyam upamārṣṭi tena grahāṃś ca pitṝṃś ca prīṇāti
1.41.5	taṃ grahāś ca pitaraś cāhuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.6	atha yad dvir aṅgulyā prāśnāti sa yat prathamaṃ prāśnāti tena prāṇāpānau tṛpyataḥ
1.41.7	taṃ prāṇāpānāv āhatuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.8	atha yad dvitīyaṃ prāśnāti tenodānāpānau tṛpyataḥ
1.41.9	tam udānāpānāv āhatuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.10	atha yat srucā prāśnāti tena samānavyānau ca garbhāṃś ca prīṇāti
1.41.11	taṃ samānavyānau garbhāś cāhuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.12	atha yat srucaṃ niraśnāti tena devajanān prīṇāti
1.41.13	taṃ devajanā āhuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.14	atha yat srucaḥ saṃkṣālanaṃ ninayati tena vayāṃsi prīṇāti
1.41.15	taṃ vayāṃsy āhuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.16	atha yā etāḥ sruco nirṇijyodīcīr apa utsiñcati tenarṣīn prīṇāti
1.41.17	tam ṛṣaya āhuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.18	atha yat sthālīsaṃkṣālanaṃ ninayati tena sarpajanān prīṇāti
1.41.19	taṃ sarpajanā āhuḥ śraddhā te mā vigāt sarvaiḥ kāmais tṛpya svargaṃ lokam āpnuhīti
1.41.20	atha yat paścād vā purastād vā parikramya dakṣiṇato 'gnīnām āste prajāpatir eva tad bhūtvāste kam aham asmi kaṃ mameti
1.42.1	bhṛgur ha vāruṇir anūcāna āsa
1.42.2	sa hāty eva pitaraṃ mene 'ti devān aty anyān brāhmaṇān anūcānān
1.42.3	sa ha varuṇa īkṣāṃcakre na vai me putraḥ kiṃcana prajānāti hantainaṃ prajñāpayānīti
1.42.4	tasya ha prāṇān abhijagrāha
1.42.5	sa ha tatāma
1.42.6	sa ha tāntaḥ paraṃ lokaṃ jagāma
1.42.7	sa hāmuṣmin loka ājagāma
1.42.8	puruṣa eva puruṣaṃ saṃvṛścyāthainaṃ jaghāsa
1.42.9	sa hovācābhūd batedaṃ kiṃ svid idam iti
1.42.10	taṃ hocuḥ pitaraṃ varuṇaṃ pṛcchāsi sa ta idaṃ pravakteti
1.42.11	dvitīyaṃ hājagāma
1.42.12	puruṣa eva puruṣam ākrandayantaṃ jaghāsa
1.42.13	sa hovācābhūd batedaṃ kiṃ svid idam iti
1.42.14	taṃ hocuḥ pitaraṃ varuṇaṃ pṛcchāsi sa ta idaṃ pravakteti
1.42.15	tṛtīyaṃ hājagāma
1.42.16	puruṣa eva puruṣaṃ tūṣṇīm avyāharantaṃ jaghāsa
1.42.17	sa hovācābhūd batedaṃ kiṃ svid idam iti
1.42.18	taṃ hocuḥ pitaraṃ varuṇaṃ pṛcchāsi sa ta idaṃ pravakteti
1.42.19	caturthaṃ hājagāma
1.42.20	dve striyau mahad vittaṃ jugupatuḥ
1.42.21	sa hovācābhūd batedaṃ kiṃ svid idam iti
1.42.22	taṃ hocuḥ pitaraṃ varuṇaṃ pṛcchāsi sa ta idaṃ pravakteti
1.42.23	pañcamaṃ hājagāma
1.42.24	lohitakulyāṃ ca ghṛtakulyāṃ ca prabāhuk syandamāne
1.42.25	sā yā lohitakulyāsa tāṃ kṛṣṇo nagnaḥ puruṣo musalī jugopa
1.42.26	atha yā ghṛtakulyā tasyai hiraṇmayāḥ puruṣā hiraṇmayaiś camasaiḥ sarvān kāmān udācire
1.42.27	sa hovācābhūd batedaṃ kiṃ svid idam iti
1.42.28	taṃ hocuḥ pitaraṃ varuṇaṃ pṛcchāsi sa ta idaṃ pravakteti
1.42.29	ṣaṣṭhaṃ hājagāma
1.42.30	pañca nadīḥ puṣkariṇīḥ puṇḍarīkiṇīr madhūdakāḥ syandamānāḥ
1.42.31	tāsu nṛttagītaṃ vīṇāghoṣo 'psarasāṃ gaṇāḥ surabhir gandho mahān ghoṣo babhūva
1.42.32	sa hovācābhūd batedaṃ kiṃ svid idam iti
1.42.33	taṃ hocuḥ pitaraṃ varuṇaṃ pṛcchāsi sa ta idaṃ pravakteti
1.43.1	sa ha tata evāvavṛte
1.43.2	sa ha varuṇam evājagāma
1.43.3	taṃ hovācāgās tātā3 iti
1.43.4	āgāṃ tāteti
1.43.5	adarśas tātā3 iti
1.43.6	adarśaṃ tāteti
1.43.7	kiṃ tātā3 iti
1.43.8	puruṣa eva puruṣaṃ saṃvṛścyāthainam aghad iti
1.43.9	om iti hovāca
1.43.10	ye vā asmin loke 'gnihotraṃ juhvato naivaṃvido vanaspatīn saṃvṛścyābhyādadhati tān vā amuṣmin loke vanaspatayaḥ puruṣarūpaṃ kṛtvā pratyadanti
1.43.11	tasya kā niṣkṛtir iti
1.43.12	yad evaitat samidham abhyādadhāti sā tasya niṣkṛtis tayā tad atimucyata iti
1.43.13	kiṃ dvitīyam iti
1.43.14	puruṣa eva puruṣam ākrandayantam aghad iti
1.43.15	om iti hovāca
1.43.16	ye vā asmin loke 'gnihotraṃ juhvato naivaṃvidaḥ paśūn ākrandayataḥ pacante tān vā amuṣmin loke paśavaḥ puruṣarūpaṃ kṛtvā pratyadanti
1.43.17	tasya kā niṣkṛtir iti
1.43.18	yad evaitad vācā pūrvām āhutiṃ juhoti sā tasya niṣkṛtis tayā tad atimucyata iti
1.43.19	kiṃ tṛtīyam iti
1.43.20	puruṣa eva puruṣaṃ tūṣṇīm avyāharantam aghad iti
1.43.21	om iti hovāca
1.43.22	ye vā asmin loke 'gnihotraṃ juhvato naivaṃvido vrīhiyavāṃs tūṣṇīm avyāharataḥ pacante tān vā amuṣmin loke vrīhiyavāḥ puruṣarūpaṃ kṛtvā pratyadanti
1.43.23	tasya kā niṣkṛtir iti
1.43.24	yad evaitan manasottarām āhutiṃ juhoti sā tasya niṣkṛtis tayā tad atimucyata iti
1.43.25	kiṃ caturtham iti
1.43.26	dve striyau mahad vittam ajūgupatām iti
1.43.27	om iti hovāca
1.43.28	śraddhā ca vai te aśraddhā cābhūtām
1.43.29	ye vā asmin loke 'gnihotraṃ juhvato naivaṃvido 'śraddadhānā yajante tad aśraddhāṃ gacchati yacchraddadhānās tac chraddhām
1.43.30	tasya kā niṣkṛtir iti
1.43.31	yad evaitad dvir aṅgulyā prāśnāti sā tasya niṣkṛtis tayā tad atimucyata iti
1.44.1	kiṃ pañcamam iti
1.44.2	lohitakulyāṃ ca ghṛtakulyāṃ ca prabāhuk syandamāne
1.44.3	sā yā lohitakulyābhūt tāṃ kṛṣṇo nagnaḥ puruṣo musalī jugopa
1.44.4	atha yā ghṛtakulyā tasyai hiraṇmayāḥ puruṣā hiraṇmayaiś camasaiḥ sarvān kāmān udacanta iti
1.44.5	om iti hovāca
1.44.6	ye vā asmin loke 'gnihotraṃ juhvato naivaṃvido brāhmaṇasya lohitam utpīḍayanti sā sā lohitakulyā
1.44.7	atha ya enāṃ kṛṣṇo nagnaḥ puruṣo musaly ajūgupat krodhaḥ sa tasyo tad evānnam iti
1.44.8	tasya kā niṣkṛtir iti
1.44.9	yad evaitat srucā prāśnāti sā tasya niṣkṛtis tayā tad atimucyata iti
1.44.10	atha yā etāṃ srucaṃ nirṇijyodīcīr apa utsiñcati sā sā ghṛtakulyā
1.44.11	tasyai hiraṇmayāḥ puruṣā hiraṇmayaiś camasaiḥ sarvān kāmān udacanta iti
1.44.12	kiṃ ṣaṣṭham iti
1.44.13	pañca nadīḥ puṣkariṇīḥ puṇḍarīkiṇīr madhūdakāḥ syandamānāḥ
1.44.14	tāsu nṛttagītaṃ vīṇāghoṣo 'psarasāṃ gaṇāḥ surabhir gandho mahān ghoṣo 'bhūd iti
1.44.15	om iti hovāca
1.44.16	mamaivaite lokā abhūvann iti
1.44.17	te kenābhijayyā iti
1.44.18	etenaiva pañcagṛhītena pañconnīteneti
1.44.19	sa hovāca na vai kilānyatrāgnihotrāl lokajityā avakāśo 'sti
1.44.20	adyaiva me 'gnyādheyasyopavasatha iti
1.44.21	tasya ha tathā cakruḥ
1.44.22	sa ya evaṃ vidvān agnihotraṃ juhoti nainam amuṣmin loke vanaspatayaḥ puruṣarūpaṃ kṛtvā pratyadanti na paśavo na vrīhiyavā nāsyeṣṭāpūrte śraddhāṃ cāśraddhāṃ ca gacchato 'pahate lohitakulyām avarunddhe ghṛtakulyām
1.45.1	eṣa vā agnir vaiśvānaro ya eṣa tapati
1.45.2	tasya rātriḥ samid ahar jyotī raśmayo dhūmo nakṣatrāṇi viṣphuliṅgāś candramā aṅgārāḥ
1.45.3	tasminn etasminn agnau vaiśvānare 'harahar devā amṛtam apo juhvati
1.45.4	tasyā āhuter hutāyai somo rājā sambhavati
1.45.5	stanayitnur evāgnir vaiśvānaraḥ
1.45.6	tasya dyauḥ samid vidyuj jyotir abhrāṇi dhūmo hlādunayo viṣphuliṅgā aśanir aṅgārāḥ
1.45.7	tasminn etasminn agnau vaiśvānare 'harahar devāḥ somaṃ rājānaṃ juhvati
1.45.8	tasyā āhuter hutāyai vṛṣṭiḥ sambhavati
1.45.9	pṛthivy evāgnir vaiśvānaraḥ
1.45.10	tasyāntarikṣaṃ samid agnir jyotir vāyur dhūmo marīcayo viṣphuliṅgā diśo 'ṅgārāḥ
1.45.11	tasminn etasminn agnau vaiśvānare 'harahar devā vṛṣṭiṃ juhvati
1.45.12	tasyā āhuter hutāyā annaṃ sambhavati
1.45.13	puruṣa evāgnir vaiśvānaraḥ
1.45.14	tasya vāk samic cakṣur jyotiḥ prāṇo dhūmo mano viṣphuliṅgāḥ śrotram aṅgārāḥ
1.45.15	tasminn etasminn agnau vaiśvānare 'harahar devā annaṃ juhvati
1.45.16	tasyā āhuter hutāyai retaḥ sambhavati
1.45.17	stry evāgnir vaiśvānaraḥ
1.45.18	tasyopasthaṃ samid yonir jyotir iṣyā dhūmo 'bhinando viṣphuliṅgāḥ saṃsparśo 'ṅgārāḥ
1.45.19	tasminn etasminn agnau vaiśvānare 'harahar devā reto juhvati
1.45.20	tasyā āhuter hutāyai puruṣaḥ sambhavati
1.45.21	so 'tra pañcamyāṃ visṛṣṭyāṃ puruṣo devebhyo jāyate
1.45.22	pañcamyāṃ visṛṣṭyāṃ divyā āpaḥ puruṣavāco vadanti yathā yathāmuṃ lokam apyeti
1.46.1	tasyāgnir evāgnir vaiśvānaraḥ
1.46.2	tasyauṣadhayaś ca vanaspatayaś ca samij jyotir eva jyotir dhūma eva dhūmo viṣphuliṅgā eva viṣphuliṅgā aṅgārā evāṅgārāḥ
1.46.3	tasminn etasminn agnau vaiśvānare 'harahar devāḥ puruṣaṃ juhvati
1.46.4	tasyā āhuter hutāyai puruṣo 'muṃ lokaṃ sambhavati
1.46.5	so 'sya lokaḥ punarutthāyai bhavati
1.46.6	tasya haitasya devasyāhorātre ardhamāsā māsā ṛtavaḥ saṃvatsaro goptā ya eṣa tapati
1.46.7	ahorātre pracare
1.46.8	taṃ hartūnām eko yaḥ kūṭahasto raśminā pratyavetya pṛcchati ko 'si puruṣeti
1.46.9	sa kim avidvān pravṛñjyāt
1.46.10	tasya ha praharati
1.46.11	tasya ha pratirāddhasya tredhā sādhukṛtyā vinaśyati
1.46.12	sa tṛtīyam ādatte
1.46.13	diśo 'nu tṛtīyam apyeti
1.46.14	tṛtīyena sahemaṃ lokam abhyavaiti
1.46.15	sa yo hāsya dānajito loko bhavati tasmin niramate
1.46.16	tam u ha vai tato mṛtyur evāntata āpnoti
1.46.17	anavajito hāsya punarmṛtyur bhavati sa ya evaṃvit syāt
1.46.18	sa yadopatāpī syād yatrāsya samaṃ subhūmi spaṣṭaṃ syāt tad brūyād iha me 'gnīn manthateti
1.46.19	īśvaro hāgado bhavitoḥ
1.46.20	yady u tan na yad asmāl lokāt preyād athainam ādadīran
1.46.21	nānāsthālyor agnī opya hareyur anvāhāryapacanād ulmukam
1.46.22	ādadīran yajñapātrāṇi sarpir apo dārūṇy anustaraṇīṃ kṣuraṃ nakhanikṛntanam
1.46.23	te yanti yatrāsya samaṃ subhūmi spaṣṭaṃ bhavati
1.46.24	tad asyāgnīn viharanti
1.47.1	athāsyāṃ diśi kūpaṃ khātvā vapanti keśaśmaśrūṇi
1.47.2	uptvā keśaśmaśrūṇi nakhān nikṛntanti
1.47.3	nakhān nikṛtya nirāntraṃ kurvanti
1.47.4	nirāntraṃ kṛtvā niṣpurīṣaṃ kurvanti
1.47.5	niṣpurīṣaṃ kṛtvā pāṃsubhiḥ kūpe purīṣam abhisaṃvapanti
1.47.6	pāpmānam evāsya tat pracchādayanti
1.47.7	prakṣālyāntrāṇi pratyavadhāyainam āharanti
1.47.8	tam antareṇāgnīn nidhāya gārhapatya ājyaṃ vilāpyotpūya caturgṛhītaṃ gṛhītvā gatvāhavanīye samidvaty anvārabdhe juhoti
1.47.9	ayaṃ vai tvad asmād asi tvam etad ayaṃ te yonir asya yonis tvaṃ pitā putrāya lokakṛj jātavedo nayā hy enaṃ sukṛtāṃ yatra loko 'smād vai tvam ajāyathā eṣa tvaj jāyatāṃ svāheti
1.47.10	so 'ta āhutimayo manomayaḥ prāṇamayaś cakṣurmayaḥ śrotramayo vāṅmaya ṛṅmayo yajurmayaḥ sāmamayo brahmamayo hiraṇmayo 'mṛtaḥ sambhavati
1.48.1	athaitāṃ citāṃ cinvanti
1.48.2	tasyām enam ādadhati
1.48.3	tasya nāsikayoḥ sruvau nidadhyād dakṣiṇahaste juhūṃ savya upabhṛtam urasi dhruvāṃ mukhe 'gnihotrahavaṇīṃ śīrṣataś camasam iḍopahavanaṃ karṇayoḥ prāśitraharaṇe udare pātrīṃ samavattadhānīm āṇḍayor dṛṣadupale śiśne śamyām upasthe kṛṣṇājinam anupṛṣṭhaṃ sphyaṃ pārśvayor musale ca śūrpe ca patta ulūkhalam
1.48.4	pariśiṣṭāni yajñapātrāṇy upari dadhati
1.48.5	apo mṛnmayāny abhyavaharanti dadaty evāyasmayāni
1.48.6	athainaṃ sarpiṣābhyutpūrayanti
1.48.7	yajñapātreṣu sarpir āsiñcanti
1.49.1	athaitām anustaraṇīm ānayanti
1.49.2	tāṃ prokṣya trir apasalī paryāṇāyya kūṭena hanyāt
1.49.3	pradakṣiṇaṃ haike paryāṇayanti
1.49.4	tad u tathā na kuryāt
1.49.5	tasyai vapām utkhidya śīrṣṇi parivyayanti
1.49.6	hastayor matasnī hṛdaye hṛdayaṃ bāhvor bāhū
1.49.7	yathāṅgam evetarāṇy aṅgāni vicinvanti
1.49.8	athainaṃ carmaṇā prorṇvanti svayā tanvā samṛdhyasveti
1.49.9	saṃstīryopādīpayanti
1.49.10	sa tathaiva cikīrṣed yathainam āhavanīyaḥ prathamo gacchet
1.49.11	tad enaṃ devalokaḥ pratyāgacchati
1.49.12	atha yathānvāhāryapacanas tad enaṃ pitṛlokaḥ pratyāgacchati
1.49.13	atha yathā gārhapatyas tathāsmin loke prajayā ca paśubhiś ca pratitiṣṭhati
1.49.14	tasyopādīptasya dhūma eva śarīraṃ dhunoti
1.49.15	sa yad dhunoti tasmāddhunaḥ
1.49.16	dhuno ha vai nāmaiṣa
1.49.17	taṃ dhūma iti parokṣam ācakṣate parokṣeṇaiva
1.49.18	parokṣapriyā iva hi devāḥ
1.49.19	dhūmād vai rātrim apyeti rātriyā ahar ahno 'pocchantīpakṣam apocchantīpakṣād āpūryamāṇapakṣam āpūryamāṇapakṣān māsam
1.49.20	te atra māse śarīraṃ cāsuś ca saṃgacchāte
1.49.21	taṃ hartūnām eko yaḥ kūṭahasto raśminā pratyavetya pṛcchati ko 'si puruṣeti
1.50.1	taṃ pratibrūyāt
1.50.2	vicakṣaṇād ṛtavo reta ābhṛtam ardhamāsyaṃ prasutāt pitryāvata iti
1.50.3	yad ado vicakṣaṇaṃ somaṃ rājānaṃ juhvati tat tat
1.50.4	taṃ mā puṃsi kartary erayadhvam iti
1.50.5	puṃsi hy enam etat kartary erayante
1.50.6	puṃsaḥ kartur mātary āsiṣikteti
1.50.7	mātari hy enam āsiñcati
1.50.8	sa upajāyopajāyamānas trayodaśena dvādaśopamāsa iti
1.50.9	eṣa trayodaśo ya eṣa tapati
1.50.10	saṃ tad vide prati tad vide 'haṃ taṃ martavo 'mṛta ānayadhvaṃ dvādaśatrayodaśena pitrā tayā mātrā tayā śraddhayā tenānnādyena tena satyena ahar me pitā rātrir mātā satyam asmi taṃ martavo 'mṛta ānayadhvam iti
1.50.11	taṃ hartava ānayante
1.50.12	yathā vidvān vidvāṃsaṃ yathā jānañ jānantam evaṃ hainam ṛtava ānayante
1.50.13	taṃ hātyarjayante
1.50.14	sa haiṣa na manuṣyo ya evaṃ veda
1.50.15	devānāṃ ha vai sa eko ya evaṃvit
1.50.16	taṃ ha vai manojavasaḥ pitaraś ca pitāmahāś ca pratyāgacchanti tataḥ kiṃ na āhārṣīr iti
1.50.17	tān pratibrūyād yat kiṃ ca puṇyam akaraṃ tad yuṣmākam iti
1.50.18	tasya putrā dāyam upayanti pitaraḥ sādhukṛtyāṃ dviṣantaḥ pāpakṛtyām
1.50.19	sa evam etat tredhā vibhajyaitasya salokatām apyeti ya eṣa tapati
1.51.1	dīrghasattraṃ ha vā eta upayanti ye 'gnihotraṃ juhvati
1.51.2	etaddha vai sattraṃ jarāmūrīyam
1.51.3	jarayā vā hy evāsmān mucyate mṛtyunā vā
1.51.4	tad āhur yad etasya dīrghasattriṇo 'gnihotraṃ juhvato 'gnīn antareṇa yuktaṃ vā viyāyāt saṃ vā careyuḥ kiṃ tatra karma kā prāyaścittir iti
1.51.5	vajro vai cakraḥ
1.51.6	vajro vā etasyāgnīn vyeti yasyāntareṇa yuktaṃ vā viyāti saṃ vā caranti
1.51.7	kurvīta haiva niṣkṛtim api heṣṭyā yajeta
1.51.8	tad u tathā na vidyāt
1.51.9	imān vā eṣa lokān anuvitanute yo 'gnīn ādhatte
1.51.10	tasyāyam eva loko gārhapatyo bhavaty antarikṣaloko 'nvāhāryapacano 'sāv eva loka āhavanīyaḥ
1.51.11	kāmaṃ vā eṣu lokeṣu yuktaṃ cāyuktaṃ ca vayāṃsi saṃcaranti
1.51.12	sa vidyād yadi me 'pi grāma evāgnīn antareṇāyāsīn naiva ma ārtir asti na riṣṭiḥ kācaneti
1.51.13	trayo ha tvai grāmyāḥ paśavo 'juṣṭā durvarāha eḍakaḥ śvā
1.51.14	teṣāṃ yadi kaścid antareṇa sann ejiyeta kiṃ tatra karma kā prāyaścittir iti
1.52.1	tad u haike chādimuṣṭim eva nivapanto yanti gārhapatyād ā āhavanīyād idaṃ viṣṇur vicakrama ity etayarcā
1.52.2	tad u tathā na kuryāt
1.52.3	yo ha tatra brūyād āsān nvā ayaṃ yajamānasyāvāpsīt kṣipre parān āsān āvapsyate jyeṣṭhagṛhyaṃ rotsyatīti tathā haiva syāt
1.52.4	ittham eva kuryāt
1.52.5	udapātraṃ vaivodakamaṇḍaluṃ vādāya gārhapatyād ā āhavanīyān ninayann iyād idaṃ viṣṇur vicakrama ity etayaivarcā
1.52.6	devapavitraṃ vā etad yad ṛk
1.52.7	devapavitram etad yad āpaḥ
1.52.8	tad yad evātra yajñasyāśāntaṃ bhavati yad amedhyam āpo vai tasya sarvasya śāntiḥ
1.52.9	adbhir evainat tacchamayanti
1.53.1	tad āhur yad etasya dīrghasattriṇo 'gnihotraṃ juhvato 'gnihotraṃ duhyamānaṃ skandet kiṃ tatra karma kā prāyaścittir iti
1.53.2	yad eva tatra sthālyāṃ pariśiṣṭaṃ syāt tena juhuyāt
1.53.3	yady u nīcī sthālī syād api vā bhidyeta kiṃ tatra karma kā prāyaścittir iti
1.53.4	skannaprāyaścittyaivābhimṛśya askann adhita ity atha yad anyad vindet tena juhuyāt
1.53.5	yadā vai skandaty atha dhīyate
1.53.6	reto vai payo yonir iyam
1.53.7	yonyām evaitad retaḥ pratiṣṭhāpayati
1.53.8	anuṣṭhyāsya retaḥ siktaṃ prajāyate ya evaṃ veda
1.53.9	amuto vai parjanyaḥ skandatīhauṣadhayo vanaspatayo jāyante
1.53.10	puruṣād retaḥ skandati paśubhyaḥ
1.53.11	tata idaṃ sarvaṃ prajātam
1.53.12	sa vidyād upa mā devāḥ prābhūvan prajātir me bhūyasy abhūc chreyān bhaviṣyāmīti tathā haiva syāt
1.53.13	atho yatraitat skannaṃ tad udapātraṃ vaivodakamaṇḍaluṃ vopaninayed bhūr bhuvaḥ svar ity etābhir vyāhṛtibhiḥ
1.53.14	etā vai vyāhṛtayaḥ sarvaprāyaścittayaḥ
1.53.15	tad anena sarveṇa prāyaścittiṃ kurute
1.54.1	athaitāni kapālāni saṃcitya yatrāhavanīyasya bhasmoddhṛtaṃ syāt tad upanikiret
1.54.2	etad evātra karma
1.54.3	atho khalv āhur yat prāca uddrutasya skandet kiṃ tatra karma kā prāyaścittir iti
1.54.4	yad eva tatra sruci pariśiṣṭaṃ syāt tena juhuyāt
1.54.5	yady u nīcī sruk syād api vā bhidyeta kiṃ tatra karma kā prāyaścittir iti
1.54.6	tasyoktaḥ pratyabhimarśaḥ
1.54.7	tad u haike tata eva pratyetyonnayanti
1.54.8	tad u tathā na kuryāt
1.54.9	yo ha tatra brūyād yad anenāgnihotreṇācikīrṣīn nyavṛtat tasmān nāsyedaṃ svargyam iva bhaviṣyatīti tathā haiva syāt
1.54.10	ittham eva kuryāt
1.54.11	yatraiva skandet tad upaviśet
1.54.12	athāsmin sthālīm āhareyuḥ sruvaṃ ca srucaṃ ca nirṇijya
1.54.13	tad ada evāsyonneṣyāmīty uktaṃ bhavati
1.54.14	atha yathonnītam unnīya samidham ādāya prāk preyāt
1.54.15	tad yathā pratyutthāyāmitrān paced evam evaitad avṛttiṃ pāpmānam apahatyāhutiṃ prāpnoti
1.54.16	tad u haika upeva labhante 'hutaṃ tasya yasyāgnihotrocchiṣṭena juhvati yātayāmaṃ hy etad iti vadantaḥ
1.54.17	tad u tathā na vidyāt
1.54.18	yadā vā etad ayātayāmaṃ bhavaty athaitasyāpi havirātañcanaṃ kurvanti
1.55.1	tad āhur yad etasya dīrghasattriṇo 'gnihotraṃ juhvato 'gnihotraṃ duhyamānam amedhyam āpadyeta kiṃ tatra karma kā prāyaścittir iti
1.55.2	tad u haike hotavyam eva manyante na vai devāḥ kasmāccana bībhatsanta iti vadantaḥ
1.55.3	tad u tathā na vidyāt
1.55.4	puruṣo nveva bībhatseyād bībhatsate bībhatsantā3 id u devāḥ
1.55.5	ittham eva kuryāt
1.55.6	gārhapatyasyaivoṣṇaṃ bhasma nirūhya tasminn enat tūṣṇīṃ ninayet
1.55.7	tan na hutaṃ nāhutam
1.55.8	adbhir anuninayet
1.55.9	adbhir evainad āpnoti
1.55.10	atha yad anyad vindet tena juhuyāt
1.55.11	atho khalv āhur yad dugdham amedhyam āpadyeta kiṃ tatra karma kā prāyaścittir iti
1.55.12	yeṣv evāṅgāreṣv adhiśrayiṣyan syāt tān eva pratyūhya teṣv evainat tūṣṇīṃ ninayet
1.55.13	tan na hutaṃ nāhutam
1.55.14	adbhir anuninayet
1.55.15	adbhir evainad āpnoti
1.55.16	atha yad anyad vindet tena juhuyāt
1.55.17	atho khalv āhur yad adhiśritam amedhyam āpadyeta kiṃ tatra karma kā prāyaścittir iti
1.55.18	yeṣv evāṅgāreṣv adhiśritaṃ syāt tān eva pratyūhya teṣv evainat tūṣṇīṃ ninayet
1.55.19	tan na hutaṃ nāhutam
1.55.20	yad ahainat teṣu ninayati tena hutaṃ yad v enāṃs teno evānugamayati teno ahutam
1.55.21	adbhir anuninayet
1.55.22	adbhir evainad āpnoti
1.55.23	atha yad anyad vindet tena juhuyāt
1.55.24	atho khalv āhuḥ
1.56.1	yat prāguddrutam amedhyam āpadyeta kiṃ tatra karma kā prāyaścittir iti
1.56.2	tad u haike hotavyam eva manyante pretam etan naitasyāhomaḥ kalpata iti vadantaḥ
1.56.3	atha haike 'dbhir abhyāsicya parāsiñcanti
1.56.4	tad u tathā na kuryāt
1.56.5	yo ha tatra brūyāt parā nvā ayam idam agnihotram asiñcat parāsekṣyate 'yaṃ yajamāna iti tathā haiva syāt
1.56.6	ittham eva kuryāt
1.56.7	āhavanīya eva samidham abhyādhāyāhavanīyasyaivoṣṇaṃ bhasma nirūhya tasminn enat tūṣṇīṃ ninayet
1.56.8	tan na hutaṃ nāhutam
1.56.9	adbhir anuninayet
1.56.10	adbhir evainad āpnoti
1.56.11	atha yad anyad vindet tena juhuyāt
1.56.12	atho khalv āhur yad avavarṣet kiṃ tatra karma kā prāyaścittir iti
1.56.13	sa vidyād upariṣṭān mā śukram āgāt prajātir me bhūyasy abhūcchreyān bhaviṣyāmīti tathā haiva syāt
1.56.14	atho khalv āhur yat pūrvasyām āhutau hutāyām aṅgārā anugaccheyuḥ kvottarāṃ juhuyād iti
1.56.15	ya eva tatra śakalo 'ntikaḥ syāt tam adhyasya juhuyāt
1.56.16	dārau dārau hy agniḥ
1.56.17	sa yadi tasyāṃ na tiṣṭheddhiraṇyam abhijuhuyāt
1.56.18	tad agner vā etad reto yaddhiraṇyam
1.56.19	ya u vai pitā sa putraḥ
1.56.20	tasmāddhiraṇyam abhijuhuyāt
1.56.21	atho khalv āhuḥ
1.57.1	yad adhiśrite yajamāno mriyeta kiṃ tatra karma kā prāyaścittir iti
1.57.2	paryādhāyaivainad viṣyandayet
1.57.3	etad evātra karma
1.57.4	atho ha khalv eṣaiva sarveṣāṃ haviryajñānāṃ prāyaścittiḥ
1.57.5	atho khalv āhur yat prācy uddrute yajamāno mriyeta kiṃ tatra karma kā prāyaścittir iti
1.57.6	yad evādaś caturgṛhītam ādiṣṭaṃ syāt tatraivainad abhyunnayet
1.57.7	etad evātra karma
1.57.8	atho khalvāhur yat pūrvasyām āhutau hutāyāṃ yajamāno mriyeta kiṃ tatra karma kā prāyaścittir iti
1.57.9	tad u haike hotavyam eva manyante kṛtsnaṃ vā etasyāgnihotraṃ hutaṃ bhavati yasya pūrvā hutāhutir bhavatīti vadantaḥ
1.57.10	tad u tathā na vidyāt
1.57.11	na vai pretasyāgnihotraṃ juhoti
1.57.12	yad evādaś caturgṛhītam ādiṣṭaṃ syāt tatraivainad abhyunnayet
1.57.13	etad evātra karma
1.58.1	tad āhur yad etasya dīrghasattriṇo 'gnihotraṃ juhvato 'gnihotrī duhyamānopaviśet kiṃ tatra karma kā prāyaścittir iti
1.58.2	tām u haike yajuṣotthāpayanti
1.58.3	avṛttiṃ vā eṣā yajamānasya pāpmānaṃ pratidṛśyopaviśati yasyāgnihotrī duhyamānopaviśati
1.58.4	tām utthāpayanty ud asthād devy aditir iti
1.58.5	iyaṃ vai devy aditiḥ
1.58.6	imām evāsmai tad utthāpayanti
1.58.7	āyur yajñapatāv adhād ity āyur evāsmiṃs tad dadhati
1.58.8	indrāya kṛṇvatī bhāgam itīndriyam evāsmiṃs tad dadhati
1.58.9	mitrāya varuṇāya ceti prāṇāpānau nvai mitrāvaruṇau prāṇāpānāv evāsmiṃs tad dadhati
1.58.10	tāṃ tasyām evāhutau hutāyāṃ brāhmaṇāya dadati yaṃ saṃvatsaram anabhyāgamiṣyanto bhavanty avṛttim asmin pāpmānaṃ niveśayāma iti vadantaḥ
1.59.1	tad u hovāca vājasaneyo 'śraddadhānebhyo haibhyo gaur apakrāmati
1.59.2	avṛttyā hi taṃ vidhyanti
1.59.3	ittham eva kuryāt
1.59.4	daṇḍam eva labdhvā tenaināṃ vipiṣyotthāpayet
1.59.5	tad yathā vā ado dhāvayato 'śvataro gadāyate yukto vā balīvarda upaviśati tena daṇḍaprajitena tottraprajitena yam adhvānaṃ kāmayate taṃ samaśnuta evam evaitayā daṇḍaprajitayā tottraprajitayā yaṃ svargaṃ lokaṃ kāmayate taṃ samaśnute
1.59.6	tām ātmann eva kurvīta
1.59.7	ātmann eva tacchriyaṃ dhatta iti
1.60.1	tad āhur yad etasya dīrghasattriṇo 'gnihotraṃ juhvato 'gnihotrīvatso naśyet kiṃ tatra karma kā prāyaścittir iti
1.60.2	tad u hovācāruṇir dyaur vā agnihotrī tasyā āditya eva vatsa iyam evāgnihotrasthālī
1.60.3	na ha vā evaṃvido 'gnihotrīvatso naśyati
1.60.4	kva hy eṣa naśyet
1.60.5	no vā evaṃvido 'gnihotraṃ duhyamānaṃ skandati
1.60.6	asyāṃ hy eva pratitiṣṭhati
1.60.7	no vā evaṃvido 'gnihotrī duhyamānopaviśati
1.60.8	yadā vā eṣā suspṛṣṭaṃ varṣaty abhiniṣadyeva batāvarṣīd ity enām āhuḥ
1.60.9	atho khalv āhur yad eṣā lohitaṃ duhīta kiṃ tatra karma kā prāyaścittir iti
1.60.10	avṛttiṃ vā eṣā yajamānasya pāpmānaṃ pratidṛśya duhe yā lohitaṃ duhe
1.60.11	sa vyutkrāmatety uktvānvāhāryapacanaṃ paricchādayitavai brūyāt
1.60.12	tad adhiśritya mekṣaṇaṃ kṛtvā śrapayet
1.60.13	tat tad eva tūṣṇīṃ ninayet
1.60.14	anirukto vai prajāpatiḥ
1.60.15	prājāpatyam agnihotram
1.60.16	atho bhūr bhuvaḥ svar ity etābhir vyāhṛtibhiḥ
1.60.17	etā vai vyāhṛtayaḥ sarvaprāyaścittayaḥ
1.60.18	tad anena sarveṇa prāyaścittiṃ kurute
1.60.19	'tho khalv āhuḥ
1.61.1	yad agnayo 'nugaccheyuḥ kiṃ tatra karma kā prāyaścittir iti
1.61.2	tam u haika ulmukād eva nirmanthanti yato vai manuṣyasyāntato naśyati tato vāva sa tasya prāyaścittim icchata iti vadantaḥ
1.61.3	tad u tathā na vidyāt
1.61.4	ulmukaṃ hy eva tata ādāya cared ulmukasya vāvavraścam
1.61.5	ittham eva kuryāt
1.61.6	ulmukād evāpacchidyāraṇyor abhivimanthet
1.61.7	upāha taṃ kāmam āpnoti ya ulmukamathya upo taṃ yo 'raṇyoḥ
1.61.8	atho khalv āhur yad āhavanīya uddhṛto 'nugacchet kiṃ tatra karma kā prāyaścittir iti
1.61.9	ananugato vā eṣa tāvad bhavati yāvad gārhapatyo nānugacchati
1.61.10	sa yady api bahv iva kṛtvo 'nugacchet punaḥpunar evainam uddharet
1.61.11	etad evātra karma
1.61.12	atho khalv āhur yad āhavanīya uddhṛte gārhapatyo 'nugacchet kiṃ tatra karma kā prāyaścittir iti
1.61.13	tam u haike tata eva prāñcam uddharanti
1.61.14	tad u tathā na kuryāt
1.61.15	yo ha tatra brūyāt prāco nvā ayaṃ yajamānasya prāṇān prāvṛkṣan mariṣyaty ayaṃ yajamāna iti tathā haiva syāt
1.61.16	tam u haike tata eva pratyañcam āharanti
1.61.17	prāṇo vai gārhapatyo 'pāna āhavanīyaḥ
1.61.18	saṃvidānau vā imau prāṇāpānāv annam atta iti vadantaḥ
1.61.19	atho gṛho vai gārhapatyaḥ
1.61.20	pratiṣṭho vai gṛhāḥ
1.61.21	sa ya enaṃ tatra brūyāt pra nvā ayam asyai pratiṣṭhāyā acyoṣṭa mariṣyaty ayaṃ yajamāna iti tathā haiva syāt
1.61.22	tam u haike gārhapatya eva mathitvopasamādadhati
1.61.23	tad u tathā na kuryāt
1.61.24	yo ha tatra brūyād agnāv adhy agnim ajījanat kṣipre 'sya dviṣan bhrātṛvyo janiṣyata iti tathā haiva syāt
1.61.25	tam u haike 'nugamayya manthanti
1.61.26	tad u tathā na kuryāt
1.61.27	yo ha tatra brūyād api yat pariśiṣṭam abhūt tad ajījasan nāsya dāyādaś cana pariśekṣyata iti tathā haiva syāt
1.61.28	ittham eva kuryāt
1.61.29	araṇyor eva samārohayeta ayaṃ te yonir ṛtviyo yato jāto arocathās taṃ jānann agna ārohāthā no vardhayā rayim athā no vardhayā gira iti vā
1.61.30	sa udavasāya juhvad vaset
1.61.31	navāvasāne hāsyobhayatorātraṃ hutaṃ bhavati no kāṃcana paricakṣāṃ kurute
1.61.32	sa prātar bhasmoddhṛtya śakṛtpiṇḍena parilipya yathāyatham agnīn ādadhīta
1.61.33	etad evātra karma
1.62.1	atho khalv āhur yad āhavanīyam anuddhṛtam abhy astamiyāt kiṃ tatra karma kā prāyaścittir iti
1.62.2	etasmāddha vai viśve devā apakrāmanti yasyāhavanīyam anuddhṛtam abhy astam eti
1.62.3	sa darbheṇa suvarṇaṃ hiraṇyaṃ prabadhya paścāddharet
1.62.4	tad etasya rūpaṃ kriyate ya eṣa tapati
1.62.5	ahno vā etad rūpam
1.62.6	tad ahno rūpaṃ kriyate
1.62.7	athedhmam ādīpya prāñcaṃ hareyuḥ
1.62.8	tam upasamādhāya caturgṛhītam ājyaṃ gṛhītvā viśvebhyo devebhyaḥ svāheti juhuyāt
1.62.9	tad yathā vā ada āvasathavāsinaṃ kruddhaṃ yantam ukṣavehatā vānumantrayetānyena vā priyeṇa dhāmnaivam eva tad viśvān devān anumantrayate
1.62.10	te hāsmai sarva evākruddhā bhavanti
1.62.11	atho khalv āhur yad āhavanīyam anuddhṛtam
1.63.1	abhyudiyāt kiṃ tatra karma kā prāyaścittir iti
1.63.2	etasmāddha vai viśve devā apakrāmanti yasyāhavanīyam anuddhṛtam abhyudeti
1.63.3	sa darbheṇa rajataṃ hiraṇyaṃ prabadhya purastāddharet
1.63.4	tac candramaso rūpaṃ kriyate
1.63.5	rātrer vā etad rūpam
1.63.6	tad rātre rūpaṃ kriyate
1.63.7	athedhmam ādīpyānvañcaṃ hareyuḥ
1.63.8	tam upasamādhāya caturgṛhītam ājyaṃ gṛhītvā viśvebhyo devebhyaḥ svāheti juhuyāt
1.63.9	yatra vai dīptaṃ tatraitad iha gārhapatya ity eva vidvān uddharet
1.63.10	asāv eva bandhuḥ
1.63.11	atha haika āhur ete ha vai svargaṃ lokaṃ paśyanto juhvati ya ādityam iti
1.63.12	sa yo vā tvai gataśrīḥ syād yo vāsmāllokāt kṣipre prajigāṃset sa uditahomī syāt
1.63.13	atho khalv āhuḥ
1.64.1	yad agnayaḥ saṃsṛjyeran kiṃ tatra karma kā prāyaścittir iti
1.64.2	sa yadi parastād anyo 'bhidahann eyāt sa vidyāt parastān mā śukram āgāt prajātir me bhūyasy abhūcchreyān bhaviṣyāmīti
1.64.3	tathā haiva syāt
1.64.4	yadi tv asya hṛdayaṃ vilikhed agnaye vivicaya iṣṭiṃ nirvapet
1.64.5	etā eva pañcadaśa sāmidhenīr vārtraghnāv ājyabhāgau virājau saṃyājye
1.64.6	athaite yājyāpuronuvākye vi te viṣvag vātajūtāso agne bhāmāsaḥ śuce śucayaś caranti tuvimrakṣāso divyā navagvā vanā vananti dhṛṣatā rujanta iti
1.64.7	atha yājyā tvām agne mānuṣīr īḍate viśo hotrāvidaṃ viviciṃ ratnadhātamaṃ guhā santaṃ subhaga viśvadarśataṃ tuviṣmaṇasaṃ suyajaṃ ghṛtaśriyam iti
1.64.8	atho hainayā pāpmanā vyāvṛtsyamāno yajeta
1.64.9	kṣipre haiva pāpmano vyāvartate
1.64.10	yadi tv ayam ito 'bhidahann eyād agnaye saṃvargāyeṣṭiṃ nirvapet
1.64.11	etā eva pañcadaśa sāmidhenīr vārtraghnāv ājyabhāgau virājau saṃyājye
1.64.12	athaite yājyāpuronuvākye
1.65.1	mā no asmin mahādhane parā varg bhārabhṛd yathā saṃ vargaṃ saṃ rayiṃ jayeti
1.65.2	atha yājyā parasyā adhi saṃvato 'varaṃ abhy ā tara yatrāham asmi taṃ aveti
1.65.3	atho hainayā yad bhrātṛvyasya saṃvivṛkṣeta tatkāmo yajeta
1.65.4	kṣipre haivāsya saṃvṛṅkte
1.65.5	atho khalv āhur yad agnāvagnim abhyuddharet kiṃ tatra karma kā prāyaścittir iti
1.65.6	agnaye 'gnimata iṣṭiṃ nirvapet
1.65.7	etā eva pañcadaśa sāmidhenīr vārtraghnāv ājyabhāgau virājau saṃyājye
1.65.8	athaite yājyāpuronuvākye agnināgniḥ samidhyate kavir gṛhapatir yuvā havyavāḍ juhvāsya iti
1.65.9	atha yājyā tvaṃ hy agne agninā vipro vipreṇa san satā sakhā sakhyā samidhyasa iti
1.65.10	atho hainayā brahmavarcasakāmo yajeta
1.65.11	tejasvī haiva brahmavarcasī bhavati
1.65.12	atho khalv āhur yad āhavanīyagārhapatyau saṃsṛjyeyātāṃ kiṃ tatra karma kā prāyaścittir iti
1.65.13	agnaye vītaya iṣṭiṃ nirvapet
1.65.14	etā eva pañcadaśa sāmidhenīr vārtraghnāv ājyabhāgau virājau saṃyājye
1.65.15	athaite yājyāpuronuvākye agna ā yāhi vītaye gṛṇāno havyadātaye ni hotā satsi barhiṣīti
1.65.16	atha yājyā yo agniṃ devavītaye haviṣmaṃ āvivāsati tasmai pāvaka mṛḍayeti tasmai pāvaka mṛḍayeti
1.66.1	prajananaṃ jyotiḥ
1.66.2	agnir devatānāṃ jyotiḥ
1.66.3	virāṭ chandasāṃ jyotiḥ
1.66.4	virāḍ vācy agnau saṃtiṣṭhate
1.66.5	virājaṃ sampadyate
1.66.6	tasmād eṣa jyotir ucyate
1.66.7	dvau stomau prātassavanaṃ vahato yathā cakṣuś ca prāṇaś ca tathā tat
1.66.8	dvau stomau mādhyaṃdinaṃ savanaṃ vahato yathā śrotraṃ ca bāhū ca tathā tat
1.66.9	dvau stomau tṛtīyasavanaṃ vahato yathā madhyaṃ ca pratiṣṭhā ca tathā tat
1.66.10	hiṃkāreṇa vai jyotiṣā devās trivṛte brahmavarcasāya jyotir adadhuḥ
1.66.11	trivṛtā brahmavarcasena pañcadaśāyaujase vīryāya jyotir adadhuḥ
1.66.12	pañcadaśenaujasā vīryeṇa saptadaśāya prajāyai paśubhyaḥ prajananāya jyotir adadhuḥ
1.66.13	saptadaśena prajayā paśubhiḥ prajanenaikaviṃśāya pratiṣṭhāyai jyotir adadhuḥ
1.66.14	stomo vā etat stome jyotir dadhad eti
1.66.15	tasmāj jyotiṣṭoma ity ākhyāyate
1.66.16	atha yat stomaḥ stomaṃ savanam abhipraṇayati tasmāj jyotiṣṭoma ity ākhyāyate
1.66.17	atho yad yajñaḥ saṃstuto virājam abhisaṃpadyate jyotir virāṭ tasmāj jyotiṣṭoma ity evākhyāyate
1.67.1	asthūrir vā eṣa yajñaḥ puruṣasammitaḥ
1.67.2	yatkāma enam āharate sam asmai kāma ṛdhyate
1.67.3	asthūriṇā hi tatra gacchati yatra jigamiṣati
1.67.4	prajāpatir yat prajā asṛjata tā agniṣṭomenāsṛjata
1.67.5	daśamena ca vai sa tā agniṣṭomasya stotreṇāsṛjata daśamena ca māsā saṃvatsarasya
1.67.6	tad dvādaśena caivāgniṣṭomasya stotreṇa paryagṛhṇād dvādaśena ca māsā saṃvatsarasya
1.67.7	tasmāt paśavo daśa māso garbhān bibhrati
1.67.8	ta ekādaśam anuprajāyante
1.67.9	na kācana dvādaśam atiharati parigṛhītā hi tena
1.67.10	tāsāṃ parigṛhītānām aśvataro 'tyaplavata
1.67.11	tasyānuhāya reta ādatta
1.67.12	tad gardabhe nyamārṭ tad vaḍabāyāṃ tat paśuṣu tad oṣadhīṣu
1.67.13	tasmād gardabho dviretās tasmād vaḍabā dviretāḥ
1.67.14	tasmāt paśavo dvau dvau janayanti
1.67.15	tasmād oṣadhayo 'nabhyaktā rebhanti
1.67.16	tasmād aśvataro barhiṣi na deyo 'ti hy aplavatāpa hy akrāmat / āttaretā hy aprajā hi
1.67.17	ṣoḍaśinaḥ stotre deyaḥ
1.67.18	atirikto vai ṣoḍaśī stotrāṇām atirikto 'śvataraḥ paśūnām
1.67.19	atirikta eva tad atiriktaṃ dadhati yajñasya salomatāyai
1.67.20	sa ya evaṃ vidvān agniṣṭomenodgāyati prājātāḥ prajā janayati pari prajātā gṛhṇāti
1.67.21	jyeṣṭhayajño vā eṣa prajāpatiyajño yad agniṣṭomaḥ
1.67.22	aśnute jyaiṣṭhyaṃ śraiṣṭhyaṃ ya evaṃ veda
1.68.1	prajāpatir vāvedam agra āsīt
1.68.2	mano ha vai prajāpatir devatā
1.68.3	so 'kāmayata bahuḥ syāṃ prajāyeya bhūmānaṃ gaccheyam iti
1.68.4	sa śīrṣata eva mukhatas trivṛtaṃ stomam asṛjata gāyatrīṃ chando rathantaraṃ sāmāgniṃ devatāṃ brāhmaṇaṃ manuṣyam ajaṃ paśum
1.68.5	tasmād brāhmaṇo gāyatrīcchandā āgneyo devatayā
1.68.6	tasmād u mukhaṃ prajānāṃ mukhāddhyenam asṛjata
1.68.7	so 'kāmayata praiva jāyeyeti
1.68.8	sa bāhubhyām evorasaḥ pañcadaśaṃ stomam asṛjata triṣṭubhaṃ chando bṛhat sāmendraṃ devatāṃ rājanyaṃ manuṣyam aśvaṃ paśum
1.68.9	tasmād rājanyas triṣṭupchandā aindro devatayā
1.68.10	tasmād u bāhubhyāṃ vīryaṃ karoti bāhubhyāṃ hy enam uraso vīryād asṛjata
1.68.11	so 'kāmayata praiva jāyeyeti
1.69.1	sa udarād eva madhyataḥ saptadaśaṃ stomam asṛjata jagatīṃ chando vāmadevyaṃ sāma viśvān devān devatāṃ vaiśyaṃ manuṣyaṃ gāṃ paśum
1.69.2	tasmād vaiśyo jagatīcchandā vaiśvadevo devatayā
1.69.3	tasmād u prajaniṣṇur udarāddhy enaṃ prajananād asṛjata
1.69.4	so 'kāmayata praiva jāyeyeti
1.69.5	sa padbhyām eva pratiṣṭhāyā ekaviṃśaṃ stomam asṛjatānuṣṭubhaṃ chando yajñāyajñīyaṃ sāma na kāṃcana devatāṃ śūdraṃ manuṣyam aviṃ paśum
1.69.6	tasmācchūdro 'nuṣṭupchandā veśmapatidevaḥ
1.69.7	tasmād u pādāvanejyenaiva jijīviṣati padbhyāṃ hy enaṃ pratiṣṭhāyā asṛjata
1.69.8	etayā vai sṛṣṭyā prajāpatiḥ prajā asṛjata
1.69.9	sa ya etad evaṃ veda bhūmānam eva prajayā paśubhir gacchati
1.69.10	tasmādvetaṃ yajñaṃ bhūyiṣṭhaṃ praśaṃsanti yad agniṣṭomaṃ prajāpatiyajño hy eṣaḥ
1.70.1	prajāpatiḥ prajābhya ūrjaṃ vyabhajat
1.70.2	tad udumbaraḥ samabhavat
1.70.3	prajāpatir udgātā
1.70.4	prājāpatya udumbaraḥ
1.70.5	vṛṇate 'nyān ṛtvijo nodgātāram
1.70.6	yad udgātā prathamena karmaṇaudumbarīm anvārabhate svayaiva tad devatayātmānam ārtvijyāya vṛṇīte
1.70.7	tām anvārabhata āyoṣ ṭvā sadane sādayāmy avataś chāyāyāṃ samudrasya hṛdaye namaḥ samudrāya namaḥ samudrasya cakṣase mā mā yonorvāṃ hāsīr iti
1.70.8	yad āha āyoṣ ṭvā sadane sādayāmīti yajño vā āyus tasyaitat sadanaṃ kriyate
1.70.9	avataś chāyāyām iti yajño vā avatis tasyaiṣā chāyā kriyate yat sadaḥ
1.70.10	samudrasya hṛdaya iti madhyato vā ātmano hṛdayaṃ tasmān madhyataḥ sadasa audumbarī mīyate
1.70.11	namaḥ samudrāya namaḥ samudrasya cakṣasa iti vāg vai samudro manaḥ samudrasya cakṣa etābhyām evaitad devatābhyāṃ namaskaroty ārtvijyaṃ kariṣyan
1.70.12	mā mā yonorvāṃ hāsīr iti sāma vai yonorvāṃ sāmna evaitan namaskaroty ārtvijyaṃ kariṣyan
1.70.13	nainaṃ sāmāvahate
1.70.14	na sāmanyām ārtim ārcchati na sāmno hīyate ya evaṃ vidvān sāmne namaskaroti
1.70.15	ya evainam upavadati sa ārtim ārcchati
1.71.1	prajāpater vā etad udaraṃ yat sadaḥ
1.71.2	ūrg udumbaraḥ
1.71.3	yan madhyataḥ sadasa audumbarī mīyate madhyata evaitat prajānām annam ūrjaṃ dadhāti
1.71.4	tasmān madhyato 'śanam aśitaṃ dhinoti
1.71.5	tasmād yatraiṣā yātayāmnī kriyate tat prajā aśanāyukā bhavanti
1.71.6	poṣukā ha tvai bhavanti
1.71.7	upaspṛśyā3ṃ nopaspṛśyā3m iti mīmāṃsante
1.71.8	sarvaṃ vāvedam ātmanvat
1.71.9	yas tvā annam abhīva kāmayate tam evaitad bhūyiṣṭhaṃ dveṣṭi
1.71.10	yad upaspṛśed annādyaṃ pradhamet
1.71.11	yan nopaspṛśed annādyād ātmānam antariyāt
1.71.12	upaspṛśya na svāspṛṣṭenaivodgāyann annādyaṃ pradhamati nānnādyād ātmānam antareti
1.71.13	sāma devānām annam
1.71.14	ūrg udumbaraḥ
1.71.15	yad udgātaudumbarīṃ śrayate sāmann evaitad devānām anna ūrjaṃ dadhāti
1.71.16	tasmād yatra sāmnārtvijyaṃ kurvanti tad eva devā bhūyiṣṭham ivādanti
1.72.1	prajāpatir udgātā
1.72.2	ūrg udumbaraḥ
1.72.3	sa eṣa ūrji śritaḥ prajāpatiḥ prajābhya ūrjam annādyaṃ vibhajati
1.72.4	udaṅṅ āsīna udgāyati
1.72.5	udīcīm eva tad diśam ūrjā bhājayati
1.72.6	pratyaṅṅ āsīnaḥ prastauti
1.72.7	pratīcīm eva tad diśam ūrjā bhājayati
1.72.8	dakṣiṇāsīnaḥ pratiharati
1.72.9	dakṣiṇām eva tad diśam ūrjā bhājayati
1.72.10	prāñco 'nya ṛtvija ārtvijyaṃ kurvanti
1.72.11	prācīm eva tad diśam ūrjā bhājayanti
1.72.12	tasmād eṣā diśāṃ vīryavattamopajīvanīyatamā bhūyiṣṭhaiḥ prītā
1.72.13	tasmād yat prajā avṛttiṃ niyanti prācīr eva yanti
1.72.14	eṣā hi diśāṃ vīryavattamopajīvanīyatamā bhūyiṣṭhaiḥ prītā
1.72.15	yad udīcīnadevatyā udgātāro 'tha kasmād viparyāvṛtya diśa ārtvijyaṃ kurvantīty āhuḥ
1.72.16	sa brūyād diśām abhīṣṭyai diśām abhiprītyai
1.72.17	tasmāt sarvāsu dikṣv annaṃ vidyata iti
1.72.18	ud divaṃ stabhānāntarikṣaṃ pṛṇa pṛthivīm upareṇa dṛṃha dyutānas tvā māruto minotu mitrāvaruṇayor dhruveṇa dharmaṇā ghṛtena dyāvāpṛthivī āprīṇāthāṃ supippalā oṣadhīḥ kṛdhi svāhety audumbarīm abhijuhoti
1.72.19	imān evaitallokān rasenānakti
1.73.1	prajāpatiḥ prajā asṛjata
1.73.2	so 'gnim api mukhād asisṛkṣata
1.73.3	so 'gnir mukhād bībhatsamāna ūrdhva uddrutya mastiṣkam uddihyāsṛjyata
1.73.4	taṃ devāś carṣayaś copasametyābruvan vitunno 'yaṃ mastiṣko māmuyā bhūt karavāmemaṃ kasyāṃ citācitīti
1.73.5	te bṛhaspatim abruvan somam asmin gṛhāṇeti
1.73.6	sa bṛhaspatir abravīt sa vā ayaṃ krūra ivāpūto 'medhyo 'śṛtaṃkṛta iti
1.73.7	vayaṃ ta etaṃ pūtaṃ medhyaṃ śṛtaṃkṛtaṃ kurma ityabruvan
1.73.8	taṃ vai ma āharateti
1.73.9	tatheti
1.73.10	tam asmai prāyacchan
1.73.11	taṃ pratyagṛhṇād devasya tvā savituḥ prasave 'śvinor bāhubhyāṃ pūṣṇo hastābhyāṃ pratigṛhṇāmīti
1.73.12	devāṅgair vāvainaṃ tat pratyagṛhṇāt
1.73.13	taṃ pratigṛhyāpavayad vasavas tvā punantu gāyatreṇa chandasā suprajāvaniṃ rāyaspoṣavaniṃ rudrās tvā punantu traiṣṭubhena chandasā suprajāvaniṃ rāyaspoṣavanim ādityās tvā punantu jāgatena chandasā suprajāvaniṃ rāyaspoṣavanim iti
1.73.14	chandobhiś ca vāvainaṃ tad devatābhiś cāpavayat
1.73.15	taṃ pavayitvā paścād akṣaṃ sādayati bārhaspatyam asi vānaspatyaṃ prajāpater mūrdhātyāyupātram iti
1.73.16	yad āha bārhaspatyam asīti bṛhaspatir hy etam agre pratyagṛhṇāt
1.73.17	yad āha vānaspatyam iti vanaspatibhyo hy enam adhikurvanti
1.73.18	yad āha prajāpater mūrdheti prajāpater hy eṣa mūrdhāsīt
1.73.19	yad āha atyāyupātram ity ati hy etad anyāni pātrāṇi pātraṃ
1.73.20	yad v eva pātraṃ prathamaṃ yujyata uttamaṃ vimucyate tenaivāty anyāni pātrāṇi
1.73.21	pra śreyasaḥ pātram āpnoti ya evaṃ veda
1.73.22	taṃ paścād akṣaṃ sādayitvā gāyatraṃ viśvarūpāsu gāyati
1.74.1	namaḥ pitṛbhyaḥ pūrvasadbhyoṃ namaḥ sākaṃniṣadbhyom
1.74.2	yuñje vācaṃ śatapadīṃ gāye sahasravartanīm / gāyatraṃ traiṣṭubhaṃ jagad viśvā rūpāṇi saṃbhṛtam / devā okāṃsi cakrira iti
1.74.3	yan namaḥ pitṛbhyaḥ pūrvasadbhya iti pitaro vā atra pūrva upasīdanti
1.74.4	sa tebhya evaitan namaskaroti
1.74.5	namaḥ sākaṃniṣadbhya iti yair eva brāhmaṇaiḥ sahopasīdaty ārtvijyaṃ kariṣyaṃs tebhya evaitan namaskaroti
1.74.6	yuñje vācaṃ śatapadīm iti vācam evaitac chatapadīṃ yuṅkte
1.74.7	gāye sahasravartanīm iti yuktām evainām etat sahasravartanīṃ bhūtāṃ gāyati
1.74.8	gāyatraṃ traiṣṭubhaṃ jagad ity etāni vai trīṇi savanāni tāny evaitāny ātman parigṛhṇīte
1.74.9	viśvā rūpāṇi saṃbhṛtam iti yajño vai viśvā rūpāṇi yajñam evaitena saṃbharati
1.74.10	devā okāṃsi cakrira iti sadevam evaitena yajñaṃ kurute
1.75.1	kusurbindo hauddālakiḥ somānām ujjagau
1.75.2	tam u hāsitamṛgā iti kaśyapānāṃ putrā ūcuḥ ko nu no 'yaṃ nṛśaṃsako 'nta udgāyaty eta imam anuvyāhariṣyāma iti
1.75.3	te 'nuvyāhariṣyanta āstāvam upaseduḥ
1.75.4	sa hovāca namo brāhmaṇā astu purā vā aham adya prātaranuvākād gāyatreṇa viśvarūpāsu yajñaṃ samasthāpayaṃ sa yathā gobhir gavāyam itvā śramaṇam abalam anusaṃnuded evaṃ vāvedaṃ yajñaśarīram anusaṃnudāma iti
1.75.5	te hotthāya pravavrajur namo 'smai brāhmaṇāyāstu vidāṃ vā ayam idaṃ cakāreti
1.75.6	purā ha vā asya prātaranuvākād gāyatreṇa viśvarūpāsu yajñaḥ saṃsthito bhavati ya evaṃ veda
1.76.1	tad āhur adhvaryo kiṃ stutaṃ stotraṃ hotā prātaranuvākenānvaśaṃsīd iti
1.76.2	akarma vayaṃ tad yad asmākaṃ karmety āha hotāraṃ pṛcchateti
1.76.3	hotaḥ kiṃ stutaṃ stotraṃ prātaranuvākenānvaśaṃsīr iti
1.76.4	akarma vayaṃ tad yad asmākaṃ karmety āhodgātāraṃ pṛcchateti
1.76.5	udgātaḥ kiṃ stutaṃ stotraṃ hotā prātaranuvākenānvaśaṃsīd iti
1.76.6	akarma vayaṃ tad yad asmākaṃ karmeti brūyād agāsiṣma yad atra geyam iti
1.76.7	taṃ yadi brūyus tamāṃsi vā agāsīr na jyotīṃṣīti jyotīṃṣy evāham agāsiṣam iti brūyān na tamāṃsīti
1.76.8	jyotis tad yad ṛk
1.76.9	jyotis tad yat sāma
1.76.10	jyotis tad yad devatā
1.76.11	etāni vā aham jyotīṃṣy agāsiṣaṃ yuṣmān eva tamasā pāpmanā vidhyānīti
1.76.12	tamasā caivaināṃs tat pāpmanā ca vidhyati
1.77.1	paścāt prāñca upasīdanti
1.77.2	vācam evaitan mukhato 'varundhate
1.77.3	yat purastāt prāñca upasīdeyur vācaṃ pṛṣṭhataḥ kurvīran
1.77.4	vāg eṣām upadāsukā syāt
1.77.5	vāg vai devebhyo 'pākrāmat
1.77.6	sā vanaspatīn prāviśat
1.77.7	saiṣā yākṣe
1.77.8	yad adho'dho 'kṣaṃ droṇakalaśaṃ prohanti daivīm evaitad vācam avarundhate
1.77.9	udgātāra udgīthāyādho'dho 'kṣaṃ droṇakalaśaṃ prohanti
1.77.10	asmād evaitallokād dviṣantaṃ bhrātṛvyam antareti
1.77.11	upariṣṭācchukram apaharati
1.77.12	amuṣmād eva tallokād dviṣantaṃ bhrātṛvyam antareti
1.77.13	ubhābhyām ābhyāṃ lokābhyāṃ dviṣantaṃ bhrātṛvyam antareti ya evaṃ veda
1.77.14	nākṣam upaspṛśet
1.77.15	yad akṣam upaspṛśed bhrātṛvye śriyaṃ mṛñjyāt
1.77.16	antarā cakrau prohati
1.77.17	tasmād yad antarā cakrāv anasas tad upajīvanīyatamam
1.77.18	tasmād antarā śamye yukto bhunakti
1.78.1	vasavo vā etam agre prauhan
1.78.2	te 'śrāmyan
1.78.3	te rudrān āhvayan
1.78.4	taṃ rudrāḥ prauhan
1.78.5	te 'śrāmyan
1.78.6	ta ādityān āhvayan
1.78.7	tam ādityāḥ prauhan
1.78.8	taṃ prohati vasavas tvā prohantu gāyatreṇa chandasā rudrās tvā prohantu traiṣṭubhena chandasā ādityās tvā prohantu jāgatena chandaseti
1.78.9	devatānām evainaṃ tat prauḍhim anuprohati
1.78.10	devasya tvā savituḥ prasave 'śvinor bāhubhyāṃ pūṣṇo hastābhyāṃ prohāmīti vā prohet
1.78.11	devāṅgair evainaṃ tat prohati
1.78.12	bṛhaspatir vā etam agre prauhat
1.78.13	sa rūpeṇa varcasā vyārdhyata
1.78.14	sa aikṣata kāsya prāyaścittir iti
1.78.15	tāṃ droṇakalaśa eva paryapaśyat
1.78.16	tam abhyamṛśat tanūpā asi tanvaṃ me pāhi varcodhā asi varco me dhehy āyurdhā asy āyur me dhehi vayodhā asi vayo me dhehīti
1.78.17	yad evāsya tatrātmano 'mīyata tad etenāpyāyayata
1.78.18	tam etenaivodgātābhimṛśati tanūpā asi tanvaṃ me pāhi varcodhā asi varco me dhehy āyurdhā asy āyur me dhehi vayodhā asi vayo me dhehīti
1.78.19	yad evāsyātrātmano mīyate tad etenaivāpyāyayate
1.78.20	dvayaṃ vāvedaṃ brahma caiva kṣatraṃ ca
1.78.21	tad ubhayaṃ droṇakalaśaḥ
1.78.22	ubhayaṃ brahma ca kṣatraṃ cāvarunddhe ya evaṃ veda
1.79.1	saṃmukhān grāvṇaḥ kṛtvābhimṛśati śyenā ajirā ṛtasya garbhāḥ prayuto napātaḥ parvatānāṃ kakubha ā nas taṃ vīraṃ vahata yaṃ bahava upajīvāmo 'bhiśastikṛtam anabhiśastenyam anyasyābhiśastyāḥ kartāram iti
1.79.2	ā haivāsya vīro jāyate 'bhiśastikṛd anabhiśastenyo 'nyasyābhiśastyāḥ kartā
1.79.3	droṇakalaśam adhyūhatīdam ahaṃ māṃ brahmavarcase 'dhyūhāmīti
1.79.4	yady asyāvaruddho rājanyaḥ syād vimukhān grāvṇaḥ kṛtvā tūṣṇīṃ droṇakalaśam adhyūhya tam avahvārayan dakṣiṇā nirūhed idam aham amuṃ viśo nirūhāmīdam asya rāṣṭraṃ nyubjāmīti nyañcaṃ droṇakalaśaṃ nyubjet
1.79.5	sammukhān grāvṇaḥ kṛtvā yo 'sya rājanyaḥ syāt tasya nāma gṛhītvā droṇakalaśam adhyūhed idam aham amuṃ viśy adhyūhāmīti
1.79.6	apetaro rudhyate 'vetaro gacchati
1.79.7	sa yady enam avagatya nādriyeta taṃ kāmayetātraivāntaravaruddho 'stv iti
1.79.8	vimukhān grāvṇaḥ kṛtvā tūṣṇīṃ droṇakalaśam adhyūhyopāṃśusavana iti grāvā tam upariṣṭād abhinidadhyād idam aham amuṣmin viśam adhyūhāmīti
1.79.9	abhiprakṣīṇānāhīnaṃ viṭ tiṣṭhati
1.79.10	sa yady enaṃ viditvopadhāved asmin vāvedaṃ brāhmaṇe 'dhy āsa yad idam asyeva ca neva ceti sammukhān grāvṇaḥ kṛtvā droṇakalaśam adhyūhed idam aham amuṃ viśy adhyūhāmīti
1.79.11	īśe svānām apainaṃ svāś cāyanty anantaravaruddho bhavati
1.80.1	rāṣṭraṃ vai droṇakalaśaḥ
1.80.2	viśo grāvāṇaḥ
1.80.3	yad droṇakalaśaḥ śithilaḥ syād rāṣṭraṃ śithilaṃ syāt
1.80.4	tad anu viśaḥ
1.80.5	viśam anu yajamānaḥ
1.80.6	yajamānam anu prajāḥ
1.80.7	taṃ dṛṃhati devī tvā dhiṣaṇe nipātāṃ dhruve sadasi sīdeṣa ūrje sīdeti
1.80.8	ime vai devī dhiṣaṇe
1.80.9	idaṃ dhruvaṃ sadaḥ
1.80.10	ebhir evainaṃ tal lokair dṛṃhatīṣa ūrje sīdeti
1.80.11	varṣaṃ vā iṣe
1.80.12	yad upariṣṭād varṣasyaidhate tad ūrje
1.80.13	tad evaitenāvarunddhe
1.80.14	svarbhānur vā āsura ādityaṃ tamasāvidhyat
1.80.15	taṃ devāś carṣayaś cābhiṣajyan
1.80.16	te 'trim abruvann ṛṣe tvam idam apajahīti
1.80.17	tatheti
1.80.18	tad atrir apāhan
1.80.19	te 'bruvan yo nas tamasā viddhebhyo jyotir avidaj jyotir asya bhāgadheyam astv iti
1.80.20	tad etad atrihiraṇyaṃ hriyate
1.80.21	śatamānaṃ ha sma purā hriyate
1.80.22	athaitarhi yāvad eva kiyac ca dadati
1.80.23	tad etaddha vāva sarveṣu lokeṣu jyotir yaddhiraṇyam
1.80.24	sarveṣu lokeṣu jyotir dhatte ya evaṃ vidvān atrihiraṇyaṃ dadāti
1.81.1	sa yat prathamam apāhan sā kṛṣṇāvirabhavat
1.81.2	yad dvitīyam apāhan sā dhūmrāvirabhavat
1.81.3	yat tṛtīyam apāhan sā phalguny avirabhavat
1.81.4	sa yaṃ kāmayeta pāpīyān syād iti kṛṣṇam asya pavitre 'pyasyet pāpīyān eva bhavati
1.81.5	atha yaṃ kāmayeta nārvāṅ na paraḥ syād iti dhūmram asya pavitre 'pyasyen naivārvāṅ na paro bhavati
1.81.6	atha yaṃ kāmayeta śreyān syād rucam aśnuvīteti phalgunam asya pavitraṃ kuryācchreyān eva bhavati rucam aśnute
1.81.7	asti hi tatrāpy ādityasya nyaktaṃ
1.81.8	tad antareṣe avahṛtya saṃmārṣṭi vasavas tvā saṃmṛjantu gāyatreṇa chandasā rudrās tvā saṃmṛjantu traiṣṭubhena chandasādityās tvā saṃmṛjantu jāgatena chandaseti
1.81.9	tad udīcīnadaśaṃ pavitravatyā vitanoti pavitraṃ te vitataṃ brahmaṇaspata iti samaṣṭyai
1.81.10	tapoṣ pavitraṃ vitataṃ divas pada iti svargakāmasya
1.81.11	arūrucad uṣasaḥ pṛśnir agrayur iti prajākāmasya
1.81.12	sarvābhir eva vitanuyād eteṣāṃ sarveṣāṃ kāmānām upāptyai
1.81.13	rājānam ānayati
1.81.14	tam abhimantrayate sa pavasva sudhāmā devānām abhi priyāṇi dhāma trir devebhyo 'pavathās trir ādityebhyas trir aṅgirobhyo yena turyeṇa brahmaṇā bṛhaspataye 'pavathās tena mahyaṃ pavasva
1.81.15	sa naḥ pavasva śaṃ gave śaṃ janāya śam arvate
1.81.16	śaṃ rājann oṣadhībhya iti
1.81.17	śam evodgātre bhavati śaṃ yajamānāya śaṃ prajābhyaḥ
1.81.18	adhvaryur āgrayaṇaṃ grahaṃ gṛhṇan hiṃkaroti
1.81.19	tad eva hiṃkṛtaṃ bhavati
1.81.20	athodgātaikarco gāyatraṃ gāyaty uccā te jātam andhaseti
1.81.21	sa ud ity eveto devebhyo havyaṃ vahati
1.81.22	divi sad bhūmy ā dada ity amuto vṛṣṭim ācyāvayati
1.81.23	tāvimau lokau savāsinau karoti
1.81.24	tāvasmai kāmaṃ pinvāte
1.81.25	kāmam asmā imau lokau pinvāte ya evaṃ veda
1.82.1	krūram iva vā etad yajñasya kurvanti yaddhavirdhāne grāvabhiḥ somaṃ rājānaṃ hatvā bahiṣpavamānaṃ sarpanti
1.82.2	kā tasya prāyaścittir ity āhuḥ
1.82.3	apa upaspṛśeyuḥ
1.82.4	āpo vai sarvasya śāntiḥ
1.82.5	adbhir evainaṃ tac chamayanti
1.82.6	vāg vā etasmā agre 'dhvane 'tandrāyata yad bahiṣpavamānaṃ sarpanti
1.82.7	tāṃ prajāpatir abravīd bhāgadheyaṃ te karomy atha sarpeti
1.82.8	bahiṣpavamānaṃ sarpsyan homaṃ juhuyāj juṣṭo vāco bhūyāsaṃ juṣṭo vācaspatyur devi vāg yat te vāco madhumat tasmin mā dhāḥ svāhā sarasvatyā iti
1.82.9	yat sarasvatyai svāheti juhuyād vācaṃ sarasvatīṃ svāhākāreṇa parigṛhṇīyāt
1.82.10	atha yat svāhā sarasvatyā iti juhoti vācaṃ tad uttarāṃ svāhākārād dadhāti
1.82.11	tayāparigṛhītayā yajñaṃ tanute
1.82.12	vācā hy ūrdhvo yajñas tāyate
1.82.13	vekurā nāmāsi preṣitā divyāya karmaṇe śivā naḥ suyamā bhava satyāśīr yajamānāya svāheti vā juhuyāt
1.82.14	vāg vai vekurā
1.82.15	brahma vāk
1.82.16	brahmaṇa eva tad vāce homaṃ hutvā sarpati nārtim ārcchati
1.83.1	araṇyam iva vā ete yanti ye bahiṣpavamānaṃ sarpanti
1.83.2	tān īśvaro rakṣo vā hantor anyā vā naṃṣṭrā
1.83.3	atha dvitīyāṃ juhoti sūryo mā devo divyebhyo rakṣobhyaḥ pātu vāta āntarikṣebhyo 'gniḥ pārthivebhyaḥ svāheti
1.83.4	ya evaiṣāṃ lokānām adhipatayas tebhya evaitad ātmānaṃ paridāya sarpati nārtim ārcchati
1.83.5	prajāpatir yad yajñam asṛjata taṃ havirdhāna evāsṛjata
1.83.6	sa sṛṣṭa udaṅ prādravat
1.83.7	tam etad atrāptvāstuvan
1.83.8	yatraitad udañca itvā bahiṣpavamānena stuvanti yajñam evaitad āptvā stuvanti
1.83.9	yo vai daivyaṃ vājinaṃ veda vājī bhavati
1.83.10	yajño vāva daivyo vājī
1.83.11	ya in nu mānuṣaṃ vājinam aśāntam asaṃmṛṣṭam ārohati tam in nu sa hinasti vā pra vā kṣiṇoti
1.83.12	atha kiṃ yo daivyaṃ vājinam aśāntam asaṃmṛṣṭam ārohāt
1.84.1	adhvaryuḥ prastaraṃ haran sarpati
1.84.2	tam anumantrayata etad ahaṃ daivyaṃ vājinaṃ saṃmārjmīti
1.84.3	saṃmṛṣṭam evainaṃ śāntam ārohati nārtim ārcchati
1.84.4	devakṣetraṃ vā eṣo 'dhyavasyati yaḥ somasyodgāyati
1.84.5	ya in nu mānuṣāya kṣetrapataye 'procyāvasyati tam in nu sa hinasti vā pra vā yāpayati
1.84.6	atha kiṃ yo daivyāya kṣetrapataye 'procyāvasyāt
1.84.7	somodgāyodgāya somety āha
1.84.8	somo vai devānāṃ kṣetrapatiḥ
1.84.9	somāyaiva tad devānāṃ kṣetrapataye procyodgāyati nārtim ārcchati
1.84.10	mahyaṃ tejase mahyaṃ brahmavarcasāya mahyam annādyāya mahyaṃ bhūmne mahyaṃ puṣṭyai mahyaṃ prajananāya prajānāṃ bhūmne prajānāṃ puṣṭyai prajānāṃ prajananāya somasya rājño rājyāya mama grāmaṇeyāyeti
1.84.11	grāvo ha smāha maitreyaḥ kiṃ mama ekasmā āgāsyāmi kim ekasmā iti
1.84.12	etena ha sma vai sa tad āha somodgāyodgāya somedam amuṣmā idam amuṣmā iti
1.84.13	te ha smāsmai kāmāḥ samṛdhyante
1.84.14	devapāśā vā ete vitāyante yad dhiṣṇyā agnayo vihriyante
1.84.15	tān yo 'vidvān abhyavaiti devapāśān pratimuñcate
1.84.16	eṣā vai yajñasya dvār yad antarāgnīdhraṃ ca cātvālaṃ ca
1.84.17	tayābhyaveyāt
1.84.18	tayodeyāt
1.84.19	dhā vai nāma vediḥ
1.84.20	tām abhyavayan brūyād dhā asi sudhāṃ me dhehy āyuṣmantas tvad varcasvanta udgeṣmeti
1.84.21	na devapāśān pratimuñcate nārtim ārcchati
1.85.1	prāṇān vāvaitat saṃtatya svargaṃ lokaṃ sarpanti yad antar havirdhāne grahān gṛhītvā bahiṣpavamānaṃ sarpanti
1.85.2	saṃtatāḥ sarpanti
1.85.3	saṃtata iva vai svargo lokaḥ
1.85.4	svargasyaiva lokasya saṃtatyā avyavacchedāya
1.85.5	prāvabhrā iva sarpanti
1.85.6	pratikūla iva vā itas svargo lokaḥ
1.85.7	tad yathā vā adaḥ pratikūlam udyan prāvabhra iva bhavatyevam evaitat
1.85.8	svargasya lokasya samaṣṭyā anapavyāthāya
1.85.9	adhvaryuḥ prathamaḥ sarpati prāṇo yajñasya
1.85.10	tasmād yad avacchidyeran prāṇād avacchidyeran pramāyukāḥ syuḥ
1.85.11	prastotā dvitīyaḥ sarpati mukhaṃ sāmnaḥ
1.85.12	tasmād yad avacchidyeran mukhyām ārtim ārcheyuḥ
1.85.13	udgātā tṛtīyaḥ sarpati sarvadevatyaḥ prajāpatiḥ
1.85.14	tasmād yad avacchidyeran sarvajyāniṃ jīyeran
1.85.15	pratihartā caturthaḥ sarpati turīyaṃ sāmnaḥ
1.85.16	tasmād yad avacchidyeraṃs turīyeṇātmano yātayeyuḥ
1.85.17	yajamānaḥ pañcamaḥ sarpati
1.85.18	pāṅkto yajñaḥ
1.85.19	pāṅktāḥ paśavaḥ
1.85.20	tasmād yad avacchidyeran yajñāt paśubhyo 'vacchidyeran
1.86.1	brahmā ṣaṣṭhaḥ sarpati
1.86.2	ṣaḍ vai chandāṃsi
1.86.3	chandobhir eva tad rakṣaḥ pāpmānam apaghnate
1.86.4	sarvaṃ vāvaitad brahma
1.86.5	yad brahmā paścād bhavati brahmaṇaiva tad rakṣaḥ pāpmānam apahatya svargaṃ lokaṃ sarpanti
1.86.6	prastaraṃ harantaḥ sarpanti
1.86.7	yajamāno vai prastaraḥ
1.86.8	barhiḥ prajāḥ
1.86.9	yad uparyupari barhiḥ prastaraṃ haranti yajamānam eva tat prajāsv adhyūhanti
1.86.10	tasmād yajamāna uparyupary evānyāḥ prajāḥ
1.86.11	yad upāsyet svargaloko yajamānaḥ syād avāsmāllokācchidyeta
1.86.12	yad atyasyed asmin loke pratitiṣṭhed ava svargāllokācchidyeta
1.86.13	tad āhur ardhātmā vā eṣa yajamānasya yat patnī
1.86.14	yat sā bahirvedi bhavati tenāsmāllokānnāvacchidyate
1.86.15	upaivāsyed iti
1.86.16	uta vai patnī na bhavati
1.86.17	atho yady api syād upaivānyad asyed aty anyad asyet
1.86.18	yad upāsyati tena svargalokaḥ
1.86.19	yad atyasyati tenāsmāl lokān nāvacchidyate
1.87.1	ādityo vā etad atrāgra āsīd yatraitaccātvālam
1.87.2	ado 'gniḥ
1.87.3	sa idaṃ sarvaṃ prātapat
1.87.4	tasya devāḥ pradāhād abibhayuḥ
1.87.5	te 'bruvan sarvaṃ vā ayam idaṃ pradhakṣyati vīmau pariharāmeti
1.87.6	tam atas tisṛbhir ādadata tisṛbhir antarikṣāt tisṛbhir divam agamayan
1.87.7	sa tataḥ parāṅ evātapat
1.87.8	ta etad āvad uttamam akṣaram apaśyan
1.87.9	tenainam arvāñcam akurvan
1.87.10	tata etad arvāṅ tapati
1.87.11	eteno evāvatākṣareṇāgnim asmin loke 'dadhuḥ
1.87.12	sa yaṃ kāmayeta yajamānaḥ svargalokaḥ syād iti cātvālam evainam avakhyāpyodgāyet
1.87.13	tam atas tisṛbhir evādadate tisṛbhir antarikṣāt tisṛbhir divaṃ gamayanti
1.87.14	svargaloko yajamāno bhavati
1.87.15	īśvaro ha tu pramāyuko bhavitoḥ
1.87.16	parācīṣu hi stuvanti
1.87.17	sa yadaiva sarvābhiḥ stuyur athottamām agre brūyād athāvarām athāvarām
1.87.18	tāḥ sarvā arvācīḥ
1.87.19	tad u vā āhuḥ satraitat pratyavarūḍhaṃ svargakāmyā vai yajata iti
1.87.20	yad evāda āvad uttamam akṣaraṃ bhavati tenāsmāl lokān nāvacchidyate
1.88.1	rathantaravarṇām uttamāṃ gāyanti
1.88.2	iyaṃ vai rathantaram
1.88.3	asyām evaitat pratitiṣṭhati
1.88.4	prajāpatiḥ prajā asṛjata
1.88.5	tā enaṃ sṛṣṭā annakāśinīr abhitaḥ samantaṃ paryaviśan
1.88.6	tābhyo hiṃkāreṇānnādyam asṛjata
1.88.7	tad oṃkāreṇa sṛṣṭam avārayata
1.88.8	prajāpatir eṣa yad udgātā
1.88.9	tam etat prajā annakāśinīr abhitaḥ samantaṃ pariviśanti
1.88.10	tābhyo hiṃkāreṇaivānnādyaṃ sṛjate
1.88.11	tad oṃkāreṇa sṛṣṭaṃ vārayate
1.88.12	sa yaddhiṃkṛtya noṃkuryāt parāṅ evānnādyam iyāt
1.88.13	yat sāma prathamam abhivyāharet kṣatraṃ balam ṛcchet
1.88.14	kṣatraṃ hi sāma
1.88.15	yad ṛcaṃ prathamam abhivyāhared viśaṃ balam ṛcchet
1.88.16	viḍḍhyṛk
1.88.17	yajuḥ prathamam abhivyāharati
1.88.18	brahma vai yajuḥ
1.88.19	brahmavarcasam eva tat karoti
1.88.20	bhūr bhuvaḥ svar madhu kariṣyāmi madhu janayiṣyāmi madhu bhaviṣyati bhadraṃ bhadram iṣam ūrjam iti
1.88.21	yad bhūr bhuvaḥ svar ity etad vai brahmaitad yajuḥ
1.88.22	yan madhu kariṣyāmīti prajā vai madhu tā eva tat karoti
1.88.23	yan madhu janayiṣyāmīti praivainās taj janayati
1.88.24	yan madhu bhaviṣyatīti bhūtim evainās tad gamayati
1.88.25	bhadraṃ bhadram iti
1.88.26	yad vai puruṣasya vittaṃ tad bhadraṃ gṛhā bhadraṃ prajā bhadraṃ paśavo bhadram
1.88.27	tad evaitenāvarunddhe
1.88.28	iṣam ūrjam iti
1.88.29	varṣaṃ vā iṣe
1.88.30	yad upariṣṭād varṣasyaidhate tad ūrje
1.88.31	tad evaitenāvarunddhe
1.89.1	prajāpatiṃ kalpayitvodgāyet
1.89.2	yo ha vai prajāpatiṃ kalpayitvodgāyati kalpate 'smai
1.89.3	diśaḥ pradiśa ādiśo vidiśa uddiśo diśa iti
1.89.4	diśo vai prajāpatiḥ
1.89.5	prajāpatim eva tat kalpayitvodgāyati
1.89.6	kalpate 'smai ya evaṃ veda
1.89.7	kapivano ha smāha bhauvāyanaḥ kiṃ te yajñaṃ gacchanti ye devasomasyābhakṣayitvā pra vā sarpanti pra vā dhāvayantīti
1.89.8	bahiṣpavamānam upasanneṣu brūyād yaṃ brāhmaṇaṃ śucim iva manyetāhara hastam iti
1.89.9	tena samupahūyāthānumantrayeta yo devānām iha somapītho 'smin yajñe barhiṣi vedyāṃ tasyedaṃ bhakṣayāmasīti
1.89.10	yadi ca ha pradhāvayati yadi ca nātha hāsya bhakṣita eva devasomo bhavati
1.89.11	etadāyatanā vā āraṇyāḥ paśavaḥ
1.89.12	yad bahiṣpavamānam araṇye stuvanti tasmād āraṇyāḥ paśavo 'raṇyaṃ sacante
1.89.13	parācīṣu stuvanti
1.89.14	tasmād āraṇyāḥ paśavo 'raṇyād evāraṇyam abhiprerate
1.89.15	ekarūpāsu stuvanti
1.89.16	tasmād āraṇyāḥ paśava ekarūpāḥ
1.89.17	āvad uttamam akṣaraṃ bhavati
1.89.18	tasmād ekaiko 'nyo 'calo grāme 'dhigamyate
1.89.19	atho araṇye hataṃ grāmam abhyavaharanti
1.89.20	stutvoddravanti
1.89.21	yajamānam eva tat svargaṃ lokaṃ gamayanti
1.89.22	bāhūn udgṛhṇanti
1.89.23	yajamānam eva tat svarge loke samādadhati
1.89.24	te vai tad anṛtaṃ kurvanti ye martyaṃ santam amṛtatvaṃ gamayanti
1.89.25	te rūpeṇa varcasā vyṛdhyante
1.89.26	sa ya etad evānya uttiṣṭhet tam uttiṣṭhantam ārabhyānūttiṣṭhet
1.89.27	na rūpeṇa varcasā vyṛdhyate nārtim ārcchati
1.89.28	bhaviṣyad vijānīyāt
1.89.29	yady etāḥ prajā dodruvā iva syur dodruvo yogakṣemo bhaviṣyati
1.89.30	tathāyam udgātodagāsīd iti vidyāt
1.89.31	yady u śāntā iva syuḥ śānto yogakṣemo bhaviṣyati
1.89.32	tathāyam udgātodagāsīd iti vidyāt
1.89.33	eṣo ha vijñā
1.90.1	upāsmai gāyatā nara iti grāmakāmo bhūtikāmaḥ prajananakāmaḥ pratipadaṃ kurvīta
1.90.2	asyai vāvedam upagāyanti
1.90.3	upa vāvedam asyāṃ sarvam
1.90.4	upaivāsyāṃ prajayā paśubhiḥ prajāyate ya evaṃ veda
1.90.5	naro ha vai devaviśaḥ
1.90.6	kṣatraṃ soma induḥ
1.90.7	viśaṃ caivaitena kṣatraṃ cāvarunddhe
1.90.8	abhi devaṃ iyakṣata iti sarvā evaitena devatā anantarāyam abhiyajate
1.90.9	upo ṣu jātam apturam iti prajākāmaḥ pratipadaṃ kurvīta
1.90.10	upeva vā ātman prajā
1.90.11	upaivātman prajayā paśubhiḥ prajāyate
1.90.12	etām evāparedyuḥ pratipadaṃ kurvīta
1.90.13	apturam iti hy asyā āptvā śreyāṃsaṃ vasīyān ātmanā bhavati
1.90.14	gobhir bhaṅgaṃ pariṣkṛtam iti
1.90.15	yajño vai gobhir bhaṅgaḥ
1.90.16	paśavaḥ pariṣkṛtaḥ
1.90.17	yajñaṃ caivaitena paśūṃś cāvarunddhe
1.90.18	induṃ devā ayāsiṣur iti
1.90.19	yajamāno vai somo rājenduḥ
1.90.20	stomā devāḥ
1.90.21	stomā evainaṃ svargaṃ lokaṃ gamayanti
1.91.1	pavasva vāco agriya iti śraiṣṭhyakāmaḥ pratipadaṃ kurvīta
1.91.2	prajāpatiḥ prajā asṛjata
1.91.3	tā enaṃ sṛṣṭā nāpācāyan
1.91.4	so 'kāmayata śraiṣṭhyam āsāṃ prajānāṃ gaccheyam iti
1.91.5	sa etāṃ pratipadam apaśyat
1.91.6	tayāstuta
1.91.7	tato vai sa tāsāṃ prajānāṃ śraiṣṭhyam agacchat
1.91.8	gacchati svānāṃ śraiṣṭhyaṃ ya evaṃ veda
1.91.9	eṣo ha vai samṛddhā stotriyā yasyai pavasvety ārambhaḥ
1.91.10	samṛddhayaivāsya stotriyayā stutaṃ bhavati
1.91.11	yo vai daivyaṃ mithunaṃ veda pra mithunena jāyate
1.91.12	pavasveti ca vai vāca iti ca daivyaṃ mithunam
1.91.13	pra mithunena jāyate ya evaṃ veda
1.91.14	sarveṣāṃ vā eṣā trayāṇāṃ sāmnāṃ pratipat pavasveti vāmadevyasya vāca iti rathantarasyāgriya iti bṛhataḥ
1.91.15	sarveṣām asya sāmnāṃ pratipadā stutaṃ bhavati
1.91.16	soma citrābhir ūtibhir iti
1.91.17	somo vai devānāṃ citram
1.91.18	somenaiva devānāṃ citreṇa bahur bhavati prajāyate
1.91.19	abhi viśvāni kāvyeti
1.91.20	viśvam evaitena kāvyam avarunddhe
1.92.1	pavasvendo vṛṣā suta iti jane pratiṣṭhākāmaḥ pratipadaṃ kurvīta
1.92.2	kṛdhī no yaśaso jana iti hy asyai yaśasy eva jane bhavati
1.92.3	vṛṣā suta iti
1.92.4	vṛṣeva vai prajanitevādhipatir iva tasyāṃ janatāyāṃ bhavati yasyām ṛdhyate
1.92.5	vṛṣevaiva prajanitevādhipatir iva tasyāṃ janatāyāṃ bhavati yasyām ṛdhyate ya evaṃ veda
1.92.6	sarvo ha vai jane bubhūṣate 'rātīyati
1.92.7	viśvā apa dviṣo jahīti
1.92.8	viśvā evaitena dviṣo 'pahate
1.92.9	tayā pavasva dhārayeti saṃgrāmaṃ saṃyatiṣyamāṇasya pratipadaṃ kuryāt
1.92.10	yayā gāva ihāgamañ janyāsa upa no gṛhān iti
1.92.11	janyā vā eṣa gā ājihīrṣati yaḥ saṃgrāmaṃ saṃyatate
1.92.12	ā janyā gā harati
1.92.13	etām eva pratipadaṃ kurvīta saniṃ praiṣyan
1.92.14	janyā vā eṣa gā ājihīrṣati yaḥ saniṃ praiti
1.92.15	ā janyā gā haraty upainaṃ janyā gāvo namanti ya evaṃ veda
1.92.16	agna āyūṃṣi pavasa ity āmayāvinaḥ pratipadaṃ kuryāt
1.92.17	agniṃ vā etasya śarīram apyeti vāyuṃ prāṇaḥ
1.92.18	agninaivāsya pavamānena śarīraṃ prāṇena saṃdadhāti
1.92.19	etām evaṃ pratipadaṃ kurvīran yeṣāṃ dīkṣitānāṃ pramīyeta
1.92.20	apūtā iva vā ete 'medhyā manyante yeṣāṃ dīkṣitānāṃ pramīyate
1.92.21	agninaivainān pavamānena pūtān medhyān karoti
1.92.22	etām eva pratipadaṃ kurvīta
1.93.1	brahmavarcasakāmaḥ
1.93.2	agnir vai devānāṃ brahmā
1.93.3	agninaiva devānāṃ brahmaṇā varcasī bhavati
1.93.4	etām eva pratipadaṃ kurvītābhicaran
1.93.5	agnir vai devānāṃ brahmā
1.93.6	agninaiva devānāṃ brahmaṇā yaṃ dveṣṭi taṃ stṛṇute
1.93.7	etām eva pratipadaṃ kurvītānnādyakāmaḥ
1.93.8	ā suvorjam iṣaṃ ca na iti hy asyā iṣaṃ caivaitenorjaṃ cāvarunddhe
1.93.9	etām eva pratipadaṃ kurvītābhicaryamāṇaḥ
1.93.10	yo vā abhicarati yo 'bhidāsati yaḥ pāpaṃ kāmayate sa vai ducchunaḥ
1.93.11	āre bādhasva ducchunām ity ārād evaitena dviṣantaṃ pāpmānaṃ bhrātṛvyam avāñcam apabādhate
1.93.12	davidyutatyā ruceti brahmavarcasakāmaḥ pratipadaṃ kurvīta
1.93.13	davidyutatī vai gāyatrī
1.93.14	gāyatrī brahmavarcasam
1.93.15	ojo vīryaṃ triṣṭup
1.93.16	prajananaṃ jagatī
1.93.17	brahmavarcasy ojasvī vīryavān pra prajayā paśubhir jāyate ya evaṃ veda
1.93.18	pariṣṭobhantyā kṛpā somāḥ śukrā gavāśira iti
1.93.19	yajño vai somāḥ śukrāḥ
1.93.20	paśavo gavāśiraḥ
1.93.21	yajñaṃ caivaitena paśūṃś cāvarunddhe
1.93.22	asya pratnām anu dyutam iti pratipadaṃ kurvīta yasya pitā vā pitāmaho vā śreyān syād athātmanā pāpīyān iva manyeta
1.93.23	yaivāsya pitryā paitāmahī śrīs tām evāśnute
1.93.24	śukraṃ duduhre ahraya iti
1.93.25	yajño vai śukraḥ
1.93.26	paśavo 'hrayaḥ
1.93.27	yajñaṃ caivaitena paśūṃś cāvarunddhe
1.93.28	payaḥ sahasrasām ṛṣim iti
1.93.29	payasvān eva bhavaty āsya sahasrasā vīro jāyate
1.94.1	ete asṛgram indava iti bahūnāṃ saṃyajamānānāṃ pratipadaṃ kuryāt
1.94.2	eta eta ity evaināñ jyaiṣṭhyāya śraiṣṭhyāyābhivadati
1.94.3	chandasaivainān rūpiṇā samāvadbhājaḥ karoti
1.94.4	samāvaty enān yajñasyāśīr āgacchati
1.94.5	prajāpatir yat prajā asṛjata tā etayaiva pratipadāsṛjata
1.94.6	eta ity eva devān asṛjata asṛgram iti manuṣyān indava iti pitṝṃs tiraḥ pavitram iti grahān āśava iti stomān viśvānīty ukthāny abhi saubhagety evainā jātāḥ saubhāgyenābhyānak
1.94.7	prajāpatir eva bhūtaḥ prajāḥ sṛjate ya evaṃ vidvān etayā pratipadodgāyati
1.94.8	atho hainās tat saubhāgyenaivābhyānakti
1.94.9	asṛkṣata pra vājina iti trayāṇāṃ saṃyajamānānāṃ pratipadaṃ kuryāt
1.94.10	chandasaivainān rūpiṇā samāvadbhājaḥ karoti
1.94.11	samāvaty enān yajñasyāśīr āgacchati
1.94.12	gavyā somāso aśvayeti goaśvam evaibhya etenāvarunddhe
1.94.13	śukrāso vīrayāśava iti
1.94.14	yajño vai śukraḥ
1.94.15	prajā vīraḥ
1.94.16	yajñaṃ caivaibhya etena prajāṃ cāvarunddhe
1.94.17	yuvaṃ hi sthaḥ svaḥpatī iti dvayoḥ saṃyajamānayoḥ pratipadaṃ kuryāt
1.94.18	chandasaivainau rūpiṇā samāvadbhājau karoti
1.94.19	samāvaty enau yajñasyāśīr āgacchati
1.95.1	indraś ca soma gopatī īśānā pipyataṃ dhiya iti
1.95.2	indraś ca vai somaś cākāmayetāṃ sarvāsāṃ prajānām aiśvaryam ādhipatyam aśnuvīvahīti
1.95.3	tāv etāṃ pratipadam apaśyatām
1.95.4	tayāstuvātām
1.95.5	tato vai tau sarvāsāṃ prajānām aiśvaryam ādhipatyam āśnuvātām
1.95.6	aśnute ha vai svānām aiśvaryam ādhipatyam etayā pratipadā tuṣṭuvānaḥ
1.95.7	indrāyendo marutvata iti rājanyabandhoḥ pratipadaṃ kuryāt
1.95.8	aindro vai rājanyaḥ
1.95.9	mārutīr viśaḥ
1.95.10	kṣatrāyaiva tad viśam anuvartmānaṃ kurvanti
1.95.11	tasmāt kṣatrasya viḍ anuvartmā
1.95.12	yo jināti na jīyata iti vā
1.95.13	jināty eva na jīyate
1.95.14	hanti śatrum abhītyeti
1.95.15	anyatoghāty evābhītya śatruṃ hanti
1.95.16	nainaṃ śatruḥ pratyudyāmī bhavati
1.95.17	sa pavasva sahasrajid iti
1.95.18	yo vai sarvaṃ jayati vijayate sa
1.95.19	sarvajit sarvam eva jayati
1.95.20	vijayata etayā pratipadā tuṣṭuvānaḥ
1.96.1	apaghnan pavate mṛdha ity abhiśasyamānasya pratipadaṃ kuryāt
1.96.2	mṛdho vā etam ajuṣṭāḥ sacante yam abhiśaṃsanti
1.96.3	apa pāpīr mṛdho hate
1.96.4	apa somo arāvṇa iti
1.96.5	arāvāṇa iva hy etaṃ sacante yam abhiśaṃsanti
1.96.6	gacchann indrasya niṣkṛtam iti
1.96.7	anindriyo vā eṣo 'padevo bhavati yam abhiśaṃsanti
1.96.8	indriyāvantam evainam etena sadevaṃ kurvanti
1.96.9	āgnāvāruṇīm āmayāvino jyogāmayāvinaḥ pratipadaṃ kuryāt
1.96.10	agninā vā eṣa varuṇena gṛhīto bhavati ya āmayāvī jyogāmayāvī
1.96.11	agninaivainam āgneyān muñcanti varuṇena vāruṇāt
1.96.12	yasyāṃ varṣīyasyām ṛci hrasīyo hrasīyasyāṃ vā varṣīyas tām ānāyakāmaḥ pratipadaṃ kurvīta
1.96.13	varṣīyasā vā eṣa hrasīyaḥ prepsatīti hrasīyasā vā varṣīyaḥ
1.96.14	pra hrasīyasā varṣīya āpnoti ya evaṃ veda
1.96.15	eṣa devo amartya iti pratipadaṃ kurvīta yaḥ kāmayetāham evaikadhā śreṣṭhaḥ svānāṃ syāṃ rucam aśnuvīyeti
1.96.16	eṣa eṣa ity evaināñ jyaiṣṭhyāya śraiṣṭhyāyābhivadati
1.96.17	ekadhaiva śreṣṭhaḥ svānāṃ bhavati rucam aśnute
1.96.18	īśvaro ha tv asyāparaḥ prajāyām etādṛṅ vīro 'nājanitoḥ
1.96.19	eṣa eva nāto 'nya itīva hy enaṃ vāg abhivadati
1.96.20	tad u tvai tan na tathā
1.96.21	devo amartya iti vā āha
1.96.22	adevaś ca ha vai sa martyaś ca yasya vīrasya sato vīro vīryavān nājāyate
1.96.23	atha ha vai sa eva devaḥ so 'martyo yasya vīrasya sato vīro vīryavān ājāyate
1.96.24	ā hāsya vīrasya sato vīro vīryavāñ jāyate saṃdhīyate prajayā na vyavacchidyate
1.97.1	devāsurā aspardhanta
1.97.2	te devā vajraṃ kṣurapavim asṛjanta puruṣam eva
1.97.3	tam asurān abhyavṛñjan
1.97.4	so 'surān apopya devān abhyāvartata
1.97.5	tasmād devā abibhayuḥ
1.97.6	tam abhipadya tredhā samaśṛṇan
1.97.7	sa tredhā saṃśīrṇa ud evātiṣṭhat
1.97.8	tam ārabhya paryaikṣanta
1.97.9	tasmin devatāś chandāṃsi puruṣe praviṣṭā apaśyan
1.97.10	te 'bruvan devatā vai chandāṃsīmā asmin puruṣe praviṣṭāḥ
1.97.11	asmin vā ayaṃ loke puṇyaṃ jīvitveṣṭāpūrtena tapasā sukṛtenāsmān anvāgamiṣyatīti
1.97.12	te vai tathā karavāmety abruvan yathā no nānvāgacchād iti
1.97.13	tasmai vai pāpmānam anvavadadhāmeti
1.97.14	tasmā etaṃ pāpmānam anvavādadhuḥ
1.98.1	svapnaṃ tandrīṃ manyum aśanayām akṣakāmyāṃ strīkāmyām iti
1.98.2	ete ha vai pāpmānaḥ puruṣam asmin loke sacante
1.98.3	ya etad agne tīrtvāsmin loke sādhu cikīrṣāt taṃ tvam asmin loke dhīpsatād ity agnim asmin loke 'dadhur vāyum antarikṣa ādityaṃ divi
1.98.4	ugradevo ha smāha rājanir nāhaṃ manuṣyāyārātīyāmi yān asmai trīn devānāṃ śreṣṭhān arātīyato 'śṛṇom
1.98.5	arātītam arātītaṃ hy eva tasmai yasmā etā devatā arātīyantīti
1.98.6	atho hāsmā etā devatā nārātīyanti ya evaṃ veda
1.98.7	atho ha tam eva dhīpsanti ya evaṃ vidvāṃsaṃ dhīpsatīti
1.98.8	te devā abruvan yā evemā devatāś chandāṃsi puruṣe praviṣṭā etābhir evāsurān dhūrvāmaiveti
1.99.1	teṣāṃ prāṇam eva gāyatryāvṛñjata cakṣus triṣṭubhā śrotraṃ jagatyā vācam anuṣṭubhā
1.99.2	asmād evainān lokād gāyatryāntarāyann antarikṣāt triṣṭubhāmuṣmāj jagatyā paśubhyo 'nuṣṭubhā
1.99.3	tān sarvasmād evāntarāyan
1.99.4	tato vai devā abhavan parāsurāḥ
1.99.5	bhavaty ātmanā parāsya dviṣan bhrātṛvyo bhavati ya evaṃ veda
1.99.6	yad devā asurān adhūrvaṃs tad dhurāṃ dhūstvaṃ
1.99.7	dhūrvati dviṣantaṃ bhrātṛvyaṃ ya evaṃ veda
1.99.8	prajāpatir yat prajā asṛjata tā dhūrbhir evāsṛjata
1.99.9	reta eva retasyayāsiñcat
1.99.10	prāṇaṃ gāyatryā samairayac cakṣus triṣṭubhā śrotraṃ jagatyā vācam anuṣṭubhā
1.99.11	ātmānam eva paṅktyā pratyupādadhāt
1.99.12	prajāpatir eva bhūtaḥ prajāḥ sṛjate ya evaṃ vidvān dhūrbhir udgāyati
1.100.1	retasyāṃ gāyati
1.100.2	retas tat siñcati
1.100.3	saṃtatam iva gāyati
1.100.4	saṃtatam iva vai retaḥ
1.100.5	parokṣam iva gāyati
1.100.6	parokṣam iva vai retaḥ
1.100.7	narcam upaspṛśet
1.100.8	yad ṛcam upaspṛśed reto vicchindyāt
1.100.9	tryudāsāṃ gāyati
1.100.10	prāṇam eva prathamenodāsena parigṛhṇāty apānaṃ dvitīyena vyānaṃ tṛtīyena
1.100.11	tryudāsāṃ gāyati
1.100.12	ātmānam eva prathamenodāsena parigṛhṇāti jāyāṃ dvitīyena prajāṃ tṛtīyena
1.100.13	tryudāsāṃ gāyati
1.100.14	imam eva lokaṃ prathamenodāsenābhyārohaty antarikṣaṃ dvitīyenāmuṃ tṛtīyena
1.100.15	sa yo haivaṃ vidvāṃs tryudāsāṃ gāyaty abhi ha bhrātṛvyalokāya vijayate
1.100.16	sa yo bhrātṛvyalokaṃ cichitsed dvyudāsām eva gāyet
1.100.17	oṣam asya dviṣan bhrātṛvyaḥ parābhavati śriyam ātmanāśnute
1.100.18	īśvaro ha tu pramāyuko bhavitoḥ
1.100.19	prāṇebhyo hy eti tryudāsāyai
1.100.20	sa tathaiva cikīrṣed yathā sarvam āyur iyāt
1.100.21	anyena bhrātṛvyalokaṃ cichitset
1.100.22	tryudāsām eva gāyen na hiṃkuryāt
1.100.23	yaddhiṃkuryād vajreṇa hiṃkāreṇa reto vicchindyāt
1.101.1	tad āhur hiṃkāreṇa vai prajāpatiḥ prajābhyo 'nnādyam asṛjata
1.101.2	yan na hiṃkuryād aśanāyukāḥ prajāḥ syuḥ
1.101.3	hiṃkuryād evety abhāyi dāyivaṃ o yā hiṃ kṣate bhūr iti
1.101.4	yan na hiṃkāraṃ visṛjati tena na reto vicchinatti na hiṃkāram antaretīti
1.101.5	tad u vā āhur mradīya iva vā ato reto dāruṇatara iva hiṃkāraḥ
1.101.6	api vainad vālena vicchindyāt
1.101.7	hiṃkārasyaiva kāle hiṃkāraṃ manasā dhyāyet
1.101.8	tan na reto vicchinatti na hiṃkāram antaretīti
1.101.9	bhūr iti nidhanaṃ karoti
1.101.10	prajāpatir yad agre vyāharat sa bhūr ity eva vyāharat
1.101.11	sa imām asṛjata
1.101.12	sa yad bhūr iti nidhanaṃ karoty asyām evaitad retaḥ pratiṣṭhāpayati
1.101.13	atho enat tad bhūtim eva gamayati
1.102.1	gāyatrīṃ gāyati
1.102.2	prāṇo vai gāyatrī
1.102.3	tasyai dve akṣare vyatiṣajati
1.102.4	prāṇāpānāv eva tad vyatiṣajati
1.102.5	tasmāt prāṇāpānau vyatiṣaktau prajā anusaṃcarata ā ca parā cāyātayāmānau
1.102.6	sad iti nidhanaṃ karoti
1.102.7	prāṇo vai sat
1.102.8	prāṇa eva tat pratitiṣṭhati
1.102.9	triṣṭubhaṃ gāyati
1.102.10	cakṣur vai triṣṭup
1.102.11	tasyai dve akṣare dyotayati
1.102.12	cakṣuṣī eva tad dadhāti
1.102.13	tasmād yukte iva cakṣuṣī
1.102.14	jyotir iti nidhanaṃ karoti
1.102.15	cakṣur vai jyotiḥ
1.102.16	cakṣuṣy eva tat pratitiṣṭhati
1.102.17	jagatīṃ gāyati
1.102.18	śrotraṃ vai jagatī
1.102.19	tasyai catvāry akṣarāṇi dyotayati
1.102.20	śrotram eva tad dadhāti
1.102.21	śrotre dve pariśravaṇe dve
1.102.22	tasmāt samānatra san sarvā anudiśaḥ śṛṇoti
1.102.23	api parāṅ yan paścād vadataḥ śṛṇoti
1.102.24	iḍeti nidhanaṃ karoti
1.102.25	paśavo vā iḍā
1.102.26	paśuṣv eva tat pratitiṣṭhati
1.102.27	anuṣṭubhaṃ gāyati
1.102.28	vāg vā anuṣṭup
1.102.29	tām arvācīm abhinudan gāyati vāco 'napakramāya
1.102.30	yat parācīm apanudan gāyed vācaṃ pradhamed vāg asmād apakrāmukā syāt
1.102.31	tāṃ yad arvācīm abhinudan gāyaty ātmann eva tad vācaṃ pratiṣṭhāpayati
1.102.32	tasyai niruktaṃ cāniruktaṃ ca pade gāyati
1.102.33	niruktena vai vāco bhuñjate 'niruktam asyā upajīvanīyam
1.102.34	bhuṅkte vācopa caināṃ jīvati ya evaṃ veda
1.102.35	sa yan niruktam eva gāyed vadeyur eva prajā na tūṣṇīm āsīran
1.102.36	atha yad aniruktaṃ gāyet tūṣṇīm eva prajā āsīran na vadeyuḥ
1.102.37	yasmān niruktaṃ cāniruktaṃ ca pade gāyati tasmāt prajā vadanti ca tūṣṇīṃ cāsate
1.102.38	vāg iti nidhanaṃ karoti
1.102.39	vāg vai brahma
1.102.40	vācy eva tad brahman pratitiṣṭhati
1.102.41	paṅktiṃ gāyati
1.102.42	ṛtavo vai paṅktiḥ
1.102.43	tasyai ṣaḍ akṣarāṇi dyotayati
1.102.44	ṣaḍ vā ṛtavaḥ
1.102.45	ṛtuṣv eva tat pratitiṣṭhati
1.103.1	tad āhuḥ samadam iva vā etac chandobhyaḥ kurvanti yad gāyatre sati prātassavane sarvāṇi chandāṃsy abhigīyante yodhukāḥ prajā bhavantīti
1.103.2	sa yaḥ kāmayeta śāntāḥ prajā edherann iti na dhuro vigāyet
1.103.3	apaśīrṣāṇaṃ tu yajñaṃ yajamānasya kuryād anṛtena dakṣiṇāḥ pratigṛhṇīyāt
1.103.4	brahma maiva karad iti vai yajamāno dakṣiṇā dadāti
1.103.5	sa tathaiva cikīrṣed yathā nāpaśīrṣāṇaṃ yajñaṃ yajamānasya kuryān nānṛtena dakṣiṇāḥ pratigṛhṇīyāt
1.103.6	vy eva gāyet
1.103.7	yas tvā enā vijigāsan na śaknoti vigātum ārtim ārcchati
1.103.8	yadi retasyāṃ na śaknoti vigātum aretaska ātmanā bhavaty aretaskā garbhā jāyante
1.103.9	yadi gāyatrīṃ na śaknoti vigātuṃ pramāyuka ātmanā bhavati mṛtā garbhā jāyante
1.103.10	yadi triṣṭubhaṃ na śaknoti vigātum andha ātmanā bhavaty andhā garbhā jāyante
1.103.11	yadi jagatīṃ na śaknoti vigātuṃ badhira ātmanā bhavati badhirā garbhā jāyante
1.103.12	yady anuṣṭubhaṃ na śaknoti vigātum ajihva ātmanā bhavaty ajihvā garbhā jāyante
1.103.13	yadi paṅktiṃ na śaknoti vigātum ṛtavo lubhyanti
1.103.14	sa ya enā nāśaṃseta vigātuṃ parokṣeṇaivaināḥ sa rūpeṇa gāyet
1.103.15	ubhayena tvāva retasyā gīyate
1.104.1	gāyatryāṃ prastutāyāṃ gāyatram eva gāyan pṛthivīṃ manasā gacchet
1.104.2	prāṇyāpānyāt
1.104.3	sad iti nidhanaṃ karoti
1.104.4	parokṣeṇaivaināṃ tad rūpeṇa gāyati
1.104.5	triṣṭubhi prastutāyāṃ gāyatram eva gāyann antarikṣaṃ manasā gacchet
1.104.6	didṛkṣetaivākṣibhyām
1.104.7	jyotir iti nidhanaṃ karoti
1.104.8	parokṣeṇaivaināṃ tad rūpeṇa gāyati
1.104.9	jagatyāṃ prastutāyāṃ gāyatram eva gāyan diśaḥ paśūn manasā gacchet
1.104.10	śuśrūṣetaiva karṇābhyām
1.104.11	iḍeti nidhanaṃ karoti
1.104.12	parokṣeṇaivaināṃ tad rūpeṇa gāyati
1.104.13	anuṣṭubhi prastutāyāṃ gāyatram eva gāyan divaṃ manasā gacchet
1.104.14	vācā gāyan vāg iti nidhanaṃ karoti
1.104.15	parokṣeṇaivaināṃ tad rūpeṇa gāyati
1.104.16	paṅktyāṃ prastutāyāṃ gāyatram eva gāyann ṛtūn manasā gacchet
1.104.17	parokṣeṇaivaināṃ tad rūpeṇa gāyati
1.104.18	oṣam evaitad uttamaṃ tṛcaṃ gāyati
1.104.19	prajanano vā eṣa tṛcaḥ
1.104.20	oṣam eva prajayā paśubhiḥ prajāyate ya evaṃ veda
1.104.21	prajāpatir yat prajā asṛjata tā etenaiva tṛcenāsṛjata
1.104.22	pavamānasya te kave vājin sargā asṛkṣateti sargaśa evāsṛjata
1.104.23	asṛgraṃ vāre avyaya iti cāsṛjata
1.104.24	tāsāṃ sṛṣṭānāṃ parāvāpād abibhet
1.104.25	sa etām uttamāṃ samudravatīm apaśyat
1.104.26	tayainā acchā samudram indava ity eva samudreṇa samantaṃ pariṇyadadhāt
1.104.27	tā asya na paropyanta
1.104.28	nāsya vittaṃ paropyate ya evaṃ veda
1.104.29	agmann ṛtasya yonim eti
1.104.30	gṛhā ha vā ṛtasya yoniḥ
1.104.31	etasya ha vā idam akṣarasya krator jātāḥ prajā gacchanti cā ca gacchanti
1.105.1	devāsurā vā eṣu lokeṣv aspardhantāsmin bhuvane
1.105.2	te devā akāmayantemān lokāñ jayema jayemāsurān spardhāṃ bhrātṛvyān iti
1.105.3	ta etāny ājyāni stotrāṇy apaśyan
1.105.4	tair astuvata
1.105.5	tair imān lokān ājayan
1.105.6	imam eva lokam āgneyenājayann antarikṣaṃ maitrāvaruṇenāmum aindreṇa diśa evaindrāgnena
1.105.7	tad yad imān lokān ājayaṃs tad ājyānām ājyatvam
1.105.8	emān lokāñ jayati jayati spardhāṃ dviṣantaṃ bhrātṛvyaṃ ya evaṃ veda
1.105.9	te devā abruvan vīmāni bhajāmahā iti
1.105.10	teṣāṃ ha vibhāge na samapādayan
1.105.11	te 'bruvann ājim eṣām ayāma giriṃ kāṣṭhāṃ kṛtveti
1.105.12	yad abruvann ājim eṣām ayāmeti tad eṣāṃ dvitīyam ājyatvam
1.105.13	yad u giriṃ kāṣṭhām akurvaṃs tasmād asau giriḥ kāṣṭho nāma
1.106.1	teṣāṃ paccho 'sṛjyanta
1.106.2	teṣām agniḥ prathama udajayad atha mitrāvaruṇāv athendraḥ
1.106.3	athaikam anujjitam āsīt
1.106.4	tad indro 'ved agnir vāvedam ujjeṣyatīti
1.106.5	so 'bravīd agne yatara āvayor idam ujjayāt tan nau sahāsad iti
1.106.6	tatheti
1.106.7	tad agnir udajayat
1.106.8	tad enayoḥ sahābhavad adhyardham anyasya stotram adhyardham anyasya
1.106.9	aindrāgno yajñaḥ
1.106.10	sa ya evam etā devānām ujjitīr veda yatra kāmayata ud iha jayeyam ity ut tatra jayati
1.106.11	tad āhur yad ājyāni sarvāṇi samānanidhanāni kenājāmi kriyanta iti
1.106.12	nānādevatyānīti brūyāt tenājāmīti
1.106.13	atho yan nānārūpāṇīti brūyāt teno eveti
1.106.14	te vā ete paśava eva
1.106.15	yad ājyāny antaḥsadasaṃ stuvanti tasmād grāmyāḥ paśavo 'ntar grāme nyokasaḥ
1.106.16	parācīṣu punarabhyāvartam
1.106.17	tasmād grāmyāḥ paśavaḥ parāñcaḥ prātaḥ prerate te sāyaṃ samāvartante
1.106.18	nānārūpāsu stuvanti
1.106.19	tasmād grāmyāḥ paśavo nānārūpāḥ
1.106.20	nānādevatyāsu stuvanti
1.106.21	tasmād grāmyāḥ paśavo nānānaṃ yathāyathaṃ sāyaṃ gṛhān abhyupāyanti
1.107.1	devāsurāḥ saṃyattā jyoṅ na vyajayanta
1.107.2	teṣv asureṣv idaṃ sarvam āsīt
1.107.3	athaikam evākṣaraṃ deveṣv āsīd vāg eva
1.107.4	so 'gnir abravīd ahaṃ vā idam adarśaṃ yathedaṃ jeṣyāmīti
1.107.5	tad vai brūhīty abruvan
1.107.6	so 'bravīd akṣareṇaivedaṃ sarvaṃ saṃnidhāya dhurādhuram āsajāmeti
1.107.7	yad abravīd akṣareṇaivedaṃ sarvaṃ saṃnidhāya dhurādhuram āsajāmeti tad ājyadhurām ājyadhūstvam
1.107.8	te 'kṣareṇaivedaṃ sarvaṃ saṃnidhāya dhurādhuram āsajan
1.107.9	tān ajayan
1.107.10	jayati spardhāṃ dviṣantaṃ bhrātṛvyaṃ ya evaṃ veda
1.107.11	sa yadītarā dhuro vigāyed vy evājyadhuro gāyet
1.107.12	sa yo haivaṃ vidvān saṃgrāmayoḥ saṃnihitayor brūyād akṣareṇa tvā saṃnidadhāmīti paraṃ grāmaṃ sa haiva taṃ grāmaṃ jayati
1.107.13	atho yasminn evaṃvid grāme bhavati sa u haiva taṃ grāmaṃ jayati
1.107.14	te devā abruvan vīmāni bhajāmahā iti
1.107.15	teṣāṃ vibhāge na samapādayan
1.107.16	te 'bruvann ājim eṣām ayāma giriṃ kāṣṭhāṃ kṛtveti
1.107.17	yad abruvann ājim eṣām ayāmeti tad eṣāṃ dvitīyam ājyatvam
1.107.18	yad u giriṃ kāṣṭhām akurvaṃs tasmād asau giriḥ kāṣṭho nāma
1.108.1	teṣāṃ sakṛd eva sarveṣām asṛjyanta
1.108.2	teṣām agnir evodajayat
1.108.3	tasyāpagamanam agatasyākṣo 'cchidyata
1.108.4	tasya rathacakraṃ patitvā kṛṣṇāḍikāṃ kośāntena paryavartata
1.108.5	tam abruvann īkṣitvānnādo vā ayaṃ śreṣṭho bhaviṣyati pāpmā vā asya paryavartīti
1.108.6	sa yo haivaṃ vidvān parivartayate 'nnāda eva śreṣṭhaḥ svānāṃ bhavati
1.108.7	atho hāsya taṃ pāpmānam eva parivartayanti
1.108.8	so 'gnir ujjitya prādravat
1.108.9	tam indro 'bravīt saha nāv astv iti
1.108.10	nety abravīt
1.108.11	yad vā eko gṛhyāṇāṃ vindate sarveṣāṃ vai tat saha bhavati sahaiva nāv astv iti
1.108.12	nety evābravīt
1.108.13	sa vai mābhi cid avekṣasveti
1.108.14	tam abhyavaikṣata
1.108.15	so 'bravīt sāntvāya mābhyavaikṣiṣṭhāḥ saha nāv abhūd iti
1.108.16	yaṃ yaṃ nv evāham abhyavekṣiṣya ity abravīt tena tenaiva me saha bhaviṣyatīti
1.108.17	nety evābravīt sāntvāya vai māṃ tvam etad abhyavaikṣiṣṭhāḥ sahaiva nāv abhūd iti
1.109.1	tau vai pṛcchāvahā iti
1.109.2	tau prajāpatāv apṛcchetām
1.109.3	sa prajāpatir abravīt sāntvāya vai tvam etam abhyavaikṣiṣṭhāḥ sahaiva vām abhūd iti
1.109.4	tatheti
1.109.5	tad enayoḥ sahābhavad adhyardham anyasya stotram adhyardham anyasya
1.109.6	aindrāgno yajñaḥ
1.109.7	tau mitrāvaruṇau prāṇāpānau paśubhyo 'pākrāmatām anuvī manyamānau nāvābhyām anuvībhyāṃ paśavaḥ prāṇiṣyantīti
1.109.8	te paśavo 'prāṇanta ādhmāyamānā aśerata
1.109.9	tad ābhyām ācakṣatāpa mitrāvaruṇau prāṇāpānau paśubhyo 'kramiṣṭāṃ ta ime 'prāṇanta ādhmāyamānāḥ śerata iti
1.109.10	tāv ādrutyābrūtāṃ prāṇantu nau yuvābhyāṃ paśava iti
1.109.11	nāvābhyām anuvībhyām ity abrūtām
1.109.12	tābhyām etan maitrāvaruṇam ājyam avākalpayan
1.109.13	tato vai tābhyāṃ paśavaḥ prāṇan
1.109.14	sa ya evam etām agner ujjitiṃ veda yatra kāmayata ud iha jayeyam ity ut tatra jayati
1.109.15	ya u evaitām indrasyārdhitāṃ veda yatra kāmayate 'rdhī ha syām ity ardhī tatra bhavati
1.109.16	ya u evaitāṃ mitrāvaruṇayoḥ kﾱptiṃ veda yatra kāmayate 'va ma iha kalpayatety avāsmai tatra kalpate
1.110.1	tāni vā etāny aindrāgnāny eva sarvāṇi yad ājyāni
1.110.2	āgneyīṣu stuvanti tenāgneyam
1.110.3	gāyatrī chandas tenāgneyam
1.110.4	pañcadaśaḥ stomas tenaindram
1.110.5	tad etad aindrāgnam eva maitrāvaruṇīṣu stuvanti tena maitrāvaruṇam
1.110.6	gāyatrī chandas tenāgneyam
1.110.7	pañcadaśaḥ stomas tenaindram
1.110.8	tad etad aindrāgnam evaindrīṣu stuvanti tenaindram
1.110.9	gāyatrī chandas tenāgneyam
1.110.10	pañcadaśaḥ stomas tenaindram
1.110.11	tad etad aindrāgnam evaindrāgnīṣu stuvanti tenaindrāgnam
1.110.12	gāyatrī chandas tenāgneyam
1.110.13	pañcadaśaḥ stomas tenaindram
1.110.14	tad etad aindrāgnam eva
1.110.15	indrāgnī yajñasya devatā
1.110.16	svāyām evaitad devatāyāṃ prātassavane yajñaṃ pratiṣṭhāpayanti
1.111.1	prajāpatiḥ prajā asṛjata
1.111.2	tā aprāṇā asṛjata
1.111.3	tābhya etenaiva sāmnā prāṇam adadhāt
1.111.4	prāṇo vai gāyatram
1.111.5	sarvam āyur eti ya evaṃ veda
1.111.6	tāḥ prāṇaṃ vividānā rakṣāṃsy anvasacanta
1.111.7	tā etad eva sāma gāyann atrāyata
1.111.8	yad gāyann atrāyata tad gāyatrasya gāyatratvam
1.111.9	trāyata enaṃ sarvasmāt pāpmano ya evaṃ veda
1.111.10	tad ūrdhvam iva geyam
1.111.11	ūrdhvo vai svargo lokaḥ svargasyaiva lokasya samaṣṭyai
1.111.12	tryāvṛd geyam
1.111.13	trayo vā ime lokā eṣāṃ lokānām āptyai
1.111.14	tryudāsaṃ geyam
1.111.15	trayo vai prāṇāpānavyānās teṣāṃ saṃtatyai
1.111.16	sam asmai prāṇāpānavyānās tāyante ya evaṃ veda
1.111.17	tryāvṛd geyam
1.111.18	trayo vā ime lokā eṣāṃ lokānāṃ saṃtatyai
1.111.19	sam asmā ime lokās tāyante ya evaṃ veda
1.112.1	pitṛdevatyaṃ tv asya nopagantavā ity āhuḥ
1.112.2	etaddha vā asya pitṛdevatyaṃ yat tāntīkaroti
1.112.3	yadi sāmi tāmyen madhya ṛco 'vānyāt
1.112.4	prāṇo vā ṛk
1.112.5	prāṇo gāyatram
1.112.6	prāṇasyaitan madhye prāṇaṃ samānayate
1.112.7	yady ṛca iyāt prāṇāpānavyānān gāyet
1.112.8	prāṇa iti dve akṣare
1.112.9	apāna iti trīṇi
1.112.10	vyāna iti trīṇi
1.112.11	tad aṣṭau sampadyante
1.112.12	aṣṭākṣarā gāyatrī
1.112.13	tena gāyatryai naiti
1.112.14	sāmno 'ntar araṇyaṃ nāvetyam
1.112.15	yo ha vai sāmno 'ntar araṇyam avaiti sarvajyāniṃ vā jīyate pra vā mīyate
1.112.16	etaddha vai sāmno 'ntar araṇyaṃ yat prastutam anabhisvaritam ādīyate
1.112.17	svareṇa sampādyodgāyet
1.112.18	etad vai sāmnaḥ svaṃ yat svaraḥ
1.112.19	svenaivainat tat samardhayati
1.112.20	etad vai sāmno 'nnādyaṃ yat svaraḥ
1.112.21	annādyenaivainat tat samardhayati
1.112.22	etad vai sāmna āyatanaṃ yat svaraḥ
1.112.23	āyatanenaivainat tat samardhayati
1.112.24	etad vai sāmnaḥ priyaṃ dhāma yat svaraḥ
1.112.25	priyeṇaivainat tad dhāmnā samardhayati
1.113.1	devān vai yajñasyāhutir nāgacchat
1.113.2	sa prajāpatir aikṣata kathaṃ nu devān yajñasyāhutir gacched iti
1.113.3	sa ete dve akṣare gāyatryā udakhidat
1.113.4	sa eva dvyakṣaro vaṣaṭkāro 'bhavat
1.113.5	tato vai devān yajñasyāhutir agacchat
1.113.6	tad annaṃ vai vaṣaṭkāraḥ
1.113.7	atty annaṃ ya evaṃ veda
1.113.8	indro vṛtrāya vajram udayacchat
1.113.9	tasyaite akṣare cakrāv āstām
1.113.10	vajro vā eṣa
1.113.11	ya ete nispṛśed vajraṃ nispṛśet
1.113.12	yo vai dugdhād dugdham upaiti na sa āpyāyate
1.113.13	atha yo 'dugdhād dugdham upaiti sa āpyāyate
1.113.14	dugdhād vā eṣa dugdham upaiti ya ete akṣare upaiti
1.113.15	tasmād ete akṣare nopetye
1.113.16	yasya vai sarvā gāyatrī gīyate sarvam asya gṛhe 'dhigamyate
1.113.17	yasyonā gīyata īśvaro rūkṣo bhavitoḥ
1.113.18	anyatarad akṣaram avagṛhya vācaṃ caturviṃśīm upeyāt
1.113.19	nāsyonā gāyatrī gīyate ni ca spṛśati na ca
1.114.1	yo vā aṃśum ekākṣaraṃ vedānnāda eva śreṣṭhaḥ svānāṃ bhavati
1.114.2	atho ha sa eva tasyai janatāyā udgāyati
1.114.3	vāg vā aṃśur ekākṣaraḥ
1.114.4	tad eva gāyatram
1.114.5	gāyatryai prastutāyai yad āder uttaram akṣaraṃ sa sthāṇuḥ
1.114.6	yas tad udgāyann ārabhate sthāṇum ārabhate
1.114.7	ya u enan nirharati gāyatrīṃ chidrāṃ karoti
1.114.8	gāyatrīṃ chidrām anu yajñaḥ sravati yajñam anu yajamāno yajamānam anu prajāḥ
1.114.9	sadhryaśvo ha smāha taigmāyudhiḥ ka u svid adya rasadihāv urasi nimradiṣyata iti
1.114.10	ete ha vai rasadihau ye ete gāyatryā uttame akṣare
1.114.11	yas te udgāyann ārabhate rasadihāv urasi nimradate
1.114.12	ya u ene nirharati gāyatrīṃ chidrāṃ karoti
1.114.13	gāyatrīṃ chidrām anu yajñaḥ sravati yajñam anu yajamāno yajamānam anu prajāḥ
1.115.1	tāni sarvāṇy akṣarāṇy uddhṛtya vācaṃ dadhyāt
1.115.2	vāg vai brahma
1.115.3	tad yathā carmaṇā kūdīkaṇṭakān prāvṛtyātīyād evam evaitad vācā brahmaṇā yajñasthāṇuṃ pramṛdya svasty atikrāmati nārtim ārcchati
1.115.4	ava vā etat pratihartā sāmnaś chidyate yad gāyatrasya na pratiharati
1.115.5	prastūyamānaṃ manasā pratihiṃkuryāt
1.115.6	apānya vāg iti brūyāt
1.115.7	tathā sāmno nāvacchidyate nārtim ārcchati
1.115.8	yo vā akṣaram aṃśumad veda vahanty enam aṃśumatīḥ saṃyuktāḥ
1.115.9	vāg vā akṣaram
1.115.10	tasyai prāṇa evāṃśuḥ
1.115.11	vahanty enam aṃśumatīḥ saṃyuktā ya evaṃ veda
1.116.1	marutvatīḥ pratipado bhavanti
1.116.2	marutvantaṃ grahaṃ gṛhṇanti
1.116.3	marutvān vā indro vṛtram ahan vārtrahatyāya
1.116.4	uccā te jātam andhasety andhasvatīr bhavanti
1.116.5	ahar vā andhaḥ
1.116.6	ahna evārambhaḥ
1.116.7	yajño vā andhaḥ
1.116.8	yajñasyaivārambhaḥ
1.116.9	trīṇi yajñe 'ndhāṃsīti ha sma pūrve brāhmaṇā mīmāṃsanta uccā te jātam andhasā vasor mandānam andhasaḥ purojitī vo andhasa iti
1.116.10	trayaḥ paśuṣu bhogāḥ prātar madhyaṃdine sāyam
1.116.11	tān evaitenāvarunddhe
1.116.12	imau vai lokau saha santau vyaitām
1.116.13	tayor na kiṃcana samapatat
1.116.14	te devamanuṣyā āśanāyan
1.116.15	itaḥpradānāddhi devā jīvanty amutaḥpradānān manuṣyāḥ
1.116.16	sa etāḥ prajāpatir ṛco 'paśyad uccā te jātam andhaseti
1.116.17	sa ud ity eveto devebhyo havyam avahat
1.116.18	divi sad bhūmy ā dada ity amuto vṛṣṭim ācyāvayat
1.116.19	tāv imau lokau savāsināv akarot
1.116.20	tāv asmai kāmam apinvātām
1.116.21	kāmam asmā imau lokau pinvāte ya evaṃ veda
1.116.22	tāsu gāyatram uktabrāhmaṇam
1.117.1	athāmahīyavam
1.117.2	prajāpatiḥ prajā asṛjata
1.117.3	tā anaśanā asṛjata
1.117.4	tā aśanāyantīr anyānyām ādan
1.117.5	sa prajāpatir aikṣata kathaṃ nu ma imāḥ prajā nāśanāyeyur iti
1.117.6	sa etat sāmāpaśyat
1.117.7	tenābhyo 'nnādyaṃ prāyacchad varṣam evāpanidhanena
1.117.8	tābhyo 'varṣad eva nodagṛhṇāt
1.117.9	sa etan nidhanam apaśyat
1.117.10	tad upait
1.117.11	tata ābhya udagṛhṇāt
1.117.12	etasya ha vā idaṃ sāmnaḥ krator varṣati ca parjanya uc ca gṛhṇāti
1.117.13	sa yo vṛṣṭikāmaḥ syād etenaivāpanidhanena stuvīta
1.117.14	varṣuko hāsmai parjanyo bhavati
1.117.15	sa yady atīva varṣed etad eva nidhanam upeyāt
1.117.16	ud ahāsmai gṛhṇāti
1.117.17	varṣati ca hāsmai parjanya uc ca gṛhṇāti ya evaṃ veda
1.117.18	tā yad enaṃ prajāḥ suhitā āśitā āmahīyanta tad āmahīyavasyāmahīyavatvam
1.117.19	ainaṃ bhāryāḥ suhitāḥ suhitaṃ mahīyante ya evaṃ veda
1.117.20	tā enam annaṃ vividānā nāpācāyan
1.117.21	sadhamādam ivaivāsan
1.117.22	annaṃ hi śrīḥ
1.117.23	so 'śocat
1.117.24	sa nāmahīyata
1.117.25	sa aikṣata kathaṃ nv imā ahaṃ prajāḥ sṛjeya tā mā sṛṣṭā nāpacāyeyur iti
1.117.26	sa etat sāmāpaśyat
1.117.27	tenāstuta
1.118.1	sa stauṣa ity eva nidhanam upait
1.118.2	tā atoṣayat
1.118.3	tā asya vaśam āyan
1.118.4	toṣayati dviṣato bhrātṛvyān vaśam asya svā āyanti ya evaṃ veda
1.118.5	sa yad āmahīyamānā apaśyat tad āmahīyavasyāmahīyavatvam
1.118.6	yad v evainā vaśe kṛtvāmahīyata tad v evāmahīyavasyāmahīyavatvam
1.118.7	ā svān vaśe kṛtvā mahīyate ya evaṃ veda
1.118.8	tad ye 'sya svā avaśīkṛtā iva syur etad evaiṣāṃ madhya āsīno 'dhīyīta
1.118.9	vaśa evainān kurute
1.118.10	uttarakuravo hāhur avaṣaṭkṛtasyaiva somasya kurupañcālā bhakṣayantīti
1.118.11	ekaikasyai devatāyai hotā vaṣaṭkaroti sarvābhya udgātā
1.118.12	sarvadevatyo hy udgātā
1.118.13	āmahīyavasya nidhanena vaṣaṭkuryād iti
1.118.14	vaṣaṭkṛtasyaiva somasya bhakṣayanti
1.118.15	tad u ha smāha mārjaḥ śailano bhrātṛvyān vāva nidhanena toṣayatīti
1.118.16	purastād eva nidhanasya vaṣaṭkuryād vauṣaḍ bhūmī o dadā iti
1.118.17	vaṣaṭkṛtasyaiva somasya bhakṣayati
1.119.1	yo vai yajñasyodhar veda duhe yajñam
1.119.2	pavamāno vāva yajñaḥ
1.119.3	tasya gāyatry evodhaḥ
1.119.4	gāyatrīṃ caturṛcāṃ kuryāt
1.119.5	yajñasyaiva tad ūdhar dadhāti duhe yajñam
1.119.6	yo vai yajñasya pratiṣṭhāṃ veda prati yajñaṃ sthāpayati praty ātmanā tiṣṭhati
1.119.7	pavamāno vāva yajñaḥ
1.119.8	tasya gāyatry eva pratiṣṭhā
1.119.9	gāyatrīṃ caturṛcāṃ kuryāt
1.119.10	yajñasyaiva tat pratiṣṭhāṃ dadhāti
1.119.11	prati yajñaṃ sthāpayati praty ātmanā tiṣṭhati
1.119.12	uccā te jātam andhasā asya pratnām anu dyutam enā viśvāny arya ety etāsu gāyatraṃ kuryāt
1.119.13	tāsv āmahīyavam
1.119.14	sa yad dhāyyāṃ caturthīṃ dadhāti tena caturṛcaṃ bhavati
1.119.15	pratitiṣṭhatībhiḥ prati yajñaṃ sthāpayati praty ātmanā tiṣṭhati
1.120.1	trīṇi ha vai chandāṃsi yajñaṃ vahanti gāyatrī triṣṭub jagatī
1.120.2	tad eṣānuṣṭub āntād anvāyattā
1.120.3	tayā devāḥ svargaṃ lokam ajigāṃsan
1.120.4	tayā na vyāpnuvan
1.120.5	tasyāṃ catuṣpadaḥ paśūn upādadhur gāṃ cāśvaṃ cājāṃ cāviṃ ca
1.120.6	tayā vyāpnuvan
1.120.7	te 'bruvan svargaṃ lokaṃ gatvā bṛhatī vā iyam abhūd yayedaṃ vyāpāmeti
1.120.8	tad eva bṛhatyai bṛhatītvam
1.120.9	na tataḥ purā bṛhatī nāma chanda āsa
1.120.10	sā vā eṣā paśava eva yad bṛhatī
1.120.11	yena nidhanam upayanti tena prastauti
1.120.12	teno eva punar ādim ādatte
1.120.13	tasmāt paśavo yata eva prajāyante tataḥ sambhavanti
1.120.14	te tata eva punaḥ prajāyante
1.120.15	na bṛhatyā vaṣaṭkuryāt paśūnām apravargāya
1.120.16	yad bṛhatyā vaṣaṭkuryād vajreṇa vaṣaṭkāreṇa paśūn pravṛñjyāt
1.121.1	devā vā asurān hatvāpūtā ivāmedhyā amanyanta
1.121.2	te 'kāmayanta pūtā medhyāḥ śṛtāḥ syāma gacchema svargaṃ lokam iti
1.121.3	ta etā ṛco 'paśyan
1.121.4	tābhir apunata
1.121.5	punānaḥ soma dhārayāpo vasāno arṣasīti
1.121.6	āpo vai pavitram
1.121.7	adbhir evāpunata
1.121.8	ā ratnadhā yonim ṛtasya sīdasīti
1.121.9	antarikṣaṃ vā ṛtam
1.121.10	antarikṣam evaitenātyāyan
1.121.11	utso devo hiraṇyayeti
1.121.12	asau vai loka utso devaḥ
1.121.13	amum evaitena lokam upāsīdan
1.121.14	tato vai te pūtā medhyāḥ śṛtā abhavann agacchan svargaṃ lokam
1.121.15	pūto medhyaḥ śṛto bhavati gacchati svargaṃ lokam etābhir ṛgbhis tuṣṭuvānaḥ
1.122.1	tāsu rauravam
1.122.2	agnir vai rurur etat sāmāpaśyat
1.122.3	yad agnī rurur etat sāmāpaśyat tad rauravasya rauravatvam
1.122.4	rūra itivṛddhaḥ paśukāmas tapo 'tapyata
1.122.5	sa etat sāmāpaśyat
1.122.6	tenāstuta
1.122.7	sa etām iḍām upait
1.122.8	paśavo vā iḍā
1.122.9	tato vai sa paśūn avārunddha
1.122.10	tad etat paśavyaṃ sāma
1.122.11	ava paśūn runddhe bahupaśur bhavati ya evaṃ veda
1.122.12	yad u rūra itivṛddho 'paśyat tasmād v eva rauravam ity ākhyāyate
1.122.13	atha yaudhājayam
1.122.14	indro vai yudhājīvann etat sāmāpaśyat
1.122.15	yad indro yudhājīvann etat sāmāpaśyat tad yaudhājayasya yaudhājayatvam
1.122.16	ayudha iva dviṣantaṃ bhrātṛvyaṃ jayati ya evaṃ veda
1.122.17	yudhājīvo vaiśvāmitraḥ pratiṣṭhākāmas tapo 'tapyata
1.122.18	sa etat sāmāpaśyat
1.122.19	tenāstuta
1.122.20	tato vai sa pratyatiṣṭhat
1.122.21	tad etat pratiṣṭhā sāma
1.122.22	pratitiṣṭhati ya evaṃ veda
1.122.23	yad u yudhājīvo vaiśvāmitro 'paśyat tasmād v eva yaudhājayam ity ākhyāyate
1.123.1	yaudhājayena vai devā asurān saṃvicya rauraveṇaiṣāṃ ravamāṇānāṃ svam ādadata
1.123.2	yaudhājayenaiva dviṣantaṃ bhrātṛvyaṃ saṃvicya rauraveṇāsya ravamāṇasya svam ādatte ya evaṃ veda
1.123.3	rauraveṇa vai devā ūrdhvāḥ svargaṃ lokam ārohan
1.123.4	tān asurā o vā ity evānvārohan
1.123.5	tad devāḥ pratyabudhyanta
1.123.6	ta etaṃ stobham apaśyan
1.123.7	tenainān o hā vu vā ity avāco 'vāghnan
1.123.8	utso devo hirā hā o hā vu vā iti bhūmispṛśa evākurvan
1.123.9	antagatam iva sāmāsīd ūrūva svargo loka eva
1.123.10	āyacched ūrdhvaṃ pratihārād udgātā
1.123.11	svargasya lokasya samaṣṭyai
1.123.12	ṇyāyā au ho vā ho iḍā iti svareṇaiva saṃtatya svargaṃ lokaṃ samaśnuta
1.123.13	etāvanti ha khalu vai sāmāny etāvatī sāmakﾱptir etāvān u sāmabandhuḥ
1.123.14	svāraṃ bhavati
1.123.15	prāṇo vai svaraḥ
1.123.16	atha nidhanavat
1.123.17	ātmā vai nidhanam
1.123.18	athaiḍaṃ
1.123.19	paśavo vā iḍā
1.123.20	prāṇam ātmānaṃ paśūṃs tān evaitat saṃdadhāti
1.123.21	sarvayāsya sāmakﾱptyā sarveṇa sāmabandhunā stutaṃ bhavati ya evaṃ veda
1.124.1	dve u ha vāva sāmanī stobhavac caivāstobhaṃ ca
1.124.2	tayor yat stobhavat tat kṣatram
1.124.3	atha yad astobhaṃ tad brahma
1.124.4	ubhayaṃ brahma ca kṣatraṃ cāvarunddhe ya evaṃ veda
1.124.5	atha yaudhājayaṃ triṇidhanaṃ savanānāṃ kﾱptyai
1.124.6	pavamānena vai devebhyo 'nnādyaṃ pradīyate
1.124.7	tan madhyenidhanaṃ bhavaty annādyasya viśeṣāya
1.124.8	yaddhi devebhyaḥ sarvam annādyaṃ pradīyeta na tad ihānnādyaṃ pariśiṣyeta yan manuṣyāś ca paśavaś copajīveyuḥ
1.124.9	tad yan madhyenidhanaṃ bhavaty annādyasyaiva viśeṣāya
1.124.10	devānāṃ vā asurā yajñaveśasam acikīrṣan yāvaty etad dakṣiṇānāṃ kāle na stuvanti na śaṃsanti
1.124.11	tad devāḥ pratyabudhyanta
1.124.12	ta etat sāmāpaśyan
1.124.13	tenāstuvata
1.124.14	te prātassavanam eva prathamena nidhanena paryagṛhṇan mādhyaṃdinaṃ dvitīyena tṛtīyasavanaṃ tṛtīyena
1.124.15	tān eva vajrān udayacchan
1.124.16	tān eva vajrān udyatān asurā nopādhṛṣṇuvan
1.124.17	tato vai devā abhavan parāsurāḥ
1.124.18	bhavaty ātmanā parāsya dviṣan bhrātṛvyo bhavati ya evaṃ veda
1.124.19	atho ha so 'kﾱpta eva pavamāno yasmin nādhi triṇidhanaṃ bhavati
1.124.20	tad yat triṇidhanaṃ bhavati savanānām eva kﾱptyai
1.125.1	devāsurāḥ saṃyattā jyoṅ na vyajayanta
1.125.2	bṛhaspatir devānāṃ purohita āsīd uśanā kāvyo 'surāṇām
1.125.3	tad yad evāvastād brahmākriyata tat parastād akriyata
1.125.4	tat samānaṃ brahma na vyajayata
1.125.5	teṣāṃ ha triśīrṣā gandharvo vijayasyāvet
1.125.6	sa herṣyur āsa
1.125.7	tasya hāpsv antar naunagaraṃ pariplavam āsa
1.125.8	tad indro 'nvabudhyata triśīrṣā vai nau vijayasya vedeti
1.125.9	tasya jāyām upārchad etasyaiva vijayasya kāmāya
1.125.10	tām abravīt pṛcchatāt patiṃ ya ime devāsurāḥ saṃyattā jyog abhūvan katara eṣāṃ jeṣyantīti
1.125.11	taddhaiva saṃvadamānāv ājagāma
1.125.12	sa ha tad eva naumaṇḍa upaśiśleṣa jalāyukā vā tṛṇajalāyukā vā bhūtvā
1.125.13	seyaṃ patiṃ papraccha ya ime devāsurāḥ saṃyattā jyog abhūvan katara eṣāṃ jeṣyantīti
1.126.1	moccair iti hovāca karṇinī vai bhūmir iti
1.126.2	tad idam apy etarhy āhur moccaiḥ karṇinī vai bhūmir iti
1.126.3	neti hovāca brūhy eveti
1.126.4	sa hovāca brāhmaṇāv imau samaṃ vidatur bṛhaspatir ayaṃ deveṣūśanā kāvyo 'sureṣu
1.126.5	tau yat kurutas tat samam eva yacchati
1.126.6	yā itara āhutīr juhoti tā itaraḥ
1.126.7	tāḥ sametya yathāyatham eva punar viparāyanti
1.126.8	tayor yataro yatarān upasameṣyati te jeṣyantīti
1.126.9	taddhaivendro 'nubudhya śuko bhūtvotpapāta
1.126.10	taṃ hānvīkṣya patantam uvāca yeṣām asau haritavarṇakaḥ patati te jeṣyantīti
1.126.11	sa hośanasaṃ kāvyam ājagāmāsureṣu
1.126.12	taṃ hovācarṣe kam imaṃ janaṃ vardhayasy asmākaṃ vai tvam asi vayaṃ vā tava asmān abhyupāvartasveti
1.126.13	katheti hovāca kena mopamantrayasa iti
1.126.14	yā imā virocanasya prāhlādeḥ kāmadughās tābhir iti
1.126.15	tābhir ha pra tv ity eva pradudruvatuḥ
1.126.16	tau hāsurā anvavajahrire
1.126.17	tau hānvājagmuḥ
1.126.18	sa hovācarṣe 'nu vai nāv ime 'surā āgmann iti
1.126.19	sa vai tathā kurv iti hovāca yathā nāv ete nānvāgacchān iti
1.126.20	tau haitat pratipedāte
1.127.1	svāyudhaḥ pavate deva indur aśastihā vṛjanā rakṣamāṇaḥ pitā devānāṃ janitā sudakṣo viṣṭambho divo dharuṇaḥ pṛthivyā iti
1.127.2	ā divo viṣṭambham ucchiśriyatuḥ
1.127.3	taṃ haivāsurā nātīyuḥ
1.127.4	tau hābhiḥ kāmadughābhir devān ājagmatuḥ
1.127.5	tau hāgatau mahayāṃcakrur ṛṣir vipraḥ puraetā janānām ṛbhur dhīra uśanā kāvyena sa cid viveda nihitaṃ yad āsām apīcyaṃ guhyaṃ nāma gonām iti
1.127.6	tā etāḥ paśavyā ṛcaḥ
1.127.7	ava paśūn runddhe bahupaśur bhavaty etābhir ṛgbhis tuṣṭuvānaḥ
1.127.8	tāsv auśanam
1.127.9	uśanā vai kāvyo deveṣv amartyaṃ gandharvalokam aicchata
1.127.10	sa etat sāmāpaśyat
1.127.11	tenāstuta
1.127.12	tato vai sa deveṣv amartyaṃ gandharvalokam āśnuta
1.127.13	tad etal lokavit sāma
1.127.14	aśnute deveṣv amartyaṃ gandharvalokam etena tuṣṭuvānaḥ
1.127.15	yad uśanā kāvyo 'paśyat tasmād auśanam ity ākhyāyate
1.127.16	tat svāraṃ bhavati
1.127.17	svareṇa vai devebhyo 'ntato 'nnādyaṃ pradīyate
1.127.18	ṛksamaṃ pavamānānte bhavati
1.127.19	narcā sāmātirecayanti narcaṃ sāmnā
1.127.20	tad yad iheva ceheva ca pavamāne na stuvata etasyaiva samatāyai samaṃ kﾱptyai
1.127.21	padānusvāraṃ purastād gāyatraṃ bhavati padānusvāram upariṣṭāt pavamānānte
1.127.22	tasmād ubhayataḥprāṇāḥ prajā ūrdhvāś cāvācīś ca
1.127.23	dviṣāmṇī gāyatrī
1.127.24	yo 'yam avāṅ prāṇa eṣa eva sa
1.127.25	tasmād etena dvayaṃ prāṇena karoti bhasma ca karoti vātaṃ ca
1.127.26	dviṣāmṇī bṛhatī
1.127.27	yo 'yaṃ prāṅ prāṇa eṣa eva sa
1.127.28	tasmād etena dvayaṃ prāṇena karoti retaś ca siñcati mehati ca
1.127.29	ekasāmnī triṣṭup
1.127.30	nābhir eva sā
1.127.31	tasyām ekaṃ sāma
1.127.32	tasmād etenaikam eva prāṇena karoti yad eva prāṇān udanato 'nūdaniti
1.128.1	prajāpatir yad bṛhadrathantare asṛjata sa mana evāgre bṛhad apaśyat
1.128.2	vācaṃ rathantaram abhivyāharat
1.128.3	tad yad vācaṃ rathantaram abhivyāharat tasmād u rathantaraṃ pūrvaṃ yogam ānaśe
1.128.4	atha yan mano 'gre bṛhad apaśyat tasmād u bṛhadrathantare ity ākhyāyete
1.128.5	mano vai pūrvam atha vāk
1.128.6	mano vai bṛhad vāg rathantaram
1.128.7	ṛg vai rathantaraṃ sāma bṛhat
1.128.8	brahma vai rathantaraṃ kṣatraṃ bṛhat
1.128.9	idaṃ vai rathantaram ado bṛhat
1.128.10	yad vā ejata iva tad rāthantaram
1.128.11	yad upasthitaṃ tad bārhatam
1.128.12	ye vā anyatodantāḥ paśavas te rāthantarāḥ
1.128.13	ya ubhayatodantās te bārhatāḥ
1.128.14	yā vai tiraścī vidyut sā rāthantarī
1.128.15	yordhvā sā bārhatī
1.128.16	rathantarasya mahimnaḥ saṃbhṛtya rathantareṇodgāyed yas te agnau mahimā yas te apsu rathe yas te mahimā stanayitnau ya u te vāte yas te mahimā tena saṃbhava rathantara draviṇasvan na edhīti
1.128.17	draviṇasvad evodgātre bhavati draviṇasvad yajamānāya draviṇasvat prajābhyaḥ
1.129.1	devāsurā aspardhanta
1.129.2	te devā vajraṃ kṣurapavim asṛjanta puruṣam eva
1.129.3	tam asurān abhyavṛñjan
1.129.4	so 'surān apopya devān abhyāvartata
1.129.5	tasmād devā abibhayuḥ
1.129.6	tam abhipadya bṛhadrathantarayoḥ prauhan
1.129.7	sa eṣa vajraḥ kṣurapavir bṛhadrathantarayoḥ proḍhaḥ puruṣa eva
1.129.8	sa yaṃ dviṣyād bṛhadrathantarayor enaṃ mukhe 'pidadhyāt
1.129.9	yadi rāthantaraḥ somaḥ syād rathantare prastute brūyān namo mātre pṛthivyai rathantara mā mā hiṃsīr iti
1.129.10	yadi bārhataḥ somaḥ syād bṛhati prastute brūyād divaṃ pitaram upaśraye bṛhan mā mā hiṃsīr iti
1.129.11	athānumantrayeta prāṇair amuṣya prāṇān vṛṅkṣva takṣaṇena tekṣṇīyasāyur asya prāṇān vṛṅkṣva kruddha enaṃ manyunā daṇḍena jahi dhanur enam ātatyeṣvā vidhyeti
1.129.12	bṛhadrathantarayor evainaṃ mukhe 'pidadhāti
1.129.13	yaṃ dveṣṭi taṃ purā saṃvatsarāt prāṇo jahāti
1.129.14	yo vai devarathaṃ veda rathī bhavati
1.129.15	yajño vāva devarathaḥ
1.129.16	tasya bahiṣpavamānam eva rathamukhaṃ bṛhadrathantare aśvāv ājyāni yoktrāṇy abhīśū pavamānau pakṣasī
1.130.1	auśanakāve āṇī naudhasakāleye bandhurādhiṣṭhānaṃ vāmadevyam upastho yajñāyajñīyam adhyāsthātā sa eṣa puruṣaḥ
1.130.2	eṣa vai devarathaḥ
1.130.3	rathī bhavati ya evaṃ veda
1.130.4	yadi rāthantaraḥ somaḥ syād bṛhan nāntariyāt
1.130.5	yadi bārhataḥ somaḥ syād rathantaraṃ nāntariyāt
1.130.6	ho vai bṛhat
1.130.7	ā rathantaram
1.130.8	rathantare prastute ho ity uktvādim ādadīta
1.130.9	bṛhad eva tad rathantarasya mukhato yunakti
1.130.10	bṛhati prastuta ā ity uktvādim ādadīta
1.130.11	rathantaram eva tad bṛhato mukhato yunakti
1.130.12	asthūriṃ devarathaṃ karoti prati yajñaṃ sthāpayati praty ātmanā tiṣṭhati
1.130.13	eṣa vāva devaratho yad rathantaram
1.130.14	rathantare prastute pṛthivīṃ hastābhyāṃ gacched devarathasyānapavyāthāya
1.131.1	ekam akṣaraṃ stobhati
1.131.2	tasmād areṇāreṇa rathaḥ pratitiṣṭhann eti
1.131.3	dve akṣare stobhati
1.131.4	dve rathasya pakṣasī
1.131.5	pakṣobhyām eva tad devarathaṃ pratiṣṭhāpayati
1.131.6	trīṇy akṣarāṇi stobhati
1.131.7	dvipād vai yajamānaḥ
1.131.8	ātmā tṛtīyaḥ
1.131.9	yajamāna eva tat pratitiṣṭhati
1.131.10	atho traya ime lokāḥ
1.131.11	tān eva tad āpnoti
1.131.12	catvāry akṣarāṇi stobhati
1.131.13	catasro diśaḥ
1.131.14	catuṣpadāḥ paśavaḥ
1.131.15	dikṣu caitat paśuṣu ca pratitiṣṭhati
1.131.16	pañcākṣarāṇi stobhati
1.131.17	pāṅkto yajñaḥ
1.131.18	pāṅktāḥ paśavaḥ
1.131.19	yajñe caiva tat paśuṣu ca pratitiṣṭhati
1.131.20	ṣaḍ akṣarāṇi stobhati
1.131.21	ṣaḍ vā ṛtavaḥ
1.131.22	ṛtuṣv eva tat pratitiṣṭhati
1.131.23	atho ṣaḍ vai chandāṃsi
1.131.24	tāny eva tad āpnoti
1.131.25	saptākṣarāṇi stobhati
1.131.26	saptapadā vai śakvaryaḥ
1.131.27	śākvarāḥ paśavaḥ
1.131.28	paśuṣv eva tac chakvaryāṃ pratitiṣṭhati
1.131.29	atho sapta caturuttarāṇi chandāṃsi
1.131.30	sapta mukhyāḥ prāṇāḥ
1.131.31	tāny eva tad āpnoti
1.131.32	aṣṭāv akṣarāṇi stobhati
1.131.33	aṣṭākṣarā vai gāyatrī
1.131.34	tejo brahmavarcasaṃ gāyatrī
1.131.35	tejasy eva tad brahmavarcase pratitiṣṭhati
1.131.36	atho aṣṭāśapheṣv eva paśuṣu
1.132.1	navākṣarāṇi stobhati
1.132.2	nava vai puruṣe prāṇāḥ
1.132.3	prāṇān evaitad dviṣato bhrātṛvyasya vṛṅkte prāṇān ātman dhatte
1.132.4	atho trivṛta eva stomasya stotram āpnoti
1.132.5	daśākṣarāṇi stobhati
1.132.6	daśākṣarā virāṭ
1.132.7	annaṃ virāṭ
1.132.8	virājy eva tad annādye pratitiṣṭhati
1.132.9	atho daśa prāṇāḥ
1.132.10	tān eva tad āpnoti
1.132.11	ekādaśākṣarāṇi stobhati
1.132.12	ekādaśākṣarā triṣṭup
1.132.13	indriyaṃ vīryaṃ triṣṭup
1.132.14	indriya eva tad vīrye pratitiṣṭhati
1.132.15	dvādaśākṣarāṇi stobhati
1.132.16	dvādaśākṣarā vai jagatī
1.132.17	paśavo jagatī
1.132.18	paśuṣv eva taj jagatyāṃ pratitiṣṭhati
1.132.19	atho dvādaśa māsāḥ
1.132.20	tān eva tad āpnoti
1.132.21	trayodaśākṣarāṇi stobhati
1.132.22	ya evāsāv adhicaras trayodaśo māsas tam eva tad āpnoti
1.132.23	caturdaśākṣarāṇi stobhati
1.132.24	saṃvatsaro vai caturdaśaḥ
1.132.25	saṃvatsara eva tat pratitiṣṭhati
1.132.26	pañcadaśākṣarāṇi stobhati
1.132.27	pañcadaśa vā ardhamāsasya rātrayaḥ
1.132.28	ardhamāsaśa eva tat saṃvatsaram āpnoti
1.132.29	ṣoḍaśākṣarāṇi stobhati
1.132.30	ṣoḍaśakalo vai puruṣaḥ
1.132.31	kalā eva tad dviṣantaṃ pāpmānaṃ bhrātṛvyam avāñcam apavahanti
1.132.32	śriyam ātmanāśnute
1.132.33	atho ṣoḍaśina eva stomasya stotram āpnoti
1.132.34	saptadaśākṣarāṇi stobhati
1.132.35	prajāpatir vai saptadaśaḥ
1.132.36	prajāpatāv eva tat pratitiṣṭhati
1.133.1	etad anyat stobhet
1.133.2	ṛcam evānyad gāyet
1.133.3	sa yad ṛcam eva gāyati tena rathantarasya rūpān naiti
1.133.4	ṛgghi rathantaraṃ sāma bṛhat
1.133.5	yady u stobhed aṣṭāv evākṣarāṇi stobhet
1.133.6	tad dve vatsaṃ prati
1.133.7	svar dṛśaṃ prati vipaśyec cakṣuṣo 'pravarhāya
1.133.8	yad īśānam indreti pratihared īśāno yajamānasya paśūn abhimānukaḥ syāt
1.133.9	atha yac chānam indreti pratiharati neśāno yajamānasya paśūn abhimanyate śāntāḥ prajā edhante
1.133.10	pratihāre pratihāra udgāteḍeti brūyāt
1.133.11	paśavo vā iḍā āyatanaṃ rathantaram
1.133.12	āyatana eva tad etān paśūn pratiṣṭhāpayati
1.133.13	nasthuṣa iti brūyāt
1.133.14	yat tasthuṣa iti brūyāt sthāyukāsya śrīḥ syāt
1.133.15	atha yan nasthuṣa ity āha nāsya śrīs tiṣṭhati bahavo 'sya svāyātena yānti
1.133.16	bṛhadrathantare vyāvartayet
1.133.17	yaddha vai bṛhadrathantare na vyāvartayed yathā mahāvṛkṣau samṛtya śākhā vipariśṛṇāta evaṃ prajāḥ paśūn vipariśṛṇīyātām
1.133.18	ho vā hā vai bṛhad o vā hā rathantaram
1.133.19	bṛhadrathantare evaitad vyāvartayati
1.133.20	vi pāpmanāvartate ya evaṃ veda
1.134.1	yathā syād evaṃ bubhūṣann upeyāt
1.134.2	yathā syād evaṃ bhrātṛvyavān
1.134.3	bhavaty ātmanā parāsya dviṣan bhrātṛvyo bhavati ya evaṃ veda
1.134.4	bṛhadrathantare yad asṛjyetāṃ tābhyāṃ bhīṣā prajāḥ paśava udavepanta
1.134.5	te ātmānam eva paryaikṣetāṃ kiṃ nu nāv idaṃ krūram ivātmano yasmād bhīṣā prajāḥ paśava udavepiṣateti
1.134.6	te nidhane evāpaśyatām
1.134.7	te araṇye nidhāya grāmam abhyavaitām
1.134.8	tad eva svakṛtam iriṇam abhavat
1.134.9	tasmād āhur na svakṛtam iriṇam adhyavaseyam īśvaraḥ pāpīyān bhavitor yat svakṛtam iriṇam adhyavasyatīti
1.134.10	bṛhadrathantarayor ha vā etan nidhanābhyāṃ nirdagdham
1.134.11	te ha vā ete grāme geye evāpanidhane yad bṛhadrathantare
1.134.12	kāmaṃ ha vā etābhyām apanidhanābhyāṃ grāme stuvīta
1.135.1	aṣṭākṣareṇa prastauti
1.135.2	dvyakṣareṇottare prastauty abhikrāntyā evānapabhraṃśāya
1.135.3	aṣṭākṣareṇa prastauti
1.135.4	dvyakṣareṇottare prastauti
1.135.5	dvipādam eva tad aṣṭāśapheṣu paśuṣv adhyūhati
1.135.6	tasmād dvipād aṣṭāśaphān paśūn adhitiṣṭhati
1.135.7	aṣṭākṣareṇa prastauti
1.135.8	dvyakṣareṇottare dve prastauti
1.135.9	tad dvādaśa sampadyante
1.135.10	dvādaśa māsāḥ saṃvatsaraḥ
1.135.11	saṃvatsaraḥ prajāpatir yajñaḥ
1.135.12	saṃvatsaram evaitena prajāpatiṃ yajñam āpnoti
1.135.13	akṣareṣu rathantaraṃ karoti
1.135.14	tasmād areṇāreṇa rathaḥ pratitiṣṭhann eti
1.135.15	rathantareṇa vai devā asurān saṃvicya bṛhatā jālenevābhinyaubjan
1.135.16	rathantareṇaiva dviṣantaṃ bhrātṛvyaṃ saṃvicya bṛhatā jālenevābhinyubjati ya evaṃ veda
1.135.17	rathantareṇa vai devā ūrdhvāḥ svargaṃ lokam āyan
1.135.18	tāny asurarakṣasāni navanavataya imān lokān avṛṇvan
1.135.19	rathā ha nāmāsuḥ
1.135.20	te devā rathantareṇaiva stutvā rathantaraṃ samāruhya svargaṃ lokam agacchan
1.135.21	te 'bruvann atāriṣma vā imān rathān iti
1.135.22	tad eva rathantarasya rathantaratvam
1.135.23	tarati dviṣantaṃ bhrātṛvyaṃ ya evaṃ veda
1.136.1	aśanayā ha vai rathā annam u vai rathantaram
1.136.2	annenāśanayāṃ ghnanti
1.136.3	tāṃ tām aśanayām annena hatvā svargaṃ lokam ārohan
1.136.4	bṛhatā vai devāḥ svargaṃ lokam ajigāṃsan
1.136.5	tena na vyāpnuvan
1.136.6	tasminn uṣṇikkakubhāv upādadhuḥ
1.136.7	tena vyāpnuvan
1.136.8	te 'bruvan svargaṃ lokaṃ gatvā bṛhad vāvedam abhūd yena svargaṃ lokaṃ vyāpāmeti
1.136.9	tad eva bṛhato bṛhattvam
1.136.10	dvādaśa bṛhato rohān rohet svargakāmaḥ
1.136.11	udadhim ardayed vṛṣṭikāmaḥ
1.136.12	yāvanty u ha vai bṛhatyā akṣarāṇy uṣṇikkakubhoś ca tāvad itaḥ svargo lokaḥ
1.136.13	pra svargaṃ lokam āpnoti ya evaṃ veda
1.137.1	ado bṛhat
1.137.2	mano bṛhat
1.137.3	dvādaśākṣaraḥ prastāvaḥ
1.137.4	tāvaddhi sāma
1.137.5	dvādaśa māsāḥ saṃvatsaraḥ
1.137.6	saṃvatsaraḥ sāma
1.137.7	trayo bṛhato rohā ima eva lokāḥ
1.137.8	te punar nava bhavanti prāṇā eva
1.137.9	mano daśamam
1.137.10	dvādaśa bṛhatas tanvo māsā eva
1.137.11	māsā raśmayaḥ
1.137.12	raśmayo marutaḥ
1.137.13	tair asāv ādityo dhṛtaḥ
1.137.14	sa ya etad evaṃ veda yatra kāmayata iha dhriyeyeti dhriyate tatra
1.137.15	yo vai bṛhato bārhataṃ padaṃ vedoru prajayā paśubhiḥ prathate
1.137.16	dvādaśākṣaraṃ vāva bṛhato bārhataṃ padam
1.137.17	tad āyacchateva geyam
1.137.18	yo vai bṛhati trivṛtaṃ sadevaṃ proḍhaṃ veda gacchati kṣatramātrām
1.137.19	rohā ha vāva bṛhatas trivṛtsadevāḥ
1.137.20	brahmaṇo 'sya sataḥ kṣatrasyeva prakāśo bhavati ya evaṃ veda
1.137.21	indro vṛtraṃ vajreṇādhyasya nāstṛṣīti manyamānaḥ parāṃ parāvatam agacchat
1.137.22	taṃ prajāpatir akāmayata tataḥ syād iti
1.137.23	tam o ho ity anvahvayat
1.137.24	so 'bhavat
1.137.25	o ho ity evāvaruddho rājanyaḥ kurvīta
1.137.26	ava haiva gacchati
1.138.1	devā vā asurān yudham upaprayanto 'bruvan yan no vāmaṃ vasu tad apanidhāya yudhyāmahai yad adya kasmiṃścid bhūte 'bhyavadhāvāmeti
1.138.2	paśavo vāva teṣāṃ vāmaṃ vasv āsīt
1.138.3	tad apanidhāya yudham upaparāyan
1.138.4	te devā asurān ajayan
1.138.5	te vijigyānāḥ punar āyanta ekaṃ bhūtam abhyavāyan
1.138.6	tan na vyajānatedaṃ mama vāmam idaṃ mameti
1.138.7	te 'bruvan vīdaṃ bhajāmahā iti
1.138.8	tasya vibhāge na samapādayan
1.138.9	te 'bruvan prajāpatāv eva pṛcchāmahā iti
1.138.10	te prajāpatāv apṛcchanta
1.138.11	sa prajāpatir abravīt sarveṣām eva va etad vāmaṃ saha sarvān va etena stoṣyanti sarvān va etad avaiṣyati mā vibhagdhvam iti
1.138.12	tad yad gāyatrīṣu stuvanti tenāgneyam
1.138.13	gāyatro hy agniḥ
1.138.14	taṃ yat pṛṣṭhaṃ mādhyaṃdinaṃ tenaindram
1.138.15	yat kavatīṣu stuvanti tena prājāpatyam
1.138.16	yad aniruktaṃ tena vaiśvadevam
1.138.17	yan maitrāvaruṇāya stuvanti tena maitrāvaruṇam
1.138.18	tad vā etat paśava eva yad vāmadevyam
1.138.19	anejann udgāyet paśūnām aparāvāpāya
1.138.20	yad ejann udgāyet paśūn parāvapet
1.138.21	tad āhuḥ prāvṛto 'nejann udgāyen nen mopadraṣṭānuvyāharād iti
1.138.22	tad upakāryarūpam
1.138.23	prāvṛta evānejann udgāyet
1.139.1	akṣaṃ ha sma vā etat purā viśaś śīrṣan nidadhati
1.139.2	ya eva tam udgāyan nāvapātayiṣyati sa na udgāsyatīti
1.139.3	tad u tad upakāryarūpam eva
1.139.4	kāmam evodgeyam
1.139.5	tasya trīṇy akṣarāṇi channāni gāyati
1.139.6	trayo vā ime lokāḥ
1.139.7	prajāpatir vāmadevyam
1.139.8	prajāpatir lokānām abhinetā
1.139.9	sa yo lokānām abhinetā sa no lokān abhinayād iti
1.139.10	vāmadevyasya stotra ṛṣabham apyarjet
1.139.11	sau hau khā vā ity eṣā vā ṛṣabhaḥ
1.139.12	yonir vāmadevyam
1.139.13	prajananam ṛṣabhaḥ
1.139.14	yonyām evaitat prajanane prajananam apisṛjati prajātyai
1.139.15	tat parokṣam iva geyam
1.139.16	narcam upaspṛśet
1.139.17	vayo vai vāmadevyam
1.139.18	yad ṛcam upaspṛśed yathā vayo 'ntarikṣeṇa patad vṛkṣam ṛcchet tādṛk tat
1.139.19	pade antarā nāvānyāt
1.139.20	yat pade antarāvānyād yathā kartaṃ patet tādṛk tat
1.139.21	uttarasya padasyārabhyāvānyāt
1.139.22	sa yathākramaṇād ākramaṇam ākramyodanyāt tādṛk tat
1.140.1	vicchinnam iva vā etat sāma pratihāraṃ prati
1.140.2	kayāśacāyivārtohāyīti saṃkrāmed anādṛtya pratihāram
1.140.3	tad u tad duṣkararūpam uta sāmi tāmyet tat
1.140.4	pratihāra eva pratihriyamāṇe vāg ity udgātā brūyāt
1.140.5	vāg vai brahma
1.140.6	vācaivainat tad brahmaṇā saṃdadhāti
1.140.7	āpo vai devānāṃ patnaya āsan
1.140.8	tā mithunam aicchanta
1.140.9	tā mitrāvaruṇāv upaitām
1.140.10	tā garbham adadhata
1.140.11	tato revatayaḥ paśavo 'sṛjyanta
1.140.12	revatīṣu paśukāmasya kuryāt
1.140.13	paśumān eva bhavati
1.140.14	īśvaro ha tv aprajā bhavitoḥ
1.140.15	kavatībhyo hy eti prājāpatyābhyaḥ
1.140.16	atha ha vā etad bharadvājaḥ pṛśnistotraṃ dadarśa paśukāmaḥ kayā naś citra ā bhuvad revatīr naḥ sadhamāde 'bhī ṣu ṇaḥ sakhīnām iti
1.140.17	sa yad ekāṃ revatīṃ madhyato 'pisṛjati tena paśubhyo naiti
1.140.18	yad u kavatyau prājāpatye abhito bhavatas teno prajāyai naiti
1.140.19	tat svāraṃ bhavati
1.140.20	prāṇo vai svaraḥ
1.140.21	prāṇam eva tat paśuṣu dadhāti
1.140.22	īśvaro ha tu svareṇa yajamānasya paśūn niḥsvaritoḥ
1.140.23	yady u nidhanaṃ kuryāt prāṇam apihanyāt
1.141.1	avitā jarāyitṝṇām ā au ho hā yi śatāṃ bhavasy au ho hiṃ mā tā yā hiṃ mety uttamāyā uttarārdhe kuryāt
1.141.2	sa yathā vraje gā anupādya argaḍenāpihanyāt tādṛk tat
1.141.3	tad āhuḥ svayonāv eva tat svāraṃ kāryam
1.141.4	ya enam evaṃ cakṛvāṃsam upamīmāṃseta svareṇa yajamānasya paśūn nirasvārīr iti taṃ brūyān nidhanavat purastād rathantaraṃ nidhanavad upariṣṭān naudhasaṃ tābhyāṃ ma etad ubhayataḥ prajāḥ paśavaḥ parigṛhītāḥ prāṇam evaitad adhāṃ madhyataḥ paśūnām iti
1.141.5	ya evainam evaṃ cakṛvāṃsam upamīmāṃsate sa ārtim ārcchati
1.141.6	aṣṭākṣarā gāyatrī
1.141.7	aṣṭau vasavaḥ
1.141.8	gāyatraṃ prātassavanam
1.141.9	akṣare 'kṣare devatānvāyattā
1.141.10	ekādaśākṣarā triṣṭup
1.141.11	ekādaśa rudrāḥ
1.141.12	traiṣṭubhaṃ mādhyaṃdinaṃ savanam
1.141.13	akṣare 'kṣare devatānvāyattā
1.141.14	dvādaśākṣarā jagatī
1.141.15	dvādaśādityāḥ
1.141.16	jāgataṃ tṛtīyasavanam
1.141.17	akṣare 'kṣare devatānvāyattā
1.141.18	atha kiṃ pratiyajñaṃ yajamānam apinayantīti
1.141.19	sa brūyāt prajāpatir yad vāmadevyam asṛjata tasya trīṇy akṣarāṇy udakhidat sa eva tryakṣaraḥ puruṣo 'bhavad vāmadevyasya stotre puruṣa iti brūyāt tat pratiyajñaṃ yajamānam apinayantīti
1.141.20	tad āhur na puruṣa iti brūyāt parokṣam eva dhyāyen manasaiva niyacched iti
1.141.21	tad u vā āhur naiva parokṣaṃ dhyāyen na manasā niyacched yad vāva veda tenaivāptam iti
1.142.1	devā vā asurān yudham upaprayanto 'bruvan yan no vāmaṃ vasu tad apanidhāya yudhyāmahai yad adya kasmiṃścid bhūte 'bhyavadhāvāmeti
1.142.2	prāṇā vāva teṣāṃ vāmaṃ vasv āsīt
1.142.3	tad apanidhāya yudham upaparāyan
1.142.4	tad ekadhā bhūtvāsṛjamānam atiṣṭhad ṛcaḥ sāmāni yajūṃṣi gām aśvam ajām aviṃ vrīhiṃ yavaṃ brāhmaṇaṃ rājanyaṃ vaiśyaṃ śūdraṃ yad idaṃ kiṃcit tat sarvam
1.142.5	tad ebhya ācakṣatedaṃ vai vas tad vāmaṃ vasv ekadhā bhūtvāsṛjamānaṃ tiṣṭhatīti
1.142.6	te devā asurān ajayan
1.142.7	te vijigyānāḥ punar āyanta ekaṃ bhūtam abhyavāyan
1.142.8	tan na vyajānatedaṃ mama vāmam idaṃ mameti
1.142.9	te 'bruvan vīdaṃ bhajāmahā iti
1.142.10	tasya vibhāge na samapādayan
1.142.11	tad evainān abravīt sarvān eva vo mayā stoṣyanti sarvān vo 'ham avaiṣyāmi mā mā vibhagdhvam iti
1.142.12	tad yad gāyatrīṣu stuvanti tenāgneyam
1.142.13	gāyatro hy agniḥ
1.142.14	yat pṛṣṭhaṃ mādhyaṃdinaṃ tenaindram
1.142.15	yat kavatīṣu stuvanti tena prājāpatyam
1.142.16	yad aniruktaṃ tena vaiśvadevam
1.142.17	yan maitrāvaruṇāya stuvanti tena maitrāvaruṇam
1.142.18	tad enān abravīt sṛjadhvaṃ mad iti
1.142.19	tatheti
1.142.20	tad abhyasvaran
1.142.21	tad abruvan sṛjasveti
1.143.1	tad rathantaram asṛjata
1.143.2	tad rathaghoṣo 'nvasṛjyata
1.143.3	te 'bruvann arātsmānena stotreṇeti
1.143.4	tasmād rathantarasya stotre rathaghoṣaṃ kurvanti
1.143.5	arātsmānena stotreṇety eva tad vidyāt
1.143.6	tad abruvan sṛjasvaiveti
1.143.7	tad bṛhad asṛjata
1.143.8	tat parjanyasya ghoṣo 'nvasṛjyata
1.143.9	te 'bruvann arātsmānena stotreṇeti
1.143.10	tasmād bṛhataḥ stotre dundubhīn udvādayanti
1.143.11	varṣukaḥ parjanyo bhavati
1.143.12	arātsmānena stotreṇety eva tad vidyāt
1.143.13	tad abruvan sṛjasvaiveti
1.143.14	tad vairūpam asṛjata
1.143.15	tad grāmaghoṣo 'nvasṛjyata
1.143.16	te 'bruvann arātsmānena stotreṇeti
1.143.17	tasmād vairūpasya stotre grāmaghoṣaṃ kurvanti
1.143.18	arātsmānena stotreṇety eva tad vidyāt
1.143.19	tad abruvan sṛjasvaiveti
1.143.20	tad vairājam asṛjata
1.143.21	tad agner ghoṣo 'nvasṛjyata
1.143.22	te 'bruvann arātsmānena stotreṇeti
1.143.23	tasmād vairājasya stotre 'gniṃ manthanti
1.143.24	arātsmānena stotreṇety eva tad vidyāt
1.143.25	tad abruvan sṛjasvaiveti
1.143.26	tac chākvaram asṛjata
1.143.27	tad apāṃ ghoṣo 'nvasṛjyata
1.143.28	te 'bruvann arātsmānena stotreṇeti
1.143.29	tasmāc chākvarasya stotre 'pa upanidhāya stuvanti
1.143.30	arātsmānena stotreṇety eva tad vidyāt
1.143.31	tad abruvan sṛjasvaiveti
1.143.32	tad raivatam asṛjata
1.143.33	tat paśughoṣo 'nvasṛjyata
1.143.34	te 'bruvann arātsmānena stotreṇeti
1.143.35	tasmād raivatasya stotre paśughoṣaṃ kurvanti vatsān mātṛbhiḥ saṃvāśayanti
1.143.36	arātsmānena stotreṇety eva tad vidyāt
1.143.37	tad abruvan sṛjasvaiveti
1.144.1	tan nāsṛjata
1.144.2	tad ūrdhvam udaiṣad yathā pṛṣṭhaṃ yathā kakud evam
1.144.3	tad devāḥ saṃgṛhyordhvā udāyan
1.144.4	te 'bruvann iyad vāvedam āsedaṃ vāva no devānāṃ vāmam iti
1.144.5	yad abruvann iyad vāvedam āsedaṃ vāva no devānāṃ vāmam iti tad vāmadevyasya vāmadevyatvam
1.144.6	tad vā etat pitā mātā sāmnāṃ yad vāmadevyam
1.144.7	yad vai putro 'tipādayati pitā vai tasya śamayitā pitā niṣeddhā
1.144.8	tad yan madhyataḥ kriyate śāntyā eva niṣiddhyai
1.144.9	tad yāni ha vai stutāni sāmāni paścāttvaṃ teṣāṃ vāmadevyam
1.144.10	atha yāny astutāni purastvaṃ teṣām
1.144.11	teṣām ubhayeṣāṃ śāntyai niṣiddhyai
1.144.12	tat svadhūr geyaṃ noccair iva na nīcair iva
1.144.13	yad uccair gāyec chreyaso bhrātṛvyasya niyānena yāyāt
1.144.14	yan nīcair gāyet pāpīyaso bhrātṛvyasya niyānena yāyāt
1.144.15	iyaṃ vāvaitasya dhūr idam antarikṣam
1.144.16	etad evainaṃ dhūrvati ya evaṃ vidvāṃsaṃ dhūrvatīti
1.144.17	tad āhuḥ prādeśamātrād vā etad imaṃ lokaṃ na spṛśati prādeśamātrād amuṃ neti
1.144.18	atho āhur yāvad eva goḥ sūtāyā ulbaṃ tāvataivemaṃ lokaṃ na spṛśati tāvatāmuṃ neti
1.144.19	atho āhur yāvad eva śakṛty ulbaṃ tāvataivemaṃ lokaṃ na spṛśati tāvatāmuṃ neti
1.144.20	tad evam ivaiva manyamānena geyam
1.144.21	tad u vā āhur yathā vā akṣeṇa cakrau viṣṭabdhāv evam etenemau lokau viṣṭabdhau
1.144.22	nīvemaṃ lokaṃ spṛśati nīvāmum iti
1.144.23	no hānyasyānuvartma geyam
1.144.24	īśvaro hopajīvī bhavitor yo 'nyasyānuvartma gāyati
1.144.25	svadhūr eva geyam
1.144.26	yo vai devānāṃ madhu veda madhavyo bhavati
1.144.27	vāmadevyaṃ vāva devānāṃ madhu
1.144.28	madhavyo bhavati ya evaṃ veda
1.145.1	imau vai lokau saha santau vyaitām
1.145.2	tayor na kiṃcana samapatat
1.145.3	te devamanuṣyā āśanāyan
1.145.4	itaḥpradānāddhi devā jīvanty amutaḥpradānān manuṣyāḥ
1.145.5	te bṛhadrathantare abrūtāṃ ye nāv ime priye tanvau tābhyāṃ vivahāvahā iti
1.145.6	śyaitaṃ ha vā agre rathantarasya priyā tanūr āsa naudhasaṃ bṛhataḥ
1.145.7	tābhyāṃ vyavahetām
1.145.8	ūṣān evāsāv amuto 'syai śulkam akarod dhūmam ita iyam amuṣyai
1.145.9	varṣam evāsāv amuto 'syai śulkam akarod devayajanam ita iyam amuṣyai
1.145.10	savahatū haine veda ya evaṃ veda
1.145.11	menāmenaṃ vāva te tad vyavahetām
1.145.12	tasmād āhur na menāmenaṃ vyūhyam iti
1.145.13	bṛhadrathantarayor ha vā eṣa vivāham abhyārohati
1.145.14	sa īśvaraḥ parābhavitoḥ
1.145.15	te tanvāv abrūtām āvaṃ nu nidhanābhyāṃ vivahāvahā iti
1.146.1	padanidhanaṃ ha vā agre śyaitam āsa vasunidhanaṃ naudhasam
1.146.2	tābhyāṃ vyavahetām
1.146.3	tato ha vā idam arvācīnam anyonyasya gṛhe vasanti
1.146.4	yathāgṛhaṃ ha vāva tataḥ puroṣur yathājñāti vā
1.146.5	rathantareṇa stuvanti
1.146.6	idaṃ vai rathantaram
1.146.7	atha vāmadevyena
1.146.8	idaṃ vā antarikṣaṃ vāmadevyam
1.146.9	atha naudhasena
1.146.10	ado vai naudhasam
1.146.11	anantarhitān eveta ūrdhvān lokāñ jayati
1.146.12	bṛhatā stuvanti
1.146.13	ado vai bṛhat
1.146.14	atha vāmadevyena
1.146.15	idaṃ vā antarikṣaṃ vāmadevyam
1.146.16	atha śyaitena
1.146.17	idaṃ vai śyaitam
1.146.18	anantarhitān evāmuto 'rvāco lokāñ jayati
1.146.19	ubhayān lokāñ jayati ye cordhvā ye cārvāñco ya evaṃ veda
1.147.1	atha naudhasam
1.147.2	nodhā vai kākṣīvato jyog apratiṣṭhitaś caran so 'kāmayata pratitiṣṭheyam iti
1.147.3	sa ha devān brahma vibhajamānān upāvapapāta
1.147.4	sa hovācarṣir asmi mantrakṛt sa jyog apratiṣṭhito 'cārṣaṃ tasmai ma enad datta yena pratitiṣṭheyam iti
1.147.5	tasmai ha brahmaṇo rasasya daduḥ
1.147.6	tad eva naudhasam abhavat
1.147.7	tenāstuta
1.147.8	tato vai sa pratyatiṣṭhat
1.147.9	tad etat pratiṣṭhā sāma
1.147.10	pratitiṣṭhati ya evaṃ veda
1.147.11	brahmaṇo ha vā eṣa raso yan naudhasam
1.147.12	brahmaṇā hāsya rasena stutaṃ bhavati ya evaṃ vidvān naudhasena stute
1.147.13	tad dvyakṣaraṇidhanaṃ bhavati pratiṣṭhāyai
1.147.14	dvipād vai yajamānaḥ pratiṣṭhityai
1.147.15	yad u nodhāḥ kākṣīvato 'paśyat tasmān naudhasam ity ākhyāyate
1.148.1	śyaitaṃ paśukāmaḥ kurvīta
1.148.2	prajāpatiḥ paśūn asṛjata
1.148.3	te 'smāt sṛṣṭā apākrāman
1.148.4	so 'kāmayata na mat paśavo 'pakrāmeyur abhi māvarterann iti
1.148.5	sa etat sāmāpaśyat
1.148.6	tenāstuta
1.148.7	sa vasu ity eva nidhanam upait
1.148.8	tat paśavo vai vasu
1.148.9	tato vai taṃ paśavo 'bhyāvartanta
1.148.10	tato 'smād anapakramiṇo 'bhavan
1.148.11	so 'bravīcchyetī vā imān paśūn akṛṣīti
1.148.12	tad eva śyaitasya śyaitatvam
1.148.13	tad etat paśavyaṃ sāma
1.148.14	śyetīkṛtā enaṃ paśava upatiṣṭhante 'bhy enaṃ paśava āvartante nāsmāt paśavo 'pakrāmanti ya evaṃ veda
1.148.15	tad dvyakṣaraṇidhanaṃ bhavati pratiṣṭhāyai
1.148.16	dvipād vai yajamānaḥ pratiṣṭhityai
1.149.1	gautamasya manārye mano'pakrāntaḥ kurvīta
1.149.2	gotamād vai mano 'pākrāmat
1.149.3	so 'kāmayata na man mano 'pakrāmet punar mā mana āviśed iti
1.149.4	sa ete sāmanī apaśyat
1.149.5	tābhyām astuta
1.149.6	tato vai taṃ punar mana āviśan nāsmān mano 'pākrāmat
1.149.7	ainaṃ punar mano viśati nāsmān mano 'pakrāmati ya evaṃ veda
1.149.8	tat pibeti rathantarasāmnaḥ pibā ī iti bṛhatsāmnaḥ
1.149.9	yad u gotamo 'paśyat tasmād gautamasya manārye ity ākhyāyete
1.150.1	vasiṣṭhasya janitre prajananakāmaḥ kurvīta
1.150.2	vasiṣṭho vai jīto hataputro 'kāmayata bahuḥ prajayā paśubhiḥ prajāyeyeti
1.150.3	sa ete sāmanī apaśyat
1.150.4	tābhyām astuta
1.150.5	tato vai sa bahuḥ prajayā paśubhiḥ prājāyata
1.150.6	te ete prajananī sāmanī
1.150.7	bahuḥ prajayā paśubhiḥ prajāyate ya evaṃ veda
1.150.8	taj janitram iti rathantarasāmnaḥ
1.150.9	jānitrām iti bṛhatsāmnaḥ
1.150.10	yad u vasiṣṭho 'paśyat tasmād vasiṣṭhasya janitre ity ākhyāyete
1.151.1	paurumīḍhaṃ dakṣoṇidhanam āyuṣkāmaḥ kurvīta
1.151.2	tarantapurumīḍhau vai vaitadaśvī māheyau mahyā ārcanānasyai putrau
1.151.3	tau ha yantau strī paryetyovāca putrasya vai tyasyā upatapati tyasyai me cikitsatam iti
1.151.4	tau ha krudhyantāv ivocatuḥ kathaṃ nāv itthaṃ brūyād iti
1.151.5	taṃ vā arvīṣa upavapeti
1.151.6	sā heyaṃ strī śraddhāya devarṣī mā mantrakṛtāv avocatām ity arvīṣa upovāpa
1.151.7	tau ha punar āyantau paryetyovāca yaṃ vai kumāram avocatam arvīṣa upavapety ayaṃ vai so 'rvīṣa upoptaḥ śeta iti
1.151.8	tau hāsādhv iva kṛtvā menāte
1.151.9	tāv akāmayetām ud ita iyāva gātuṃ nāthaṃ vindevahi sam ayaṃ kumāro jīved iti
1.151.10	sa etat purumīḍhaḥ sāmāpaśyat
1.151.11	tenāstuta
1.151.12	agnim īḍiṣvāvase gāthābhiḥ śīraśociṣam agniṃ rāye purumīḍha śrutaṃ naraḥ
1.151.13	ko nāma kumāra iti
1.151.14	sudītir nāmeti
1.151.15	tam agniḥ sudītaye chardir ity evābhyamṛśat
1.151.16	sa tānto niravartata
1.151.17	tam etena nidhanena samairayad dakṣāyā iti
1.151.18	prāṇā vai dakṣāḥ
1.151.19	prāṇān evāsmiṃs tad adadhāt
1.151.20	tad etad gātuvin nāthavit sāma
1.151.21	gātuṃ vai sa tan nātham avindata
1.151.22	vindate gātuṃ nāthaṃ ya evaṃ veda
1.151.23	yad u purumīḍho 'paśyat tasmāt paurumīḍhaṃ dakṣoṇidhanam ity ākhyāyate
1.152.1	jamadagneḥ saptaham abhicaran vā bhrātṛvyavān vā kurvīta
1.152.2	jamadagnir ha vai māhenānāṃ purohita āsa
1.152.3	tān ha vittenātyādadhau
1.152.4	ta u hainam upajihiṃsuḥ
1.152.5	sa hekṣāṃcakre kathaṃ nv aham eṣāṃ sapta saptaikāhani grāmyāṇāṃ paśūnāṃ hanyām iti
1.152.6	sa etat sāmāpaśyat
1.152.7	tenāstuta
1.152.8	tato vai sa teṣāṃ sapta saptaikāhani grāmyāṇāṃ paśūnām ahan
1.152.9	tatho evaiṣām etad ghnanti
1.152.10	tad u bhrātṛvyahā
1.152.11	hanti dviṣantaṃ bhrātṛvyaṃ ya evaṃ veda
1.152.12	yad u jamadagnir apaśyat tasmāj jamadagneḥ saptaham ity ākhyāyate
1.152.13	tad eṣopagītātimātram avardhanta nod iva divam aspṛśan bhṛguṃ hiṃsitvā māhenā asaṃheyaṃ parābhavann iti
1.152.14	asaṃheyaṃ ha vai sa parābhavati ya evaṃ vidvāṃsaṃ hinasti
1.153.1	devāsurā yajñe 'spardhanta
1.153.2	te devā asurān bahiṣpavamānān niravāghnan
1.153.3	te 'surā āgneyam ājyaṃ paryavāyan
1.153.4	te devā maitrāvaruṇam
1.153.5	te 'surā aindram
1.153.6	te devā aindrāgnam
1.153.7	te 'surā mādhyaṃdinaṃ pavamānam
1.153.8	te devā rathantaram
1.153.9	te 'surā vāmadevyam
1.153.10	te devā naudhasam
1.153.11	te 'surāḥ kāleyam
1.153.12	tān kāleya evānvabhyavāyan
1.153.13	tān kāleyenaiva kāleyād akālayanta
1.153.14	yad akālayanta tat kāleyasya kāleyatvam
1.153.15	kālayate vai dviṣantaṃ bhrātṛvyaṃ ya evaṃ veda
1.153.16	te diśo vyudasīdan
1.153.17	tān kāleyenaivānuparyāyam akālayanta
1.153.18	yad anuparyāyam akālayanta tad v eva kāleyasya kāleyatvam
1.153.19	anuparyāyam eva dviṣantaṃ bhrātṛvyaṃ kālayate ya evaṃ veda
1.153.20	taro vai yajñaḥ stomo vidadvasuḥ
1.153.21	yajñena ca vāva te tān stomena cākālayanta
1.153.22	yajñena caiva stomena ca dviṣantaṃ bhrātṛvyaṃ kālayate ya evaṃ veda
1.154.1	ṛcā vā asurā āyan sāmnā devāḥ
1.154.2	te devā asurān ṛcy eva nigṛhya sāmnāpīḍayan
1.154.3	aiva pīḍayed dviṣato bhrātṛvyasya vyadhāya
1.154.4	indrāṃ sabādha ūto yā iti bṛhad gāyantaḥ sutasome dhoro iti rathantarasāmnaḥ
1.154.5	dhoro iti bṛhatsāmnaḥ
1.154.6	ubhe ha vā ete etad anu
1.154.7	tasmād ubhe rūpe gāyed yac ca rāthantaraṃ yac ca bārhatam
1.154.8	nānā vā enayor brahmasāmanī bhavataḥ
1.154.9	athaitad ubhe anu
1.154.10	tasmād ubhe eva rūpe gāyet
1.154.11	tad aiḍaṃ bhavati
1.154.12	paśavo vā iḍā
1.154.13	paśubhir vāva te tān akālayanta
1.154.14	tasmād yat paśumāṃś cāpaśuś ca bhrātṛvyau spardhete ya eva paśumān bhavati sa eva tayor abhibhavati
1.154.15	etaddha vai sāma prajā imā anuvyāsa
1.154.16	te tasyaitāṃ nitatām iḍām antata upayanti prajānāṃ yathāyatanād anudghātāya
1.154.17	tasmāt prajā yathāyatanād anuddhatāḥ
1.154.18	devāḥ pitaro manuṣyās te 'nyata āsann asurā rakṣāṃsi piśācā anyataḥ
1.154.19	ta eṣu lokeṣv aspardhanta
1.154.20	atha ha kalayo gandharvā antaḥsthāṃ cerur netarān netarān ādriyamāṇāḥ
1.154.21	te devāḥ pitaro manuṣyā asurān rakṣāṃsi piśācān abhyabhavan
1.154.22	ta imān lokān vyabhajanta devalokam eva devā abhajanta pitṛlokaṃ pitaro manuṣyalokaṃ manuṣyāḥ
1.154.23	tān kalayo gandharvā etyābruvann anu na eṣu lokeṣv ābhajateti
1.154.24	te 'bruvann anādriyamāṇā vai yūyam acāriṣṭa netarān netarān ādriyamāṇā iti
1.154.25	atha vai vo manasānvāsiṣmahīty abruvann anv eva na ābhajateti
1.155.1	nety abruvan sādhuvibhaktā no lokās tān na śakṣyāmaḥ saṃlobhayitum iti
1.155.2	te 'bruvan yad vayam iha svayaṃ paśyāmas tad asmākam astv iti
1.155.3	tebhya etāḥ kalindāḥ prāyacchann etāsu śrāmyateti
1.155.4	tad yat kalibhyaḥ kalindāḥ prāyacchaṃs tat kalindānāṃ kalindatvam
1.155.5	sa etat kalir vaitadanyaḥ sāmāpaśyat
1.155.6	tenāstuta
1.155.7	tenemam avāntaradeśaṃ duryantaṃ lokam apaśyat
1.155.8	tam ajayat
1.155.9	tad etal lokavit sāma
1.155.10	vindate lokam etena tuṣṭuvānaḥ
1.155.11	gandharvalokatāṃ ha tvāva nātijayati
1.155.12	gandharvalokāntam ivaiva jayati
1.155.13	yad u kalir vaitadanyo 'paśyat tasmāt kāleyam ity ākhyāyate
1.155.14	devā vai pūrvābhyāṃ savanābhyāṃ tṛtīyasavanaṃ pravṛhya svargaṃ lokam āyan
1.155.15	ta ime lokā vyavṛhyanta vi yajño 'vṛhyata
1.155.16	te devā akāmayanta sam imān lokān dadhyāma saṃ yajñaṃ dadhyāmeti
1.155.17	ta etat sāmāpaśyan
1.155.18	tenāstuvata
1.155.19	tenemān lokān samadadhuḥ saṃ yajñam adadhuḥ
1.155.20	tad yad imān lokān samadadhus tad vā asya svargyam
1.155.21	tena gandharvalokatām atijayati
1.155.22	taro vai yajñaḥ stomo vidadvasuḥ
1.155.23	yajñena ca vāva te tat stomena cemān lokān samadadhuḥ saṃ yajñam adadhuḥ
1.155.24	yajñena caivāsya stomena ca yajñaḥ saṃhito bhavatīme ca lokā ya evaṃ veda
1.155.25	somo ha khalu vai rājā kāleyam
1.155.26	sadevo hāsya yajño bhavati
1.155.27	yathā ha vā idaṃ baddhavatsā hiṃkarakṛtī dhāvaty evaṃ ha vāva tam indraḥ somam āgacchati yasmin kāleyena stuvanti
1.155.28	tasmād u haitasmāt sāmno naiva kadācaneyāt sendro me sadevo yajño 'sad iti
1.155.29	sendram evaitena sadevaṃ yajñaṃ kurute
1.155.30	tad aiḍam acchāvākasāma bhavati
1.155.31	paśavo vā iḍā
1.155.32	paśuṣv eva tat pratitiṣṭhati
1.156.1	dve vāvedam agre savane āstām
1.156.2	dvābhyāṃ vāvedaṃ savanābhyāṃ devā agre vyajayanta
1.156.3	tān vijitya yathālokam āsīnān indra etyābravīt trīṇi chandāṃsi trayaḥ prāṇāpānavyānās traya ime lokās trir deveṣv ity āhur eta imāni trīṇi savanāni karavāmeti
1.156.4	te 'bruvan na śakṣyāmo 'nena nvāva vayaṃ pūrveṇa karmaṇā pariśrāntāḥ sma iti
1.156.5	sa indro 'bravīt sa vā ahaṃ mad evādhi tṛtīyasavanaṃ nirmimā iti
1.156.6	sa ātmana evādhi tṛtīyasavanaṃ niramimīta
1.156.7	tad indro ha vā etad devatānāṃ yat tṛtīyasavanam
1.156.8	indreṇa hāsya devatānāṃ stutaṃ bhavati ya evaṃ vidvāṃs tṛtīyasavanena stute
1.156.9	dhītam iva vai tṛtīyasavanam
1.156.10	jāgataṃ suparṇa āharann adhayat
1.156.11	tad etat pīḍitam iva
1.156.12	svādiṣṭhayeti svadayanty evainat tena
1.156.13	madiṣṭhayeti rasam evāsmiṃs tan madaṃ dadhati
1.156.14	āśiram avanayanti paśunā caranty aivainat tena pyāyayanti
1.156.15	rakṣohā viśvacarṣaṇir abhi yonim ayohata iti pūrvayor evaiṣa savanayor abhisaṃkramaḥ
1.156.16	tāsu gāyatram uktabrāhmaṇam
1.157.1	atha saṃhitaṃ dvyakṣaraṇidhanaṃ pratiṣṭhāyai
1.157.2	dvipād vai yajamānaḥ pratiṣṭhityai
1.157.3	devāsurā aspardhanta
1.157.4	te 'bruvan yan na idam ubhayaṃ dhanaṃ tat saṃnidadhāmahai
1.157.5	teṣāṃ no yatare jayanti teṣāṃ na etad ubhayaṃ dhanaṃ saṃhitam astv iti
1.157.6	tad yad eṣām ubhayaṃ dhanam āsīt tat saṃnyadadhata
1.157.7	te devā akāmayantobhayam idaṃ dhanaṃ saṃhitaṃ jayemeti
1.157.8	ta etat sāmāpaśyan
1.157.9	tenāstuvata
1.157.10	tenobhayaṃ dhanaṃ saṃhitam ajayan
1.157.11	tad yad ubhayaṃ dhanaṃ saṃhitam ajayaṃs tat saṃhitasya saṃhitatvam
1.157.12	ubhayam eva dhanaṃ saṃhitaṃ dviṣantaṃ bhrātṛvyaṃ jayati ya evaṃ veda
1.157.13	tad u hovācāruṇir aśvo vāva sa saṃhita āsīt
1.157.14	tasminn evaiṣāṃ tad dhanaṃ saṃhitam āsīt
1.157.15	tam eva tad asurāṇām avṛñjata
1.157.16	prajāpatiṃ vāvaiṣāṃ tad avṛñjateti
1.157.17	tato vai devā abhavan parāsurāḥ
1.157.18	bhavaty ātmanā parāsya dviṣan bhrātṛvyo bhavati ya evaṃ veda
1.158.1	atho haitad avacchinnam ivaiva mādhyaṃdināt savanāt tṛtīyasavanam
1.158.2	te devā etad vyavekṣyāvidur avacchinnam iva vā idaṃ mādhyaṃdināt savanāt tṛtīyasavanam iti
1.158.3	ta etat sāmāpaśyan
1.158.4	tenaitat samadadhuḥ
1.158.5	yat samadadhus tad v eva saṃhitasya saṃhitatvam
1.158.6	saṃhitaṃ hāsyaitat tṛtīyasavanam anavacchinnaṃ bhavati ya evaṃ veda
1.158.7	athoṣṇikkakubhau
1.158.8	uṣṇikkakubbhyāṃ vā indro vṛtrāya vajram udayacchad gāyatryos tiṣṭhan / te enaṃ nodayacchatām
1.158.9	tayoś catuṣpadaḥ paśūn upādadhād gāṃ cāśvaṃ cājāṃ cāviṃ ca
1.158.10	te enam udayacchatām
1.158.11	sa uṣṇikkakubhos tiṣṭhan sabhapauṣkale bāhū kṛtvā prāharat
1.158.12	tam ahan
1.158.13	hanti dviṣantaṃ bhrātṛvyaṃ ya evaṃ veda
1.159.1	sa prācānyena padā prābhraṃśata pratīcānyena
1.159.2	yena prācā prābhraṃśata sā kakub abhavat
1.159.3	tasmāt kakubhaḥ pūrvārdhe 'kṣarāṇi bhūyiṣṭhāni
1.159.4	atha yena pratīcā prābhraṃśata soṣṇig abhavat
1.159.5	tasmād uṣṇiho jaghanārdhe 'kṣarāṇi bhūyiṣṭhāni
1.159.6	te ete chandasī dhenuś caivānaḍvāṃś ca
1.159.7	tasmāt paśavaḥ pūrvārdhena ca jaghanārdhena ca bhūyiṣṭhaṃ bhuñjanti
1.159.8	vahanti pūrvārdhena duhre ca jaghanārdhena pra ca janayanti
1.159.9	ubhayaṃ dhenupayasaṃ cānaḍutpayasaṃ cāvarunddhe ya evaṃ veda
1.160.1	tāsu sabhaṃ yajñasyaiva sabhatāyai
1.160.2	yaddha vai kiṃ ca yajñasya duḥṣṭutaṃ duśśastaṃ vidhuraṃ tasya ha vā etat sabhatāyai
1.160.3	sabham avibham asad iti ha vā etena stuvanti
1.160.4	sābhaṃ ha vā etan nāma
1.160.5	sabhena vai devā asurāṇāṃ tejo balam indriyaṃ vīryaṃ paśūn annādyaṃ sabhena sabham ātmānam adhyakurvata
1.160.6	tat sabhasya sabhatvam
1.160.7	sabhenaiva dviṣato bhrātṛvyasya tejo balam indriyaṃ vīryaṃ paśūn annādyaṃ sabhena sabham ātmānam adhikurute ya evaṃ veda
1.160.8	prajāpatiḥ paśūn asṛjata
1.160.9	te 'smāt sṛṣṭā apākrāman
1.160.10	so 'kāmayata na mat paśavo 'pakrāmeyur abhi māvarterann iti
1.160.11	sa etat sāmāpaśyat
1.160.12	tenāstuta
1.160.13	tato vai taṃ paśavo 'bhyāvartanta tato 'smād anapakrāmiṇo 'bhavan
1.160.14	so 'bravīt sabho vai paśubhir abhūvam iti
1.160.15	tad v eva sabhasya sabhatvam
1.160.16	sabho hāvibhaḥ paśubhir bhavati ya evaṃ veda
1.160.17	tad u kākubhaṃ svāraṃ bhavati
1.160.18	prāṇo vai svaraḥ puruṣacchandasaṃ kakup
1.160.19	jyaiṣṭhyaṃ vai prāṇo jyaiṣṭhyaṃ puruṣaḥ
1.160.20	jyaiṣṭhyenaiva taj jyaiṣṭhyaṃ saṃdadhati jyaiṣṭhyena jyaiṣṭhye pratitiṣṭhanti
1.160.21	atho yajamānam eva tat prāṇena samardhayanti
1.160.22	sam asmā ṛdhyate ya evaṃ veda
1.160.23	tān ekarūpān na vyajānāt
1.160.24	sa etat pauṣkalaṃ sāmāpaśyat
1.160.25	tenaiṣāṃ rūpāṇi vyākarot
1.160.26	te nānārūpā abhavañchveto rohitaḥ kṛṣṇaḥ
1.160.27	ekarūpā ha vāva te tataḥ purāsū rohitā eva
1.160.28	bahurūpān nānārūpān paśūn avarunddhe bahupaśur bhavati ya evaṃ veda
1.160.29	atha pauṣkalam
1.160.30	puṣkala āṅgirasaḥ paśukāmas tapo 'tapyata
1.160.31	sa etat sāmāpaśyat
1.160.32	tenāstuta
1.160.33	tato vai sa paśūn avārunddha
1.160.34	tad etat paśavyaṃ sāma
1.160.35	ava paśūn runddhe bahupaśur bhavati ya evaṃ veda
1.160.36	yad u puṣkala āṅgiraso 'paśyat tasmāt pauṣkalam ity ākhyāyate
1.160.37	tac caturakṣaraṇidhanaṃ bhavati
1.160.38	catuṣpadā vai paśavaḥ
1.160.39	paśava uṣṇik
1.160.40	abhi pūrvāṇām eva paśūnām avaruddhyai
1.161.1	yad yathāpūrvaṃ chandāṃsy upeyur anuṣṭubha uttamāḥ kuryuḥ
1.161.2	vāg vā anuṣṭup
1.161.3	tāṃ tvai yajñād bahirdhā kuryuḥ
1.161.4	tām evaitad yajñasya madhyata ābhajanti
1.161.5	tā etā bhavanti purojitī vo andhasa iti
1.161.6	purastāddha vā etāḥ pāpmānaṃ jayantīḥ purastāt pāpmānam apaghnatyo yanti
1.161.7	jitaṃ ha vā etābhir vijitam anvavasyanti
1.161.8	sutāya mādayitnave apa śvānaṃ śnathiṣṭana sakhāyo dīrghajihviyam iti
1.161.9	dīrghajihvī ha vā asury āsa
1.161.10	sā ha sma somaṃ somam avaleḍhi
1.161.11	uttare ha samudra āsa
1.161.12	sa yo ha sma dakṣiṇe samudre sūyate yaḥ pūrve yo 'pare taṃ ha sma tata evāvaleḍhi
1.161.13	tāṃ hendro jighṛkṣan na śaśāka grahītum
1.161.14	sa hovāca mā kaścana yaṣṭeyaṃ vai dīrghajihvī somaṃ somam evāvaleḍhīti
1.162.1	atha ha sumitraḥ kautso darśanīya āsa
1.162.2	taṃ hovāca sumitra darśanīyo vā asi sulāpā vai darśanīyena striya imāṃ dīrghajihvīṃ lilāpayiṣasveti
1.162.3	tāṃ hetyovāca dīrghajihvi kāmayasva meti
1.162.4	sā hovācaikaṃ tava śepo 'ṅge 'ṅge mama muṣkā na vai tat sampadyata iti
1.162.5	sa ha punar etyovācaikaṃ tava śepo 'ṅge 'ṅge mama muṣkā na vai tat sampadyata iti vai mām iyam āheti
1.162.6	aṅge 'ṅge vā ahaṃ tava śepāṃsi karomīti hovāca
1.162.7	tāni hābhiprāvṛtyeyāya
1.162.8	tāṃ hovāca dīrghajihvi kāmayasva meti
1.162.9	sā hovācaikaṃ tava śepo 'ṅge 'ṅge mama muṣkā na vai tat sampadyata iti
1.162.10	aṅge 'ṅge vāva mama śepāṃsīti hovāca
1.162.11	aṅga te paśyānīti
1.163.1	tāni hāsyai darśayāṃcakāra
1.163.2	tāni hāsyai chandayāṃcakruḥ
1.163.3	sa vā ehīti hovāca
1.163.4	ko nāmāsīti
1.163.5	sumitro nāmeti
1.163.6	kalyāṇaṃ vai te nāmeti hovāca
1.163.7	tau ha saṃnipedāte
1.163.8	tasyāṃ ha yadārthaṃ cakre 'tha haināṃ tad evābhisaṃjagrāha
1.163.9	sā hovāca nanv are tvaṃ sumitro 'vocathā iti
1.163.10	sa hovāca sumitra evāha sumitrāyāsmi durmitro durmitrāyeti
1.163.11	sa etāni saumitrāṇi sāmāny apaśyat
1.163.12	tair astuta
1.163.13	tair indram āhvayat
1.163.14	sa indra etam ānuṣṭubhaṃ vajram udyatyādravat
1.163.15	purojitī vo andhasaḥ sutāya mādayitnave apa śvānaṃ śnathiṣṭana sakhāyo dīrghajihviyam ity evāsyai prāhan
1.163.16	tā etā bhrātṛvyaghnyo rakṣoghnya ṛcaḥ
1.163.17	hanti dviṣantaṃ bhrātṛvyam apa rakṣaḥ pāpmānaṃ hata etābhir ṛgbhis tuṣṭuvānaḥ
1.163.18	yo dhārayā pāvakayā pariprasyandate suta indur aśvo na kṛtviyas taṃ duroṣam abhī naraḥ somaṃ viśvācyā dhiyā yajñāya santv adraya iti pūrvayor evaiṣa savanayor abhisaṃkramaḥ
1.163.19	tāsu śyāvāśvam
1.163.20	śyāvāśvaṃ vā ārcanānasaṃ samiddhāraṃ paretaṃ pratisattriṇo hitvā svargaṃ lokam āyan
1.163.21	so 'kāmayatānūtpateyaṃ svargaṃ lokaṃ pratisattribhiḥ saṃgaccheyeti
1.163.22	sa etat sāmāpaśyat
1.163.23	tenāstuta
1.164.1	purojitī vo andhasa ehy ā sūtāya mādayitnavā ehy ā āpa śvānaṃ śnāthiṣṭānā
1.164.2	tam ai ho vā ehy ā ity eva marutaḥ svarge loka upāhvayanta
1.164.3	tato vai sa pratisattribhiḥ samagacchata
1.164.4	sa haiṣa marudbhir eva saha śyāvāśvaḥ
1.164.5	tad etat svargyaṃ sāma
1.164.6	aśnute svargaṃ lokaṃ ya evaṃ veda
1.164.7	yad u śyāvāśva ārcanānaso 'paśyat tasmāc chyāvāśvam ity ākhyāyata
1.164.8	indro vai tṛtīyasavanād bībhatsamāna udakrāmat
1.164.9	dhītam iva hy āsīt
1.164.10	tam etena viśve devāḥ sāmnāhvayanta o ho i yā iti
1.164.11	tato vā indras tṛtīyasavanam upāvartata
1.164.12	tato 'smād anapakramy abhavat
1.164.13	tad etat sendraṃ sāma
1.164.14	sendro hāsya sadevo yajño bhavaty abhy asyendro yajñam āvartate nāsyendro yajñād apakrāmati ya evaṃ veda
1.164.15	tat svāraṃ bhavati
1.164.16	prāṇo vai svaraḥ
1.164.17	vīva vā ete prāṇair ṛdhyante ye yajñiyasya karmaṇo 'tipādayanti yadi vā nātipādayanti
1.164.18	ko hi tad veda yadi te 'ti vā pādayanti na vā
1.164.19	tad yat svāraṃ bhavati prāṇair eva tat samṛdhyante
1.165.1	athāndhīgavam
1.165.2	madhyenidhanaṃ bhavati pratiṣṭhāyai
1.165.3	samudraṃ vā ete 'nārambhaṇaṃ praplavante ya ārbhavaṃ pavamānam upayanti
1.165.4	tad yan madhyenidhanaṃ bhavati pratiṣṭhityā eva
1.165.5	tad yathā vā adaḥ samudraṃ prasnāya dvīpaṃ vittvopotsnāya viśrāmyann āsta evaṃ ha vā etan nidhanam upetya kāmaṃ viśrāmyanta āsīrann astuvānāḥ
1.165.6	tad aiḍaṃ bhavati
1.165.7	paśavo vā iḍā
1.165.8	paśavaḥ kṛtsnam annādyam
1.165.9	yo vā anavaso 'dhvānaṃ praiti nainaṃ sa samaśnute
1.165.10	atha yaḥ sāvasaḥ praiti sa evainaṃ samaśnute
1.165.11	ayaṃ vāva samudro 'nārambhaṇo yad idam antarikṣam
1.165.12	tasya nānavasenetthaṃ gatir asti nettham
1.165.13	tad etat paśūn eva kṛtsnam annādyam avasaṃ kṛtvā yanti
1.165.14	śāktyā annādyakāmā adīkṣanta
1.165.15	sa etad andhīguḥ śāktyaḥ sāmāpaśyat
1.165.16	tenāstuta
1.165.17	tasyaitāṃ daśākṣarāṃ virājaṃ madhyata upayanti
1.165.18	daśākṣarā virāṭ
1.165.19	annaṃ virāṭ
1.165.20	tato vai te virājam annādyam avārundhata
1.165.21	tad etad virājo 'nnādyasyāvaruddhiḥ sāma
1.165.22	ava virājam annādyaṃ runddhe 'nnādaḥ śreṣṭhaḥ svānāṃ bhavati ya evaṃ veda
1.165.23	yad v andhīguḥ śāktyo 'paśyat tasmād āndhīgavam ity ākhyāyate
1.166.1	athaitā bhavanti abhi priyāṇi pavate canohita iti
1.166.2	prajāpatiḥ prajā asṛjata
1.166.3	tā aprāṇā asṛjata
1.166.4	tābhya etābhir evargbhiḥ prāṇān adadhād abhi priyāṇi pavate canohita iti
1.166.5	prajā vai priyam
1.166.6	tā abhīty eva prāṇenābhyapavata
1.166.7	nāmāni yahvo adhi yeṣu vardhata iti
1.166.8	mahā vai prajānāmāni
1.166.9	ā sūryasya bṛhato bṛhann adhi rathaṃ viṣvañcam aruhad vicakṣaṇa iti
1.166.10	prāṇo vai viṣvaṅ
1.166.11	so 'yaṃ viṣv añcati
1.166.12	tā etā āyuṣyā ṛcaḥ
1.166.13	sarvam āyur ety etābhir ṛgbhis tuṣṭuvānaḥ
1.166.14	tāsu kāvam
1.166.15	kavir vai bhārgavo deveṣv amartyaṃ gandharvalokam aicchata
1.166.16	sa etat sāmāpaśyat
1.166.17	tenāstuta
1.166.18	tato vai sa deveṣv amartyaṃ gandharvalokam āśnuta
1.166.19	tad etal lokavit sāma
1.166.20	aśnute deveṣv amartyaṃ gandharvalokam etena tuṣṭuvānaḥ
1.166.21	yad u kavir bhārgavo 'paśyat tasmāt kāvam ity ākhyāyate
1.166.22	tat svāraṃ bhavati
1.166.23	svareṇa vai devebhyo 'ntato 'nnādyaṃ pradīyate
1.166.24	ṛksamaṃ pavamānānte bhavati
1.166.25	narcā sāmātirecayanti narcaṃ sāmnā
1.166.26	tad yad iheva ceheva ca pavamāne na stuvata etasyaiva samatāyai samaṃ kﾱptyai
1.166.27	padānusvāraṃ purastād gāyatraṃ bhavati padānusvāram upariṣṭāt pavamānānte
1.166.28	tasmād ubhayataḥprāṇāḥ prajā ūrdhvāś cāvācīś ca
1.166.29	yāṃ ha khalu vai pitāputrau nāvam ajato na sā riṣyati
1.166.30	daivy eṣā naur yad yajñaḥ
1.166.31	tāv etat pitāputrāv evājataḥ
1.166.32	auśanaṃ purastād bhavati kāvam upariṣṭād yajñasyaivāriṣṭyai
1.166.33	tasmād yad dāśā nāvam adhirohanti pitāputrau haivāgre 'dhirohataḥ
1.166.34	pañcaitāni chandāṃsy ārbhave pavamāne bhavanti sapta sāmāni
1.166.35	tad dvādaśa sampadyante
1.166.36	dvādaśa māsāḥ saṃvatsaraḥ
1.166.37	pañco evāmūni sāmāni mādhyaṃdine pavamāne bhavanty ṛtava eva
1.166.38	māsā evārbhave pavamāne kalpanta ṛtavo mādhyaṃdine
1.166.39	sa haiṣa saṃvatsara eva vyūḍho yad yajñaḥ
1.167.1	prajāpatir ha khalu vā eṣa yaḥ saṃvatsaraḥ
1.167.2	sa ha sa ṣaṇ māso 'nyataram anyataraṃ pādam udgrāhaṃ tiṣṭhati
1.167.3	sa yadoṣṇam udgṛhṇāty atha hedam upary uṣṇo bhavaty adha u ha tadā śīto bhavati
1.167.4	tasmād grīṣma upary uṣṇo 'dhaḥ śītam adhigamyate
1.167.5	tasmād u grīṣme śītāḥ kūpyā apa udāharanti
1.167.6	atha yadā śītam udgṛhṇāty atha hedam upari śīto bhavaty adha u ha tadoṣṇo bhavati
1.167.7	tasmāddhemann upari śīto 'dha uṣṇam adhigamyate
1.167.8	tasmād u hemann uṣṇāḥ kūpyā apa udāharanti
1.167.9	evaṃ ha vā eṣa prajāpatiḥ saṃvatsaraḥ prajā bibharti
1.167.10	atha ha vā etaṃ saumyaṃ carum āharanti
1.167.11	yaddha vā udgātur yajña ūnaṃ vātiriktaṃ vā kurvato mīyate yamalokaṃ ha vā asya tad gacchati
1.167.12	taddhāpi mṛtodīriṇa āhur yamasyaitat sabhāyām apaśyāma iti
1.167.13	tad etena punar āhriyate yad etaṃ saumyaṃ carum āharanti
1.167.14	taṃ hāvekṣeta yan me mano yamaṃ gataṃ yad vā me aparāgataṃ rājñā somena tad vayaṃ punar asmāsu dadhmasi manasi me cakṣur adhāś cakṣuṣi me mana āyuṣmatyā ṛco mā chaitsi mā sāmno bhāgadheyād vi yoṣam iti
1.167.15	taddhāpi chāyāṃ paryavekṣetātmano 'praṇāśāya
1.167.16	atho sarpiṣo 'kṣyor ādadhīta cakṣuṣa āpyāyanāya
1.167.17	tad api vijñānam asat
1.167.18	ya ātmānaṃ na paripaśyed apetāsuḥ sa syāt
1.167.19	tasmāt satyād apy ājyaṃ bhūya ānīya pary evātmānaṃ didṛkṣeta sarvasyāyuṣo 'varuddhyai
1.168.1	aṅgirasāṃ vai sattram āsīnānāṃ śarkarā akṣiṣv ajāyanta
1.168.2	te 'kāmayantānandhāḥ syāma prapaśyemeti
1.168.3	ta etaṃ saumyaṃ śyāmaṃ carum akṣiṣv ādadhata
1.168.4	tam etena mantreṇādadhata yena hy ājim ajayan nṛcakṣā yena śyenaṃ śakunaṃ suparṇaṃ yad āhuś cakṣur aditāv anantaṃ somo nṛcakṣā mayi tad dadhātv iti
1.168.5	tato vai te 'nandhā abhavan prāpaśyan
1.168.6	anandho haiva bhavati prapaśyati ya evaṃ veda
1.168.7	tad āhuḥ prāśyā3 na prāśyā3 iti
1.168.8	sa yo 'nūcānaḥ sann ayaśa ṛtaḥ syāt sa hi taṃ prāśnīyāt
1.168.9	anūcāna iha vā alaṃ yaśase
1.168.10	sa yo 'nūcānaḥ sann ayaśa ṛto bhavaty amuṃ ha vai tasya lokaṃ yaśo gataṃ bhavati
1.168.11	tad etena punar āhriyate yad etaṃ saumyaṃ śyāmaṃ caruṃ prāśnāti
1.168.12	tad u hovāca śāṭyāyanir naivaiṣa prāśyaḥ kas tato yaśa āhared yatra bhūyasī rātrīr vatsyan syād iti
1.168.13	tasmād u haitaṃ naiva prāśnīyāt
1.169.1	turīyaṃ vā etat sāmnaḥ
1.169.2	sāmann evaitad yajñaṃ pratiṣṭhāpayanti
1.169.3	tanūr vā eṣā sāmnām
1.169.4	satanūny evaitat sāmāni kurvanti
1.169.5	yo ha vā etasmāt sāmna iyād duścarmā vā syāt pāpī vainaṃ kīrtir abhivadet
1.169.6	gāyatrī vā eṣā vayo bhūtvodeti divam apatat
1.169.7	anuṣṭubhi vā etasyai satyai diśaḥ śulkam aharan
1.169.8	śulkahṛto 'smai prajā bhavanti digbhyo 'smai śulko hriyate ya evaṃ veda
1.169.9	vayo yajñā vo agnaya iti prastauty upoyi girā ca dakṣase popriṃ vayam amṛtaṃ jātevāṃho i vidosam iti pratiharati
1.169.10	yajñeti dve akṣare gireti dve poprim iti dve
1.169.11	tat ṣaṭ sampadyante
1.169.12	ṣaḍakṣaras tūṣṇīṃśaṃsaḥ
1.169.13	tūṣṇīṃśaṃsa evaitad āgnimārute vimucyate
1.169.14	sa hy antaḥ
1.169.15	agnir vaiśvānaraḥ prajā abhyudatiṣṭhat
1.169.16	sa idaṃ sarvaṃ prātapat
1.169.17	tasya devāḥ pradāhād abibhayuḥ
1.169.18	te 'bruvan sarvaṃ vā ayam idaṃ pradhakṣyati
1.170.1	eta asya haro 'perayāmeti
1.170.2	tasya haro 'pairayan
1.170.3	tad yat prathamam apairayaṃs tasmin vyavadanta kvedaṃ bhaviṣyatīti
1.170.4	yajñe yajñe no bhaviṣyatīty abruvan
1.170.5	tad yajñāyajñīyam abhavat
1.170.6	tad yajñāyajñīyasya yajñāyajñīyatvam
1.170.7	yad dvitīyam apairayaṃs tan nārmedham abhavat
1.170.8	yat tṛtīyam apairayaṃs tad dāśaspatyam abhavat
1.170.9	yac caturtham apairayaṃs tad viśoviśīyam abhavat
1.170.10	yat pañcamam apairayaṃs tad vāravantīyam abhavat
1.170.11	agnir vā eṣa vaiśvānaro yad yajñaḥ
1.170.12	tad yad etāny agniṣṭomasāmāni bhavanti harasy evaitad agniṃ vaiśvānaraṃ pratiṣṭhāpayanti
1.171.1	nārmedhaṃ nāthakāmaḥ kurvīta
1.171.2	nṛmedhaś ca vai suvrataś ca bhrātarau
1.171.3	tau ha nikānviyādadhāte
1.171.4	sa ha nṛmedhaḥ suvratasyojjagau
1.171.5	taddha yajñāyajñīyenaivāstutam āsa
1.171.6	atha hainam āsasrur yajamānasya vai ta udgātuḥ putrau putram amīmaratām antakadhṛtiṃ sauvratiṃ nakiraś ca śakapūtaś ceti
1.171.7	taṃ ha bāhū parāmṛśann uvāca brāhmaṇā eṣa vo yajñas tena yaṃ kāmayadhve taṃ yājayata anena nvā ahaṃ taṃ śātayiṣya iti
1.171.8	taṃ haudumbaryām anuveṣṭya śaṇaśalākābhir upādīpayāṃcakāra
1.171.9	so 'kāmayatod ita iyāṃ gātuṃ nāthaṃ vindeya na māyam agnir dahed iti
1.171.10	sa etat sāmāpaśyat
1.171.11	tenāstuta
1.171.12	tato vai sa gātuṃ nātham avindata
1.171.13	nainam agnir adahat
1.171.14	api ha tac chulbakaṃ pradadāha yenānuveṣṭita āsa
1.171.15	tad etad gātuvin nāthavit sāma
1.171.16	gātuṃ vai sa tan nātham avindata
1.171.17	vindate gātuṃ nāthaṃ ya evaṃ veda
1.171.18	yad u nṛmedho 'paśyat tasmān nārmedham ity ākhyāyate
1.172.1	dāśaspatyaṃ śraiṣṭhyakāmaḥ kurvīta
1.172.2	devāsurā aspardhanta
1.172.3	te devā indram upādhāvaṃs tvayādhipatyedaṃ jayāmeti
1.172.4	sa indro 'kāmayata jayemāsurān iti
1.172.5	sa etat sāmāpaśyat
1.172.6	tenāstuta
1.172.7	tato vai devā asurān ajayan
1.172.8	tasmai vijityāsīnāya daśapataye daśapataya i ety evoddhārān udaharan
1.172.9	tad eva dāśaspatyasya dāśaspatyatvam
1.172.10	ud uddhāraṃ harata uddhāryo bhavati ya evaṃ veda
1.172.11	viśoviśīyam annādyakāmaḥ kurvīta
1.172.12	agnir vā akāmayata viśo viśa evānnādaḥ śreṣṭho 'dhipatiḥ syām iti
1.172.13	sa etat sāmāpaśyat
1.172.14	tenāstuta
1.172.15	tato vai sa viśo viśa evānnādaḥ śreṣṭho 'dhipatir abhavat
1.172.16	tata enaṃ viśo viśo vyavāharanta
1.172.17	tad yad enaṃ viśo viśo vyavāharanta tad viśoviśīyasya viśoviśīyatvam
1.172.18	sa haiṣa viśo viśa evānnādaḥ śreṣṭho 'dhipatiḥ
1.172.19	viśo viśa evānnādaḥ śreṣṭho 'dhipatir bhavati ya evaṃ veda
1.172.20	vāravantīyaṃ paśukāmaḥ kurvīta
1.172.21	prajāpatiḥ paśūn asṛjata
1.172.22	te 'smāt sṛṣṭā apākrāman
1.172.23	tān vāravantīyenaivāvārayata
1.172.24	yad avārayata tad vāravantīyasya vāravantīyatvam
1.172.25	tad yad vāravantīyam agniṣṭomasāma bhavati paśūnām evopasthityai paśūnām anapakramāya
1.173.1	yo vai yajñasyodhar veda prattaṃ yajñaṃ duhe
1.173.2	yajñāyajñīyaṃ vāva yajñasyodhaḥ
1.173.3	tasyaite stanā gāyatraṃ ca rathantaraṃ ca bṛhac ca vāmadevyaṃ ca
1.173.4	tad gāyatram iva prastuyāt
1.173.5	rathantarasyeva stobhān stobhet
1.173.6	bṛhata iva rohān rohet
1.173.7	hiṃkāro vāmadevyam
1.173.8	svayam eva yajñāyajñīyam
1.173.9	etad vai yajñaṃ yajamāno duhe
1.173.10	sa heṣṭvaiva śreyān bhavati
1.173.11	yajñā yajñā vo agnaya iti bhavati
1.173.12	eṣa ha vai yajño yajño yad yajñāyajñīyam
1.173.13	yajñaṃ yajñaṃ vahatīti ha vai yajñāyajñīyasya yajñāyajñīyatvam
1.173.14	etena ha sma vai purā sarvāṇi stotrāṇi stuvanti
1.173.15	tad āhur ūrdhvā vā ete svargaṃ lokaṃ rohanti ye yajante
1.173.16	ta īśvarāḥ parāñco 'tipattor iti
1.173.17	tad yad yajñāyajñīyenopariṣṭāt stuvanti iyaṃ vai yajñāyajñīyam asyām evaitat pratitiṣṭhanti
1.173.18	apa upanidhāya stuvanty agnir vā eṣa vaiśvānaro yad yajñāyajñīyaṃ tasya śāntyā apradāhāya
1.173.19	ūrubhyāṃ patny upapravartayati
1.173.20	agnim eva tad vaiśvānaraṃ śamayati
1.173.21	nagnam ivoruṃ kṛtvopapravartayati
1.173.22	nagnam iva hy ūruṃ kṛtvā patnī vīryaṃ karoti
1.173.23	tāṃ saṃkhyāpayanti retodheyāya
1.173.24	tad āhur ā vā etat patny udgātuḥ prajāṃ datte yad vigīte sāman saṃkhyāpayantīti
1.174.1	tāṃ pratisamīkṣeta vāmī nāma saṃdṛśi viśvā vāmāni dhīmahīti
1.174.2	prajā vai vāmam
1.174.3	prajām eva tad ātman dhatte
1.174.4	vṛṣṇas te vṛṣṇyāvato viśvā retāṃsi dhīmahītītarā pratisamīkṣate
1.174.5	tad āhuḥ prāvṛta udgāyed agnir vā eṣa vaiśvānaro yad yajñāyajñīyaṃ tasya śāntyā apradāhāyeti
1.174.6	īśvaro ha tu pitṛdevatyo bhavitor yat prāvṛta udgāyet
1.174.7	atho āhur yāvad eva śrotraṃ tāvat prāvṛtyodgāyed iti
1.174.8	tad u vā āhuḥ karṇābhyāṃ vai śṛṇoty akṣibhyāṃ paśyati
1.174.9	tasmād ātmānam antariyād yat prāvṛta udgāyet
1.174.10	atho āśiraṃ vai tṛtīye savane 'vanayanti
1.174.11	prajā vai paśava āśīḥ
1.174.12	tasmāt sarvasmād ātmānam antariyād yat prāvṛta udgāyet
1.174.13	aprāvṛta evodgāyed iti
1.175.1	vayo vai yajñāyajñīyam
1.175.2	sa yaṃ kāmayeta yajamānaṃ svargalokaḥ syād iti vayo yajñā vo agnaya ity asya prastuyāt
1.175.3	vaya evainaṃ śakuno bhūtvā svargaṃ lokaṃ vahati
1.175.4	tad u tad anāyuṣyam iva
1.175.5	pramathitam iva vā etad yad vayo 'nālayam iva
1.175.6	tasmād evaṃ na prastuyāt
1.175.7	o yirā yirā cā dākṣāsā iti
1.175.8	yad girā girā ceti brūyād agnir vaiśvānaro yajamānaṃ giret
1.175.9	atha yad o yirā yirā cā dākṣāsā ity āha annaṃ vā irā annādyam eva tad agner vaiśvānarasya mukhato 'pidadhāti
1.175.10	īśvaro ha tu rūkṣo bhavitor yad o yirā yirā cā dākṣāsā iti brūyāt
1.175.11	o yirā ihā cā dākṣāsā ity eva brūyāt
1.176.1	tathā ha na rūkṣo bhavati
1.176.2	etaddha sma vai taṃ pūrve brāhmaṇā mīmāṃsante ka u svid adya śiṃśumāryai vyāttam atiproṣyata iti
1.176.3	eṣā ha vā ekāyane śiṃśumārī pratīpaṃ vyādāya tiṣṭhati yad yajñāyajñīyam
1.176.4	tasyā etad annādyam eva mukhato 'pidhāya svasty atyeti
1.176.5	popriṃ vayam amṛtaṃ jāto vā iti
1.176.6	yat pra pra vayam iti brūyāt pramāyuko yajamānaḥ syāt
1.176.7	atha yat poprim ity āhaiṣa evāsmai poprir bhavati
1.176.8	hiṃ māyi dāyivam iti
1.176.9	yad dāsam iti brūyād dāsuko yajamānaḥ syāt
1.176.10	atha yad dāyivam ity āha divaṃ saṃstuto yajño gamayitavya ity āhur divam evaitat saṃstutaṃ yajñaṃ gamayanti
1.176.11	priyaṃ mitraṃ nu śaṃsiṣam iti
1.176.12	yat priyaṃ mitraṃ na śaṃsiṣam iti brūyān na priyaṃ mitraṃ śaṃseta
1.176.13	atha yat priyaṃ mitraṃ nu śaṃsiṣam ity āha priyam eva mitraṃ śaṃsate
1.177.1	prāyāṃ māyitrān nū śāṃsīṣām ūrjo napātaṃ sa hy āyumā iti
1.177.2	yan nāyumeti brūyān nāyuṣmān yajamānaḥ syāt
1.177.3	atha yad āyumety āhāyur evaitad udgātātmaṃś ca yajamāne ca dadhāti
1.177.4	hiṃ māyi smāyūḥ āśemā havyadātayā vu vā iti
1.177.5	yad dāśemeti brūyād daṃśukā enaṃ syuḥ
1.177.6	atha yad āśemety āhāśnuta eva
1.177.7	āśemā hāvyādātāyāyi bhuvad vājeṣv avitā bhūvāddhiṃ māyi vārdhā iti
1.177.8	vṛddha iva hy etarhi yajño bhavati
1.177.9	uta trātā bahūnām iti
1.177.10	yat tanūnām iti brūyāt tanur iva yajamānaḥ syāt
1.177.11	atha yad bahūnām ity āha bahūnām evainam etat trātāraṃ karoti
1.178.1	tad āhur yajñāyajñīyasyaikād akṣarād ūnā ṛcaḥ
1.178.2	tad yajñasya chidram
1.178.3	yas tad udgāyan nāpidadhāti yajñāyajñīyaṃ chidraṃ karoti
1.178.4	yajñāyajñīyaṃ chidram anu yajñaḥ sravati yajñam anu yajamāno yajamānam anu prajāḥ
1.178.5	tasmin vācaṃ dadhyāt
1.178.6	vāg vai brahma
1.178.7	uta trātā vāg bahūnā vu vā iti
1.178.8	gaur iti haike dadhati
1.178.9	gaur vai kṛtsnam annādyam
1.178.10	kṛtsnasyaivānnādyasyāvaruddhyai
1.178.11	tad āhur naitad ādriyeta
1.178.12	yad vāva vāṅnidhanaṃ bhavati tenaiva saṃdhīyata iti
1.178.13	tad āhur yathāpūrvaṃ yathājyaiṣṭhyaṃ chandāṃsi vimucyamānāni chandasāṃ kﾱptiṃ vimuktim anu prajāḥ kalpāntā iti
1.178.14	yajñā vo agnaya iti ṣaḍbhir akṣaraiḥ prastauti
1.178.15	girā ca dakṣasa iti ṣaḍbhir akṣarair ādim ādatte
1.178.16	tad dvādaśa sampadyante
1.178.17	dvādaśākṣarā jagatī
1.178.18	vi te jagatīṃ prathamataḥ paryūhanti
1.178.19	taj jagatyā vimucyante
1.178.20	pra vayam amṛtaṃ jātavedasam ity ekādaśākṣarāṇi sampadyante
1.178.21	ekādaśākṣarā triṣṭup
1.178.22	tat triṣṭubhā vimucyante
1.178.23	priyaṃ mitraṃ nu śaṃsiṣam ity aṣṭābhir akṣarair nidhanam upayanti
1.178.24	aṣṭākṣarā gāyatrī
1.178.25	tad gāyatryā vimucyante
1.178.26	tad yathāpūrvaṃ yathājyaiṣṭhyaṃ chandāṃsi vimucyamānāni yanti chandasāṃ kﾱptiṃ vimuktim anu prajāḥ kalpante nāparamārī pūrvo mriyate
1.179.1	devāsurā yajñe 'spardhanta
1.179.2	te devā asurān yajñān niravāghnan
1.179.3	te 'surās trayāṇāṃ savanānāṃ rasaṃ vīryaṃ pravṛhyāndhaṃ tamaḥ prāviśan
1.179.4	yaddha vai kiṃ ca parācīnam agniṣṭomāt tad andhaṃ tamaḥ
1.179.5	yat parācīnaṃ saṃvatsarāt tad andhaṃ tamaḥ
1.179.6	etāvān vāva yajño yāvān agniṣṭomaḥ
1.179.7	etāvān u saṃvatsaraḥ
1.179.8	dvādaśa vā agniṣṭomasya stotrāṇi
1.179.9	dvādaśa māsāḥ saṃvatsaraḥ
1.179.10	dvādaśa stotrāṇi dvādaśa śastrāṇi
1.179.11	dvādaśa pūrvapakṣā dvādaśāparapakṣāḥ
1.179.12	atha yat tataḥ parācīnaṃ tad andhaṃ tamaḥ
1.179.13	tat prāviśan
1.179.14	te devā asurān anvabhyavāyan
1.179.15	tān asurā etair evokthaiḥ pratyudatiṣṭhan
1.179.16	yad ukthaiḥ pratyudatiṣṭhaṃs tad ukthānām ukthatvam
1.179.17	tāṃs tato nir evāvāghnan
1.179.18	te 'ndham eva tamaḥ prāviśan rātrim eva
1.179.19	sa indro 'bravīt kaś cāhaṃ cedam anvabhyavaiṣyāva iti
1.180.1	ahaṃ cety abravīd varuṇaḥ
1.180.2	ahaṃ vāṃ jyotir dhārayiṣyāmīty agnir abravīt
1.180.3	tāv anvabhyavaitām
1.180.4	tāv ekaṃ tṛtīyam udāharatām
1.180.5	tena prātassavanam āpyāyayan
1.180.6	tasmād āgneyīṣu stuvanti
1.180.7	aindrāvaruṇam anuśasyate
1.180.8	tasmād u gāyatrīṣu stuvanti
1.180.9	gāyatraṃ hi prātassavanam
1.180.10	sa evābravīt kaś cāhaṃ cedam anvabhyavaiṣyāva iti
1.180.11	ahaṃ cety abravīd bṛhaspatiḥ
1.180.12	tāv anvabhyavaitām
1.180.13	tāv evaikaṃ tṛtīyam udāharatām
1.180.14	tena mādhyaṃdinaṃ savanam āpyāyayan
1.180.15	tasmād aindrīṣu stuvanti
1.180.16	aindrābārhaspatyam anuśasyate
1.180.17	tasmād u kakupsu stuvanti
1.180.18	kākubhaṃ hi mādhyaṃdinaṃ savanam
1.180.19	sa evābravīt kaś cāhaṃ cedam anvabhyavaiṣyāva iti
1.180.20	ahaṃ cety abravīd viṣṇuḥ
1.180.21	tāv anvabhyavaitām
1.180.22	tāv evaikaṃ tṛtīyam udāharatām
1.180.23	tena tṛtīyasavanam āpyāyayan
1.180.24	tasmād aindrīṣu stuvanti
1.180.25	aindrāvaiṣṇavam anuśasyate
1.180.26	tasmād v anuṣṭupsu stuvanti
1.180.27	ānuṣṭubhaṃ hi tṛtīyasavanam
1.180.28	tān sarvasmād evāntarāyan
1.180.29	tato vai devā abhavan parāsurāḥ
1.180.30	bhavaty ātmanā parāsya dviṣan bhrātṛvyo bhavati ya evaṃ veda
1.181.1	tāni vā etāni trīṇi santi dvidevatyāny aindrāvaruṇam aindrābārhaspatyam aindrāvaiṣṇavam iti
1.181.2	etā vāva te 'taḥ ṣaṭ kāmadughā udāharan gāṃ cāśvaṃ cājāṃ cāviṃ ca vrīhiṃ ca yavaṃ ca
1.181.3	upainam etāḥ ṣaṭ kāmadughās tiṣṭhante ya evaṃ veda
1.181.4	etāvān vāva yajño yāvān agniṣṭomaḥ
1.181.5	tad āhur yad etāvān eva yajño yāvān agniṣṭomas tasminn antagate kim abhy ukthāni praṇayantīti
1.181.6	sa brūyād yajñāyajñīyasyaikād akṣarād ūnā ṛcaḥ
1.181.7	tad yajñasya chidram
1.181.8	tad abhi praṇayantīti
1.181.9	pravatībhyaḥ praṇayanty ehivatīṣu
1.181.10	preti ca vā idaṃ sarvam eti ca
1.181.11	yajñam evāsmiṃs tat samyañcaṃ dadhati
1.181.12	āgneyīṣu praṇayanty āgneyībhyaḥ
1.181.13	yathāgnāv agnīn abhisamādadhyāt tādṛk tat
1.181.14	yo vā ekam agniṃ santaṃ bahudhā vihared bahava eva syuḥ
1.181.15	ya u enān bahūn sataḥ sārdhaṃ saṃhared eka eva syāt
1.181.16	sa yathāgnāv agnīn abhisamādadhyāt tādṛk tat
1.182.1	tāsu sākamaśvam
1.182.2	devā vai svargakāmās tapo 'tapyanta
1.182.3	ta etat sāmāpaśyan
1.182.4	tenāstuvata
1.182.5	tad enān aśva eva bhūtvā svargaṃ lokam avahat
1.182.6	te 'bruvan svargaṃ lokaṃ gatvā sākaṃ vā aśvena svargaṃ lokam aganmeti
1.182.7	tad eva sākamaśvasya sākamaśvatvam
1.182.8	tad etat svargyaṃ sāma
1.182.9	aśnute svargaṃ lokaṃ ya evaṃ veda
1.182.10	pramaṃhiṣṭhīyaṃ bhrātṛvyavān kurvīta
1.182.11	indro vṛtrāya vajram udayacchat
1.182.12	taṃ nāśaknot prahartum
1.182.13	sa yadaiva prety apaśyad athainam ahan
1.182.14	hanti dviṣantaṃ bhrātṛvyaṃ ya evaṃ veda
1.182.15	yad u prety apaśyat tasmāt pramaṃhiṣṭhīyam ity ākhyāyate
1.182.16	satrāsāhīyaṃ kurvīta yasya tvad ivājitaṃ syāt
1.182.17	indro 'surān ajayat
1.182.18	teṣāṃ tvān iva nājayat
1.182.19	so 'kāmayata satrā sarvān asurān saheyeti
1.182.20	sa etat sāmāpaśyat
1.182.21	tenāstuta
1.182.22	tena satrā sarvān asurān asahata
1.182.23	tad yat satrā sarvān asurān asahata tat satrāsāhīyasya satrāsāhīyatvam
1.182.24	satrā dviṣantaṃ bhrātṛvyaṃ sahate ya evaṃ veda
1.182.25	daivodāsaṃ purodhākāmaḥ kurvīta
1.182.26	āgneyo brāhmaṇa aindro rājanyaḥ
1.182.27	āgneyaindram etat sāma
1.182.28	brahma vā agniḥ kṣatram indraḥ
1.182.29	brahmaṇaiva tat kṣatraṃ dadhāra kṣatreṇa brahma
1.182.30	tathā hāsmād rāṣṭram anapakrami bhavati gacchati purodhāṃ pura enaṃ dadhate
1.183.1	hārivarṇaṃ brahmasāma rakṣogṛhītaḥ kurvīta
1.183.2	aṅgirasaḥ svargaṃ lokaṃ yata ebhyo lokebhyo rakṣāṃsy anvasacanta
1.183.3	te 'kāmayantāpa rakṣāṃsi hanīmahīti
1.183.4	sa etaddharivarṇa āṅgirasaḥ sāmāpaśyat
1.183.5	tenāstuta
1.183.6	tenaibhyo lokebhyo rakṣāṃsy apāghnata
1.183.7	hariśriyam ity evāsmāl lokād virājasīty antarikṣād dive diva ity amuṣmāt
1.183.8	tato vai te sarvebhya ebhyo lokebhyo rakṣāṃsy apahatya svargaṃ lokam ārohan
1.183.9	sarvebhya evaibhyo lokebhyo rakṣāṃsy apahatya svargaṃ lokam ārohati ya evaṃ veda
1.183.10	yad u harivarṇa āṅgiraso 'paśyat tasmāddhārivarṇam ity ākhyāyate
1.184.1	traitaṃ nāthakāmaḥ kurvīta
1.184.2	āptyān sātena yato 'raṇye pipāsāvindat
1.184.3	te dhanvan kūpam avindan
1.184.4	tan naikato 'varoḍhum akāmayata na dvitaḥ
1.184.5	tat trito 'vārohat
1.184.6	tau yadāpibatām atṛpyatām atha hainaṃ tad eva rathacakreṇāpidhāya gobhiḥ praitām
1.184.7	so 'kāmayatod ita iyāṃ gātuṃ nāthaṃ vindeyeti
1.184.8	sa etat sāmāpaśyat
1.184.9	tenāstuta
1.184.10	sa sam indubhir ity eva nidhanam upait
1.184.11	taṃ parjanyo vṛṣṭyordhvam udaplāvayat
1.184.12	abhi hi tad rathacakram utplāvayāṃcakāra yenāpihita āsa
1.184.13	tad etad gātuvin nāthavit sāma
1.184.14	gātuṃ vai sa tan nātham avindata
1.184.15	vindate gātuṃ nāthaṃ ya evaṃ veda
1.184.16	sa padenānvait
1.184.17	taṃ pratikhyāyāyantam ṛkṣo 'nyo bhūtvā markaṭo 'nyo vanam avāskandatām
1.184.18	tad u bhrātṛvyahā
1.184.19	bhrātṛvyatāṃ vāva tasya tāv agacchatāṃ yāv ṛkṣaṃ ca markaṭaṃ cākarot
1.184.20	atho hāsmai varṣuka eva parjanyo bhavati
1.184.21	tad u paśavyam eva
1.184.22	kevalān vai sa tān paśūn akuruta
1.184.23	ava paśūn runddhe bahupaśur bhavati ya evaṃ veda
1.184.24	yad u trita āptyo 'paśyat tasmāt traitam ity ākhyāyate
1.185.1	traikakubham annādyakāmaḥ kurvīta
1.185.2	indro yatīn sālāvṛkebhyaḥ prāyacchat
1.185.3	teṣām adyamānānāṃ trayaḥ kumārāḥ paryaśiṣyanta rāyovājaḥ pṛthuraśmir bṛhadgiriḥ
1.185.4	ta indram astuvan
1.185.5	tān abravīt kiṃkāmā mā kumārāḥ stutheti
1.185.6	bibhṛhy eva no maghavann ity abruvan
1.185.7	tān antarāṃsayor adhyāsyata
1.185.8	tā asya tisraḥ kakubho 'lambanta
1.185.9	ime vai lokāḥ saha santas tredhā vyāyan
1.185.10	tāṃs tredhānnādyam anuvyait
1.185.11	tā u eṣāṃ trayāṇāṃ lokānāṃ tisraḥ kakubho 'nnādyam anv alambanta
1.185.12	sa aikṣataiṣāṃ ced vai trayāṇāṃ lokānāṃ tisraḥ kakubho 'nnādyam avarundhīya imās tisraḥ kakubho 'vahareyeti
1.185.13	sa etat sāmāpaśyat
1.185.14	tenāstuta
1.185.15	tenaiṣāṃ trayāṇāṃ lokānāṃ tisraḥ kakubho 'nnādyam avārunddha
1.185.16	tenemās tisraḥ kakubho 'vāharata
1.185.17	tad yad eṣāṃ trayāṇāṃ lokānāṃ tisraḥ kakubho 'nnādyam avārunddha tat traikakubhasya traikakubhatvam
1.185.18	tad etad annādyasyāvaruddhiḥ sāma
1.185.19	avānnādyaṃ runddhe 'nnādaḥ śreṣṭhaḥ svānāṃ bhavati ya evaṃ veda
1.186.1	trīndriyaṃ vā etat sāma
1.186.2	aindrīr ṛcaḥ
1.186.3	aindraṃ sāma
1.186.4	indra iti nidhanaṃ bhavati
1.186.5	trīṇi puruṣa indriyāṇy ātmā prajāḥ paśavaḥ
1.186.6	tāny evaitenātman parigṛhṇīte
1.186.7	tān abravīt kiṃkāmo va ekaḥ kiṃkāma ekaḥ kiṃkāma eka iti
1.186.8	so 'bravīd rāyovājaḥ paśukāmo 'ham asmīti
1.186.9	tasmā iḍāṃ prāyacchat
1.186.10	paśavo vā iḍā
1.186.11	athābravīt pṛthuraśmiḥ kṣatrakāmo 'ham asmīti
1.186.12	tasmai kṣatraṃ prāyacchat
1.186.13	sa eva pṛthur vainyaḥ
1.186.14	athābravīd bṛhadgirir annādyakāmo 'ham asmīti
1.186.15	tasmā athakāraṃ prāyacchat
1.186.16	annaṃ vā athakāraḥ
1.186.17	saubharaṃ prajākāmaḥ kurvīta
1.186.18	hus iti nidhanam upeyāt
1.186.19	saubharam annādyakāmaḥ kurvīta
1.186.20	ūrg iti nidhanam upeyāt
1.186.21	saubharaṃ vṛṣṭikāmaḥ kurvīta
1.186.22	hiṣ iti nidhanam upeyāt
1.186.23	saubharam udgrahaṇakāmaḥ kurvīta
1.186.24	ud iti nidhanam upeyāt
1.186.25	saubharaṃ svargakāmaḥ kurvīta
1.186.26	o iti nidhanam upeyāt
1.186.27	bhāradvājāyanān ha sattram āsīnān papracchuḥ kena prajākāmā astoḍhvam iti
1.186.28	saubhareṇeti
1.186.29	kenānnādyakāmā iti
1.186.30	saubhareṇeti
1.186.31	kena vṛṣṭikāmā iti
1.186.32	saubhareṇeti
1.186.33	kenodgrahaṇakāmā iti
1.186.34	saubhareṇeti
1.186.35	kena svargakāmā iti
1.186.36	saubhareṇeti
1.186.37	evam iva vā etat sāma
1.186.38	ete vā etasmin kāmāḥ
1.186.39	etān eva kāmān avarunddhe
1.186.40	yatkāma evaitena sāmnā stute sam asmai sa kāma ṛdhyate
1.187.1	saubharaṃ brahmasāma kurvīta yaḥ kāmayetā me prajāyāṃ sūpakāśo darśanīyaḥ kṣatriyarūpaḥ puruṣarūpo jāyeteti
1.187.2	tejo vai puruṣasya prajā
1.187.3	tejaḥ saubharaṃ bṛhataḥ
1.187.4	kṣatraṃ bṛhat
1.187.5	kṣatriyasyo eṣā prajā
1.187.6	ā haivāsya prajāyāṃ sūpakāśo darśanīyaḥ kṣatriyarūpaḥ puruṣarūpo jāyate ya evaṃ veda
1.187.7	prajāpatiḥ prajā asṛjata
1.187.8	tā asya sṛṣṭāḥ parābhavan
1.187.9	tad idaṃ sarīsṛpam abhavad yad anyat sarpebhyaḥ
1.187.10	sa dvitīyā asṛjata
1.187.11	tā asya paraivābhavan
1.187.12	te matsyā abhavan
1.187.13	sa tṛtīyā asṛjata
1.187.14	tā asya paraivābhavan
1.187.15	tāni vayāṃsy abhavan
1.187.16	sa caturthīr asṛjata
1.187.17	sa aikṣata kathaṃ nu ma imāḥ prajāḥ sṛṣṭā na parābhaveyur iti
1.187.18	sa etat sāmāpaśyat
1.187.19	tenainā ūrg ity evābhyamṛśat
1.187.20	tā asyorjā samaktā avardhanta
1.187.21	so 'bravīt subhṛtaṃ vā imāḥ prajā abhārṣam iti
1.187.22	tad eva saubharasya saubharatvam
1.187.23	subhṛtaṃ prajāṃ bibharti ya evaṃ veda
1.188.1	nārmedhenātirātre 'cchāvākāya stuvanti
1.188.2	iḍayā rātrim abhisaṃtanvanti
1.188.3	tad āhur yanti vā ete 'nuṣṭubho ya uṣṇikṣv acchāvākasāma kurvantīti
1.188.4	arvāguṣṇiggha khalu vā etāsām ekā madhyoṣṇig ekā puroṣṇig ekā
1.188.5	anavadhṛtaṃ chandaḥ
1.188.6	anavadhṛtaṃ vāg vadati
1.188.7	vāg anuṣṭup
1.188.8	tenānuṣṭubho na yanti
1.188.9	yaitāsām uttamā sā pratyakṣānuṣṭup
1.188.10	teno evānuṣṭubho na yanti
1.188.11	yathā ha vā idaṃ madhukṛtaḥ puṣpāṇāṃ rasān saṃbharanty evaṃ ha vā etā devatāś chandasāṃ rasān samabharan
1.188.12	chandasāṃ hāsya rasena stutaṃ bhavati ya evaṃ veda
1.188.13	ahorātrayor ha khalu vā etad rūpaṃ sāma
1.188.14	aindrīr ṛca āgneyaṃ sāma
1.188.15	aindram ahar āgneyī rātriḥ
1.188.16	yo ha vā etasmāt sāmno 'tirātra iyād ahorātrayor ha vai sa rūpeṇa vivṛhyeta
1.188.17	sa ya enaṃ tatra brūyād ahorātrayor enaṃ rūpeṇa vyavṛkṣad iti tathā haiva syāt
1.188.18	tasmād u haitasmāt sāmno 'tirātre naitavyam
1.189.1	kṣepīyasī ha khalu vai rātrir ahnaḥ
1.189.2	ehīḍaṃ bhavaty apravarhāya
1.189.3	yad ṛcaś ca sāmnaś cātyaricyata tad udvaṃśīyam abhavat
1.189.4	sa harcā ca sāmnā ca pratitiṣṭhati ya evaṃ veda
1.189.5	tad anṛśaṃsasya kuryān na nṛśaṃsasya
1.189.6	parimitajīvī hi nṛśaṃso 'tiriktajīvy anṛśaṃso 'tiriktasyaivāvaruddhyai
1.189.7	atha ha vā etena sāmnā devā vaṃśam ivodyatyāsurān abhyatyakrāman
1.189.8	yad vaṃśam ivodyatyāsurān abhyatyakrāmaṃs tad udvaṃśīyasyodvaṃśīyatvam
1.189.9	abhy ajitaṃ jayati na jitaṃ parājayate ya evaṃ veda
1.189.10	sarveṣāṃ vā etat pṛṣṭhānāṃ rūpaṃ sāma
1.189.11	gāyanti tvā gāyatriṇa iti gāyatrasya
1.189.12	arcanty arkam arkāyiṇā iti rathantarasya
1.189.13	brahmāṇas tvā hoyi śatakratāv iti bṛhataḥ
1.189.14	udvaṃśam iva yāyimirāyīti vairūpasya
1.189.15	ud vaṃśāmi iti punarnitunnaṃ vairājasya
1.189.16	vā yā vu vā up iti mahānāmnīnām
1.189.17	mā irā iti revatīnām
1.189.18	hā yīti vāmadevyasya
1.189.19	sarvasminn evaitat pṛṣṭharūpe rase tejasy aparājite chandasi yajñasyāntataḥ pratitiṣṭhati
1.190.1	sarvo ha khalu vai ṣoḍaśimān yatrodvaṃśīyaṃ kriyate
1.190.2	uttamaṃ padaṃ punar abhyasyati
1.190.3	ṣoḍaśy eva tena rūpeṇa kriyate
1.190.4	vajro vai bhrātṛvyāya ṣoḍaśī
1.190.5	vajram evaitad dviṣate bhrātṛvyāya praharati stṛtyai
1.190.6	tamo vai devāsurān antarāsīt
1.190.7	te devā etam ardheḍam apaśyan
1.190.8	tenainad vyāyan
1.190.9	yaṃ dviṣyāt taṃ manasā dhyāyet
1.190.10	etam ardheḍam upāvayan vy evainam eti
1.190.11	adhyardheḍaṃ svarati
1.190.12	tasmāddhy ūdhar dhārā atikṣaranti
1.190.13	aṣāḍho ha sāvayaso 'tirātreṇeje
1.190.14	tad u hātidhanvaḥ śaunakaḥ prasṛpta āsa
1.190.15	sa hodvaṃśīyam atirātre 'cchāvākasāma cakre
1.190.16	taṃ hovāca maivaṃ kuruthā avalupteḍaḥ svaraḥ parastād apratiṣṭhitaḥ pāricaryasya rūpam iti
1.190.17	sa hovāca tāṃ vai vayaṃ kṛtsnām iḍām upetya svareṇaiva saṃtatya rātriṃ pravatsyāmahā iti
1.190.18	neti hetara uvāca
1.190.19	indro vā etena sāmnāsurān anvabhyavait
1.190.20	te balaṃ svaraṃ viditvā pratyādravan
1.190.21	taṃ prākurvata
1.190.22	sa prakṛta etam ardheḍaṃ nyahan
1.190.23	trāṇāya vā eṣa yad ardheḍam iti
1.191.1	nārmedham eva kāryam
1.191.2	tad aiḍaṃ bhavati
1.191.3	paśavo vā iḍā
1.191.4	paśubhir vāva te tān rātrer niravāghnan
1.191.5	tasmān nārmedham eva kāryam iti
1.191.6	āṣṭādaṃṣṭre ṛddhikāmaḥ kurvīta
1.191.7	aṣṭādaṃṣṭro vai vairūpaḥ paścevānyebhya ṛṣibhya ete sāmanī apaśyat
1.191.8	so 'bibhed astotriye me sāmanī bhaviṣyata iti
1.191.9	so 'bravīd ṛdhnavāt sa yo me sāmanī somasya tarpayād iti
1.191.10	ṛṣiprāśuhite vā ete sāmanī
1.191.11	ṛdhnuvanty evaitābhyāṃ tuṣṭuvānāḥ
1.191.12	aṣṭādaṃṣṭro vairūpaḥ paśukāmas tapo 'tapyata
1.191.13	sa ete sāmanī apaśyat
1.191.14	tābhyām astuta
1.191.15	sa etām iḍām upait
1.191.16	paśavo vā iḍā
1.191.17	tato vai sa paśūn avārunddha
1.191.18	te ete paśavye sāmanī
1.191.19	ava paśūn runddhe bahupaśur bhavati ya evaṃ veda
1.191.20	yad v aṣṭādaṃṣṭro vairūpo 'paśyat tasmād āṣṭādaṃṣṭre ity ākhyāyete
1.191.21	tad aiḍam acchāvākasāma bhavati
1.191.22	paśavo vā iḍā
1.191.23	paśuṣv evaitat pratitiṣṭhati
1.192.1	prajāpatir yad devebhyas tanvo vyabhajat tato yā harivaty āsīt tām ātmane 'śiṃṣat
1.192.2	tām indrāya prāyacchat
1.192.3	tayendro jyaiṣṭhyam agacchat
1.192.4	tad yaddharivatīṣu stuvanti taddhy eva jyaiṣṭhyam
1.192.5	harivatīḥ parokṣam anuṣṭubhaḥ sampadyante
1.192.6	tāḥ saṃstutāś catustriṃśadakṣarā bhavanti
1.192.7	tato ye catustriṃśe akṣare sāmnas tābhyāṃ loko vidhīyata ity āhuḥ
1.192.8	yat pañcatriṃśadakṣarāsu stuyuḥ paraṃ rūpam upapadyeran bārhatam
1.192.9	yat trayastriṃśadakṣarāsu stuyur aparaṃ rūpam upapadyerann ānuṣṭubham
1.192.10	yat saptadaśaḥ stomaḥ syāt paramaṃ rūpam upapadyeran
1.192.11	yat pañcadaśaḥ stomaḥ syād avamaṃ rūpam upapadyeran
1.192.12	yat ṣoḍaśinā ṣoḍaśastomena catustriṃśadakṣarāsu stuvanti svenaivainaṃ tad āyatanena samardhayanti
1.192.13	tenaibhyaḥ samṛddhena svāyāṃ janatāyām ardhukaṃ bhavati
1.192.14	ṣoḍaśa stotrāṇi ṣoḍaśa śastrāṇi
1.192.15	tad dvātriṃśat
1.192.16	dvātriṃśadakṣarānuṣṭup
1.192.17	ānuṣṭubhaḥ ṣoḍaśy anuṣṭubhaṃ sampannaḥ
1.192.18	devachandasāni vā anyāny āsann asurachandasāny anyāni
1.193.1	ekākṣaraṃ devānām avamam āsīt saptākṣaraṃ paramam
1.193.2	navākṣaram asurāṇām avamam āsīt pañcadaśākṣaraṃ paramam
1.193.3	te devā akāmayanta kanīyasā bhūyo 'surāṇāṃ vṛñjīmahīti
1.193.4	ta ekākṣareṇa pañcadaśākṣaram avṛñjata dvyakṣareṇa caturdaśākṣaraṃ tryakṣareṇa trayodaśākṣaraṃ caturakṣareṇa dvādaśākṣaraṃ pañcākṣareṇaikādaśākṣaraṃ ṣaḍakṣareṇa daśākṣaraṃ saptākṣareṇa navākṣaram aṣṭākṣareṇāṣṭau
1.193.5	tāni yat ṣoḍaśa ṣoḍaśa samapadyanta tat ṣoḍaśinaḥ ṣoḍaśitvam
1.193.6	tad gāyatry eva saptadaśy upasamapadyata
1.193.7	tasmād āhuḥ saptadaśaḥ prajāpatir iti
1.193.8	indro vai vṛtram ajighāṃsat
1.193.9	sa prajāpatim upādhāvaddhanāni vṛtram iti
1.193.10	tasmā etaṃ ṣoḍaśinaṃ vajraṃ prāyacchad yad asya vīryam āsīt tad ādāya śakvaryaḥ
1.193.11	taṃ nāśaknoddhantum
1.193.12	taṃ punar upādhāvaddhanāny eva vṛtram iti
1.194.1	tasmai śakvaryaḥ prāyacchat
1.194.2	tato vā indro vṛtram ahan
1.194.3	hanti dviṣantaṃ bhrātṛvyaṃ ya evaṃ veda
1.194.4	sa aikṣata yady asmai divā pradāsyāmi rātrim eṣāṃ bhrātṛvyaloko 'bhyadhirekṣyate
1.194.5	yady asmai naktaṃ pradāsyāmy ahar eṣāṃ bhrātṛvyaloko 'bhyadhirekṣyata iti
1.194.6	sa etad apaśyad yāvaty etad ādityo viṣito bhavati tasmai tāvaty eva prāyacchat
1.194.7	tenāsurān ubhābhyām ahorātrābhyām antarait
1.194.8	ubhābhyām evāhorātrābhyāṃ dviṣantaṃ bhrātṛvyam antareti ya evaṃ veda
1.194.9	yathā ha vai sūrmy atyādhāyaivaṃ ṣoḍaśī stotrāṇāṃ svargasya lokasya samaṣṭyai
1.194.10	pra svargaṃ lokam āpnoti ya evaṃ veda
1.195.1	tad āhus trivṛd eva stomaḥ kārya iti
1.195.2	trivṛd vai vajraḥ
1.195.3	vajraḥ ṣoḍaśī
1.195.4	atho āhuḥ pañcadaśa eva kārya iti
1.195.5	pañcadaśo vai vajraḥ
1.195.6	vajraḥ ṣoḍaśī
1.195.7	atho āhuḥ ṣoḍaśa eva kārya iti
1.195.8	pañcadaśo vai vajraḥ
1.195.9	indro vajrasyodyantā ṣoḍaśaḥ
1.195.10	sendreṇa vajreṇa vṛtraṃ pāpmānaṃ hanānīti
1.195.11	sendreṇa haiva vajreṇa dviṣantaṃ pāpmānaṃ bhrātṛvyaṃ hanti ya evaṃ veda
1.195.12	atho āhuḥ saptadaśa eva kārya iti
1.195.13	pañcadaśo vai vajraḥ
1.195.14	indro vajrasyodyantā ṣoḍaśaḥ
1.195.15	prajāpatir eva saptadaśaḥ
1.195.16	so 'nuṣṭhātā so 'bhigoptā so 'bhivādayitā prahara jahi māpakramīr iti
1.195.17	sendreṇa vajreṇa saprajāpatikena vṛtraṃ pāpmānaṃ hanānīti
1.195.18	sendreṇa haiva vajreṇa saprajāpatikena dviṣantaṃ pāpmānaṃ bhrātṛvyaṃ hanti ya evaṃ veda
1.195.19	atho āhur ekaviṃśa eva kārya iti
1.195.20	sarvābhyo vā etaṃ saptabhyo hotrābhya indro vajraṃ niramimīta tisras tisra eva hotrāyai
1.195.21	sa ekaviṃśaḥ ṣoḍaśī samapadyata
1.195.22	tenendro vṛtram ahan
1.195.23	hanti dviṣantaṃ bhrātṛvyaṃ ya evaṃ veda
1.195.24	tad u hovāca yāmano bhrātalāyano virājo vā eṣa sampade ṣoḍaśī
1.195.25	vairājo vai ṣoḍaśī
1.195.26	virāji virāji pratiṣṭhitaḥ
1.195.27	sa yatraivaitaṃ virājaṃ sampadyamānaṃ manyeta tad evaitena stotavyam
1.196.1	ahorātrayor vai devāsurā adhi saṃyattā āsan
1.196.2	te devā ahar abhyajayan
1.196.3	athāsurā rātrim abhyupādhāvan
1.196.4	te devā abruvann ardhino vā asya bhuvanasyābhūma kathaṃ satrā rātrim abhijayema abhiprayunajāmahā iti
1.196.5	te 'bhyayuñjata
1.196.6	ahno jaghanārdhe 'yatanta
1.196.7	athāsurā rātryā udāsṛtya pūrvārdhe 'yatanta
1.196.8	eṣa ha vā ahno jaghanārdho yat sāyam
1.196.9	eṣa u vai rātreḥ pūrvārdho yat sāyam
1.196.10	svāyām anye maryādāyām ayatanta svāyām anye
1.196.11	chandāṃsi vāva teṣāṃ svam āsīt
1.196.12	chandassv adhi saṃyattā āsan
1.197.1	ekākṣaraṃ devānām avamam āsīt saptākṣaraṃ paramam
1.197.2	navākṣaram asurāṇām avamam āsīt pañcadaśākṣaraṃ paramam
1.197.3	saptākṣaraṃ ca navākṣaraṃ ca saṃnihite āstām īdhryañcy anyāni yattāny āsann īdhryañcy anyāni
1.197.4	tān prajāpatir ānuṣṭubho 'ntarā vikramyātiṣṭhat
1.197.5	te samīkṣamāṇāḥ saṃcākaśato 'tiṣṭhann anyonyasya randhram icchantaḥ
1.197.6	te devāḥ prajāpatim upādhāvañ jayāmāsurān iti
1.197.7	tebhya etaṃ ṣoḍaśinaṃ vajraṃ prāyacchad etenaiṣāṃ chandobhiś chandāṃsi saṃvṛjya mām upasaṃpādayatheti
1.197.8	ta ekākṣareṇa pañcadaśākṣaram avṛñjata dvyakṣareṇa caturdaśākṣaram
1.197.9	sānuṣṭub abhavat
1.197.10	tāṃ prajāpatim upasamapādayan
1.197.11	tryakṣareṇa trayodaśākṣaraṃ caturakṣareṇa dvādaśākṣaram
1.197.12	sānuṣṭub abhavat
1.197.13	tāṃ prajāpatim upasamapādayan
1.197.14	pañcākṣareṇaikādaśākṣaraṃ ṣaḍakṣareṇa daśākṣaram
1.197.15	sānuṣṭub abhavat
1.197.16	tāṃ prajāpatim upasamapādayan
1.197.17	saptākṣareṇa navākṣaram aṣṭābhir evāṣṭau
1.197.18	sānuṣṭub abhavat
1.197.19	tāṃ prajāpatim upasamapādayan
1.197.20	teṣāṃ chandobhir evaṃ chandāṃsi saṃvṛjya dārān niravāghnan
1.197.21	tān niravahatān dārān yataḥ prajāpatir aśvo 'ruṇapiśaṅgo bhūtvā parāprothat
1.197.22	ta eta udanteṣv adhigamyanta ekaikaiva
1.197.23	tato vai devā abhavan parāsurāḥ
1.197.24	bhavaty ātmanā parāsya dviṣan bhrātṛvyo bhavati ya evaṃ veda
1.198.1	kanīyasvina iva vai devā āsan bhūyasvino 'surāḥ
1.198.2	kanīyasā vai teṣāṃ tv etad bhūyo 'vṛñjata
1.198.3	tasmāt kanīyān grāmo jyāyāṃsaṃ grāmaṃ prati saṃyatate
1.198.4	tasmād uta kanīyāṃso bhūyaso 'mitrāñ jayanti
1.198.5	kanīyasvī bhūyasvinaṃ vṛṅkte ya evaṃ veda
1.198.6	eṣā ha khalu vai pratyakṣaṃ paṅktir yat pañcākṣarā pañcapadā
1.198.7	paṅktiṣu ṣoḍaśinā stuvanti
1.198.8	puruṣacchandasaṃ vai paṅktiḥ
1.198.9	yat pāṅktaḥ puruṣaḥ puruṣād evaitad āptāṃ vācaṃ nirmimate
1.198.10	tasmāt puruṣaḥ sarvā vāco vadati
1.198.11	āpyata iva vā etarhi sarvā vāk
1.198.12	tad yad anuṣṭupsu stuvanti yathā kumbhyāṃ sūpadastāsu mahodadhīn upadhāvayet tādṛk tat
1.198.13	kanīyāṃsi chandāṃsi jyāyaḥsu chandassv adhyūhanti
1.198.14	jitadevatyāni vā etāni yat kanīyāṃsi
1.198.15	tasmāj jyāyaḥsu chandassv adhyūhanti
1.198.16	eṣā ha khalu vai chandasāṃ vīryavattamā yā tryakṣaraikapadā
1.198.17	tābhir yac chandāṃsy upasṛjanti vīryasyaivāvaruddhyai
1.198.18	nidhanam abhy atisvarati
1.198.19	ahno vai devā rātrim abhy atyakrāman
1.198.20	abhi bhrātṛvyalokaṃ jayati ya evaṃ veda
1.198.21	bhrātṛvyabhājanam iva hy eṣā yad rātriḥ
1.199.1	adhikarṇyā somaṃ krīṇanti
1.199.2	yathā ha vai karṇe karṇe 'dhirūḍha evaṃ ṣoḍaśī stotrāṇām
1.199.3	na ha vai ṣoḍaśinaṃ krīṇīma iti vadantaḥ ṣoḍaśinaṃ krīṇanti
1.199.4	yad adhikarṇī somakrayaṇī bhavati tenaivaiṣāṃ ṣoḍaśī krītas tenāvaruddhaḥ
1.199.5	adhikarṇyā somaṃ krīṇanti
1.199.6	savanātsavanāt somam atirecayanti
1.199.7	janadvatīṣu stuvanti
1.199.8	sarvāṇi rūpāṇy anuśasyante
1.199.9	yad adhikarṇyā somaṃ krīṇanti yajamāna enaṃ tena prajanayati
1.199.10	yat savanātsavanāt somam atirecayanty adhvaryur enaṃ tena prajanayati
1.199.11	yaj janadvatīṣu stuvanty udgātainaṃ tena prajanayati
1.199.12	yat sarvāṇi rūpāṇy anuśasyante hotainaṃ tena prajanayati
1.199.13	etāni vai ṣoḍaśinaḥ prajananāni
1.199.14	pra prajayā paśubhir jāyate ya evaṃ veda
1.200.1	indraṃ vai haro 'tyaricyata
1.200.2	sa devān abravīt kathaṃ mā haro nātiricyeteti
1.200.3	taṃ viśve devā abruvan vayaṃ tvā harivatā mantreṇa stoṣyāmas tathā tvā haro nātirekṣyata iti
1.200.4	taṃ viśve devā harivatā mantreṇāstuvan
1.200.5	tato vā indraṃ haro nātyaricyata
1.200.6	tad yaddharivatīṣu stuvantīndram eva taddharasā samardhayanti
1.200.7	eṣā ha khalu vai yajamānasya nediṣṭhaṃ devatā yad indraḥ
1.200.8	tad yaddharivatīṣu stuvanti yajamānam eva taddharasā tejasā samardhayanti
1.200.9	sam asmā ṛdhyate ya evaṃ veda
1.201.1	praṣṭir iva ha khalu vā etat stotrāṇāṃ yat ṣoḍaśī
1.201.2	yad vai praṣṭir aniyukto vahaty apa vā vai sa chinatti nir vā mārṣṭi
1.201.3	antyena stotreṇa samastomo bhavati
1.201.4	sa yathā praṣṭiṃ praṣṭiyugāya niyuñjyād evam evaitat pūrveṣu stotreṣu ṣoḍaśinam anuniyunakty anirmārgāya
1.201.5	anākṣid iva ha khalu vā etat stotrāṇāṃ yat ṣoḍaśī
1.201.6	antyena stotreṇa samastomo bhavaty anākṣittāyai
1.201.7	jāmīva ha khalu vā etat stotrāṇāṃ yat ṣoḍaśī
1.201.8	antyena stotreṇa samastomo bhavaty ajāmitāyai
1.201.9	paśavo vā ukthāni
1.201.10	vajraḥ ṣoḍaśī
1.201.11	yad ukthānām antataḥ ṣoḍaśinā stuvanti vajreṇaiva tat paśūn parigṛhṇanty aparāvāpāya
1.201.12	nāsya vittaṃ paropyate ya evaṃ veda
1.202.1	tad āhur nokthyaḥ ṣoḍaśī kārya iti
1.202.2	paśavo vā ukthāni
1.202.3	vajraḥ ṣoḍaśī
1.202.4	vajraṃ paśuṣu vivartayet
1.202.5	atirātra eva kāryaḥ
1.202.6	āpo vai sarvasya śāntiḥ
1.202.7	adbhir evainaṃ tacchamayanti
1.202.8	yady abhicaraṇīyaḥ somaḥ syāddhiraṇmayaṃ vajraṃ bhṛṣṭimantaṃ kṛtvā yo ya eva karma kuryāt tasmai tasmā upapravartayet
1.202.9	sa sa evāsmai vajraṃ praharati stṛtyai
1.202.10	saṃsthite some nyañcaṃ droṇakalaśaṃ paryasya karambhamayān vā puruṣān kṛtvā haritānāṃ vā tṛṇānāṃ teṣāṃ nāmagrahaṃ grīvā apikṛnted idam aham amuṣya grīvā apikṛntāmīdam amuṣyedam amuṣyeti
1.202.11	yāvatām eva nāmāni gṛhṇāti tāvatāṃ grīvā apikṛntati
1.202.12	taṃ brahmaṇe dadāti
1.202.13	brahma vai brahmā
1.202.14	brahma vajraḥ
1.202.15	brahmaṇy evaitad vajraṃ pratiṣṭhāpayati
1.203.1	indraś ca vai bṛhac ca samabhavatām
1.203.2	tam indraṃ bṛhad ekayā tanvātyaricyata
1.203.3	tasyā abibhed anayaiva mābhibhaviṣyatīti
1.203.4	sa devān abravīt ṣoḍaśy ayaṃ yajñakratur astv iti
1.203.5	tatheti
1.203.6	sa ṣoḍaśy abhavat
1.203.7	tat ṣoḍaśino janma
1.203.8	ati śriyā dviṣantaṃ bhrātṛvyaṃ ricyate ya evaṃ veda gāyatrīṣu dvipadāsu bṛhatā ṣoḍaśinā tuṣṭuvānaḥ
1.203.9	upa no haribhiḥ sutam ity etā vai gāyatryo dvipadāḥ
1.203.10	indro vai vṛtram ajighāṃsat
1.203.11	sa prajāpatim upādhāvaddhanāni vṛtram iti
1.203.12	tasmā etām apaharasam anuṣṭubhaṃ prāyacchat
1.203.13	tayā nāstṛṇuta
1.203.14	sa yad astṛtvā vyanadat tan nānadam abhavat
1.203.15	tan nānadasya nānadatvam
1.203.16	tasmād āhur nānadaṃ ṣoḍaśisāma kāryaṃ na hi tenāstṛṇuteti
1.203.17	taṃ punar upādhāvaddhanāny eva vṛtram iti
1.203.18	tasmai saptānāṃ hotrāṇāṃ haro nirmāya prāyacchat
1.203.19	tisrastisra eva hotrāyai
1.203.20	sa ekaviṃśaḥ ṣoḍaśī samapadyata
1.203.21	tenendro vṛtram ahan
1.203.22	hanti dviṣantaṃ bhrātṛvyaṃ ya evaṃ veda
1.203.23	ekaviṃśāyatano ha khalu vai ṣoḍaśī
1.203.24	sapta vai hotrāḥ prātassavane vaṣaṭkurvanti sapta mādhyaṃdine savane sapta tṛtīyasavane
1.203.25	atho yad evāsmai haro nirmāya prāyacchat
1.204.1	gaurīvitir vā etacchāktyo 'tiriktaṃ brahmaṇo 'paśyat
1.204.2	tad gaurīvitam abhavat
1.204.3	atiriktaṃ vā etad brahmaṇo yad gaurīvitam atiriktaḥ ṣoḍaśī stotrāṇām
1.204.4	yad gaurīvitena ṣoḍaśinā stuvanty atirikta eva tad atiriktaṃ dadhati yajñasya salomatāyai
1.204.5	aupoditir ha smāha gaupālayo viśālaṃ libujayābhyadhād anuṣṭubhi nānadam akrad gaurīvitena ṣoḍaśinam atuṣṭuvan na śriyā avapadyata iti
1.204.6	na ha vai śriyā avapadyate ya evaṃ veda
1.204.7	tad u śvastanavad api prajāyā upakﾱptam
1.204.8	śakvarīṣu ṣoḍaśisāma kurvīta paśukāmaḥ
1.204.9	vajro vai ṣoḍaśī
1.204.10	paśavaḥ śakvaryaḥ
1.204.11	vajreṇaiva paśuṃ spṛṇoti paśumān bhavati
1.204.12	śakvarīṣu ṣoḍaśisāma kurvīta yaḥ kāmayeta vajrī syām iti
1.204.13	vajro vai ṣoḍaśī
1.204.14	vajraḥ śakvaryaḥ
1.204.15	vajreṇaiva vajraṃ spṛṇoti vajrī bhavati
1.204.16	virāṭsv annādyakāmaḥ ṣoḍaśisāma kurvīta
1.204.17	vajro vai ṣoḍaśī
1.204.18	annaṃ virāṭ
1.204.19	vajreṇaivānnādyaṃ spṛṇoty atty annam annādo bhavati
1.204.20	tās trayastriṃśadakṣarā bhavanti
1.204.21	tato yāny ekaviṃśatiḥ pratiṣṭhā sā
1.204.22	atha yāni dvādaśa prajananaṃ tat
1.204.23	prati pratiṣṭhāyāṃ tiṣṭhati prajāyate no cāntaḥsthāyāṃ jīyate ya evaṃ veda
1.205.1	pra vo mahe mahe vṛdhe bharadhvam ity etā vai virājaḥ
1.205.2	anuṣṭupsu ṣoḍaśisāma kurvīta yaḥ kāmayeta na mānyā vāg ativaded iti
1.205.3	vajro vai ṣoḍaśī
1.205.4	vāg anuṣṭup
1.205.5	vajreṇaiva vācaṃ spṛṇoti nainam anyā vāg ativadati
1.205.6	ā tiṣṭha vṛtrahan ratham ity etā vā anuṣṭubhaḥ
1.205.7	athaitās tryakṣarā ekapadā bhavanti viṣṇoś chando bhurijaḥ śakvarya iti
1.205.8	etābhir vā indro vṛtram ahann etābhiḥ śriyam āśnutauṣam eva
1.205.9	dviṣantaṃ bhrātṛvyaṃ hanty oṣaṃ śriyam aśnute ya evaṃ veda
1.205.10	hiraṇyaṃ saṃpradāyaṃ ṣoḍaśinā stuvanti
1.205.11	ṣoḍaśinam eva taj jyotiṣmantaṃ kurvanti
1.205.12	aśva upatiṣṭhate sāmyekṣyāya
1.205.13	bhrātṛvyalokaṃ caivaiṣāṃ tad vidhamaṃs tiṣṭhati
1.205.14	yasmāj jāto na paro 'nyo asti ya ā babhūva bhuvanāni viśvā prajāpatiḥ prajayā saṃrarāṇas trīṇi jyotīṃṣi sacate sa ṣoḍaśīti ṣoḍaśigraham avekṣate
1.205.15	indraś ca samrāḍ varuṇaś ca rājā tau te bhakṣaṃ cakratur agra etaṃ tayor ahaṃ bhakṣam anubhakṣayāmi vāg juṣāṇā somasya tṛpyatv iti
1.205.16	ekākṣaraṃ devānām avamam āsīt saptākṣaraṃ paramam
1.205.17	navākṣaram asurāṇām avamam āsīt pañcadaśākṣaraṃ paramam
1.205.18	te devā akāmayanta kanīyasā bhūyo 'surāṇāṃ vṛñjīmahīti
1.205.19	ta ekākṣareṇa pañcadaśākṣaram avṛñjata dvyakṣareṇa caturdaśākṣaraṃ tryakṣareṇa trayodaśākṣaraṃ caturakṣareṇa dvādaśākṣaraṃ pañcākṣareṇaikādaśākṣaraṃ ṣaḍakṣareṇa daśākṣaraṃ saptākṣareṇa navākṣaram aṣṭābhir evāṣṭau
1.205.20	evam eva kanīyasā jyāyo dviṣato bhrātṛvyasya vṛṅkte ya evaṃ veda
1.206.1	ahno 'surā nuttā rātriṃ prāviśan
1.206.2	te devā etam anuṣṭupśīrṣāṇaṃ vajraṃ samabharan
1.206.3	tenainān anvabhyavāyan
1.206.4	vāg vā eṣā
1.206.5	vācā jyotiṣānvabhyavāyan
1.206.6	virāḍ vā eṣā
1.206.7	virājā jyotiṣānvabhyavāyan
1.206.8	na vai suyajña ivātirātraḥ
1.206.9	tad yat pāntaṃ bhavati tenaiva yajñaḥ kriyate 'hnaś ca saṃlambo rātreś ca saṃtatyā avyavacchedāya
1.206.10	yāni chandāṃsy ahar vahanti tāni rātriṃ vahanty eṣā gāyatry eṣā virāḍ eṣā kakub eṣānuṣṭup
1.206.11	bṛhatīṣu stuvanti
1.206.12	tena bṛhatībhyo na yanti
1.206.13	tāsāṃ yad dvādaśākṣarāṇi padāni tena jagatībhyo na yanti
1.206.14	triṣṭubhā vaṣaṭkaroti
1.206.15	tena triṣṭubho na yanti
1.206.16	tān saṃdhinābhipalāyanta āśvinenāsaṃheyam agamayan
1.206.17	asaṃheyaṃ ha vai dviṣantaṃ bhrātṛvyaṃ gamayati ya evaṃ veda
1.206.18	eṣā vā agniṣṭomasya sammā yad rātriḥ
1.206.19	dvādaśa vā agniṣṭomasya stotrāṇi dvādaśa rātreḥ
1.206.20	eṣā vā ukthyasya sammā yad rātriḥ
1.206.21	trīṇy ukthāni tridevatyaḥ saṃdhiḥ
1.206.22	eṣā vā agniṣṭomasya ca saṃvatsarasya ca sammā yad rātriḥ
1.206.23	dvādaśa vā agniṣṭomasya stotrāṇi dvādaśa māsāḥ saṃvatsaraḥ
1.206.24	rātryā tvāva trayodaśo māsa āpyate
1.206.25	eṣā vai bradhnasya viṣṭapaṃ yad rātriḥ
1.206.26	gacchati bradhnasya viṣṭapaṃ ya evaṃ veda
1.207.1	eṣa vāva sarvagāyatro yad atirātraḥ
1.207.2	na vai rātryā ṛte 'har na rātrir ṛte 'hnaḥ
1.207.3	naiṣāṃ lokānām eka ekaḥ
1.207.4	ahorātre vā idaṃ sarvam ime lokā bhūtaṃ bhavyaṃ prajanayataḥ
1.207.5	tad āhur na prathamaṃ yajamāno 'tirātreṇa yajeteti
1.207.6	svaṃ ca hy atimanyate dvau ca yajñakratū
1.207.7	brahma vā agniṣṭomaḥ
1.207.8	brahma vai brāhmaṇasya svam
1.207.9	agniṣṭomaṃ ca hy atimanyata ukthyaṃ ca ṣoḍaśinaṃ ca
1.207.10	tad u vā āhur agniṣṭomamātraṃ vāvāgniṣṭomenābhijayaty ukthyamātram ukthyena ṣoḍaśimātraṃ ṣoḍaśinā
1.207.11	rātryā tvāva sarvam avarunddha iti
1.207.12	sa yo haivaṃ vidvān ekena yajñakratunā caturo yajñakratūn saṃtanoty āsya catvāro vīrā jāyante sarveṣu paśuṣu pratitiṣṭhati
1.208.1	ahno 'surā nuttā rātriṃ prāviśan
1.208.2	te devā etāni sāmāny apaśyann etān paryāyān
1.208.3	tair enān anvabhyavāyan
1.208.4	tān paryāyam aghnan
1.208.5	yat paryāyam aghnaṃs tat paryāyāṇāṃ paryāyatvam
1.208.6	paryāyam eva dviṣantaṃ bhrātṛvyaṃ hanti ya evaṃ veda
1.208.7	ye prathamarātreṇa channā āsaṃs tān prathamena paryāyeṇāghnan
1.208.8	yat prathamasya paryāyasya prathamāni padāni punarādīni bhavanti ye prathamarātreṇa channā bhavanti tān eva tena ghnanti
1.208.9	ye madhyarātreṇa channā āsaṃs tān madhyamena paryāyeṇāghnan
1.208.10	yan madhyamasya paryāyasya madhyamāni padāni punarādīni bhavanti ye madhyarātreṇa channā bhavanti tān eva tena ghnanti
1.208.11	ye 'pararātreṇa channā āsaṃs tān uttamena paryāyeṇāghnan
1.208.12	yad uttamasya paryāyasyottamāni padāni punarādīni bhavanti ye 'pararātreṇa channā bhavanti tān eva tena ghnanti
1.208.13	punarabhighātaṃ vāvaināṃs tad aghnan
1.208.14	yathā vai hatvā punar hanyāt tādṛk tat
1.208.15	punarabhighātam eva dviṣantaṃ bhrātṛvyaṃ hanti ya evaṃ veda
1.209.1	śarvarī vai nāma rātriḥ
1.209.2	te devā abruvann api vai naś śarvaryām abhūd iti
1.209.3	tad evāpiśarvarāṇām apiśarvaratvam
1.209.4	api ha vā asya śarvaryāṃ bhavati ya evaṃ veda
1.209.5	asureṣu vā idam agra āsīt
1.209.6	tad devā abhijityābruvan kena nv ahorātre upariṣṭāt saṃdadhyāmeti
1.209.7	ta etad rāthantaraṃ saṃdhim apaśyan
1.209.8	tenāhorātre upariṣṭāt samadadhuḥ
1.209.9	yat samadadhus tat saṃdheḥ saṃdhitvam
1.209.10	āśvinaṃ ha khalu vai saṃdher uktham
1.209.11	mahati rātre saṃdhinā stuvanti
1.209.12	ā sūryasyodetor āśvinam anuśasyate
1.209.13	ahorātrayor eva saṃtatyā ahorātrayoḥ samārambhāya
1.209.14	ahorātre devā abhijitya te vajram eva paridhim akurvata paśūnāṃ guptyā asurāṇām anabhyavacārāya
1.209.15	tad yad etā uṣṇiho 'ntataḥ kriyante vajro vā uṣṇiho vajreṇaiva tat paśūn parigṛhṇanty aparāvāpāya
1.209.16	nāsya vittaṃ paropyate ya evaṃ veda
1.210.1	asureṣu vā idam agra āsīt
1.210.2	tad devā abhijityābruvan vīdaṃ bhajāmahā iti
1.210.3	tasya vibhāge na samapādayan
1.210.4	te 'bruvann ājim asyāyāmeti
1.210.5	ta ājim āyan
1.210.6	agneḥ prathamo ratha āsīd athoṣaso 'thāśvinoḥ
1.210.7	tāv aśvināv aśvī aśvyām atyakurutām
1.210.8	tau dravantāv agniḥ paryudatiṣṭhat
1.210.9	tāv abrūtām ati nau sṛjasveti
1.210.10	nety abravīd anu mābhajatam iti
1.210.11	tṛtīyaṃ ta ity abrūtām āvābhyāṃ tv evākhyāyatād iti
1.210.12	tatheti tāv atyārjata
1.210.13	tau dravantāv uṣāḥ paryudatiṣṭhat
1.210.14	tāv abrūtām ati nau sṛjasveti
1.210.15	nety abravīd anu mābhajatam iti
1.210.16	tṛtīyaṃ ta ity abrūtām āvābhyāṃ tv evākhyāyatād iti
1.210.17	tatheti tāv atyārjata
1.210.18	tāv udajayatām
1.210.19	sa ya evam etām aśvinor ujjitiṃ veda yatra kāmayata ud iha jayeyam ity ut tatra jayati
1.210.20	ya u evaitām agneś coṣasaś cānvābhaktiṃ veda yatra kāmayate 'nvābhakta iha syām ity anvābhaktas tatra bhavati
1.210.21	tasmān nānādevatyāsu stuvanty athāśvinam ity evākhyāyate
1.210.22	vārevṛtaṃ hi tat tayoḥ
1.211.1	ahorātrayor vai devāsurā adhisaṃyattā āsan
1.211.2	te devā ahar abhyajayan
1.211.3	athāsurā ṛcaṃ ca rātriṃ ca prāviśan
1.211.4	te devā abruvann ardhino vā asya bhuvanasyābhūma
1.211.5	kathaṃ satrā rātrim abhijayema
1.211.6	ratnair anvabhyavāyāmeti
1.211.7	tava chandasety agnim abruvan
1.211.8	tava stomenetīndram
1.211.9	tava sampadeti prajāpatim
1.211.10	yuṣmākam āyataneneti viśvān devān
1.211.11	yad agnim abruvaṃs tava chandaseti tasmād gāyatrīṣu stuvanti
1.211.12	yad indram abruvaṃs tava stomeneti tasmāt pañcadaśaḥ stomo rātreḥ
1.211.13	yat prajāpatim abruvaṃs tava sampadeti tasmād anuṣṭubhaṃ sampadyate
1.211.14	yad viśvān devān abruvan yuṣmākam āyataneneti tasmāj jagatyo 'nuśasyante
1.211.15	tān saṃdhinābhipalāyanta
1.211.16	āśvinenāsaṃheyam agamayan
1.211.17	asaṃheyaṃ ha vai dviṣantaṃ bhrātṛvyaṃ gamayati ya evaṃ veda
1.212.1	ahorātrābhyāṃ vai devā asurān nirhṛtya tāṃs trivṛtaiva vajreṇābhinyadadhuḥ
1.212.2	ime vai lokās trivṛtaḥ
1.212.3	ebhir evaināṃs tal lokair abhinyadadhuḥ
1.212.4	tasmād āhur naiva tāvad asurā anvābhavitāro yāvad ime lokā bhavitāra iti
1.212.5	ebhir hi lokair abhinihitāḥ
1.212.6	eṣā vā agniṣṭomasya ca saṃvatsarasya ca sammā yad rātriḥ
1.212.7	caturviṃśatyardhamāsaḥ saṃvatsaraś caturviṃśatī rātryā ukthāmadāni
1.212.8	trīṇi savanāni trayaḥ paryāyāḥ
1.212.9	rātrim eva tat triṣavaṇāṃ kurvanti
1.212.10	atho enāṃ tad ahna iva samutkalpayanti
1.212.11	ahorātre devā abhijitya te 'mum ādityaṃ savanair eva pratyañcam anayan
1.212.12	taṃ paryāyaiḥ punaḥ prāñcam
1.212.13	tam āśvinena purastād udastabhnuvan
1.212.14	tasmād āhur nodite sūrya āśvinam anuśasyam iti
1.212.15	vi hainam iṅgayati
1.212.16	sa ya etad evaṃ veda nīto 'sya savanair asāv ādityaḥ pratyaṅ bhavaty ānītaḥ punaḥ paryāyaiḥ prāṅ uttabdhaḥ purastād āśvinena
1.212.17	ubhe asyāhorātre spṛte avaruddhe bhavato bhogāyāsmā ādityaḥ ketūṃś carati
1.213.1	athaiṣa rāthantaraḥ saṃdhir bhavati
1.213.2	prajāpatir uṣasaṃ svāṃ duhitaraṃ bṛhaspataye prāyacchat
1.213.3	tasyā etat sahasram āśvinaṃ vahatum anvākarot
1.213.4	sa devān abravīd iyam eva mama yuṣmākam etad itarad iti
1.213.5	tasmād yad anṛśaṃso jāyāṃ vindate vy eva vahatum ādiśati
1.213.6	te devā abruvan vīdaṃ bhajāmahā iti
1.213.7	tasya vibhāge na samapādayan
1.213.8	te 'bruvann ājim asyāyāmeti
1.213.9	ta ājim āyan
1.213.10	agneḥ prathamo ratha āsīd athoṣaso 'thāśvinoḥ
1.213.11	tāv aśvināv aśvī aśvyām atyakurutām
1.213.12	tau devā abruvan vāro 'yaṃ vām atha naḥ sahāstv iti
1.213.13	tasmān nānādevatyāsu stuvanty athāśvinam ity ākhyāyate
1.213.14	agnaye prathamāya stuvanty athoṣase 'thāśvibhyām
1.213.15	evaṃ hy eṣām etā ujjitayaḥ
1.213.16	ekaṃ sāma dve chandasī
1.213.17	dvipadam eva tac catuṣpātsu paśuṣv adhyūhati
1.213.18	tasmād dvipāc catuṣpadaḥ paśūn adhitiṣṭhati
1.213.19	anudite sūrye paridadhyād yaṃ kāmayeta pāpīyān syād iti
1.213.20	pāpīyān eva bhavati
1.213.21	vyuṣite paridadhyād yaṃ kāmayeta nārvāṅ na paraḥ syād iti
1.213.22	naivārvāṅ na paro bhavati
1.213.23	bahuvarṣī ha tu parjanyo bhavati
1.213.24	udite paridadhyād yaṃ kāmayeta śreyān syād rucam aśnuvīteti
1.213.25	śreyān eva bhavati rucam aśnute
1.214.1	pāntam ā vo andhasa ity andhasvatīr bhavanti
1.214.2	ahar vā andhaḥ
1.214.3	rātriḥ pāntam
1.214.4	ahorātrayor eva saṃtatyā ahorātrayoḥ samārambhāya
1.214.5	tāsv okonidhanaṃ vaitahavyam
1.214.6	okonidhanena vai vaitahavyena devā asurān okasa okaso 'nudanta
1.214.7	okasa okasa eva dviṣantaṃ bhrātṛvyaṃ nudate ya evaṃ veda
1.214.8	prāṇā ha khalu vā okāḥ
1.214.9	prāṇān evaitad dviṣato bhrātṛvyasya vṛṅkte prāṇān ātman dhatte
1.214.10	tad āhuḥ preva vā ete 'smāl lokāc cyavante ye 'tirātram upayantīti
1.214.11	tad yad okonidhanaṃ bhavaty ayaṃ vai lokaḥ puruṣasyauko 'sminn evaital loke pratitiṣṭhanti
1.214.12	vītahavya āśrāyaso jyog aparuddhaś caran so 'kāmayatāva sva okasi gaccheyam iti
1.214.13	sa etat sāmāpaśyat
1.214.14	tenāstuta
1.214.15	sa okā ity eva nidhanam upait
1.214.16	tato vai so 'va sva okasy agacchat
1.214.17	tad etat kāmasani sāma
1.214.18	etaṃ vai sa kāmam akāmayata
1.214.19	so 'smai kāmaḥ samārdhyata
1.214.20	yatkāma evaitena sāmnā stute sam asmai sa kāma ṛdhyate
1.214.21	tad u śrīr eva rājyam
1.214.22	rājyaṃ vai sa tad agacchat
1.214.23	aśnute śriyaṃ gacchati rājyaṃ ya evaṃ veda
1.214.24	yad u vītahavya āśrāyaso 'paśyat tasmād okonidhanaṃ vaitahavyam ity ākhyāyate
1.215.1	pra va indrāya mādanam iti madvatīr bhavanti
1.215.2	raso vai madaḥ
1.215.3	dhītevaiṣā yad rātriḥ pīḍiteva
1.215.4	nābhiṣunvanti
1.215.5	yad evādas tṛtīyasavanād ṛjīṣam atirecayanti tenāsyāṃ caranti
1.215.6	tad yad etā madvatīr bhavanti rasam evāsyām etad dadhaty aivainām etena pyāyayanti
1.215.7	tāsu śāktyam
1.215.8	śāktyena vai śāktyāḥ paśūn avārundhata
1.215.9	tacchāktyasya śāktyatvam
1.215.10	tad etat paśavyaṃ sāma
1.215.11	ava paśūn runddhe bahupaśur bhavati ya evaṃ veda
1.215.12	śāktyā annādyakāmās tapo 'tapyanta
1.215.13	ta etat sāmāpaśyan
1.215.14	tenāstuvata
1.215.15	tato vai te 'nnādyam avārundhata
1.215.16	tasya vā etasyāsti yathaiva gaurīvitasyaivam
1.215.17	annaṃ vai gaurīvitam
1.215.18	annam u vai śvastanam
1.215.19	annam u ha vā idaṃ sarvam atiririce
1.215.20	atiriktevaiṣā yad rātriḥ
1.215.21	atirikta eva tad atiriktaṃ rātryām annādyaṃ dadhati
1.215.22	tat svāraṃ bhavati
1.215.23	prāṇo vai svaraḥ
1.215.24	annam u vai prāṇaḥ
1.215.25	tad etad abhipūrvasyaivānnādyasyāvaruddhiḥ sāma
1.215.26	avānnādyaṃ runddhe 'nnādaś śreṣṭhaḥ svānāṃ bhavati ya evaṃ veda
1.215.27	yad u śāktyā apaśyaṃs tasmāc chāktyam ity ākhyāyate
1.216.1	vayam u tvā tadidarthā iti kāṇvam
1.216.2	kaṇvo vai nārṣado jyog apratiṣṭhitaś caran so 'kāmayata pratitiṣṭheyam iti
1.216.3	sa etat sāmāpaśyat
1.216.4	tenāstuta
1.216.5	sa rantāyā ity eva nidhanam upait
1.216.6	arata iva vā eṣa bhavati yo na pratitiṣṭhati
1.216.7	leleva vai rātriḥ
1.216.8	ratir vā eṣā
1.216.9	tato vai sa pratyatiṣṭhat
1.216.10	tad etat pratiṣṭhā sāma
1.216.11	pratitiṣṭhati ya evaṃ veda
1.216.12	yad u kaṇvo nārṣado 'paśyat tasmāt kāṇvam ity ākhyāyate
1.216.13	indrāya madvane sutam iti madvatīr bhavanti
1.216.14	raso vai madaḥ
1.216.15	dhītevaiṣā yad rātriḥ pīḍiteva
1.216.16	nābhiṣunvanti
1.216.17	yad evādas tṛtīyasavanād ṛjīṣam atirecayanti tenāsyāṃ caranti
1.216.18	tad yad etā madvatīr bhavanti rasam evāsyām etad dadhaty aivainām etena pyāyayanti
1.217.1	tāsu śrautakakṣam
1.217.2	śrutakakṣaḥ kākṣīvataḥ paśukāmas tapo 'tapyata
1.217.3	sa etat sāmāpaśyat
1.217.4	tenāstuta
1.217.5	sa etām iḍām upait
1.217.6	paśavo vā iḍā
1.217.7	tato vai sa paśūn avārunddha
1.217.8	tad etat paśavyaṃ sāma
1.217.9	ava paśūn runddhe bahupaśur bhavati ya evaṃ veda
1.217.10	tat punarnitunnaṃ chando bhavati
1.217.11	yatra yatra vai devāś chandasāṃ rasam anvavindaṃs tat punarnitunnam akurvaṃs tat punar abhyāghnan
1.217.12	dhītevaiṣā yad rātriḥ
1.217.13	tad yat punarnitunnaṃ chando bhavati rasam evāsyām etad dadhati rasasyaivaiṣānuvṛttiḥ
1.217.14	yad u śrutakakṣaḥ kākṣīvato 'paśyat tasmāc chrautakakṣam ity ākhyāyate
1.217.15	tad aiḍam acchāvākasāma bhavati
1.217.16	paśavo vā iḍā
1.217.17	paśuṣv evaitat pratitiṣṭhati
1.218.1	ayaṃ ta indra soma iti punaḥproktir ha vā eṣā haviṣaḥ
1.218.2	ayaṃ nu te 'paro yajña iti ha vā etad indrāya prāhuḥ
1.218.3	dvitīyaṃ hy etaddhaviḥ kriyate yad rātriḥ
1.218.4	tāsv aurdhvasadmanam
1.218.5	aurdhvasadmanena vai devā eṣu lokeṣūrdhvā asīdan
1.218.6	yad eṣu lokeṣūrdhvā asīdaṃs tad aurdhvasadmanasyaurdhvasadmanatvam
1.218.7	tad etat svargyaṃ sāma
1.218.8	ūrdhva evaitena svarge loke sīdati ya evaṃ veda
1.218.9	aurdhvasadmanena vai devā asurāṇāṃ suvṛktibhir iti paśūn avṛñjata nṛmādanam iti vajraṃ prāharan bhareṣv ā iti svargaṃ lokam ārohan
1.218.10	aurdhvasadmanenaiva dviṣato bhrātṛvyasya suvṛktibhir ity eva paśūn vṛṅkte nṛmādanam iti vajraṃ praharati bhareṣv ā iti svargaṃ lokam ārohati
1.218.11	tāny āhur nānopetyāni
1.218.12	nāneva vā ime lokā eṣāṃ lokānāṃ vidhṛtyā iti
1.218.13	suvṛktibhir iti vā ayaṃ loko nṛmādanam ity antarikṣaṃ bhareṣv ā ity asau
1.218.14	tasmān nānopetyāny eṣāṃ lokānāṃ vidhṛtyai
1.219.1	tad u hovāca jānaśruteyo vīryaṃ vā etat sāmno yan nidhanam
1.219.2	tad vikṣubhnuyus tad viyuñjyur yan nānopeyuḥ
1.219.3	sārdham evopetyāni sāmnaḥ savīryatvāyeti
1.219.4	tāni caturakṣarāṇi bhavanti
1.219.5	yāś catasro diśo 'smin loke tāsu sarvāsu pratitiṣṭhāma
1.219.6	yāś catasro diśo 'ntarikṣe tāsu sarvāsu pratitiṣṭhāma
1.219.7	yāś catasro 'muṣmin loke tāsu sarvāsu pratitiṣṭhāmeti
1.219.8	aurdhvasadmanena ha khalu vai rātriḥ pṛṣṭhinī
1.219.9	idaṃ vai rathantaram
1.219.10	antarikṣaṃ vāmadevyam
1.219.11	ada eva bṛhat
1.219.12	ya u ha vā eṣāṃ lokānāṃ śreṣṭhās te pṛṣṭhāni
1.219.13	teṣām eko bhavati ya evaṃ veda
1.219.14	prajāpatir ha khalu vā ūrdhvasadma
1.219.15	aśnute prajāpatitāṃ ya evaṃ veda
1.220.1	ā tū na indra kṣumantam iti vaiṇavam
1.220.2	veṇur vai vaiśvāmitro 'kāmayatāgryo mukhyo brahmavarcasī syām iti
1.220.3	sa etat sāmāpaśyat
1.220.4	tenāstuta
1.220.5	tato vai so 'gryo mukhyo brahmavarcasy abhavat
1.220.6	agryo mukhyo brahmavarcasī bhavati ya evaṃ veda
1.220.7	yad u veṇur vaiśvāmitro 'paśyat tasmād vaiṇavam ity ākhyāyate
1.220.8	tad v evācakṣata āpālam iti
1.220.9	apālā ha vā ātreyī tilakāvārucchvāsā pāpy āsa
1.220.10	sākāmayatāpa pāpaṃ varṇaṃ hanīyeti
1.220.11	saitat sāmāpaśyat
1.220.12	tenāstuta
1.220.13	sā tīrtham abhyavayatī somāṃśum avindat
1.220.14	taṃ samakhādat
1.220.15	tasyai ha grāvāṇa iva dantā ūduḥ
1.220.16	sa indra ādravad grāvāṇo vai vadantīti
1.220.17	sābhivyāharat
1.220.18	kanyā vār avāyatī somam api srutāvidad astaṃ bharanty abravīd indrāya sunavai tvā śakrāya sunavai tveti
1.220.19	asyai vā idaṃ grāvāṇa iva dantā vadantīti viditvendraḥ parāṅ āvartata
1.220.20	tam abravīt
1.220.21	asau ya eṣi vīrako gṛhaṃ gṛhaṃ vicākaśad imaṃ jambhasutaṃ piba dhānāvantaṃ karambhiṇam apūpavantam ukthinam iti
1.220.22	anādriyamāṇa evait
1.220.23	tam abravīt
1.220.24	ā cana tvā cikitsāmo 'dhi cana tvā nemasīti
1.220.25	purā mā sarvayarcā parāstautīty apaparyāvartata
1.220.26	śanair iva śanakair ivendrāyendo pari sravety evāsyai mukhāt somaṃ niradhayat
1.220.27	somapītha iva ha vā asya sa bhavati ya evaṃ vidvān striyai mukham upajighrati
1.221.1	tām abravīd apāle kiṃkāmāsīti
1.221.2	sābravīt
1.221.3	imāni trīṇi viṣṭapā tānīndra vi rohaya śiras tatasyorvarām ād idaṃ ma upodare sarvā tā romaśā kṛdhīti
1.221.4	khalatir hāsyai pitāsa
1.221.5	taṃ hākhalatiṃ cakāra
1.221.6	urvarā hāsya na jajñe
1.221.7	so ha jajñe
1.221.8	upasthe hāsyai romāṇi nāsuḥ
1.221.9	tāny u ha jajñire
1.221.10	tāṃ khe rathasyātyavṛhat
1.221.11	sā godhābhavat
1.221.12	tāṃ khe 'naso 'tyavṛhat
1.221.13	sā kṛkalāsy abhavat
1.221.14	tāṃ khe yugasyātyavṛhat
1.221.15	sā saṃśliṣṭikābhavat
1.221.16	tad eṣābhyanūcyate
1.221.17	khe rathasya khe 'nasaḥ khe yugasya śatakrato 'pālām indra triṣ pūtvy akṛṇoḥ sūryatvacam iti
1.221.18	tasyai ha yat kalyāṇatamaṃ rūpāṇāṃ tad rūpam āsa
1.221.19	tad etat kāmasani sāma
1.221.20	etaṃ vai sā kāmam akāmayata
1.221.21	so 'syai kāmaḥ samārdhyata
1.221.22	yatkāma evaitena sāmnā stute sam asmai sa kāma ṛdhyate
1.221.23	yad v apālātreyy apaśyat tasmād āpālam ity ākhyāyate
1.222.1	abhi tvā vṛṣabhā suta ity ārṣabham
1.222.2	indro vā akāmayatarṣabhaḥ sarvāsāṃ prajānāṃ syām ṛṣabhatāṃ gaccheyam iti
1.222.3	sa etat sāmāpaśyat
1.222.4	tenāstuta
1.222.5	tato vai sa ṛṣabhaḥ sarvāsāṃ prajānām abhavad ṛṣabhatām agacchat
1.222.6	tad evārṣabhasyārṣabhatvam
1.222.7	ṛṣabha eva svānāṃ bhavaty ṛṣabhatāṃ gacchati ya evaṃ veda
1.222.8	tad v evācakṣate daivodāsam iti
1.222.9	divodāso vai vādhryaśvir akāmayatobhayaṃ brahma ca kṣatraṃ cāvarundhīya rājā sann ṛṣiḥ syām iti
1.222.10	sa etat sāmāpaśyat
1.222.11	tenāstuta
1.222.12	tato vai sa ubhayaṃ brahma ca kṣatraṃ cāvārunddha rājā sann ṛṣir abhavat
1.222.13	ubhayam eva brahma ca kṣatraṃ cāvarunddhe rājā sann ṛṣir bhavati ya evaṃ veda
1.222.14	yad u divodāso vādhryaśvir apaśyat tasmād daivodāsam ity ākhyāyate
1.223.1	idaṃ vaso sutam andha iti gāram
1.223.2	devebhyo vā asurā garān prāgiran
1.223.3	tān avidvāṃso 'girann annam eva manyamānāḥ
1.223.4	te garagiro 'manyanta
1.223.5	te 'kāmayantāpemān garān gīrṇān hanīmahīti
1.223.6	ta etat sāmāpaśyan
1.223.7	tenāstuvata
1.223.8	tenemān garān gīrṇān apāghnata
1.223.9	ta eveme garayo 'bhavan
1.223.10	tad yad garān gīrṇān apāghnata tad eva gārasya gāratvam
1.223.11	sa yo garagīr manyetāpratigṛhyasya pratigṛhyānāśyānnasyānnam aśitvā sa etena stuvīta
1.223.12	apa haiva taṃ garaṃ gīrṇaṃ hate
1.223.13	yad enena kiṃ ca pāpaṃ kṛtaṃ bhavati tad apahate
1.223.14	tad aiḍam acchāvākasāma bhavati
1.223.15	paśavo vā iḍā
1.223.16	paśuṣv evaitat pratitiṣṭhati
1.224.1	idaṃ hy anv ojaseti ghṛtaścunnidhanam
1.224.2	ghṛtaścutā ca vai madhuścutā ca devā yatra yatraiṣāṃ yajñasyopādasyat tat tad āpyāyayanta
1.224.3	tat tasmād āhuḥ somasyevāṃśur āpyāyasveti
1.224.4	upadastevaiṣā yad rātriḥ
1.224.5	tad yad ghṛtaścunnidhanaṃ bhavaty aivainam etena pyāyayanti
1.224.6	ghṛtaścuc ca vai madhuścuc cāṅgirasāv aṅgirasāṃ svargaṃ lokaṃ yatām ahīyetām
1.224.7	tāv akāmayetām anūtpateva svargaṃ lokam iti
1.224.8	tau tapo 'tapyetām
1.224.9	tāv ete sāmanī apaśyatām
1.224.10	tābhyām astuvātām
1.224.11	tau stutvaiva ghṛtaścute madhuścuta ity eva svargaṃ lokam anūdapatatām
1.224.12	anto vai payasāṃ ghṛtam antaḥ svargo lokānām
1.224.13	anto vai rasānāṃ madhv antaḥ svargo lokānām
1.224.14	antyābhyāṃ vāva tau tat sāmabhyām antyaṃ svargaṃ lokam āśnuvātām
1.224.15	antyābhyām evaitat sāmabhyām antyaṃ svargaṃ lokam aśnute ya evaṃ veda
1.224.16	paśavo ha khalu vai ghṛtaścutaḥ
1.224.17	paśavo madhuścutaḥ
1.224.18	paśūn vāva tau tad etābhyām avārundhātām
1.224.19	tair u paśubhir iṣṭvā svargam eva lokam agacchatām
1.224.20	te ete paśavye svargye sāmanī
1.224.21	ava paśūn runddhe gacchati svargaṃ lokaṃ ya evaṃ veda
1.225.1	yajñastanau vā ete sāmanī
1.225.2	etābhyāṃ vā indro yajñaṃ sarvān kāmān adugdha
1.225.3	duhe ha vai yajñaṃ sarvān kāmān ya evaṃ veda
1.225.4	yajurnidhanaṃ vā etayor anyatarat sāmanidhanam anyatarat
1.225.5	tad yad ghṛtaścunnidhanaṃ tad yajurnidhanam
1.225.6	atha yan madhuścunnidhanaṃ tat sāmanidhanam
1.225.7	yā yajuṣaś ca sāmnaś carddhir ṛdhnoti tām ṛddhim āpnoti tān kāmān ya evaṃ veda
1.225.8	tad āhur yad ājyena divā caranty atha kenaiṣāṃ rātrir ājyavatī bhavatīti
1.225.9	ghṛtaścunnidhaneneti brūyāt
1.225.10	etena ha vai rātrir ājyavatī bhavati
1.225.11	yad u ghṛtaścuc ca madhuścuc cāṅgirasāv apaśyatāṃ tasmād evam ākhyāyate
1.226.1	atha maidhātitham
1.226.2	kāṇvāyanāḥ sattrād utthāyāyanta āyuñjānās te hodgathā iti kimudvatyaitaddhanvām urvārubahupravṛttaṃ śayānam upeyuḥ
1.226.3	te 'kāmayantemān eva paśūn bhūtān utsṛjemahīti
1.226.4	sa etan medhātithiḥ kāṇvaḥ sāmāpaśyat
1.226.5	tenopanyaṣīdan
1.226.6	ā tv etā ni ṣīdatendram abhi pra gāyata / sakhāyaḥ stomavāhasaḥ / purūtamaṃ purūṇām īśānaṃ vāryāṇām / indraṃ some sacā sute / sa ghā no yoga ā bhuvat sa rāye sa purandhyām iti
1.226.7	paśavo vai rayiḥ
1.226.8	tato vai te tān paśūn bhūtān udasṛjanta
1.226.9	hiṃkāreṇa haivainān utsasṛjire
1.226.10	te haite 'tra paścād urvārupṛśnaya iti paśavaḥ
1.226.11	tad etat paśūnām utsṛṣṭiḥ sāma
1.226.12	ava paśūn runddhe bahupaśur bhavati ya evaṃ veda
1.226.13	yad u medhātithiḥ kāṇvo 'paśyat tasmān maidhātitham ity ākhyāyate
1.227.1	atha saumedham
1.227.2	devā vā asurān hatvāpūtā ivāmedhyā amanyanta
1.227.3	te 'kāmayanta pūtā medhyāḥ syāmeti
1.227.4	ta etat sāmāpaśyan
1.227.5	tenāstuvata
1.227.6	tato vai te pūtā medhyā abhavan
1.227.7	te 'bruvan sumedhyā vā abhūmeti
1.227.8	tad eva saumedhasya saumedhatvam
1.227.9	pūto medhyo bhavati ya evaṃ veda
1.227.10	tad v evācakṣate paurvatitham iti
1.227.11	pūrvatithir vā ārcanānasaś śyāvāśvāt kanīyān so 'kāmayatāva paśūn rundhīya bhūmānaṃ paśūnāṃ gaccheyam iti
1.227.12	sa etat sāmāpaśyat
1.227.13	tenāstuta
1.227.14	ā ghā gamad yadi śravat sahasriṇībhir ūtibhir iti
1.227.15	sahasram eva paśūn avārunddha bhūmānaṃ paśūnām agacchat
1.227.16	tad etat paśavyaṃ sāma
1.227.17	ava paśūn runddhe bhūmānaṃ paśūnāṃ gacchati ya evaṃ veda
1.227.18	yad u pūrvatithir ārcanāsaso 'paśyat tasmāt paurvatitham ity ākhyāyate
1.227.19	indra suteṣu someṣv ity uṣṇiho bhavanti
1.227.20	devapurā vā eṣā yad uṣṇihaḥ
1.227.21	tā yad antataḥ kriyante devapurām evaitad antataḥ pariharanti paśūnāṃ guptyā asurāṇām anabhyavacārāya
1.228.1	tāsu kautsam
1.228.2	kutsaś ca luśaś cendraṃ vyahvayetām
1.228.3	sa kutsasya havam āgacchat
1.228.4	taṃ śatena vārdhrībhir āṇḍayor abadhnāt
1.228.5	taṃ luśo 'bhyavadat
1.228.6	svavṛjaṃ hi tvām aham indra śuśravānānudaṃ vṛṣabha radhracodanaṃ pra muñcasva pari kutsād ihā gahi kim u tvāvān muṣkayor baddha āsata iti
1.228.7	tāḥ sarvāḥ saṃlupya luśam abhi prādravat
1.228.8	taṃ kutsa indra suteṣu someṣv ity anvahvayat
1.228.9	tam abhyāvartata
1.228.10	taṃ luśa indrā ho i hove hoyīti
1.228.11	tāv antarātiṣṭhat
1.228.12	tāv abravīd aṃśam āharethām
1.228.13	ātmanā vām anyatarasya pāsyāmi mahimnānyatarasyeti
1.228.14	tatheti
1.228.15	tāv aṃśam āharetām
1.228.16	ātmānam anyatara udajayan mahimānam anyataraḥ
1.228.17	ātmānaṃ kutsa udajayan mahimānaṃ luśaḥ
1.228.18	ātmanānyatarasyāpiban mahimnānyatarasya
1.228.19	ātmanā kutsasyāpiban mahimnā luśasya
1.228.20	ubhā u ha tvāva tasya tāv ātmānau yad ātmā ca mahimā ca
1.228.21	tad etat sendraṃ sāma
1.228.22	sendro hāsya sadevo yajño bhavaty abhy asyendro yajñam āvartate nāsyendro yajñād apakrāmati ya evaṃ veda
1.228.23	yad u kutso 'paśyat tasmāt kautsam ity ākhyāyate
1.228.24	tad aiḍam acchāvākasāma bhavati
1.228.25	paśavo vā iḍā
1.228.26	paśuṣv evaitat pratitiṣṭhati
1.229.1	tad āhū rathantaram eva prathame tṛce syād vāmadevyaṃ dvitīye bṛhat tṛtīya eṣāṃ lokānāṃ samārohāyeti
1.229.2	ime vai lokā etāni sāmāni
1.229.3	ayam eva loko rathantaram antarikṣaṃ vāmadevyam asāv eva bṛhat
1.229.4	tasmād evam eva kāryam eṣāṃ lokāṇāṃ samārohāyeti
1.229.5	prāṇavyānodānā ha khalu vā etāni sāmāni
1.229.6	prāṇa eva rathantaraṃ vyāno vāmadevyam udāno bṛhat
1.229.7	tasmād evam eva kāryaṃ prāṇavyānodānānāṃ saṃtatyā avyavacchedāyeti
1.229.8	atha yaḥ kāmayeta prajā macchreyasī syād iti rathantaram eva prathame tṛce kuryād vāmadevyam uttarayoḥ
1.229.9	prajāpatir vai vāmadevyam
1.229.10	prajāpatim eva tat svaram antata upayanti prajananāya
1.229.11	bṛhatā śrīkāmaḥ svargakāmaḥ stuvīta
1.229.12	śrīr vai svargo lokaḥ
1.229.13	bṛhad aśnute śriyaṃ gacchati svargaṃ lokaṃ ya evaṃ veda
1.229.14	atho ha bhrātṛvyalokam eva nāvajahāti
1.229.15	bhrātṛvyabhājanam iva hy eṣā yad rātrī
1.229.16	rathantareṇa pratiṣṭhākāmaḥ stuvīta
1.229.17	pratiṣṭhā vai rathantaram
1.229.18	praty eva tiṣṭhati
1.229.19	gāyatrīṣu saṃdhinā brahmavarcasakāmaḥ stuvīta
1.229.20	brahma vai gāyatrī
1.229.21	brahmavarcasy eva bhavati
1.229.22	kakupsu puruṣakāmaḥ
1.229.23	puruṣo vai kakup
1.229.24	puruṣavān eva bhavati
1.229.25	uṣṇikṣu paśukāmaḥ
1.229.26	paśavo vā uṣṇik
1.229.27	paśumān eva bhavati
1.229.28	virāṭsv annādyakāmaḥ
1.229.29	annaṃ vai virāṭ
1.229.30	annāda eva bhavati
1.229.31	anuṣṭupsu pratiṣṭhākāmaḥ
1.229.32	pratiṣṭhā vā anuṣṭup
1.229.33	praty eva tiṣṭhati
1.229.34	paṅktiṣu yajñakāmo yaḥ kāmayeta punar mā yajña upanamed iti
1.229.35	yajño vai paṅktiḥ
1.229.36	punar evainaṃ yajña upanamati
1.229.37	triṣṭupsv ojaskāmo vīryakāmaḥ
1.229.38	ojo vai vīryaṃ triṣṭup
1.229.39	ojasvy eva vīryavān bhavati
1.229.40	jagatīṣu paśukāmaḥ
1.229.41	paśavo vai jagatī
1.229.42	paśumān eva bhavati
1.229.43	tad āhur ekasmin vāvaitasya chandasy ekasmin kāme stutaṃ bhavati ya evaṃ stute
1.229.44	athaitasya sarveṣu chandassu sarveṣu kāmeṣu stutaṃ bhavati yo bṛhatīṣu stute
1.229.45	bṛhatīṃ hy evaitāni sarvāṇi chandāṃsy abhisaṃpadyanta iti
1.229.46	gāyatrī ca jagatī ca te dve bṛhatyau
1.229.47	uṣṇik ca triṣṭup ca te dve bṛhatyau
1.229.48	anuṣṭup ca paṅktiś ca te dve bṛhatyau
1.229.49	bṛhaty eva bṛhatī
1.229.50	tasmād bṛhatīṣv eva stotavyam eteṣāṃ sarveṣāṃ chandasāṃ sarveṣāṃ kāmānām upāptyai
1.230.1	tad āhur yat trivṛd eva stomānāṃ laghiṣṭho rathantaraṃ sāmnām āśvinam u vai śastrāṇāṃ gariṣṭham atha kasmāt trivṛd eva stomānāṃ rathantaraṃ sāmnām āśvinasya śastraṃ pratyudyantum arhata iti
1.230.2	sa brūyāt prāṇā vai trivṛtaḥ
1.230.3	prāṇeṣv idaṃ sarvaṃ pratiṣṭhitam
1.230.4	prāṇā idaṃ sarvaṃ pratyudyacchanti
1.230.5	prāṇā idaṃ sarvaṃ prati prati
1.230.6	ime vai lokās trivṛtaḥ
1.230.7	eṣv idaṃ lokeṣu sarvaṃ pratiṣṭhitam
1.230.8	ima idaṃ lokāḥ sarvaṃ pratyudyacchanti
1.230.9	ima idaṃ lokāḥ sarvaṃ prati prati
1.230.10	vāg vai rathantaram
1.230.11	vācīdaṃ sarvaṃ pratiṣṭhitam
1.230.12	vāg idaṃ sarvaṃ pratyudyacchati
1.230.13	vāg idaṃ sarvaṃ prati prati
1.230.14	iyaṃ vai rathantaram
1.230.15	asyām idaṃ sarvaṃ pratiṣṭhitam
1.230.16	iyam idaṃ sarvaṃ pratyudyacchati
1.230.17	iyam idaṃ sarvaṃ prati prati
1.230.18	tasmāt trivṛd eva stomānāṃ rathantaraṃ sāmnām āśvinasya śastraṃ pratyudyantum arhata iti
1.231.1	tad āhur yat pavamānavanto 'nye yajñakratavo 'tha kenaiṣāṃ rātriḥ pavamānavatī bhavatīti
1.231.2	rāthantareṇa saṃdhineti brūyāt
1.231.3	etena ha vai rātriḥ pavamānavatī bhavati
1.231.4	tena sakṛddhiṃkṛtena parācā stuvate
1.231.5	sakṛddhy eva parastāt trivṛte hiṃkurvanti yat prāyaṇaṃ tad udayanam asad iti
1.231.6	retassiktir ha tvai pūrvas trivṛt prajātir uttaraḥ
1.231.7	ātmā vai prajā paśava etāni tṛcāni
1.231.8	prajātir vai rathantaram
1.231.9	yathā reta eva siktaṃ syān na prajāyeta tādṛk tad yat sakṛddhiṃkṛtaiḥ stuvīran
1.231.10	tad yat tṛcāya tṛcāya hiṃkurvanti prajātyā eva
1.231.11	bahur bhavati prajāyate ya evaṃ veda
1.231.12	atho haiṣām eka eva paryāya āyatanavān syād anāyatanau dvau syātāṃ yat sakṛddhiṃkṛtaiḥ stuvīran
1.231.13	tad yat tṛcāya tṛcāya hiṃkurvanti tenaivaiṣāṃ sarvarātrir āyatanavatī pavamānavatī bhavati
1.231.14	yathā vā ahas tathā rātrir yathā rātris tatho ahaḥ
1.231.15	pūrvāhṇo madhyaṃdino 'parāhṇaḥ pūrvarātro madhyarātro 'pararātraḥ
1.231.16	tad yat tṛcāya tṛcāya hiṃkurvanty ahorātrayor eva vidhṛtyai
1.232.1	tad āhur yad ekaviṃśam anu sarve yajñakratavaḥ saṃtiṣṭhante 'ty u vā ekaviṃśāny ukthāni rātrir ety atha kenaiṣām ekaviṃśam anu rātriḥ saṃtiṣṭhata iti
1.232.2	sa brūyād yad evaita ekaviṃśatiś ca trivṛto bhavanti nava caikaviṃśā iti
1.232.3	atha ha smāha bhāllabeyaḥ ka u svid adyobhayatojyotiṣā yajñakratunā yakṣyata iti
1.232.4	eṣa ha vā ubhayatojyotir yajñakratur yad atirātraḥ
1.232.5	trivṛt purastād bahiṣpavamānaṃ bhavati trivṛd upariṣṭād rāthantaraḥ saṃdhiḥ
1.232.6	agnir vai pūrvas trivṛd āditya uttaraḥ
1.232.7	agninā vā ayaṃ loko jyotiṣmān ādityenāsau
1.232.8	ubhayatojyotiṣāsya yajñakratuneṣṭaṃ bhavati jyotiṣmān asmiṃś ca loke 'muṣmiṃś ca bhavati ya evaṃ veda
1.232.9	tau vā etau brahma caiva kṣatraṃ ca
1.232.10	brahma vai trivṛt kṣatraṃ pañcadaśaḥ
1.232.11	tad etad brahma ca kṣatraṃ ca saṃdhāya rātriṃ vahataḥ
1.232.12	tad etad brahma ca kṣatraṃ ca saṃdhāyāntataḥ pāpmānam apahataḥ
1.232.13	tad yad etau stomāv antataḥ kriyete pāpmana evāpahatyai
1.232.14	apa pāpmānaṃ hate ya evaṃ veda
1.232.15	tau yad gāyatrīṃ sampadyete tejo vai brahmavarcasaṃ gāyatrī tejasy eva tad brahmavarcase pratitiṣṭhati
1.232.16	atho yajamānam eva tad āyuṣi pratiṣṭhāpayati sarvāyuṣṭāyai
1.232.17	prāṇo hi gāyatrī
1.232.18	sarvam āyur eti ya evaṃ veda
1.233.1	virāṭsampadaiva yajñena yajetety āhuḥ
1.233.2	annaṃ vai virāṭ
1.233.3	annam u ha vai devānāṃ somo rājā
1.233.4	annam eva tat kṛtvā devebhyaḥ somaṃ rājānaṃ prayacchati
1.233.5	na ha vā eṣo 'nabhiṣuto devānām annam
1.233.6	tam etad abhiṣutyānnaṃ kṛtvā devebhyaḥ prayacchati
1.233.7	yaddha vā iha devebhyaḥ karoti tad asmai devāḥ kurvanti
1.233.8	ta enaṃ samṛddhāḥ prajayā paśubhir annādyena samardhayanti
1.233.9	virāṇ nātiyaṣṭavyety āhuḥ
1.233.10	yo ha vai virājam atiyajate punar ha so 'muṣmin loke yajamāna āste
1.233.11	sa rūkṣaḥ paruṣo virājaṃ saṃpipādayiṣann īpsann anāpnuvann āste
1.233.12	kva hi tad āpsyati yad ito 'nāptvā praiti
1.233.13	paruṣān iva hāsīnān asito daivala uvāca ka eta āsata iti
1.233.14	ye virājam atyayajāmahīti hocuḥ
1.233.15	tān hābhyuvāda
1.233.16	sa rathād avapadyate
1.234.1	puraś cakraṃ patho bile taṃ cakram abhivartate yo 'sampannena yajate 'pāko yajñena devair yad dadāti tad evāsya na lokam abhigacchatīti
1.234.2	pākāḥ santo 'vijānanto 'devāyata iti haināṃs tad uvāca ye virājam atyayajadhvam iti
1.234.3	tad āhuḥ kuto yajñam atathāḥ kvainaṃ pratyatiṣṭhipa iti
1.234.4	yata evainam atasīti brūyāt tad evainaṃ pratyatiṣṭhipam iti
1.234.5	puruṣāddha vai yajñas tāyate puruṣe pratitiṣṭhati
1.234.6	atha ha hṛtsvāśayā āllakeyo māhāvṛṣo rājā putraṃ dīkṣayāṃcakāra
1.234.7	tasya ha somaśuṣmaḥ sātyayajñir udgīthāyoḍha āsa
1.234.8	tam u ha mahāvṛṣāṇāṃ dūtā āsasrur āgaccha samitir vā iyam iti
1.234.9	taddha pradhāvayann uvācodgātar etaṃ te putraṃ paridadānīti
1.234.10	sa heṣṭaṃ punar ājagāma
1.234.11	sa hovācodgātaḥ kva yajñaṃ pratyatiṣṭhipaḥ kva yajamānaṃ kvāsya paśūn iti
1.234.12	taddha na pratyuvāca
1.234.13	sa hovāca punar me putraṃ dīkṣayata
1.234.14	na vai vidma yatra me putram akṛd iti
1.234.15	tam u ha punar dīkṣayāṃcakruḥ
1.234.16	tasya ha svayam evojjagau
1.234.17	sa yat pratyavakṣyad yajamāna eva yajñaṃ pratyatiṣṭhipaṃ yajamānaṃ vāmadevye rathantare 'sya paśūn iti
1.235.1	etaddha vai paramaṃ vācaḥ krāntaṃ yad daśeti
1.235.2	etāvaddha paramaṃ vāk cakrame
1.235.3	tad yat paramaṃ vācaḥ krāntaṃ tat sarvam āpnavānīti
1.235.4	atha yad ata ūrdhvaṃ viṃśatiś śataṃ sahasram ity aṅgāny evāsyā etāni parvāṇi
1.235.5	vāca eva sā prabhūtiḥ
1.235.6	tad u hātraiva sarvāṃ virājam āpnoti
1.235.7	puruṣasampaddha khalu vā eṣā daśākṣarā virāṭ
1.235.8	daśa puruṣe prāṇāḥ
1.235.9	sā vā eṣaitāsām eva navatiśatasya stotriyāṇāṃ praśaṃsā
1.235.10	navatiśataṃ hy evaiṣo 'gniṣṭomaḥ saṃstutaḥ stotriyā bhavanti
1.235.11	kṛtaṃ tad yad aśītiśatam
1.235.12	kṛtam id u daśa kṛtam asat
1.235.13	tad u ha kurava āhur dvāpara eṣa yan navatiśataṃ stotriyās trayāṇām ayānām adhamaḥ
1.235.14	kṛtaṃ vai tretāṃ jayati tretā dvāparam
1.235.15	dve stotriye upaprastutye
1.235.16	sa kṛtastomaḥ sampadyate
1.235.17	kṛtena taj jayati yaj jigīṣati
1.235.18	kṛtenodbhinatti
1.235.19	atho pakṣāv etau yat pavamānau
1.235.20	tāv eva tat samau karoti
1.235.21	atho viśvajyotir eva yajñakratur bhavati
1.235.22	atho dvyatiṣṭutaḥ
1.235.23	tāv eva virājaḥ stanau
1.235.24	sa dvipād yajamānaḥ pratiṣṭhityai
1.236.1	tad u ha smāha kahoḍaḥ kauṣītakeyo dīrghastanī bata teṣāṃ virāḍ yeṣāṃ stotriye virājaḥ stanāv iti
1.236.2	api nūnam etāṃ virājaṃ prativeśato duhra iti ha smāha
1.236.3	akṣaryām evaitāṃ sampadaṃ devā upāsata
1.236.4	tām ṛṣaya upāsata
1.236.5	tām u eva vayaṃ parovara upāsmahe
1.236.6	etāsām eva navatiśatasya stotriyāṇāṃ pañca ca sahasrāṇy ā catvāriṃśatāny ā dvāsaptatir akṣarāṇi
1.236.7	tad ye eva te dvāsaptatitame akṣare tāv eva virājaḥ stanau
1.236.8	sa dvipād yajamānaḥ pratiṣṭhityā iti
1.236.9	tad āhur yad dvāparastomo 'tha kena kṛtastoma iti
1.236.10	akṣarair iti brūyāt
1.236.11	atho stotrair iti
1.236.12	atho stutaśastrair iti
1.236.13	atho yad daśa kṛtam iti brūyāt teno eva kṛtastoma iti
1.236.14	ayamayaṃ ha vāva daśa kṛtam upāpnoti
1.237.1	āpo vā idam agre mahat salilam āsīt
1.237.2	tad apām evaiśvaryam āsīd apāṃ rājyam apām annādyam
1.237.3	tad agnir abhyadhyāyan mamedam aiśvaryaṃ mama rājyaṃ mamānnādyaṃ syād iti
1.237.4	sa etām agniṣṭomasampadam apaśyat
1.237.5	tayemā apo vyudauhad ūrdhvāś cāvācīś ca
1.237.6	sa etam eva dinaṃ dinaṃ stomaṃ gāyan kevalīdam annādyam akuruta
1.237.7	sa navabhir ekaviṃśair amūr ūrdhvā udatabhnot
1.237.8	tāḥ pareṇa divaṃ paryauhat
1.237.9	tā etāḥ paryūḍhā ṛtuśo varṣantīs tiṣṭhanti
1.237.10	ekaviṃśatyā trivṛdbhir imā avācīr abhyatiṣṭhat
1.237.11	tāḥ pareṇa pṛthivīṃ paryauhat
1.237.12	tā etāḥ paryūḍhā anukhāyaika upajīvanti
1.238.1	tiṣṭhantīr eke sravantīr eke
1.238.2	sa evam etā apo vyūhya vinudyāsmin loke 'nnam atti
1.238.3	taṃ nālpakaṃ na madhyamaṃ na mahad ivānnādyam abhyatiricyate
1.238.4	evam eva dviṣantaṃ bhrātṛvyaṃ vyūhya vinudyāsmin loke 'nnam atti taṃ nālpakaṃ na madhyamaṃ na mahad ivānnādyam abhyatiricyate ya evaṃ veda
1.238.5	tam etam annaṃ jigīvāṃsaṃ sarve devā abhisamagacchanta
1.238.6	te vai taṃ nāvindanta
1.238.7	yā hy asau yajñāyajñīyasyaikaviṃśī tām āsu bahiṣpavamānīṣu navasu pratyupadhāya śaye 'nanto bhūtvā parigṛhyaitad annādyam
1.238.8	atho yathā pātre 'ṅgārā optāḥ syur evam evaiṣu lokeṣu dṛśe 'nanta āsa
1.238.9	tān avindamānān abravīt stuta meti
1.239.1	taṃ vasavo gāyatryā chandasā gāyatreṇa sāmnā prātassavanenāstuvan
1.239.2	tāṃs tasminn eva savana upāhvayata
1.239.3	taṃ rudrās triṣṭubhā chandasā traiṣṭubhena sāmnā mādhyaṃdinena savanenāstuvan
1.239.4	tāṃs tasminn eva savana upāhvayata
1.239.5	tam ādityā jagatyā chandasā jāgatena sāmnā tṛtīyasavanenāstuvan
1.239.6	tāṃs tasminn eva savana upāhvayata
1.239.7	taṃ viśve devā vāṅmanaś ca prajāpatir anuṣṭubhā chandasā yajñāyajñīyena sāmnā tṛtīyasavanenāstuvan
1.239.8	tāṃs tasminn eva stotra upāhvayata
1.239.9	evam ete devā etaṃ yajñakratum anvāyatanta
1.239.10	atha ya enaṃ nānvāyatanta
1.240.1	śaśvaddha te parābhūtā devānām aśanayā
1.240.2	atha ya enam anvāyatanta ta ima etarhi pariśiṣṭāḥ
1.240.3	ta u evāparyuṣitā bhavitāraḥ
1.240.4	sa haiṣa vaiśvadevaḥ stomaḥ
1.240.5	viśveṣāṃ haiva devānāṃ purā stoma āsa
1.240.6	tena yad agnim astuvan sāsyāgniṣṭomatā
1.240.7	agniṃ hainenāstuvan
1.240.8	stuvate hainena svās stuvate 'raṇāḥ
1.240.9	stuvate hainena jane svā ya evaṃ veda
1.240.10	sa haiṣa navaikaviṃśān abhisaṃpadyate
1.240.11	dvādaśa māsāḥ pañcartavas traya ime lokā asāv āditya ekaviṃśaḥ
1.240.12	ekā stotriyātiricyate
1.240.13	yajamāno haiva so 'tiricyate yo vaivaṃ veda
1.240.14	yathā ha girau jyotir bhāyād evaṃ tasyāṃ janatāyāṃ bhāti yasyāṃ bhavati ya evaṃ veda
1.240.15	sa u evaikaviṃśatiṃ trivṛto 'bhisaṃpadyate
1.240.16	agnir vai trivṛt
1.240.17	tad yad vai kiṃ ca trivṛt tat sarvam agnim evābhisaṃpadyate
1.240.18	yāś ca ha mahatyaḥ sampado yāś ca kṣullikās tā ha sarvā evaṃvidam abhisaṃpadyante
1.240.19	sarva enaṃ kāmā abhisaṃpadyante ya evaṃ veda
1.240.20	sa eṣa ekaviṃśatyā trivṛdbhir amuṣminn āditye pratiṣṭhito navabhir asāv ekaviṃśair asmin
1.240.21	tāv etāv evam anyonyasmin pratiṣṭhitau
1.240.22	pratitiṣṭhati ya evaṃ veda
1.241.1	nāsāv astam eti nāyam anugacchati
1.241.2	imam evāsāv abhy astam eti
1.241.3	tad asyāstatvam
1.241.4	imaṃ hy evāsāv abhy astam eti
1.241.5	amum evāyam abhy anugacchati
1.241.6	tad amuṣyāmutvam
1.241.7	amuṃ hy evāyam abhy anugacchati
1.241.8	na hāstam eti nānugacchati ya evaṃ veda
1.241.9	te haite savāsinyau devate
1.241.10	gacchati haitābhyāṃ savāsitvam
1.241.11	atho hāsyaite eva devate eṣu lokeṣu sarvapāpmānam apaghnatyau tiṣṭhataḥ
1.241.12	yāvad u ha vā ayam agnir asmin loke dīpyate tāvad amuṣmin loka ādityaḥ
1.241.13	na haiva tāvad evaṃvido lokaḥ kṣayyaḥ
1.241.14	yathā ha vā idam āyatanam āyatanī prepsed evam imaṃ lokam āpaḥ prepsanti yāś cāmūr yāś cemāḥ
1.241.15	tā yan na sambhindanty etasyaiva stomasya kratoḥ
1.241.16	eṣa evaināḥ stomo vidadate
1.241.17	sa yo nvāvaikasya rājyasya trātā syād yo dvayor yas trayāṇāṃ lokī vāva sa tena manyeta
1.241.18	antye tu sa loky asad yas teṣām eko 'sad ye 'sya lokasya trātāraḥ
1.241.19	asya ha sa lokasya trātṝṇām eko bhavati ya evaṃ veda
1.241.20	tena lokī sa
1.241.21	yāvaddha vā apy evaṃvido brāhmaṇā bhavitāro na haiva tāvad yāś cāmūr āpo yaś cemās tā ubhayīḥ sampadyemaṃ lokaṃ nirmraṣṭāraḥ
1.242.1	tasya vā etasyāgniṣṭomasya gāyatrīm eva prātassavanaṃ sampadyate triṣṭubhaṃ mādhyaṃdinaṃ savanaṃ jagatīṃ tṛtīyasavanam
1.242.2	tad etat svayaṃ sampannaṃ prātassavanam
1.242.3	gāyatram eva sarvam
1.242.4	atha catvāri chandāṃsi mādhyaṃdinaṃ savanaṃ gāyatrī bṛhatī kakup triṣṭup
1.242.5	tasyā etasyai kakubho 'ṣṭāviṃśatyakṣarāyai viṃśatim akṣarāṇi gāyatryām upadadhāti
1.242.6	sā triṣṭup sampadyate
1.242.7	atha yāny aṣṭāv atiricyante tāni bṛhatyām upadadhāti
1.242.8	sā triṣṭup sampadyate
1.242.9	triṣṭub eva triṣṭup
1.242.10	atha ṣaṭ chandāṃsi tṛtīyasavanaṃ gāyatry uṣṇikkakubhāv anuṣṭub jagatī bṛhatī
1.242.11	tasyā etasyai gāyatryai caturviṃśatyakṣarāyai viṃśatim akṣarāṇi kakubhy upadadhāti
1.242.12	sā jagatī sampadyate
1.242.13	atha yāni catvāry atiricyante tāny uṣṇihy upadadhāti
1.242.14	sā dvātriṃśadakṣarānuṣṭup sampadyate
1.242.15	anuṣṭub evānuṣṭup
1.242.16	tāṃ dvedhā vyūhati
1.242.17	tasyai ṣoḍaśākṣarāṇy anuṣṭubhy upadadhāti
1.242.18	sā jagatī sampadyate
1.242.19	svayam eva parastāj jagatī
1.242.20	atha yāni ṣoḍaśātiricyante tāni yajñāyajñīyasya bṛhatyām upadadhāti
1.242.21	sā dvāpañcāśadakṣarā jagatī sampadyate
1.242.22	catvāry akṣarāṇi jagatīm atiyanti
1.242.23	ta eva catuṣpadāḥ paśavaḥ
1.242.24	atho stanā eva virājo dohaḥ
1.242.25	atho pratiṣṭhaiva
1.242.26	yathā catuṣpadī pratitiṣṭhet tathā
1.242.27	tad v atraivānuvyeti
1.242.28	na kiṃcanātiricyate
1.242.29	vāmadevyasya nyūne trīṇy upadadhāti
1.243.1	yajñāyajñīya ekam
1.243.2	gāyatraṃ vai prātassavanaṃ traiṣṭubhaṃ mādhyaṃdinaṃ savanaṃ jāgataṃ tṛtīyasavanam
1.243.3	brahmaṇo 'sya sataḥ kṣatrasyeva prakāśo bhavati vaiśyasyeva rayiḥ puṣṭir ya evaṃ veda
1.243.4	tasyo evākṣaraśo gāyatrīm eva prātassavanaṃ sampadyate triṣṭubhaṃ mādhyaṃdinaṃ savanaṃ jagatīṃ tṛtīyasavanam
1.243.5	ekānnasaptatiḥ prātassavanasya stotriyāṣ ṣaṣṭis triṣṭubho mādhyaṃdinaṃ savanaṃ caturviṃśatiś ca jagatīs tṛtīyasavanam ekā ca kakup
1.243.6	puruṣo vai kakup
1.243.7	sa ha sa yajamāna evaitasyāṃ sampady adhyūḍhaḥ
1.243.8	tad v atraivānuvyeti
1.243.9	na kiṃcanātiricyate
1.243.10	ekasyai kakubho 'ṣṭāviṃśatyakṣarāyai catvāry akṣarāṇy ādāya vāmadevyasya nyūne trīṇy upadadhāti yajñāyajñīya ekam
1.243.11	atha yā gāyatrī pariśiṣyate tām ada ekānnasaptatyāṃ prātassavanasya stotriyāsu pratyupadadhāti
1.243.12	tad u hānantam
1.243.13	anantāṃ śriyaṃ jayati ya evaṃ veda
1.244.1	tasyo eva dve savane bṛhatīṃ sampadyete
1.244.2	yathaiva purā tṛtīyasavanaṃ tathā tṛtīyasavanam
1.244.3	ekānnasaptatiḥ prātassavanasya stotriyāḥ
1.244.4	tāṣ ṣaṭcatvāriṃśad bṛhatyaḥ sampadyante
1.244.5	yā hi tisro gāyatryas te dve bṛhatyau
1.244.6	tāṣ ṣaṭcatvāriṃśad bṛhatyaḥ sampadyante
1.244.7	tad etad āyad eva prātassavanaṃ bṛhatīm abhisaṃpadyate
1.244.8	yasmād āyad eva prātassavanaṃ bṛhatīm abhisaṃpadyate tasmād brāhmaṇo jāyamāna eva lokī jāyate
1.244.9	taṃ vā tvai caraṇena bhūyāṃsaṃ kurute taṃ vā kanīyāṃsam
1.244.10	athaitad dvau mādhyaṃdinaṃ savanaṃ sampādayata udgātā ca hotā ca
1.244.11	catvāri chandāṃsy udgātā yunakti
1.244.12	tāni ca hotānuśaṃsaty upa ca trīṇy āharaty anuṣṭubhaṃ paṅktiṃ jagatīm
1.244.13	gāyatrī ca jagatī ca te dve bṛhatyau
1.244.14	uṣṇik ca triṣṭup ca te dve bṛhatyau
1.244.15	anuṣṭup ca paṅktiś ca te dve bṛhatyau
1.244.16	bṛhaty eva bṛhatī
1.244.17	yasmād etad dvau mādhyaṃdinaṃ savanaṃ sampādayatas tasmād rājanyasya kāryo loka iṣṭāpūrtena śraddhayā brahmaṇyatayā
1.244.18	atha yasmād yathaiva purā tṛtīyasavanaṃ tathā tṛtīyasavanaṃ tasmād u brāhmaṇāc ca rājanyāc ca vaiśyo lokītaraḥ
1.244.19	na hi tathā lokī yathā brāhmaṇaś ca rājanyaś ca
1.245.1	kﾱptaṃ ha vai lokaṃ yajamāno 'bhijāyate
1.245.2	paśūn eva prathamasya tṛcasya prathamayā stotriyayā jayati bhūmiṃ dvitīyayāgniṃ tṛtīyayā
1.245.3	antarikṣam eva dvitīyasya tṛcasya prathamayā stotriyayā jayati vāyuṃ dvitīyayā prāṇaṃ tṛtīyayā
1.245.4	divam eva tṛtīyasya tṛcasya prathamayā stotriyayā jayaty ādityaṃ dvitīyayā nakṣatrāṇi tṛtīyayā
1.245.5	navaitā bahiṣpavamānyo bhavanti nava devalokāḥ
1.245.6	tān evaitābhir āpnoti
1.245.7	tā etās tisro virājo daivī yajñiyā mānuṣī
1.245.8	etāsu ha sucittaś śailano janakaṃ vaidehaṃ samūde
1.245.9	sa hovāca śraddhā māvidad ṛtvijo me hvayantv iti
1.245.10	tasmai ha kurupañcālān ṛtvija ūhuḥ
1.245.11	teṣu hāgateṣu śailano bibhayāṃcakārāgacchan brāhmaṇā ivodantā yān vā ayam iha na laghūyed iti
1.245.12	sa hovāca saṃrāḍ vākyaṃ me 'stīti
1.245.13	tisro vā imā virājo 'tṛṣyantīḥ sarvakāmā annābhidhānāḥ
1.245.14	tāsu sma tvā yo 'ntar avadadhāti taṃ smaivodgātāraṃ vṛṇīṣva
1.245.15	sa vāva teṣāṃ kāmānām abhivoḍhā ya etāsu kāmāḥ
1.245.16	sa u eva punarmṛtyor ativoḍhā ya evaṃ vedeti
1.246.1	atha ha pradhāvayāṃcakāra
1.246.2	tasmin ha praiṣyan
1.246.3	imān ha sma pṛcchaty āsāṃ virājām ṛddhim
1.246.4	te ha sma nābhyāpayanti
1.246.5	ya u ha smābhyāpayati yāṃ ha smaikām abhyāpayati sa ha smāste
1.246.6	brāhmaṇaṃ batāhaṃ brāhmaṇam etāsu mīmāṃsamānam apaśyam accha dhāvata śailanam iti
1.246.7	tad viyajanaṃ hāsa yathā śailana iyeṣa
1.246.8	tā etās tisro virājo daivī yajñiyā mānuṣī
1.246.9	saiṣā daivī virāḍ yad ime lokāḥ
1.246.10	sā nyūnā
1.246.11	yajamānāvadhānāyaiva tan nyūnā
1.246.12	tad antar yajamānam avadadhāti
1.246.13	tasyā etasyai candramā evāpidhānam
1.246.14	etaddhi devānāṃ pratyakṣam annādyaṃ yac candramāḥ
1.246.15	athaiṣā yajñiyā virāḍ yad etā bahiṣpavamānyaḥ
1.246.16	sā nyūnā
1.246.17	yajamānāvadhānāyaiva tan nyūnā
1.246.18	tad antar yajamānam avadadhāti
1.246.19	tasyā etasyai hiṃkāra evāpidhānam
1.246.20	hiṃkāreṇa hy eva devebhyo 'ntato 'nnādyaṃ pradīyate
1.246.21	athaiṣā mānuṣī virāḍ yad ime puruṣe prāṇāḥ
1.246.22	sā nyūnā
1.246.23	sa u eva yajamānaḥ pratyakṣam
1.246.24	tasyā etasyā annam evāpidhānam
1.246.25	nābhir vā etās tisro virājaḥ
1.246.26	abhi ha tān kāmān āpnoti ya etāsu kāmāḥ
1.246.27	api tv iha teṣu bhavati
1.246.28	ati ha punarmṛtyuṃ mucyate
1.246.29	bahupuruṣam asmin loke 'nnam atti
1.246.30	na hy etad ekapuruṣāyānnādyaṃ yad etāsu
1.246.31	yaddha vai kiṃ cedam asmin loka ātmanvat taddha sarvaṃ mṛtyur evābhivyādāya tiṣṭhati
1.246.32	sa yo ha sa mṛtyuḥ saṃvatsara eva sa
1.246.33	tasya hartava eva mukhāni
1.246.34	tad yad vai kiṃ ca mriyata ṛtuṣv eva mriyate
1.246.35	na hāsyānṛtau mriyate ya evaṃ veda
1.246.36	ṛtuṣu vāva prajāyate prajayā paśubhir ya evaṃ veda
1.247.1	tā etā nava bahiṣpavamānyaḥ
1.247.2	tāṣ ṣaḍ bṛhatyaḥ
1.247.3	ṣaḍ u mṛtyor mukhāny ṛtava eva
1.247.4	atha ha vā etāni mṛtyor mukhāni bṛhaty eva prativibhavitum arhati nānyac chandaḥ
1.247.5	sa bṛhatyaivartor mukham apidadhāti bṛhatyartor bṛhatyartoḥ
1.247.6	sa yathā samena viṣamam atītya pratyavekṣetaivam evaitaṃ mṛtyuṃ parāṅ atītya pratyavekṣate
1.247.7	tam etaṃ trivṛtaṃ vajram upapravartayanti
1.247.8	sa eṣo 'har ahar imān lokān anuvartate
1.247.9	taddha smāha nagarī jānaśruteyo na haiva tāvad daivāsuraṃ bhavitā yāvad eṣa trivṛd vajro 'har ahar imān lokān anuvartiteti
1.247.10	ūrdhvo hy ayam agnir dīpyate tiryaṅṅ ayaṃ vāyuḥ pavate 'rvāṅ asāv ādityas tapati
1.247.11	ta ete 'nimeṣam anyonyam īkṣante
1.247.12	katham eteṣv evaṃ satsu daivāsuraṃ syād iti
1.247.13	eṣa u evāsya trivṛd vajro 'har ahar imān lokān anuvartamānaḥ sarvaṃ pāpmānam apaghnan palyayate ya evaṃ veda
1.248.1	tad āhuḥ sa vādya yajeta sa vānyaṃ yājayed yaś catuṣṭomena yājayan sarvastomena yājayati
1.248.2	navaitā bahiṣpavamānyo bhavanti
1.248.3	tāsāṃ saptaviṃśatiḥ padāni
1.248.4	tena triṇavaṃ stomaṃ nāntaryanti
1.248.5	navaivaitā bahiṣpavamānyo bhavanti
1.248.6	caturviṃśatyakṣarā gāyatrī
1.248.7	tat trayastriṃśat
1.248.8	tena trayastriṃśaṃ stomaṃ nāntaryanti
1.248.9	etad vai catuṣṭomena yājayan sarvastomena yājayati
1.248.10	yo vai stomānām avamaṃ paramaṃ veda gacchati paramatām
1.248.11	trivṛd vāva stomānām avamas trivṛt paramaḥ
1.248.12	tad u hovāca prakur vārṣṇas trivṛtaṃ stomaṃ trayastriṃśaṃ bhavantam apaśyam
1.248.13	tasmād ahaṃ paramatām agaccham iti
1.248.14	gacchati paramatāṃ ya evaṃ veda
1.248.15	atha ha smāhāruṇiḥ kiṃ so 'bhicaret kiṃ vābhicāryamāṇa ādriyeta ya etaṃ trivṛtaṃ vajraṃ tribhṛṣṭim acchidram acchambaṭkāriṇam ahar ahar imān lokān anuvartamānaṃ veda
1.248.16	svayamabhicarito vāva sa yam evaṃvid dveṣṭi yo vaivaṃvidaṃ dveṣṭīti
1.248.17	eṣa u evainaṃ trivṛd vajras tribhṛṣṭir acchidro 'cchambaṭkāry ahar ahar imān lokān anuvartamāno 'bhivartate
1.248.18	tasya na bhūtyā alpikeva canāśāsti paraiva bhavatīti
1.249.1	tad u ha smāhopajīvaḥ khāḍāyano 'ham evaitaṃ trivṛtaṃ vajraṃ pratyakṣaṃ veda
1.249.2	tasmād yam ahaṃ dveṣmi yo māṃ dveṣṭi tāv ubhau śvaś śva eva pāpīyāṃsau bhavata iti
1.249.3	agnir vā asya lokasya vajro vāyur antarikṣasyādityo divaḥ
1.249.4	tad idam adhyātmam
1.249.5	yo 'gnir vāg eva sā
1.249.6	yo vāyuḥ prāṇa eva sa
1.249.7	ya ādityaś cakṣur eva tat
1.249.8	tasmād yad ahaṃ dviṣantam abhivadāmi yad abhiprāṇimi yad abhivīkṣe vajram evāhaṃ tasmai taṃ praharāmi
1.249.9	tasya na śremṇo 'lpikeva canāśāsti
1.249.10	etā u evainaṃ devatā dhūrvanti ya evaṃ vidvāṃsaṃ dhūrvatīti
1.249.11	atha ha smāha śvetaketur āruṇeyo yathāśvasya śvetasya kṛṣṇakarṇasyetthādānītasya rūpaṃ syād evam evāham etasya stomasya rūpaṃ veda tāvaddṛśenyaṃ tāvadvapuṣeṇyam
1.249.12	tasmān māṃ ya eva pūrvāhṇe didṛkṣante te 'parāhṇe didṛkṣante
1.249.13	naiva sudṛśenyam iva santaṃ nāha kadācana cakṣuṣmantaṃ paryemīti
1.249.14	tad u hovāca śāṭyāyaniḥ ko 'śvaś śvetaḥ kim ekam iti
1.249.15	yathaivāsyāgne rūpaṃ yathā tviṣir yathāsya vāyor yathāmuṣyādityasyaivam evaitasya stomasya rūpam evaṃ tviṣiḥ
1.249.16	tad evaitat prajā abhiparivārya didṛkṣamāṇās tiṣṭhanti
1.249.17	tasmād bahiṣpavamāne ye ca vijānanti ye ca na te sarve 'nīśānā abhiparivārya didṛkṣamāṇās tiṣṭhantīti
1.249.18	atho haitā yaśa evāpy anyāsāṃ devatānām
1.249.19	tāsām etad indriyaṃ vīryaṃ rasas tejaḥ saṃbhṛtaṃ yad etā bahiṣpavamānyaḥ
1.249.20	sa ya evam etad devatānām indriyaṃ vīryaṃ rasaṃ tejaḥ saṃbhṛtaṃ vedendriyāvān eva vīryavān yaśasvī tviṣimān bhavati
1.250.1	tad āhur yat puruṣo yoṣāṃ sambhaviṣyan parokṣaṃ nilayanam icchate 'nta evānye paśavo 'nyonyasya skandanti kiṃ tad yajñe kriyate yasmāt tat tatheti
1.250.2	sa brūyād yasmāt trivṛt stomo bahiṣpavamāne prāṅ ivotkramya dhiṣṇyebhyo nilīya gāyatrīṃ skandati madhya evānya ṛtvijo dhiṣṇyānāṃ yad anta āsate tasmāt tat tatheti
1.250.3	trivṛtaṃ hi stomaṃ puruṣo 'nvāyatto dhiṣṇyān anye paśava iti
1.250.4	tad v evāhur yat sa trivṛt stomo gāyatrīṃ skandati kiṃ sā tataḥ prajanayatīti
1.250.5	iḍāntaṃ yajñaṃ saptanābhim iti brūyāt
1.250.6	sā gāyatrī garbhaṃ dhatte
1.250.7	sā puronuvākyāṃ prajanayati puronuvākyā yājyāṃ yājyā vaṣaṭkāraṃ vaṣaṭkāra āhutīr āhutayo dakṣiṇā dakṣiṇāḥ svargaṃ lokam
1.250.8	tad yathā vittaṃ pravāhaṃ kṣipraṃ pravahed evam evainam etā devatāḥ svargāya lokāya pravahanti
1.250.9	trivṛd evainaṃ stomo gāyatryai prayacchati gāyatrī puronuvākyāyai puronuvākyā yājyāyai yājyā vaṣaṭkārāya vaṣaṭkāra āhutībhya āhutayo dakṣiṇābhyo dakṣiṇāḥ svargaṃ lokaṃ gamayanti
1.250.10	sa eṣa iḍānto yajñaḥ saptanābhiḥ
1.250.11	tasya ha trivṛd eva stomo nābhir gāyatrī nābhiḥ puronuvākyā nābhir yājyā nābhir vaṣaṭkāro nābhir āhutayo nābhir dakṣiṇā nābhiḥ
1.250.12	upa hainam eṣa yajño namati ya evaṃ veda
1.251.1	pañcadaśāny ājyāni bhavanti
1.251.2	pañcadaśāpūryamāṇasyārdhamāsasya rātrayaḥ
1.251.3	tad eva tenāpnoti
1.251.4	daśahastyā aṅgulayaḥ
1.251.5	catvāry u dorbāhvāṇi
1.251.6	yad ūrdhvaṃ nābhes tat pañcadaśam
1.251.7	tad evātropasaṃdadhāti
1.251.8	pañcadaśo mādhyaṃdinaḥ
1.251.9	pañcadaśāpocchato 'rdhamāsasya rātrayaḥ
1.251.10	tad eva tenāpnoti
1.251.11	daśapadyā aṅgulayaḥ
1.251.12	catvāry ūrvaṣṭhīvāni
1.251.13	yad avācīnaṃ nābhes tat pañcadaśam
1.251.14	tad evātropasaṃdadhāti
1.251.15	saptadaśāni pṛṣṭhāni
1.251.16	dvādaśa māsāḥ
1.251.17	pañcartavaḥ
1.251.18	tad eva tenāpnoti
1.251.19	daśahastyā aṅgulayaḥ
1.251.20	sapta śīrṣan prāṇāḥ
1.251.21	tat saptadaśam
1.251.22	tad evātropasaṃdadhāti
1.251.23	saptadaśa ārbhavaḥ
1.251.24	dvādaśa māsāḥ
1.251.25	pañcartavaḥ
1.251.26	tad eva tenābhipūrvam āpnoti
1.251.27	daśapadyā aṅgulayaḥ
1.251.28	catvāry ūrvaṣṭhīvāni
1.251.29	trayo 'vāñcaḥ prāṇāḥ
1.251.30	tat saptadaśam
1.251.31	tad evātropasaṃdadhāti
1.251.32	ekaviṃśam agniṣṭomasāma
1.251.33	dvādaśa māsāḥ
1.251.34	pañcartavaḥ
1.251.35	traya ime lokāḥ
1.251.36	asāv āditya ekaviṃśaḥ
1.251.37	tad eva tenāpnoti
1.251.38	daśahastyā aṅgulayaḥ
1.251.39	daśapadyāḥ
1.251.40	ātmaikaviṃśaḥ
1.251.41	tad evātropasaṃdadhāti
1.252.1	sa haivaṃ vidvān ahorātraśo 'rdhamāsaśo māsaśa ṛtuśaḥ saṃvatsaraśa etasmin sarvasminn ātmānam upasaṃdhāya taṃ mṛtyuṃ tarati yaḥ svarge loke
1.252.2	na haivaṃvit punar mriyate
1.252.3	tasya harṅmayāny asthāni bhavanti sāmamayāni māṃsāni
1.252.4	sa eṣo 'pahatapāpmā dhūtaśarīro 'tītyaitaṃ mṛtyuṃ śarīraṃ dhūnute
1.252.5	athaite daivī ca mānuṣī ca virājau
1.252.6	tayor eṣa etad ādityo 'dhyūḍhas tapati
1.252.7	catasro diśaś catvāro 'vāntaradeśā dvāv imau lokau
1.252.8	eṣā daivī virāṭ
1.252.9	atha mānuṣī
1.252.10	catvāro 'ttāraṣ ṣaḍ ādyāḥ
1.252.11	brāhmaṇaś ca rājanyaś ca vaiśyaś ca śūdraś caite 'ttāraḥ
1.252.12	gauś cāśvaś cājā cāviś ca vrīhiś ca yavaś caita ādyāḥ
1.252.13	etayor eṣa etad ādityo 'dhyūḍhas tapati
1.252.14	tan na śoko na himo nāśanāyati na pipāsati nāsya kācanāvṛttir asti
1.252.15	na ha vā aśanāyati na pipāsati nāsya kācanāvṛttir bhavati ya evaṃ veda
1.253.1	yajamānaṃ ha vā etad udgātā reto bhūtaṃ siñcati yad bahiṣpavamānaṃ gāyati
1.253.2	mana eva retasyayā samīrayati prāṇaṃ gāyatryā cakṣus triṣṭubhā śrotraṃ jagatyā vācam anuṣṭubhā
1.253.3	ātmānam eva paṅktyā pratyupadadhāti
1.253.4	atha yad etad uttamaṃ tṛcaṃ janmaiva tat
1.253.5	praiva tena janayati
1.253.6	yasmād etad ghoṣīvopabdimad iva gīyate tasmād ghoṣīvopabdimad iva garbhā jāyante
1.253.7	tad u vā āhur aghoṣam eva geyam
1.253.8	yadā vai vijāyamānā krūrīkurute 'tha sā ghoṣaṃ karoti
1.253.9	atho śanair iva vā aghoṣam iva mahāsṛṣṭir vijāyate
1.253.10	atho haitat satyaṃ yad gāyatram
1.253.11	tasya sampadaṃ lobhayed yad rathantaravarṇām abhyasyet
1.253.12	tasmād aghoṣam eva geyam iti
1.253.13	athāgneyam ājyam ekadevatyam
1.253.14	pretir eva sā
1.253.15	athaindrāgnaṃ dvidevatyam
1.253.16	pratiṣṭhitir eva sā
1.253.17	sā vā eṣā pretiś caiva pratiṣṭhitiś ca
1.253.18	pratitiṣṭhati ya evaṃ veda
1.253.19	trivṛtpañcadaśābhyāṃ puruṣo 'smin loke pratiṣṭhitaḥ
1.253.20	sa yam eva harati sa trivṛt
1.253.21	yena pratitiṣṭhati sa pañcadaśaḥ
1.253.22	tau vā etāv ubhāv eva trivṛtāv ubhau pañcadaśau
1.253.23	tejo vai brahmavarcasaṃ trivṛt stoma ojo vīryaṃ pañcadaśaḥ
1.253.24	ojasaiva tad vīryeṇa pratiṣṭhāya tejo brahmavarcasaṃ harati ya evaṃ veda
1.254.1	atha mādhyaṃdinasya pavamānasya gāyatrī
1.254.2	yo 'yam avāṅ prāṇa eṣa eva sa
1.254.3	tasyāṃ dve sāmanī
1.254.4	tasmād etena dvayaṃ prāṇena karoti bhasma ca karoti vātaṃ ca
1.254.5	nānāprastāvau nānānidhane hiṃkāro 'ntareṇa
1.254.6	tasmān netara itaram anuninardati netara itaram
1.254.7	etena hi tad vihṛtam
1.254.8	atha bṛhatī
1.254.9	yo 'yaṃ prāṅ prāṇa eṣa eva sa
1.254.10	tasyāṃ dve sāmanī
1.254.11	tasmād etena dvayaṃ prāṇena karoti retaś ca siñcati mehati ca
1.254.12	nānāprastāvau nānānidhane hiṃkāro 'ntareṇa
1.254.13	tasmān netara itaram anuninardati netara itaram
1.254.14	etena hi tad vihṛtam
1.254.15	atha triṣṭup
1.254.16	nābhir eva sā
1.254.17	tasyām ekaṃ sāma
1.254.18	tasmād etenaikam eva prāṇena karoti yad eva prāṇān udanato 'nūdaniti
1.254.19	atha pṛṣṭhāni
1.254.20	indriyaṃ vai vīryaṃ pṛṣṭhāni
1.254.21	tasmād ye ke cānūkabhājo gor aśvasya puruṣasya teṣām anūkam eva baliṣṭham
1.254.22	indriyaṃ hy etad vīryaṃ yat pṛṣṭhāni
1.254.23	tāni bṛhatīṣu bhavanti
1.254.24	tasmād imā bṛhatīr iva kīkasā bṛhatīr iva pariśavaḥ pṛṣṭham abhisamāyanti
1.254.25	athārbhavasya pavamānasya gāyatrī
1.254.26	yo 'yaṃ prāṇa eṣa eva sa
1.254.27	tasyāṃ dve sāmanī
1.254.28	tasmād dvayaṃ prāṇena karoti prāṇyāpāniti
1.254.29	nānāprastāvau nānānidhane hiṃkāro 'ntareṇa
1.254.30	tasmān netara itaram anuninardati netara itaram
1.254.31	etena hi tad vihṛtam
1.254.32	athoṣṇikkakubhau
1.254.33	cakṣuṣī te
1.254.34	samānaṃ chandaḥ
1.254.35	dve sāmanī
1.254.36	tasmād dve akṣyau samānaṃ paśyataḥ
1.254.37	tripador ṛcor bhavataḥ
1.254.38	tasmāt trivṛc cakṣuś śuklaṃ kṛṣṇaṃ kanīnikā
1.254.39	parovarīyasyor ṛcor bhavataḥ
1.254.40	tasmāt parovarīyaḥ puruṣaḥ paśyati
1.254.41	nānāprastāvau nānānidhane hiṃkāro 'ntareṇa
1.254.42	tasmān nānāvīrye cakṣuṣī
1.254.43	athānuṣṭup
1.254.44	vāg eva sā
1.254.45	tasyāṃ dve sāmanī
1.254.46	tasmād dvayaṃ vācā karoty annaṃ cainayātti vadati ca
1.254.47	nānāprastāvau nānānidhane hiṃkāro 'ntareṇa
1.254.48	tasmān na sarvaṃ satyaṃ vācā vadati na sarvam anṛtam
1.254.49	etena hi tad vihṛtam
1.254.50	atha jagatī
1.254.51	śrotram eva tat
1.254.52	tasyām ekaṃ sāma
1.254.53	tasmād etenaikam eva śrotreṇa karoti yad eva śṛṇoti
1.254.54	catuṣpadāyām ṛci bhavati
1.254.55	tasmāt samānatra san sarvā anu diśaś śṛṇoti
1.254.56	api parāṅ yan paścād vadataś śṛṇoti
1.254.57	atha yajñāyajñīyam
1.254.58	śira eva tat
1.254.59	adhyūḍhaṃ vā etad anyeṣv aṅgeṣu yacchiraḥ
1.254.60	adhyūḍham anyeṣu stotreṣu yajñāyajñīyam
1.254.61	adhyūḍho 'nyeṣu sveṣu bhavati ya evaṃ veda
1.254.62	upari vā etad anyebhyo 'ṅgebhyo yacchiraḥ
1.254.63	upary anyebhyaḥ stotrebhyo yajñāyajñīyam
1.254.64	upary anyebhyaḥ svebhyo bhavati ya evaṃ veda
1.254.65	sa eṣo 'pahatapāpmā yajña eva pratyakṣam
1.254.66	tasya ha nopavadaṃś ca na pāpaṃ kartāsti
1.254.67	yady enaṃ bahiṣpavamāne 'nuvyāhared yajñasya retaḥ siktam acīkﾱpaṃ yajñamāro 'retaskā te prajā bhaviṣyatīty enaṃ brūyāt
1.254.68	yady enam ekadevatya ājye 'nuvyāhared yajñasya pretim acīkﾱpaṃ yajñamāraḥ prety ajanayaṃ mariṣyasīty enaṃ brūyāt
1.254.69	yady enaṃ dvidevatya ājye 'nuvyāhared yajñasya pratiṣṭhām acīkﾱpaṃ yajñamāro 'pratiṣṭhito bhaviṣyasīty enaṃ brūyāt
1.254.70	yady enaṃ mādhyaṃdinasya pavamānasya gāyatryām anuvyāhared yajñasyāvāñcaṃ prāṇam acīkﾱpaṃ yajñamāro vighātas tvā haniṣyatīty enaṃ brūyāt
1.254.71	atho ha brūyād avasravas tvā haniṣyatīti
1.254.72	yady enaṃ bṛhatyām anuvyāhared yajñasya śiśnam acīkﾱpaṃ yajñamāro mūtragrāhas tvā haniṣyatīty enaṃ brūyāt
1.254.73	atho ha brūyād aretasko bhaviṣyasīti
1.254.74	yady enaṃ triṣṭubhy anuvyāhared yajñasya nābhim acīkﾱpaṃ yajñamāra udāvartas tvā haniṣyatīty enaṃ brūyāt
1.254.75	yady enaṃ pṛṣṭheṣv anuvyāhared yajñasyendriyaṃ vīryam acīkﾱpaṃ yajñamāro vajras tvā haniṣyatīty enaṃ brūyāt
1.254.76	atho ha brūyād anājñātavadhas tvā haniṣyatīti
1.255.1	yady enam ārbhavasya pavamānasya gāyatryām anuvyāhared yajñasya prāṇam acīkﾱpaṃ yajñamāraḥ prāṇas tvā hāsyatīty enaṃ brūyāt
1.255.2	atho ha brūyāt pramāyuko bhaviṣyasīti
1.255.3	yady enam uṣṇikkakubhor anuvyāhared yajñasya cakṣuṣī acīkﾱpaṃ yajñamāro 'ndho bhaviṣyasīty enaṃ brūyāt
1.255.4	yady enam anuṣṭubhy anuvyāhared yajñasya vācam acīkﾱpaṃ yajñamāro vāk te 'pakramiṣyatīty enaṃ brūyāt
1.255.5	atho ha brūyād aśanayā mariṣyasīti
1.255.6	yady enaṃ jagatyām anuvyāhared yajñasya śrotram acīkﾱpaṃ yajñamāro badhiro bhaviṣyasīty enaṃ brūyāt
1.255.7	yady enaṃ yajñāyajñīye 'nuvyāhared yajñasya śiro 'cīkﾱpaṃ yajñamāraś śiras te vipatiṣyatīty enaṃ brūyāt
1.256.1	ete ha vai prativyāhārāḥ
1.256.2	na haivaṃvid yajñiyām ārtim ārcchati
1.256.3	ya evainam upavadati sa ārtim ārcchati
1.256.4	sa ya enam upavadet taṃ brūyāt pūrṇam evāham etaṃ sāṅgaṃ satanuṃ sarvaṃ yajñaṃ veda
1.256.5	sa yat tvam atronaṃ vettha tat tvayaivāpidadhānīti
1.256.6	sa evārtim ārcchati ya evaṃ vidvāṃsam upavadati
1.256.7	sa eṣa prajāpatir agniṣṭomo 'mūm ekaviṃśī3ṃ yajñāyajñīyasyāsu bahiṣpavamānīṣu navasu pratyupadhāya śaya etā dviṣṭanā virājo duhānaḥ pañca pañcadaśāni pañca saptadaśāni
1.256.8	tā eva pañca dvātriṃśinīr virājaḥ
1.256.9	duhe ha vai virājaṃ sarvān kāmān ya evaṃ veda
1.256.10	na haivaṃvido 'nṛtaṃ cana vadato yajñaḥ sravati
1.256.11	sravati ha vā anṛtaṃ vadato yajño 'tho ha pūyati
1.256.12	no ha tvāvaivaṃvido yajñaḥ sravati na pūyati
1.256.13	tasmāt kurupañcālā dviṣṭanāṃ na duhre
1.256.14	prajāpater ha sā
1.256.15	tasmād v anya udantā duhre
1.256.16	na hi te tāṃ viduḥ
1.256.17	tasmād v anya udantā aśanāyukatarā iva
1.257.1	sa eṣa prajāpatir agniṣṭomaḥ parimaṇḍalo bhūtvānanto bhūtvā śaye
1.257.2	tadanukṛtīdam apy anyā devatāḥ parimaṇḍalāḥ parimaṇḍala ādityaḥ parimaṇḍalaś candramāḥ parimaṇḍalā dyauḥ parimaṇḍalam antarikṣaṃ parimaṇḍaleyaṃ pṛthivī
1.257.3	api yad idaṃ puruṣe divyaṃ tat parimaṇḍalam
1.257.4	etasyaiva nyaṅgam anunyañjānaḥ parimaṇḍalāṃ mahatīm anantāṃ śriyaṃ jayati ya evaṃ veda
1.257.5	sa eṣa yajña ūrdhva eva puruṣam anvāyattaḥ
1.257.6	tasya pādāv eva bahiṣpavamānam
1.257.7	imāny eva catvāry ūrvaṣṭhīvāny ājyāni
1.257.8	yad avācīnaṃ nābheḥ sa tricchandā mādhyaṃdinaḥ
1.257.9	pṛṣṭhāny eva pṛṣṭhāni
1.257.10	ayam ārbhavaḥ
1.257.11	idam agniṣṭomasāma
1.257.12	taddha nagariṇaṃ dālbhyaṃ brāhmaṇaḥ papraccha kadryaṅ yajña iti
1.257.13	sa hovācordhva eva puruṣam anvāyatta iti
1.257.14	evaṃ ha tad uvāca
1.257.15	sa ya evam etam ūrdhvam ātman yajñaṃ tāyamānaṃ vedordhva eva prajayā paśubhī rohann eti
1.257.16	ya u enaṃ pratyañcaṃ veda pratyaṅ bhūtiṃ bhavati
1.257.17	tasyedam eva bahiṣpavamānam
1.257.18	imāny ājyāni
1.257.19	ayaṃ mādhyaṃdinaḥ
1.257.20	pṛṣṭhāny eva pṛṣṭhāni
1.257.21	ayam ārbhavaḥ
1.257.22	pratiṣṭhaiva yajñāyajñīyam
1.257.23	pratyaṅ bhūtiṃ bhavati
1.257.24	sa ya evam etāv ātman yajñau tāyamānau vedopa hainaṃ yajñau namataḥ
1.258.1	tasyaiṣa ślokaḥ
1.258.2	yad asya pūrvam aparaṃ tad asya yad v asyāparaṃ tad v asya pūrvam aher iva sarpaṇaṃ śākalasya na vijānāmi yatarat purastād iti
1.258.3	śakalo ha gaupāyano yajñaṃ mimāna iyāya
1.258.4	sa ha smaitan na vijānāti katarad yajñasya pūrvaṃ katarad aparaṃ katarad aṇīyaḥ katarat sthavīya iti
1.258.5	tad āhuḥ kuto yajñasyāṇiṣṭham iti
1.258.6	yato variṣṭham iti
1.258.7	kuto variṣṭham iti
1.258.8	yato 'ṇiṣṭham iti
1.258.9	bahiṣpavamānaṃ vāva prati yajño 'ṇiṣṭhaḥ
1.258.10	tad idaṃ pādāv avocat
1.258.11	pādau vai prati puruṣo 'ṇiṣṭhaḥ
1.258.12	tad v eva variṣṭhaḥ
1.258.13	padbhyāṃ hy eti
1.258.14	kuto variṣṭha iti
1.258.15	yato 'ṇiṣṭha iti
1.258.16	yajñāyajñīyaṃ vāva prati yajño 'ṇiṣṭhaḥ
1.258.17	tad idaṃ śiro 'vocat
1.258.18	śiro vai prati puruṣo 'ṇiṣṭhaḥ
1.258.19	tad v eva variṣṭhaḥ
1.258.20	akṣibhyāṃ hi paśyann eti
1.258.21	tad āhur yad ūrdhvo yajñas tāyeta devā eva jīveyur na manuṣyāḥ
1.258.22	yad arvāṅ tāyeta manuṣyā eva jīveyur na devā iti
1.258.23	ūrdhvaś ca ha vai yajñas tāyate 'rvāṅ ca
1.258.24	atho ha tiryaṅ
1.258.25	tad yat pṛccheyuḥ kadriyaṅ yajña iti
1.258.26	ūrdhva iti brūyāt
1.258.27	atho arvāṅ iti
1.258.28	atho tiryaṅṅ iti
1.258.29	sarvā eva diśa iti brūyāt
1.258.30	sarvā u ha vai diśa evaṃvido yajñas tato bhavati
1.258.31	kurupañcālā ha brahmodyam ūdire
1.258.32	te ha śvānaṃ saṃveṣṭitaṃ śayānam upeyuḥ
1.258.33	te hocur asminn u eva no vijayo 'dhy astv iti
1.258.34	te ha pañcālāḥ kurūn papracchuḥ kim asya yajñasyeveti
1.258.35	taddha na pratyūcuḥ
1.258.36	sa hovāca vāsiṣṭhaś caikitāneyo yathā vā asāv ado 'mūm ekaviṃśī3ṃ yajñāyajñīyasyāsu bahiṣpavamānīṣu navasu pratyupadhāya śaya evaṃ vā ayam idam ubhāv antau saṃdhāya śaye
1.258.37	tasya vā ayaṃ yajñakrator anayā śayyayā rūpaṃ nigacchati
1.258.38	tasmād imam anukthyaṃ santaṃ vibhūtīti
1.258.39	tena ha jigyuḥ
1.259.1	dvir ha vai yajamāno jāyate mithunād anyaj jāyate yajñād anyat
1.259.2	tad yan mithunāj jāyate tad asmai lokāya jāyate
1.259.3	atha yad yajñāj jāyate tad amuṣmai lokāya jāyate gandharvalokāya jāyate devalokāya jāyate svargāya lokāya jāyate
1.259.4	yajño vai yajamānaḥ
1.259.5	yajñaḥ somo rājā
1.259.6	tad yaddhavirdhāne grāvabhiḥ somaṃ rājānam abhiṣuṇvanti yajamānam eva tad retaḥ kurvanti
1.259.7	prajāpatir eṣa yad udgātā
1.259.8	sa tvaṣṭā
1.259.9	sa retasaḥ sektā
1.259.10	sa rūpāṇāṃ vikartā
1.259.11	sa yad bahiṣpavamāne retasyāṃ gāyati yajamānam eva tad reto bhūtaṃ siñcati
1.259.12	yad ṛcam asāmnīṃ gāyed asthy eva jāyeta na māṃsam
1.259.13	yat sāmānṛcaṃ gāyen māṃsam eva jāyeta nāsthi
1.259.14	ṛcaṃ sāmnābhiliptāṃ gāyati
1.259.15	tasmāl lomnā tvacā māṃsena puruṣo 'bhilipto jāyate
1.259.16	tasyāṃ na hiṃkuryāt
1.259.17	yaddhiṃkuryād vajreṇa hiṃkāreṇa reto vicchindyāt
1.259.18	yo hi tad api vālena vīyāt sa evainad vicchindyāt
1.259.19	tām adhīyan gāyet
1.259.20	yad anadhīyan gāyed aretaskā garbhā jāyeran
1.259.21	aretaskā ha vai durudgātur vartanyāṃ garbhā jāyante
1.260.1	gāyatrīṃ gāyati
1.260.2	prāṇo vai gāyatrī
1.260.3	tasyai dve akṣare vyatiṣajati
1.260.4	prāṇāpānāv eva tad vyatiṣajati
1.260.5	tasmāt prāṇāpānau vyatiṣaktau prajā anusaṃcarata ā ca parā cāyātayāmānau
1.260.6	tām adhīyan gāyet
1.260.7	yad anadhīyan gāyen mṛtā garbhā jāyeran
1.260.8	mṛtā ha vai durudgātur vartanyāṃ garbhā jāyante
1.260.9	triṣṭubhaṃ gāyati
1.260.10	cakṣur vai triṣṭup
1.260.11	tasyai dve akṣare dyotayati
1.260.12	cakṣuṣī eva tad dadhāti
1.260.13	tasmād yukte iva cakṣuṣī
1.260.14	tām adhīyan gāyet
1.260.15	yad anadhīyan gāyed andhā garbhā jāyeran
1.260.16	andhā ha vai durudgātur vartanyāṃ garbhā jāyante
1.260.17	jagatīṃ gāyati
1.260.18	śrotraṃ vai jagatī
1.260.19	tasyai catvāry akṣarāṇi dyotayati
1.260.20	śrotram eva tad dadhāti
1.260.21	śrotre dve pariśravaṇe dve
1.260.22	tasmāt samānatra san sarvā anudiśaś śṛṇoti
1.260.23	api parāṅ yan paścād vadataś śṛṇoti
1.260.24	tām adhīyan gāyet
1.260.25	yad anadhīyan gāyed badhirā garbhā jāyeran
1.260.26	badhirā ha vai durudgātur vartanyāṃ garbhā jāyante
1.260.27	anuṣṭubhaṃ gāyati
1.260.28	vāg vā anuṣṭup
1.260.29	tām arvācīm abhinudan gāyati vāco 'napakramāya
1.260.30	yat parācīm apanudan gāyed vācaṃ pradhamed vāg asmād apakrāmukā syāt
1.260.31	tāṃ yad arvācīm abhinudan gāyaty ātmann eva tad vācaṃ pratiṣṭhāpayati
1.260.32	tasyai niruktaṃ cāniruktaṃ ca pade gāyati
1.260.33	niruktena vai vāco bhuñjate 'niruktam asyā upajīvanīyam
1.260.34	bhuṅkte vācopa caināṃ jīvati ya evaṃ veda
1.260.35	sa yan niruktam eva gāyed vadeyur eva prajā na tūṣṇīm āsīran
1.260.36	atha yad aniruktaṃ gāyet tūṣṇīm eva prajā āsīran na vadeyuḥ
1.260.37	yasmān niruktaṃ cāniruktaṃ ca pade gāyati tasmāt prajā vadanti ca tūṣṇīṃ cāsate
1.261.1	tāṃ balavad upabdimatīṃ nighātaṃ gāyet
1.261.2	nighnad iva ha khalu vā etac chando yad anuṣṭup
1.261.3	anuṣṭubhā vai vācā chandasā devā asurān avāco 'vāghnan
1.261.4	tāṃ yad balavad upabdimatīṃ nighātaṃ gāyati bhrātṛvyo vai pāpmā bhrātṛvyam etat pāpmānam avāñcam avahanti śriyam ātmanāśnute
1.261.5	tām adhīyan gāyet
1.261.6	yad anadhīyan gāyed ajihvā garbhā jāyeran
1.261.7	ajihvā ha vai durudgātur vartanyāṃ garbhā jāyante
1.261.8	paṅktiṃ gāyati
1.261.9	ṛtavo vai paṅktiḥ
1.261.10	tāṃ gāyatram eva prasṛtāṃ gāyati
1.261.11	tasmād garbhā jāyamānāḥ prasāryante
1.261.12	tām adhīyan gāyet
1.261.13	yad anadhīyan gāyet sāmi garbhāḥ pateyuḥ
1.261.14	sāmi ha vai durudgātur vartanyāṃ garbhāḥ patanti
1.261.15	atha yad etad uttamaṃ tṛcaṃ janmaiva tat
1.261.16	praiva tena janayati
1.261.17	mano vai retasyā prāṇo gāyatrī cakṣus triṣṭup śrotraṃ jagatī vāg anuṣṭup
1.261.18	sa yo mano retasyeti vidvān udgāyati mahāmanā manasvy asmād ājāyate
1.261.19	atha yaḥ prāṇo gāyatrīti vidvān udgāyati sarvam āyur eti
1.261.20	atha yo 'smād ājāyate sa sarvam āyur eti
1.261.21	atha yaś cakṣus triṣṭub iti vidvān udgāyaty ahrītamukhī paśyo draṣṭāsmād ājāyate darśanīyaḥ
1.261.22	atha yaś śrotraṃ jagatīti vidvān udgāyati śuśrūṣuś śrotriyo 'smād ājāyate śravaṇīyaḥ
1.261.23	atha yo vāg anuṣṭub iti vidvān udgāyati śaṃstodgātā vācorādhy asmād ājāyate
1.262.1	sabheyaḥ
1.262.2	evaṃ hy etat kurupañcālā aviduḥ
1.262.3	tasmāt kurupañcāleṣu sarvair vīraiḥ saha vīra ājāyate
1.262.4	atha yarhy etad udantāḥ purā nāvediṣus tasmād udanteṣu purā sarvair vīraiḥ saha vīro nājani
1.262.5	atha yata idam udantān evaṃvidaś ca sacanta evaṃvidaś cainān yājayanti tato hārvācīnam udanteṣu sarvair vīraiḥ saha vīra ājāyate
1.262.6	kurupañcālā ha brahmodyam ūdire
1.262.7	te ha pañcālāḥ kurūn papracchuḥ kiṃ vayaṃ tad yajñe 'kurma yenāsmāsu sarvair vīraiḥ saha vīra ājāyata iti
1.262.8	taddha na pratyūcuḥ
1.262.9	tena haināñ jigyuḥ
1.262.10	te yat pratyavakṣyan yasmād vayam evaṃvidaś ca sma evaṃvidaś ca no yājayanti tenāsmāsu sarvair vīraiḥ saha vīra ājāyata iti
1.262.11	sarvair ha vā asmād vīraiḥ saha vīra ājāyate ya evaṃ veda
1.262.12	tad āhur vigeyā dhurā3 'vigeyā3 iti
1.262.13	vigeyā ity āhuḥ
1.263.1	kuravaḥ
1.263.2	gāyatraṃ vai prātassavanaṃ traiṣṭubhaṃ mādhyaṃdinaṃ savanaṃ jāgataṃ tṛtīyasavanam
1.263.3	tad evānuṣṭub anvāyattā
1.263.4	sa yad gāyatre sati prātassavane gāyatrīṃ gāyati brahma vai gāyatrī brahma prātassavanaṃ sva eva tad āyatane brahma dadhāti
1.263.5	atha yat triṣṭubhaṃ gāyati kṣatraṃ vai triṣṭub etāni vai kṣatre śilpāni hastī niṣko 'śvatarīratho 'śvaratho rukmaḥ kaṃsas tāny eva tad āhṛtya brahmaṇy anakti
1.263.6	atha yaj jagatīṃ gāyati viḍ vai jagaty etāni vai viśi śilpāni goaśvaṃ hastihiraṇyam ajāvikaṃ vrīhiyavās tilamāṣāḥ sarpiḥ kṣīraṃ rayiḥ puṣṭis tāny eva tad āhṛtya brahmaṇy anakti
1.263.7	tad evānuṣṭub anvāyattā
1.263.8	atha yad anuṣṭubhaṃ gāyaty ānuṣṭubho vai śūdraś śūdrād eva tad āhṛtya brahmaṇy anakti
1.264.1	tad yathā tūṇiṃ kaśanair vihanyād evam evaitāni sarvāṇi śilpāny āhṛtya brahmaṇy anakti
1.264.2	tasmād vigeyā iti
1.264.3	yato ha vā idam etā vigīyante tato hedaṃ brāhmaṇā jīyante
1.264.4	atha yarhi etā na vijagur annāḍhyā ha brāhmaṇā āsuḥ
1.264.5	ekāpacchādevāhasmāsata ekaśakaṭevāvaśehasmadamayitvā satyayajñaḥ pauluṣir yāti
1.264.6	atha yata idam etā vigīyante tato haitāni śilpāni brāhmaṇeṣv adhigamyante
1.264.7	gāyatrīṃ purastād gāyati gāyatrīm upariṣṭāt
1.264.8	brahma vai gāyatrī
1.264.9	brahmaṇaiva tad etāny ubhayataś śilpāni parigṛhṇāti
1.264.10	brahmaṇā hainam etāny ubhayataś śilpāni parigṛhītāny upatiṣṭhante ya evaṃ veda
1.264.11	na vigeyā ity āhuḥ pañcālāḥ
1.264.12	svayaṃvigītā vā etā yaddhuraḥ
1.264.13	anusavanaṃ vā etā vigāyann abhyārohati
1.264.14	atha yad enān pāpī kīrtir anūttiṣṭhati vyagāsiṣur iti yau vai yudhyete yāv ṛtīyete tāv āhur vyagāsiṣṭām iti
1.264.15	atho ye rāṣṭre vyavabhindāne tiṣṭhata iti
1.265.1	gāyatraṃ vai prātassavanaṃ traiṣṭubhaṃ mādhyaṃdinaṃ savanaṃ jāgataṃ tṛtīyasavanam
1.265.2	tad evānuṣṭub anvāyattā
1.265.3	sa yad gāyatre sati prātassavane gāyatrīṃ gāyati brahma vai gāyatrī brahmaiva tad brāhmaṇasya sve 'nvābhajati
1.265.4	so 'syāditsata upajihīrṣate
1.265.5	atho asyaiva tat
1.265.6	sve 'nu hy enam ābhajati
1.265.7	atha yat triṣṭubhaṃ gāyati kṣatraṃ vai triṣṭup kṣatriyam eva tad brāhmaṇasya sve 'nvābhajati
1.265.8	so 'syāditsata upajihīrṣate
1.265.9	atho asyaiva tat
1.265.10	sve 'nu hy enam ābhajati
1.265.11	atha yaj jagatīṃ gāyati viḍ vai jagatī vaiśyam eva tad brāhmaṇasya sve 'nvābhajati
1.265.12	so 'syāditsata upajihīrṣate
1.265.13	atho asyaiva tat
1.265.14	sve 'nu hy enam ābhajati
1.265.15	tad evānuṣṭub anvāyattā
1.265.16	atha yad anuṣṭubhaṃ gāyaty ānuṣṭubho vai śūdraś śūdram eva tad brāhmaṇasya sve 'nvābhajati
1.265.17	so 'syāditsata upajihīrṣate
1.265.18	atho asyaiva tat
1.265.19	sve 'nu hy enam ābhajati
1.265.20	yady āvṛṅ nāthopavaṃke naiva lipsate
1.265.21	tasmān na vigeyā iti
1.265.22	yato ha vā idam etā vigīyante tato hedaṃ brāhmaṇā jīyante
1.265.23	atha yarhy etā na vijagur ajyeyā ha brāhmaṇā āsuḥ
1.266.1	gāyatraṃ vai prātassavanaṃ traiṣṭubhaṃ mādhyaṃdinaṃ savanaṃ jāgataṃ tṛtīyasavanam
1.266.2	tad evānuṣṭub anvāyattā
1.266.3	sa yad gāyatraṃ sat prātassavanaṃ sarvam eva gāyatraṃ gāyati brahmaṇa eva taṃ kevalam uddhāram uddharati
1.266.4	so 'sya brahmaṇaḥ kevala uddhāra uddhṛto bhavati
1.266.5	atha yat traiṣṭubhaṃ san mādhyaṃdinaṃ savanaṃ gāyatreṇaivānupratipadyate brāhmaṇam eva tat kṣatriyasya sve 'nvābhajati
1.266.6	so 'smai ditsati śraddhayā karmaṇopacāreṇa
1.266.7	yadā vai kṣatriyaṃ śraddhā vindati brāhmaṇaṃ vāva sa tarhīcchati
1.266.8	so 'smai dadāti
1.266.9	atha yaj jāgataṃ sat tṛtīyasavanaṃ gāyatreṇaivānupratipadyate brāhmaṇam eva tad vaiśyasya sve 'nvābhajati
1.266.10	so 'smai ditsati śraddhayā karmaṇopacāreṇa
1.266.11	yadā vai vaiśyaṃ śraddhā vindati brāhmaṇaṃ vāva sa tarhīcchati
1.266.12	so 'smai dadāti
1.266.13	tad evānuṣṭub anvāyattā
1.266.14	atha yad anuṣṭubhaṃ gāyaty ānuṣṭubho vai śūdro brāhmaṇam eva tac chūdrasya sve 'nvābhajati
1.266.15	so 'smai ditsati śraddhayā karmaṇopacāreṇa
1.266.16	yadā vai śūdraṃ śraddhā vindati brāhmaṇaṃ vāva sa tarhīcchati
1.266.17	so 'smai dadāti
1.266.18	kevalaṃ svaṃ kurute
1.266.19	apitvī kṣatre bhavaty apitvī viśi
1.266.20	yāty antassthāṃ nāntassthāyāṃ jīyate
1.266.21	upa hainaṃ śataṃ pariskandās tiṣṭhante
1.266.22	atho bhūyāṃso ya evaṃ vidvān dhuro na vigāyatīti
1.266.23	sa yadi vigāyed ado vidvān vigāyet
1.266.24	yady u na vigāyed idaṃ vidvān na vigāyet
1.266.25	ārtiḥ sā yo 'nyatarad eva vedeti ha smāha śāṭyāyaniḥ
1.267.1	retasyāṃ gāyati
1.267.2	retas tat siñcati
1.267.3	tad retaḥ siktaṃ gāyatryodvardhayati varṣīyasā chandasā
1.267.4	tat triṣṭubhodvardhayati varṣīyasā chandasā
1.267.5	taj jagatyodvardhayati varṣīyasaiva chandasā
1.267.6	tad yad varṣīyasā varṣīyasā chandasodvardhayati tasmād vardhamānasya bhūyo bhūyo vīryaṃ bhavati
1.267.7	anuṣṭubhā niṣṭhāṃ gacchati hrasīyasaiva chandasā
1.267.8	tasmād uttaravayase pratitarām ivāvavardhate
1.267.9	pañcamyā niṣṭhāṃ gacchati
1.267.10	tasmāt pañcame māsi garbhā vikriyante
1.267.11	anuṣṭubhā vācā niṣṭhāṃ gacchati
1.267.12	tasmād u jīrṇasya vācaṃ śuśrūṣante
1.267.13	śiro vā etad yajñasya yad bahiṣpavamānam
1.267.14	tad vai tat
1.267.15	retasyaivāpi sarva ātmā
1.268.1	sa yad bahiṣpavamāne gāyatrīṃ gāyati prāṇo vai gāyatro gāyatraṃ śira eva tadāyatano vai prāṇo yac chiras sva eva tad āyatane prāṇaṃ dadhāti
1.268.2	triṣṭubhaṃ gāyati
1.268.3	cakṣur vai triṣṭup
1.268.4	tām eva tad āhṛtya śīrṣan niyunakti
1.268.5	yan niyunakti tasmān niyuktam iva cakṣuḥ
1.268.6	tām anyatrāyatanāṃ satīṃ niyunakti mādhyaṃdināyatanām
1.268.7	tāṃ yad anyatrāyatanāṃ satīṃ niyunakti tasmād uta jīvata eva cakṣur apakrāmati
1.268.8	jagatīṃ gāyati
1.268.9	śrotraṃ vai jagatī
1.268.10	tām eva tad āhṛtya śīrṣan niyunakti
1.268.11	yan niyunakti tasmān niyuktam iva śrotram
1.268.12	tām anyatrāyatanāṃ satīṃ niyunakti tṛtīyasavanāyatanām
1.268.13	tāṃ yad anyatrāyatanāṃ satīṃ niyunakti tasmād uta jīvata eva śrotram apakrāmati
1.268.14	anuṣṭubhaṃ gāyati
1.268.15	vāg vā anuṣṭup
1.268.16	tām eva tad āhṛtya śīrṣan niyunakti
1.268.17	yan niyunakti tasmān niyukteva vāk
1.268.18	tām anyatrāyatanāṃ satīṃ niyunakti tṛtīyasavanāyatanāṃ vā sarvāyatanāṃ vā
1.268.19	tāṃ yad anyatrāyatanāṃ satīṃ niyunakti tasmād uta jīvata eva vāg apakrāmati
1.268.20	apānye prāṇāḥ krāmanti na prāṇaḥ
1.269.1	tad āhuḥ kiṃ tad yajñe kriyate yasmāj jīvata evānye prāṇā apakrāmanti na prāṇa iti
1.269.2	sa brūyād yasmāt sva āyatane gāyatrīṃ gāyati tasmād yāvaj jīvati tāvat prāṇo nāpakrāmatīti
1.269.3	atha ha vai dhurāṃ vijñāś ca saṃjñāś ca
1.269.4	mano vai retasyā
1.269.5	prāṇo gāyatrī
1.269.6	cakṣus triṣṭup
1.269.7	śrotraṃ jagatī
1.269.8	vāg anuṣṭup
1.269.9	manasā suhārdasaṃ ca durhārdasaṃ ca vijānāti
1.269.10	prāṇena surabhi cāsurabhi ca vijānāti
1.269.11	cakṣuṣā darśanīyaṃ cādarśanīyaṃ ca vijānāti
1.269.12	śrotreṇa śravaṇīyaṃ cāśravaṇīyaṃ ca vijānāti
1.269.13	vācā svādu cāsvādu ca vijānāti
1.269.14	etā iha vijñāḥ
1.269.15	vi ha vai jñāyate śreyān bhavati ya evaṃ veda
1.269.16	tā u eva saṃjñāḥ
1.269.17	mano vai retasyā
1.269.18	prāṇo gāyatrī
1.269.19	cakṣus triṣṭup
1.269.20	śrotraṃ jagatī
1.269.21	vāg anuṣṭup
1.269.22	retasyāyāṃ prastutāyāṃ yasya kāmayeta
1.270.1	tasya manasā mano dhyāyet
1.270.2	gāyatryāṃ prastutāyāṃ yasya kāmayeta tasya prāṇena prāṇaṃ dhyāyet
1.270.3	triṣṭubhi prastutāyāṃ yasya kāmayeta tasya cakṣuṣā cakṣur dhyāyet
1.270.4	jagatyāṃ prastutāyāṃ yasya kāmayeta tasya śrotreṇa śrotraṃ dhyāyet
1.270.5	anuṣṭubhi prastutāyāṃ yasya kāmayeta tasya vācā vācaṃ dhyāyet
1.270.6	etā u ha saṃjñāḥ
1.270.7	saṃ ha vai tena jānīte yena kāmayate 'nena saṃjānīyeti ya evaṃ veda
1.270.8	athaitā devadhuraś ca manuṣyadhuraś ca saṃdadhāti
1.270.9	mano vai manuṣyadhūḥ
1.270.10	āpo devadhūḥ
1.270.11	retasyāyāṃ prastutāyāṃ manasāpaḥ saṃdadhyāt
1.270.12	tad antarā yajamānasya mano 'vayātayet
1.270.13	prāṇo vai manuṣyadhūḥ
1.270.14	vāyur devadhūḥ
1.270.15	gāyatryāṃ prastutāyāṃ prāṇena vāyuṃ saṃdadhyāt
1.270.16	tad antarā yajamānasya prāṇam avayātayet
1.270.17	cakṣur vai manuṣyadhūḥ
1.270.18	ādityo devadhūḥ
1.270.19	triṣṭubhi prastutāyāṃ cakṣuṣādityaṃ saṃdadhyāt
1.270.20	tad antarā yajamānasya cakṣur avayātayet
1.270.21	śrotraṃ vai manuṣyadhūḥ
1.270.22	diśo devadhūḥ
1.270.23	jagatyāṃ prastutāyāṃ śrotreṇa diśaḥ saṃdadhyāt
1.270.24	tad antarā yajamānasya śrotram avayātayet
1.270.25	vāg vai manuṣyadhūḥ
1.270.26	pṛthivī devadhūḥ
1.270.27	anuṣṭubhi prastutāyāṃ vācā pṛthivīṃ saṃdadhyāt
1.270.28	tad antarā yajamānasya vācam avayātayet
1.270.29	etad vai devadhuraś ca manuṣyadhuraś ca saṃdadhāti
1.270.30	etad vai devadhuraś ca manuṣyadhuraś ca saṃdhāya taṃ mṛtyuṃ tarati yaḥ svargaloke
1.270.31	na haivaṃvit punar mriyate
1.270.32	devatāsv ātmānam upasaṃdadhāti
1.271.1	athaiteṣāṃ mahatāṃ brāhmaṇānāṃ samuditam āruṇer jīvalasya kārīrāder aṣāḍhasya sāvayasasyendradyumnasya bhāllabeyasyeti
1.271.2	jīvalaś ca ha kārīrādir indradyumnaś ca bhāllabeyas tau hāruṇer ācāryasya sabhāgāv ājagmatuḥ
1.271.3	te hāṣāḍhasya gṛheṣu śiśyire
1.271.4	sa hovācāṣāḍha ām āruṇe yat sahaiva brahmacaryam acarāva sahānvabravīvahy atha kenedaṃ tvam asmān atyanūciṣe
1.271.5	yad idaṃ tvam iyatpriyaḥ kīrter iyatpriyaś cakṣuṣa iyatpriyaḥ saner asi kena tvam idaṃ prāpitheti
1.271.6	sa hovāca dhūrṣv evāhaṃ tad upāsa iti
1.271.7	kiṃ tvaṃ tad dhūrṣūpāssa iti
1.271.8	priyam iti
1.271.9	ya āsāṃ priyam upāste kiṃ sa bhavatīti
1.271.10	priya eva sa kīrteḥ priyaś cakṣuṣaḥ priyaḥ saner bhavatīti
1.271.11	evam eva tvam asīti hocuḥ
1.271.12	atha hocur jīvalaṃ kārīrādiṃ yad idaṃ tvam eva tasyārdhasya śreṣṭho 'si yasminn asy api tvā rājāno 'dhastād upāsate kena tvam idaṃ prāpitheti
1.271.13	sa hovāca dhūrṣv evāhaṃ tad upāsa iti
1.271.14	kiṃ tvaṃ tad dhūrṣūpāssa iti
1.271.15	śriyam iti
1.271.16	ya āsāṃ śriyam upāste kiṃ sa bhavatīti
1.271.17	yasminn evārdhe bhavati tasya śreṣṭho bhavaty apy enaṃ rājāno 'dhastād upāsata iti
1.271.18	evam eva tvam asīti hocuḥ
1.271.19	atha hocur aṣāḍhaṃ sāvayasaṃ yad idaṃ tvaṃ śārkarākṣāṇāṃ vāva grāmaṇy evāsi kena tvam idaṃ prāpitheti
1.271.20	sa hovāca dhūrṣv evāhaṃ tad upāsa iti
1.271.21	kiṃ tvaṃ tad dhūrṣūpāssa iti
1.271.22	jātam iti
1.271.23	ya āsāṃ jātam upāste kiṃ sa bhavatīti
1.271.24	yatraiva sajāto bhavati tad grāmaṇīr bhavatīti
1.271.25	evam eva tvam asīti hocuḥ
1.271.26	atha hocur indradyumnaṃ bhāllabeyaṃ yad idaṃ tavoparyupary anyān kīrtiś carati vivacanam evāsi kena tvam idaṃ prāpitheti
1.271.27	sa hovāca dhūrṣv evāhaṃ tad upāsa iti
1.271.28	kiṃ tvaṃ tad dhūrṣūpāssa iti
1.271.29	yaśa iti
1.271.30	ya āsāṃ yaśa upāste kiṃ sa bhavatīti
1.271.31	uparyupary evāsyānyān kīrtiś carati vivacanam eva bhavatīti
1.271.32	evam eva tvam asīti hocuḥ
1.271.33	te hocur itthaṃ ced idam abhūt
1.271.34	eta idaṃ saṃprabravāmahā iti
1.272.1	te hāruṇim ūcus tvaṃ vai na ācāryo 'si
1.272.2	tvaṃ prathamo brūṣveti
1.272.3	sa hovāca gāyatrīm evāhaṃ priyam upāsa iti
1.272.4	prāṇo vai gāyatrī
1.272.5	prāṇo vai priyam
1.272.6	na vai prāṇāt preyaḥ kiṃ canāsti
1.272.7	sa ya evam etāṃ gāyatrīṃ priyam upāste yathā priya eva prāṇa ātmana evaṃ priya eva sa kīrter evaṃ priyaś cakṣuṣa evaṃ priyaḥ saner bhavatīti
1.272.8	atha hovāca jīvalaḥ kārīrādis triṣṭubham evāhaṃ śriyam upāsa iti
1.272.9	kṣatraṃ vai triṣṭup
1.272.10	kṣatraṃ vai śrīḥ
1.272.11	sa ya evam etāṃ triṣṭubhaṃ śriyam upāste yasminn evārdhe bhavati tasya śreṣṭho bhavaty apy enaṃ rājāno 'dhastād upāsata iti
1.272.12	atha hovācāṣāḍhaḥ sāvayaso jagatīm evāhaṃ bhūmānaṃ prajātim upāsa iti
1.272.13	bhūmā vai prajātir jagatī chandasām
1.272.14	sa ya evam etāṃ jagatīṃ bhūmānaṃ prajātim upāste bhūmānam eva prajayā paśubhir gacchati yatraiva sajāto bhavati tad grāmaṇīr bhavatīti
1.272.15	atha hovācendradyumno bhāllabeyo 'nuṣṭubham evāhaṃ yaśa upāsa iti
1.272.16	vāg vā anuṣṭup
1.272.17	vāg u vai yaśaḥ
1.272.18	vāg upary upary anyān kīrtiś carati
1.272.19	sa ya evam etām anuṣṭubhaṃ yaśa upāsta eṣaivāsya vāg anuṣṭub upary upary evānyān kīrtir viharanty eti vivacanam eva bhavatīti
1.273.1	te ha vai te tathaikaikenaivāsuḥ
1.273.2	atha ya evam etāni sarvāṇy ekadhā vedaivaṃ haitāni sarvāṇy ekadhā bhavanty ekadhaiva śreṣṭhaḥ svānāṃ bhavati
1.273.3	tad u hovāca vāsiṣṭhaś caikitāneyaḥ paścevānubudhya dhuro ha vā ime brāhmaṇā mīmāṃsamānās tām eva dhuraṃ nāvāgman yasyām etā dhuri sarvā adhīti
1.273.4	retasyāṃ ha vai sa tad uvāca
1.273.5	yāṃ ha vā āhur ekā dhūr iti retasyā ha vai sā dhurāṃ dhūḥ
1.273.6	annaṃ tat
1.273.7	dhurām alaṃkaraṇam
1.273.8	surabhir gandho gāyatryai
1.273.9	darśanīyas triṣṭubhaḥ
1.273.10	śravaṇīyo jagatyai
1.273.11	yadaiva vācā puṇyaṃ vadati tad anuṣṭubhaḥ
1.273.12	sa ha vā enā annam ādadhāti ya enā etaiḥ samardhayati
1.273.13	tā enam annādyamānā annādaṃ śreṣṭhaṃ svānāṃ kurvanti
1.273.14	annādaś śreṣṭhaḥ svānāṃ bhavati ya evaṃ veda
1.274.1	trayo ha vā ete samudrā yat pavamānā agnir vāyur asāv ādityaḥ
1.274.2	taiś channair udgāyet
1.274.3	sa yarhi vai prajāpatiḥ prajābhyo vṛṣṭim annādyaṃ prayacchati chādyanta ete tarhi
1.274.4	prajāpatir eṣa yad udgātā
1.274.5	sa yat pavamānaiś channair udgāyati chādayaty eva yajamānam annādyena chādayaty ātmānaṃ chādayati prajāḥ
1.274.6	bahuvarṣī tatra parjanyo bhavatīti ha smāha kūṭaś śailano yatrāham udgāyāmīti
1.274.7	yatra vai bahuvarṣī parjanyo bhavati kalyāṇo vai tatra balīvardo 'śvataro hastī niṣkaḥ puruṣaḥ
1.274.8	rūpaṃ rūpaṃ vāva tatra kalyāṇam ājāyata ity etaddha tad vidvān uvāca
1.274.9	yo vai devāṃś ca manuṣyāṃś ca vyāvartayati vi pāpmanāvartate
1.274.10	devā vai pavamānāḥ
1.274.11	prajāḥ pṛṣṭhokthāni
1.274.12	taiś channaiḥ parokṣam aniruktaiḥ pavamānair udgāyet
1.274.13	channā iva hi parokṣam aniruktā iva devāḥ
1.274.14	prajāḥ pṛṣṭhokthāni
1.274.15	tair acchannaiḥ pratyakṣaṃ niruktair udgāyet
1.274.16	acchannā iva hi pratyakṣaṃ niruktā iva manuṣyāḥ
1.274.17	etad vai devāṃś ca manuṣyāṃś ca vyāvartayati vi pāpmanāvartate ya evaṃ veda
1.275.1	daivīṃ ha vā eṣa saṃsadam eti yaḥ pavamānair udgāyati
1.275.2	sa yathā śreyāṃsam abhyāyann evaṃ śikṣann ivopanamasyann iva saṃsiddhaiś śaknuvann upahanyamāna udgāyet
1.275.3	yathāyantam āmīved yathā yad yācet tad dadyāt tādṛk tat
1.275.4	atha ya etair asaṃsiddhair aśaknuvann anupahanyamāna udgāyed yathāyantaṃ pratimīved yathā yad yācet tan na dadyāt tādṛg u tat
1.275.5	tad u hātraiva yajñasya samṛddhaṃ ca vyṛddhaṃ ca vijñāyate
1.275.6	atihāryā ha vā eṣā yat pavamānāḥ
1.275.7	yo vā atihāryām asaṃvīto 'tigāhate mṛdā vai sa lipyate nāyati vai
1.275.8	atha yaḥ saṃvīto 'tigāhate na mṛdā lipyate na nāyati
1.275.9	evam iva vai pavamānā upacaryāḥ
1.275.10	tad āhur yad anyāni stotrāṇi stotriyapratipado 'tha kasmāt pavamānā astotriyapratipada iti
1.275.11	sa brūyāt prāṇā vai pavamānāḥ
1.275.12	prāṇā u pāvamānyaḥ
1.275.13	tad yat pavamānān pāvamānībhir evānupratipadyeran parāñca eva prāṇān nirmṛjyur iti
1.275.14	tān yad anuṣṭubhānupratipadyante vāg vā anuṣṭub vācy apāno niyato vācaiva tad apānaṃ dadhāra
1.276.1	tad āhur aśāntam iva vā etat stotraṃ yat stotriyeṇa nānupratipadyante
1.276.2	kenaiṣāṃ stotriyapratipado 'nitaṃ bhavatīti
1.276.3	sa brūyād vāg vā anuṣṭup
1.276.4	vācy u vai sarvāṇi chandāṃsi
1.276.5	yad āgneyam aindraṃ pavamānaṃ tenaiṣāṃ stotriyapratipado 'nitaṃ bhavati
1.276.6	jayā ha vai nāmaite stomā yat pavamānāḥ
1.276.7	pavamānair vai devā asurān parāñca eva jayanta āyan
1.276.8	tad yat pavamānāḥ parāñca eva bhavanti yathā parāṅ eva jayann iyāt tādṛk tat
1.276.9	tān yad anuṣṭubhānupratipadyante vāg vā anuṣṭub vāg u vai vācayitrī vācā vā āha prehi jayābhikrāma māpakramīr iti
1.276.10	sa yathā vācā brūyāt prehi jayābhikrāma māpakramīr iti tādṛk tat
1.276.11	devā vai pavamānāḥ
1.276.12	tāni devānāṃ stotrāṇi
1.276.13	tāni devā anvāyattāḥ
1.276.14	prajāḥ pṛṣṭhokthāni
1.276.15	tāni prajānāṃ stotrāṇi
1.276.16	tāni prajā anvāyattāḥ
1.276.17	tad yat pavamānaiḥ parācīnair eva stuvate tasmāt parāñco devāḥ
1.276.18	parāṅ āditya eti parāṅ candramāḥ parāñci nakṣatrāṇi parāṅ agnir dahann eti
1.276.19	atha yasmāt pṛṣṭhokthaiḥ parācīnaiś cārvācīnaiś ca stuvate tasmād u parācīś cārvācīś ca prajāḥ
1.276.20	parāñcaḥ prātaḥ prerate te sāyaṃ samāvartante
1.276.21	parāg retaḥ siktaṃ tad arvāk prajāyate
1.277.1	pṛthur ha vainyo divyān vrātyān papraccha
1.277.2	yajñasya dhāma paramaṃ guhāyāṃ nirmitaṃ mahato 'ntarikṣāt kasmād yanti pavamānāḥ parāñcaḥ kasmād ukthyāḥ punar abhyākanikradatīti
1.277.3	devā anyāṃ vartanim adhvarasya mānuṣāsa upajīvanty anyāṃ tasmād yanti pavamānāḥ parāñcas tasmād ukthyāḥ punar abhyākanikradatīti ha pratyūcuḥ
1.277.4	yo vai devān manuṣyeṣv ābhaktān veda manuṣyān u deveṣv ābhakta eva deveṣu bhavaty ābhakto manuṣyeṣu
1.277.5	gacchati taṃ lokaṃ yatra devāḥ
1.277.6	nāsmād devatā apakrāmanti
1.277.7	devā vai pavamānāḥ
1.277.8	prajāḥ pṛṣṭhokthāni
1.277.9	sāma vai devāḥ
1.277.10	prajāś chandāṃsi
1.277.11	tad yat pavamānasāmāni parāñcy eva bhavanty atheyam ṛg anuniveṣṭate tena devā manuṣyeṣv ābhaktāḥ
1.277.12	atha yad abhyāvartiṣv ṛcaṃ niveṣṭamānāṃ sāmānuniveṣṭate teno manuṣyā deveṣv ābhaktāḥ
1.277.13	sa ya etad evaṃ vedābhakta eva deveṣu bhavaty ābhakto manuṣyeṣu
1.277.14	gacchati taṃ lokaṃ yatra devāḥ
1.277.15	nāsmād devatā apakrāmanti
1.278.1	yo vai devarūpaṃ ca manuṣyarūpaṃ ca vyāvartayati vi pāpmanāvartate
1.278.2	devā vai pavamānāḥ
1.278.3	prajāḥ pṛṣṭhokthāni
1.278.4	tad yat pavamānān pāvamānīṣv eva stuvate tasmād devā ekarūpāḥ sarve śuklāḥ
1.278.5	atha yasmāt pṛṣṭhokthair nānārūpāsu nānādevatyāsu stuvate tasmād u prajā nānārūpāś śveto rohitaḥ kṛṣṇaḥ
1.278.6	etad vai devarūpaṃ ca manuṣyarūpaṃ ca vyāvartayati vi pāpmanāvartate ya evaṃ veda
1.278.7	yo vai devānām uddhāraṃ vedod uddhāraṃ harata uddhāryo bhavati
1.278.8	bahiṣpavamānaṃ vāva devānām uddhāraḥ
1.278.9	tena sakṛddhiṃkṛtena parācā stuvate
1.278.10	tasmāt parāṅ uddhāraḥ
1.278.11	sa eṣa eva devānāṃ śreṣṭhaḥ
1.278.12	tasyoddhāraḥ
1.278.13	prajāpater evod uddhāraṃ harata uddhāryo bhavati ya evaṃ veda
1.278.14	tam etaṃ yajñasya rasaṃ pravṛhya purānyasmāt prajāpataye prayacchati tasmād bahiṣpavamānena stoṣyantaḥ prahvārā iva prakupitā iva sarpanti
1.278.15	evam iva vai śreyasa upacāraḥ
1.278.16	tasmād u tasya stotre na vyāharet
1.278.17	ko hi śreyasaḥ pariveṣaṇam avavaditum arhati
1.278.18	yo vai śreyasaḥ pariveṣaṇam avavadati yayā vai sa tam ārtyā kāmayate tayainaṃ ninayati
1.278.19	atha yat tato 'dhvaryuḥ sampraiṣān vadati prajāpataya eva tad yajñasya rasaṃ pradāya tam āpyāyayati
1.278.20	tenāsyāpīnena rasavatā stutaṃ bhavati
1.279.1	yo vai devayaśasaṃ ca manuṣyayaśasaṃ ca veda yaśa eva deveṣu gacchati yaśo manuṣyeṣu
1.279.2	pavamānā vai devayaśasam
1.279.3	te ha te prāṇā eva
1.279.4	ta enaṃ deveṣu nivedayante
1.279.5	abhyāvartā manuṣyayaśasam
1.279.6	te ha te 'pānā eva
1.279.7	ta enaṃ manuṣyeṣu nivedayante
1.279.8	etad vai devayaśasaṃ ca manuṣyayaśasaṃ ca
1.279.9	sa ya evam etad devayaśasaṃ ca manuṣyayaśasaṃ ca veda yaśa eva deveṣu gacchati yaśo manuṣyeṣu
1.279.10	yo vai mitaṃ cāmitaṃ ca veda mitaṃ ca hāsyāmitaṃ ca bahu bhavati
1.279.11	devā vai pavamānāḥ
1.279.12	prajāḥ pṛṣṭhokthāni
1.279.13	sāma vai devāḥ
1.279.14	prajāś śastrāṇi
1.279.15	tad vā etat
1.279.16	eta evāpi sarve devā yat stotrāṇi
1.279.17	tad yan mitāni stotrāṇi bhavanti tasmān mitā devāḥ
1.279.18	aṣṭau vasava ekādaśa rudrā dvādaśādityāḥ
1.279.19	atha yasmād amitāni śastrāṇi tasmād v amitāḥ prajāḥ
1.279.20	na tān vidma yāvanto brāhmaṇā yāvanto rājanyā yāvanto vaiśyā yāvantaś śūdrā iti
1.279.21	etad vai mitaṃ cāmitaṃ ca
1.279.22	mitaṃ ca hāsyāmitaṃ ca bahu bhavati ya evaṃ veda
1.279.23	ye arvāñcas taṃ u parāca āhur ye parāñcas taṃ u arvāca āhur indraś ca yā cakrathuḥ soma tāni dhurā na yuktā rajaso vahantīti
1.279.24	pavamānā vai parāñcaḥ
1.279.25	teṣāṃ camasā arvāñcaḥ
1.279.26	te ha te prāṇā eva
1.279.27	tasmāt prāṇyāpānituṃ śaknoti
1.279.28	abhyāvartā arvāñcaḥ
1.279.29	teṣāṃ parāñcaś camasāḥ
1.279.30	te ha te 'pānā eva
1.279.31	tasmād v apānya prāṇituṃ śaknoti
1.280.1	yo vai savanānāṃ jyaiṣṭhyaṃ veda gacchati jyaiṣṭhyaṃ na jyaiṣṭhyād avarohati
1.280.2	gāyatrī vai prātassavanasya jyaiṣṭhyam
1.280.3	tad yat tatrānyad anyac chandaḥ kriyate 'tha tad gāyatram ity ākhyāyate
1.280.4	triṣṭuṃ mādhyaṃdinasya savanasya jyaiṣṭhyam
1.280.5	tad yat tatrānyad anyac chandaḥ kriyate 'tha tat traiṣṭubham ity ākhyāyate
1.280.6	jagatī tṛtīyasavanasya jyaiṣṭhyam
1.280.7	tad yat tatrānyad anyac chandaḥ kriyate 'tha taj jāgatam ity ākhyāyate
1.280.8	etad vai savanānāṃ jyaiṣṭhyam
1.280.9	sa ya evam etat savanānāṃ jyaiṣṭhyaṃ veda gacchati jyaiṣṭhyaṃ na jyaiṣṭhyād avarohati
1.280.10	yo vai devānāṃ gṛhān veda gṛhī bhavati vindate gṛhān
1.280.11	chandāṃsi vāva devānāṃ gṛhāḥ
1.280.12	aṣṭākṣarā gāyatrī
1.280.13	aṣṭau vasavaḥ
1.280.14	gāyatryaiva vasavo gṛhiṇaḥ
1.280.15	ekādaśākṣarā triṣṭup
1.280.16	ekādaśa rudrāḥ
1.280.17	triṣṭubhaiva rudrā gṛhiṇaḥ
1.280.18	dvādaśākṣarā jagatī
1.280.19	dvādaśādityāḥ
1.280.20	jagatyaivādityā gṛhiṇaḥ
1.280.21	anuṣṭubhaiva viśve devāḥ
1.280.22	savanair indrāgnī
1.280.23	sa ya evam etān devānāṃ gṛhān veda gṛhī bhavati vindate gṛhān
1.280.24	yo vai devānāṃ tṛptīr veda tṛpyaty ātmanā tṛpyaty asya prajā
1.281.1	tad u ha smāheyapiḥ saumāpaḥ sa vādya yajeta sa vānyaṃ yājayed yo yathā mahati tīrthe 'sikate gā asaṃbādhamānāḥ saṃtarpayed evaṃ sarvā devatā anusavanaṃ chandassv akṣaram akṣaram anv asaṃbādhamānāḥ saṃtṛpyantīr vidyād iti
1.281.2	aṣṭākṣarā gāyatrī
1.281.3	aṣṭau vasavaḥ
1.281.4	vasūnāṃ gāyatraṃ prātassavanam
1.281.5	tat te prātassavane chandassv akṣaram akṣaram anv asambādhamānāḥ saṃtṛpyanti
1.281.6	ekādaśākṣarā triṣṭup
1.281.7	ekādaśa rudrāḥ
1.281.8	rudrāṇāṃ traiṣṭubhaṃ mādhyaṃdinaṃ savanam
1.281.9	tat te mādhyaṃdine savane chandassv akṣaram akṣaram anv asambādhamānāḥ saṃtṛpyanti
1.281.10	dvādaśākṣarā jagatī
1.281.11	dvādaśādityāḥ
1.281.12	ādityānāṃ jāgataṃ tṛtīyasavanam
1.281.13	tat te tṛtīyasavane chandassv akṣaramakṣaram anv asambādhamānāḥ saṃtṛpyanti
1.281.14	sa ya evam etā devānāṃ tṛptīr veda tṛpyaty ātmanā tṛpyaty asya prajā
1.282.1	tad yatra ha vā evaṃvid yajata evaṃvid vā yājayati na haiva tasya devā īśate yat tan nāgaccheyuḥ
1.282.2	yadi ca bhakṣayiṣyanto bhavanti yadi ca nātha haiva gacchanti
1.282.3	yadi ha śucir bhavati bhakṣayanti
1.282.4	yady aśuciḥ prekṣayanti
1.282.5	taddhāpi paṇāyyaṃ yasya prekṣyaivāyan
1.282.6	yo vai devānāṃ pātraṃ veda pātryaḥ svānāṃ bhavati
1.282.7	brāhmaṇo ha vāva devānāṃ pātram
1.282.8	pātryaḥ svānāṃ bhavati ya evaṃ veda
1.282.9	tad yathā ha vai śuddhena śucinā pātreṇa pipāsanty evaṃ ha vāva devā brāhmaṇena śuddhena śucinā pipāsanti
1.282.10	tasmād u ha brāhmaṇena śuddhenaiva śucinā bubhūṣitavyam
1.283.1	prajāpatir devān asṛjata
1.283.2	tān mṛtyuḥ pāpmānvasṛjyata
1.283.3	te devāḥ prajāpatim upetyābruvan kasmā u no 'sṛṣṭhā mṛtyuṃ cen naḥ pāpmānam anvavasrakṣyann āsitheti
1.283.4	tān abravīc chandāṃsi saṃbharata
1.283.5	tāni yathāyatanaṃ praviśata
1.283.6	tato mṛtyunā pāpmanā vyāvartsyatheti
1.283.7	vasavo gāyatrīṃ samabharan
1.283.8	tāṃ te prāviśan
1.283.9	tān sācchādayat
1.283.10	rudrās triṣṭubhaṃ samabharan
1.283.11	tāṃ te prāviśan
1.283.12	tān sācchādayat
1.283.13	ādityā jagatīṃ samabharan
1.283.14	tāṃ te prāviśan
1.283.15	tān sācchādayat
1.283.16	viśve devā anuṣṭubhaṃ samabharan
1.283.17	tāṃ te prāviśan
1.283.18	tān sācchādayan
1.283.19	marutaḥ paṅktiṃ samabharan
1.283.20	tāṃ te prāviśan
1.283.21	tān sācchādayat
1.283.22	sādhyāś cāptyāś cāticchandasaṃ samabharan
1.283.23	tāṃ te prāviśan
1.283.24	tān sācchādayat
1.284.1	savanāny evendrāgnī anuprāviśatām
1.284.2	tato vai tān mṛtyuḥ pāpmā na nirajānāt
1.284.3	kuto hi tasya mṛtyuḥ pāpmeśiṣyate yaṃ na nirjānāti
1.284.4	na hainaṃ mṛtyuḥ pāpmānuvindati ya evaṃ veda
1.284.5	chandāṃsi vāva tān mṛtyoḥ pāpmano 'cchādayan
1.284.6	tad yad enāñ chandāṃsi mṛtyoḥ pāpmano 'cchādayaṃs tac chandasāṃ chandastvam
1.284.7	chādayanty evainaṃ chandāṃsi mṛtyoḥ pāpmano ya evaṃ veda
1.284.8	tad yena yena ha vai chandasaivaṃvid ārtvijyaṃ karoti tat tad eva sa tarhi prapanno bhavati
1.284.9	yena yena hy evainaṃ chandasā kurvantam upavadati tasmād āvṛścyate
1.284.10	tasya haitasya naiva kā canārtir asti ya evaṃ veda
1.284.11	ya evainam upavadati sa ārtim ārcchati
1.284.12	atha horjo jānāyanaḥ kapivanaṃ bhauvāyanaṃ papraccha yad gāyatraṃ prātassavanaṃ traiṣṭubhaṃ mādhyaṃdinaṃ savanaṃ jāgataṃ tṛtīyasavanam atha keyam anuṣṭub ayātayāmnī savanamukhāny upāpataty āntād yajñaṃ vahatīti
1.284.13	sa hovāca vāg vā anuṣṭup
1.284.14	vāco yajñas tāyate
1.284.15	tad yathā vā ado bhadrabalīvardena rajjvabhihitena punaḥ punaḥ pratidhāvanti pratikūlāya vā gurave vodvoḍhava evaṃ vā etāṃ vācam anuṣṭubhaṃ savanamukheṣu pariyāṇāyaiva yuñjanti
1.284.16	pratikūlānīva vā etāni yat savanamukhāni
1.284.17	saiṣā vāg evāyātayāmny āntād yajñaṃ vahati
1.284.18	yo vā anuṣṭubhaṃ sarvatrāpīdaṃ veda sarvatra hāsyāpi puṇye bhavati
1.284.19	aṣṭākṣarā gāyatrī
1.284.20	ekādaśākṣarā triṣṭup
1.284.21	dvādaśākṣarā jagatī
1.284.22	vāg iti yajñāyajñīyasya nidhanam
1.284.23	tad dvātriṃśat
1.284.24	dvātriṃśadakṣarānuṣṭup
1.284.25	api vā etasyai prātassavane 'pi mādhyaṃdine savane 'pi tṛtīyasavane
1.284.26	api vā etasyai brahmaṇy api kṣatre 'pi viśi
1.284.27	api vā etasyā asmin loke 'py antarikṣe 'py amuṣmin
1.284.28	sa ya evam etām anuṣṭubhaṃ sarvatrāpīdaṃ veda sarvatra haivāsyāpi puṇye bhavati
1.285.1	atha hāhīnasam āśvatthiṃ keśī dārbhyaḥ keśinā sātyakāminā purodhāyā aparurodha
1.285.2	sa ha sthavirataro 'hīnā āsa kumārataraḥ keśī
1.285.3	taṃ hovācāṃ keśin kiṃ me vidvān rājanyam upāhṛthā iti
1.285.4	sa hovācāṃ yad anuṣṭubham eva sarvāṇi chandāṃsy upāsmahe bṛhatīṃ paśūn yajñaṃ svargaṃ lokam iti
1.285.5	taṃ hāṃsraṃ viveda
1.285.6	sa ha kṛpayāṃcakre
1.285.7	taṃ hovāca mā kṛpayathāḥ
1.285.8	yadi rājanyakāmyā kṛpayasa eṣa te rājanyaḥ
1.285.9	api vai vayam anyaṃ rājanyam eṣiṣyāmahā iti
1.285.10	sa hovāca naitat keśin rājanyakāmyā
1.285.11	brahmacaryam eva vai mā tad anusaṃsmṛtyāṃsram avidat
1.285.12	cacāra vai brahmacaryam
1.285.13	upajarasaṃ vāvedam aśṛṇma yad ayam iyatkumārako 'bhivedayata iti
1.285.14	evam evaitad anusaṃsmṛtyāṃsram avidad iti
1.285.15	sa yad anuṣṭubhaṃ sarvāṇi chandāṃsy uvāca
1.285.16	aṣṭākṣarā gāyatrī
1.285.17	ekādaśākṣarā triṣṭup
1.285.18	dvādaśākṣarā jagatī
1.285.19	vāg iti yajñāyajñīyasya nidhanam
1.285.20	tad dvātriṃśat
1.285.21	dvātriṃśadakṣarānuṣṭup
1.285.22	etad anuṣṭubhaṃ sarvāṇi chandāṃsy uvāca
1.285.23	bṛhatīṃ paśūn iti
1.285.24	yā vā anuṣṭup sā bṛhatī
1.285.25	catuṣpātsu vā eṣā paśuṣūpahiteṣu bṛhaty abhavat
1.285.26	yajñam iti
1.285.27	yo hy eva paśumān bhavati taṃ yajña upanamati
1.285.28	svargaṃ lokam iti
1.285.29	bṛhatī hy eva svargo lokaḥ
1.285.30	atha ha saṃgamanaḥ kṣaimiḥ satyayajñaṃ pauluṣiṃ papracchācāryeṇa prahita āruṇinā satyayajña pauluṣe yat stutā gāyatrī bhavati stūyate triṣṭub astutā jagatī kathaṃ tāḥ sarvāḥ sampadya mādhyaṃdinaṃ savanam udyacchantīti
1.285.31	taddha na pratyuvāca
1.285.32	tena hainaṃ jigāya
1.285.33	sa yat pratyavakṣyad yasmād brāhmaṇaś ca vaiśyaś ca kṣatriyam adhastād upāsāte atho yad asyādyāv abhavatām atho yad evaitad dvādaśākṣaraṃ padam iti
1.286.1	chandāṃsi yad imān lokān vyabhajantemam eva lokaṃ gāyatry abhajatāntarikṣaṃ triṣṭub amuṃ jagatī
1.286.2	brahma vai gāyatrī
1.286.3	kṣatraṃ triṣṭup
1.286.4	viḍ jagatī
1.286.5	seyaṃ triṣṭub asminn antarikṣe nālanennupādanenārāraṇyata
1.286.6	semāṃ gāyatrīṃ prāṅ abhyavidhyat
1.286.7	tām abhyatapat
1.286.8	tasyā abibhed āyatanaṃ ma upahariṣyata iti
1.286.9	tām abravīn namas te 'stu kiṃkāmā mābhividhyasīti
1.286.10	pradānaṃ me prayacchety abravīt
1.286.11	tasyai dve aṣṭākṣare pade prāyacchat
1.286.12	sāmūṃ jagatīm upapalyāyata
1.286.13	tām abhyavidhyat
1.286.14	tām abhyatapat
1.286.15	tasyā abibhed āyatanaṃ ma upahariṣyata iti
1.286.16	tām abravīn namas te 'stu kiṃkāmā mābhividhyasīti
1.286.17	pradānaṃ me prayacchety abravīt
1.286.18	tasyai dvādaśākṣaraṃ padaṃ prāyacchat
1.286.19	semām eva gāyatrīṃ punar upapalyāyata
1.286.20	tām abravīd yat te prādāṃ kim u nv evecchasīti
1.286.21	sarvam eva ma ātmānaṃ prayacchety abravīt
1.286.22	atha kim u mama bhaviṣyatīti
1.286.23	samānaṃ nāv annādyaṃ bhaviṣyati puras tvā dhāsya iti
1.286.24	tatheti
1.286.25	tāṃ puro 'dhatta
1.286.26	tasyai sarvam ātmānaṃ prāyacchat
1.286.27	tad yad gāyatrī sarvam ātmānaṃ prāyacchat tasmād brāhmaṇaḥ sarveṇātmanā kṣatriyam abhyeti
1.286.28	atho yaj jagatī na sarvam ivātmānaṃ prāyacchat tasmād u kṣatrād viḍ apakrāmam iva carati
1.286.29	yāṃ yām eva tāṃ gāyatrī ca jagatī ca samprāyacchatāṃ saivaiṣā bṛhaty abhavat
1.286.30	tasmād bṛhatyai trīṇi cāṣṭākṣarāṇi padāni dvādaśākṣaraṃ ca
1.286.31	saiṣā gāyatrī prathamato yujyata uccā te jātam andhaseti
1.286.32	eṣā purohitāvasāne
1.286.33	vindate purodhāṃ vā purodhāmātraṃ vā ya evaṃ veda
1.287.1	atha bṛhatī
1.287.2	atha triṣṭup
1.287.3	tad etad brahmaṇā ca kṣatreṇa cobhayato 'nnādyaṃ parigṛhītam
1.287.4	brahmaṇā ca ha vā enaṃ kṣatreṇa cobhayato 'nnādyaṃ parigṛhītam upatiṣṭhate ya evaṃ veda
1.287.5	tasmād brāhmaṇena kṣatriyāya na drogdhavyaṃ na kṣatriyeṇa brāhmaṇāya
1.287.6	samānaṃ hy enayor annādyam
1.287.7	tasmād yad brāhmaṇo mahad iva gacchati kṣatriyam eva sa tasyānnādyasya dvitīyaṃ goptāram icchate
1.287.8	yat kṣatriyo brāhmaṇam u eva
1.287.9	vindate kṣatriyaṃ bhartāraṃ ya evaṃ veda
1.287.10	caturakṣarāṇi ha vā agre chandāṃsy āsur ayajñavāhāni
1.287.11	atha hendrasya tridive soma āsa
1.287.12	taṃ hāgnayo gandharvā jugupur eta eva dhiṣṇyāḥ
1.287.13	ta u evāśīviṣāḥ
1.287.14	sa hiraṇmayyoḥ kuśyor āsa
1.287.15	te ha sma nimeṣamātram abhisaṃpatataḥ
1.287.16	tānīmāni chandāṃsy abruvan somam āharāma yajñaṃ tanavāmahā iti
1.287.17	sā jagatī prathamodapatad ojiṣṭhā baliṣṭhā bhūyiṣṭhā vīryavattamā manyamānā
1.287.18	tasyai paretāyai somapālās trīṇy akṣarāṇy avindanta
1.287.19	saikākṣarā punar āgacchad dīkṣāṃ ca paśūṃś cāharantī
1.287.20	tasmād ya eva paśumān bhavati taṃ dīkṣopanāmukā
1.287.21	atha triṣṭub udapatat
1.287.22	tasyai paretāyai somapālā ekam akṣaram avindanta
1.287.23	sā tryakṣarā punar āgacchat tapaś ca dakṣiṇāś cāharantī
1.287.24	tasmāt triṣṭubho loke dakṣiṇā nīyante
1.287.25	tasmād u tam eva tapas tepānaṃ manyante yo dadat
1.288.1	atha gāyatry udapatat
1.288.2	tām anuṣṭuṃ mātā pretyānvaikṣata
1.288.3	tasmān mātā putraṃ janaṃ yantaṃ pretyānvīkṣeta jīvann āharann āgaccheti
1.288.4	sā nānaiva hastābhyāṃ dve savane samagṛhṇād imāni cānayor akṣarāṇi mukhenaikaṃ savanam
1.288.5	saha sarveṇaiva yajñenāgacchat
1.288.6	tad etad āhur dhītam iva vai tṛtīyasavanaṃ mukhena hi tad āharad iti
1.288.7	sā somam āhṛtyābravīd ime itare chandasī ā vā aham imaṃ somam ahārṣam etaṃ yajñaṃ tanavā iti
1.288.8	te abrūtāṃ vivṛhe vā āvaṃ svo na tasmā alam iti
1.288.9	saitad gāyatrī prātassavanam upayuñjānābravīd ahaṃ vā idaṃ vakṣyāmīti
1.288.10	tad avahat
1.288.11	tat samasthāpayat
1.288.12	tasmād gāyatraṃ prātassavanam ity ākhyāyate
1.288.13	saitan mādhyaṃdinaṃ savanam upāyuṅkta
1.288.14	tasyai tṛcena kṛtam āsīt
1.288.15	atha triṣṭub bhīyamānāmanyata
1.288.16	sābravīd apy aham ayānīti
1.288.17	apīhīty abravīt
1.288.18	ahaṃ te vakṣyāmi tvaṃ tu bruvāṇeti
1.288.19	tāṃ tribhir akṣarair upaparait
1.288.20	saitat triṣṭub ekādaśākṣarā bhūtvā mādhyaṃdinaṃ savanam avahat
1.288.21	tat samasthāpayat
1.288.22	sā yat triṣṭubham abravīd ahaṃ te vakṣyāmi tvaṃ tu bruvāṇeti tasmāt traiṣṭubhaṃ mādhyaṃdinaṃ savanam ity ākhyāyate
1.288.23	saitat tṛtīyasavanam upāyuṅkta
1.288.24	tasyai tṛcena kṛtam āsīt
1.288.25	atha jagatī hīyamānāmanyata
1.288.26	sābravīd apy aham ayānīti
1.288.27	apīhīty abravīt
1.288.28	ahaṃ te vakṣyāmi tvaṃ tu bruvāṇeti
1.288.29	tām ekenākṣareṇopaparait
1.288.30	saitaj jagatī dvādaśākṣarā bhūtvā tṛtīyasavanam avahat
1.288.31	tat samasthāpayat
1.288.32	sā yaj jagatīm abravīd ahaṃ te vakṣyāmi tvaṃ tu bruvāṇeti tasmāj jāgataṃ tṛtīyasavanam ity ākhyāyate
1.289.1	gāyatrī vai prātassavanaṃ vahati gāyatrī mādhyaṃdinaṃ savanaṃ gāyatrī tṛtīyasavanam
1.289.2	sa ya etad evaṃ veda gāyatrī prātassavanaṃ vahati gāyatrī mādhyaṃdinaṃ savanaṃ gāyatrī tṛtīyasavanam ity ājarasaṃ hāsya yaśaḥ kīrtir na vyeti
1.289.3	tad u hovācāruṇir gāyatrīṃ vā ahaṃ sarvāṇi savanāni vahantīṃ veda
1.289.4	tasmān mamājarasaṃ yaśaḥ kīrtir na vyetīti
1.289.5	ājarasaṃ haivāsya yaśaḥ kīrtir na vyeti ya evaṃ veda
1.289.6	tānīmāni chandāṃsy abruvann iyaṃ vāva naś śreṣṭheyaṃ vīryavattamā yā somam āhārṣīd yā yajñam atata
1.289.7	etām evāpyayāmeti
1.289.8	tāṃ triṣṭubjagatyau savanābhyām apyaitām
1.289.9	atha yad uṣṇikkakubhor dve aṣṭākṣare pade tena te apyaitām
1.289.10	atha yad bṛhatyai trīṇy aṣṭākṣarāṇi padāni tena sāpyait
1.289.11	atha yad anuṣṭubhaś catvāry aṣṭākṣarāṇi padāni tena sāpyait
1.289.12	atha yat paṅkteḥ pañcāṣṭākṣarāṇi padāni tena sāpyait
1.290.1	daśākṣarā ha sāgra āsa
1.290.2	sāpyayanakāmād aṣṭākṣarāṇi padāni cakre
1.290.3	yady aticchandasi yadi virāji yasmin kasmiṃścic chandasy aṣṭākṣaraṃ padam adhigamyate gāyatrīm eva tena sarvāṇi chandāṃsy apiyanti
1.290.4	sa ya etad evaṃ veda gāyatrīṃ sarvāṇi chandāṃsy apiyantīty abhi hainaṃ svāḥ saṃjānate śreṣṭhatāyai
1.290.5	tad āhur ati trivṛtaṃ stomā yanti na gāyatrīṃ chandāṃsīti
1.290.6	nāhaiva trivṛtaṃ stomā atiyantīti brūyān no gāyatrīṃ chandāṃsīti
1.290.7	triprāyaṇā hi stomās trimadhyās tryudayāḥ
1.290.8	etad u gāyatrīṃ sarvāṇi chandāṃsi nātiyanti
1.290.9	atha haupāvir āruṇiṃ papracchāruṇa āruṇe kasmai kam anuṣṭub yajñam udyacchatīti
1.290.10	taddha na pratyuvāca
1.290.11	sa hovācājinam ajināta kaṃ pratata bravīmi māmadhā iti vāva me gautamaḥ procyamānaṃ na manuta iti
1.290.12	sa yat pratyavakṣyat prajāpatir vā anuṣṭup prajāpatir vai kaḥ prajāpataye kam udyacchatīti ha pratyavakṣyad iti
1.290.13	tad u ha śaśvan na tathā
1.290.14	yad eva bṛhatīṃ sarvāṇi chandāṃsy abhisaṃpadyante bṛhatī svargo lokas svargāya lokāya kam udyacchatīti haiva pratyavakṣyad iti
1.291.1	rathantarasāmnā yaṣṭavyā3ṃ bṛhatsāmnā3 iti mīmāṃsante
1.291.2	rathantarasāmneti hāhuḥ sāvayasāḥ
1.291.3	idaṃ rathantaram
1.291.4	idaṃ vidma
1.291.5	ko viditād aviditam upeyāt
1.291.6	yathā ha vai kūpasya khātasya gambhīrasya paras tamisram iva dadṛśa evaṃ ha vai śaśvat parastād antarikṣasyāsau lokaḥ
1.291.7	tat kas tad veda yadi tatrāsti vā na vā
1.291.8	adhy u ha vai śaśvad asminn eva loke 'sau lokaḥ
1.291.9	itaḥpradānāddhy asau loko jīvati
1.291.10	yā hīta āhutayo gacchanti tā asau loka upajīvati
1.291.11	sa yo 'pi daśa kṛtvo yajeta rathantarasāmnaiva yajeteti
1.291.12	bṛhatsāmnā yaṣṭavyam ity āhur āruṇisātyayajñayaḥ
1.291.13	ado bṛhat
1.291.14	tad ada upakrāntam apahatapāpmaṃ śvovasīyasam
1.291.15	nādhiṣṭhīvanti nādhicaranti nādhyāsate
1.291.16	bahur imaṃ lokam apavadati
1.291.17	bahur avamīmāṃsate
1.291.18	ubhāv asmiñ jīvataḥ puṇyakṛc ca pāpakṛc ca
1.291.19	athāda upakrāntam apahatapāpmaṃ śvovasīyasam
1.291.20	nāmuṣmin pāpakṛj jīvati
1.291.21	adhy u ha vai śaśvad amuṣminn eva loke 'yaṃ lokaḥ
1.291.22	amutaḥpradānāddhy ayaṃ loko jīvati
1.291.23	yā hy amuto vṛṣṭiḥ pradīyate tām ayaṃ loka upajīvati
1.291.24	sa yo 'pi daśa kṛtvo yajeta bṛhatsāmnaiva yajeteti
1.291.25	ubhayasāmnā yaṣṭavyam iti ha smāha śāṭyāyanir etayor ubhayoḥ kāmayor upāptyai
1.291.26	tatheti tāv ubhau kāmāv upāpnotīti
1.291.27	tad asyaitat sāma kṛtsnaṃ yuktaṃ yajñaṃ vahati
1.292.1	tasya gāyatram eva hiṃkāraḥ
1.292.2	rathantaraṃ prastāvaḥ
1.292.3	vāmadevyam udgīthaḥ
1.292.4	bṛhat pratihāraḥ
1.292.5	yajñāyajñīyaṃ nidhanam
1.292.6	ekaikam u ha vā eteṣāṃ svargasya lokasyeśe
1.292.7	aśnute svargaṃ lokaṃ ya evaṃ veda
1.292.8	atho haitad evārkyam
1.292.9	etan mahāvratam
1.292.10	tasya gāyatram eva śiraḥ
1.292.11	bṛhadrathantare pakṣau
1.292.12	vāmadevyam ātmā
1.292.13	yajñāyajñīyaṃ puccham
1.292.14	sa yāvad arkyavatā mahāvratavatāvarunddhe tāvad avarunddhe ya evaṃ veda
1.292.15	atho haiṣāyuṣyaiva kﾱptiḥ
1.292.16	āyur vai gāyatram
1.292.17	viśvāyū rathantaram
1.292.18	samāyur vāmadevyam
1.292.19	sarvāyur bṛhat
1.292.20	atyāyur yajñāyajñīyam
1.292.21	āyuṣmanto ha bhavanty enayā tuṣṭuvānāḥ
1.292.22	atho hāsyaitāny eva pañca jyotīṃṣīddhāny eṣu lokeṣu dīpyante 'gniḥ pṛthivyāṃ vāyur antarikṣa ādityo divi candramā nakṣatreṣu vidyud apsu
1.292.23	agnir eva rathantarasya
1.292.24	vāyur vāmadevyasya
1.292.25	ādityo bṛhataḥ
1.292.26	candramā gāyatrasya
1.292.27	vidyud yajñāyajñīyasya
1.292.28	āpo hi yajñāyajñīyam
1.292.29	etāny asya pañca jyotīṃṣīddhāny eṣu lokeṣu dīpyante ya evaṃ veda
1.293.1	yo vai bṛhadrathantarayor antavac cānantaṃ ca vedāntaṃ hi śriyai parigṛhṇāty anantaṃ svargaṃ lokaṃ jayati
1.293.2	iyaṃ vai rathantaram
1.293.3	tasyā asyai samudro 'ntaḥ
1.293.4	ado bṛhat
1.293.5	tasyā amuṣyā anto nāsti
1.293.6	evaṃ ha vā etat pareṇāpi samudraṃ dadṛśe
1.293.7	sa ya evam ete bṛhadrathantarayor antavac cānantaṃ ca vedāntaṃ hi śriyai parigṛhṇāty anantaṃ svargaṃ lokaṃ jayati
1.293.8	yo vai bṛhadrathantarayoḥ stomyāṃ ca stotriyāṃ ca veda stomyo ha bhavati
1.293.9	stuvata enena svā ayaṃ naś śreṣṭha iti
1.293.10	abhi tvā śūra nonumo 'dugdhā iva dhenava īśānam asya jagataḥ svardṛśam īśānam indra tasthuṣa iti stomyāḥ
1.293.11	na tvāvaṃ anyo divyo na pārthivo na jāto na janiṣyata iti stotriyāḥ
1.293.12	aśvāyanto maghavann indra vājino gavyantas tvā havāmaha iti yācitam ivaitayā vīryam iva proktam
1.293.13	sa ya evam ete bṛhadrathantarayoḥ stomyāṃ ca stotriyāṃ ca veda stomyo ha bhavati
1.293.14	stuvata enena svā ayaṃ naś śreṣṭha iti
1.293.15	atho hāsyaitenaiva vijñānena sarve tṛcā vijñātā bhavanti
1.294.1	bṛhadrathantare vā asṛjyetām
1.294.2	tad anu paśavo 'sṛjyanta
1.294.3	ye rāthantarā āsan rathantaraṃ te 'nvasṛjyanta
1.294.4	ye bārhatā bṛhat te
1.294.5	tān samad avindat
1.294.6	tad vyavabhindānam atiṣṭhat
1.294.7	te abrūtām itthaṃ ced vai bhaviṣyāvaḥ
1.294.8	na vai tarhi śakṣyāvaḥ prajā bhartum
1.294.9	hanta rūpāṇi vyatiṣajāvahā iti
1.294.10	te rūpāṇi vyatyaṣajjetām
1.294.11	yā rāthantarī vāg āsīd bārhatān sā paśūn āviśat
1.294.12	yā bārhatī rāthantarān sā
1.294.13	gaur vai rāthantarī nīcīva nyubjitā
1.294.14	sā bārhatīṃ vācaṃ vadati bhā iti parācīm eva
1.294.15	avir vai rāthantarīṃ vācaṃ vadati krandena
1.294.16	ajā vai bārhaty ūrdhvevākrāntā
1.294.17	sā rāthantarīṃ vācaṃ vadati
1.295.1	mākakkāreṇa
1.295.2	te puruṣe na samapādayetām
1.295.3	te abrūtām ubhe imam āviśāveti
1.295.4	tatheti
1.295.5	tam ubhe āviśatām
1.295.6	tasmāt puruṣa ubhayīṃ vācaṃ vadati yā ca rāthantarī yā ca bārhatī
1.295.7	te ye rāthantarāḥ paśavo rāthantarīm asya te vācaṃ paśyanta upatiṣṭhante
1.295.8	ye bārhatā bārhatīṃ te
1.295.9	puruṣo vai bṛhadrathantarayoḥ saṃkrośaḥ
1.295.10	sa ya etad evaṃ veda puruṣo bṛhadrathantarayoḥ saṃkrośa ity ubhe hāsmin paśavaḥ saṃkrośante ye ca rāthantarā ye ca bārhatāḥ
1.295.11	sa yo ha sa bṛhadrathantarayoḥ saṃkrośaḥ puruṣo ya evaṃ veda
1.295.12	evaṃvide vainayoḥ saṃkrośaḥ
1.296.1	āruṇiṃ ha yāntam udīcyāḥ pariprajighyur āruṇa āruṇe kiyatā bṛhadrathantare prajāḥ prajanayataḥ kiyatā devayaśasam ānaśāte iti
1.296.2	taddha na pratyuvāca
1.296.3	sa hovāca vedāham etad yan me brahma lipsadhvaṃ yad v evāhaṃ yuṣmabhyaṃ na vakṣyāmīti
1.296.4	tam u hāntevāsina īkṣāṃcakrire 'medhayedam itthaṃ pratyavocat
1.296.5	anavagatam aha svid asyābhūt
1.296.6	hantainaṃ pṛcchāma iti
1.296.7	taṃ hocur yat pratyavakṣyaḥ kathaṃ pratyavakṣya iti
1.296.8	sa hovāca yad aṣṭākṣareṇa prathamasyā ṛcaḥ prastauty aṣṭāśaphāṃs tena paśūn prajanayataḥ
1.296.9	yad dvyakṣareṇottarayor dvipadas tena
1.296.10	nidhanenaiva devayaśasam ānaśāte iti pratyavakṣyam iti hovāca yat pratyavakṣyam iti
1.296.11	yo vai bṛhadrathantarayor devahūtī veda yanty asya devā havam
1.296.12	ūrdhvā vai rathantarasya devahūtir arvācī bṛhataḥ
1.296.13	tad yad rathantarasyarcaivāpariṣṭubhyordhvam iva prastauti tasmād ayam ūrdhvo loka ūrdhvo 'yam agnir dīpyata ūrdhvā oṣadhaya ūrdhvā vanaspatayaḥ sarvam evordhvam
1.296.14	atha yasmād bṛhataḥ stobhena pariṣṭubhyau ho ity arvāṅ prastauti tasmād asāv arvāṅ loko 'rvāṅ asāv ādityas tapaty arvāṅ candramā arvāñci nakṣatrāṇy arvācī vṛṣṭir eti sarvam evārvāk
1.296.15	sa ya evam ete bṛhadrathantarayor devahūtī veda yanty asya devā havam
1.297.1	bṛhadrathantare vā asṛjyetām
1.297.2	tad anu paśavo 'sṛjyanta
1.297.3	ye rāthantarā āsan rathantaraṃ te 'nvasṛjyanta
1.297.4	ye bārhatā bṛhat te
1.297.5	te ye rāthantarāḥ paśavas ta ādyāḥ
1.297.6	atha ye bārhatās te 'ttāraḥ
1.297.7	tad yad rathantarasyarcaivāpariṣṭubhya prastauti tasmād rāthantarāḥ paśavo 'sthipratiṣṭhānā ādyāḥ
1.297.8	atha yasmād bṛhataḥ stobhena pariṣṭubhya prastauti tasmād bārhatāḥ paśavo māṃsapratiṣṭhānā attāraḥ
1.297.9	attur hāsya sato bahv ādyaṃ bhavaty āsmād attā vīro jāyate ya evaṃ veda
1.297.10	bṛhadrathantare vai madhyataḥ prajāsu garbhān dhattaḥ
1.297.11	tasmād yajñāyajñīyenaivāntataḥ prajanayataḥ
1.297.12	tad yad aṣṭākṣareṇa prathamasyā ṛcaḥ prastauty aṣṭāśaphāṃs tena paśūn garbhān dhattaḥ
1.297.13	yad dvyakṣareṇottarayor dvipadas tena
1.297.14	tad yad evaṃvidhaṃ yajñāyajñīyam antataḥ kriyate janmaiva tat
1.297.15	praiva tena janayati
1.297.16	tasmād yajñāyajñīyasya stotre varaṃ dadyāt
1.297.17	yathā putre jāte varaṃ dadati tathā
1.297.18	taddhi yajamānasya janma
1.297.19	atha yā etā apaḥ patny upapravartayati yā eva tatra vaster bhidyamānasyāpo yanti tā eva tāḥ
1.297.20	atho annaṃ vā āpaḥ
1.297.21	yad eva jātābhyo 'nnādyaṃ pratidhīyate tad evaitat
1.297.22	tad u vāṅnidhanaṃ bhavati
1.297.23	tasmād u kumāro jāyamāna eva vācam abhivyāharati
1.298.1	bṛhadrathantare vā asṛjyetām
1.298.2	te samānanidhane asṛjyetām antarnidhane vā bahirnidhane vā
1.298.3	te abrūtām ājim anayor nidhanayor ayāveti
1.298.4	tatheti
1.298.5	te ājim aitām
1.298.6	tad bṛhad udajayat
1.298.7	tad rathantaraṃ hīyamānam amanyata
1.298.8	tad abravīn mithune 'nte sānupūrvaṃ me yogaṃ prayaccheti
1.298.9	tatheti
1.298.10	tad asya mithunam abhavat
1.298.11	tasmā etaṃ pūrvaṃ yogaṃ prāyacchad etaṃ pūrvāhṇam
1.298.12	pūrvāhṇo ha vai rathantarasya yogo 'parāhṇo bṛhataḥ
1.298.13	as iti ha rathantarasya has iti bṛhataḥ
1.298.14	te haite aharnidhane satyanidhane
1.298.15	satyaṃ ha vā etayor nidhanam
1.298.16	tasmād ubhayasāmnā yajamāna āsāyam eva yajeta
1.298.17	ubhayam eva bṛhadrathantare ātte satyam iti
1.298.18	ubhe haivāsya bṛhadrathantare ātte bhavataḥ
1.298.19	tad āhur antarnidhane3 bṛhadrathantare bahirnidhane3 iti
1.298.20	ubhayam iti brūyād antarnidhane ca bahirnidhane ceti
1.298.21	idaṃ vai rathantaram
1.298.22	ado bṛhat
1.298.23	tayor idam evāntarikṣaṃ nidhanam
1.298.24	tenāntarnidhane
1.298.25	atha yat pareṇa divam antarikṣaṃ manyanta evaṃ pareṇa pṛthivīm āpas teno bahirnidhane iti
1.298.26	tad āhur bṛhadrathantarayor antar vāmadevyā3ṃ vāmadevye 'ntar bṛhadrathantare3 iti
1.298.27	ubhayam iti brūyād bṛhadrathantarayor antar vāmadevyaṃ vāmadevye 'ntar bṛhadrathantare iti
1.298.28	idaṃ vai rathantaram
1.298.29	ado bṛhat
1.298.30	idam evāntarikṣaṃ vāmadevyam
1.298.31	tena bṛhadrathantarayor vāmadevyam
1.298.32	atha yat pareṇa divam antarikṣaṃ manyanta evaṃ pareṇa pṛthivīm āpas teno vāmadevye bṛhadrathantare iti
1.299.1	prajāpatir yasmād yoneḥ prajā asṛjata so 'lelāyad eva
1.299.2	sa dīpyamāno bhrājamāno 'tiṣṭhat
1.299.3	so 'ved asti nvā antar iti
1.299.4	sa devān abravīd asti vā idam antar itaḥ sṛjadhvam iti
1.299.5	so 'gnir gāyatryā svārāṇy asṛjata
1.299.6	indras triṣṭubhā nidhanavanti
1.299.7	viśve devā jagatyaiḍāni
1.299.8	prajāpatir anuṣṭubharksamāni
1.299.9	tad yad gāyatraṃ svāram āgneyaṃ tad devatayā
1.299.10	yat traiṣṭubhaṃ nidhanavad aindraṃ tad devatayā
1.299.11	yaj jāgatam aiḍaṃ vaiśvadevaṃ tad devatayā
1.299.12	yad ānuṣṭubham ṛksamaṃ prājāpatyaṃ tad devatayā
1.299.13	tad u ha smāheyapiḥ saumāpo na bṛhadrathantare yajñaṃ kalpayataḥ
1.299.14	ubhe vai te antarnidhane vā bahirnidhane vā
1.299.15	svārarksame vāva yajñaṃ kalpayata iti
1.299.16	tad yad ṛcy antaḥ saṃtiṣṭhate tad rāthantaram
1.299.17	atha yad ṛcam atisvarati tad bārhatam
1.300.1	tad āhuḥ kati sāmānīti
1.300.2	catvārīti brūyāt
1.300.3	catvāry u ha vai sāmāni svāraṃ nidhanavad aiḍam ṛksamam
1.300.4	catasro diśaḥ
1.300.5	catuṣpadāḥ paśavaḥ
1.300.6	catvāri chandāṃsi yajñavāho gāyatrī triṣṭub jagaty anuṣṭup
1.300.7	tāny u ha vai trīṇy eva svāraṃ nidhanavad aiḍam
1.300.8	yad ṛksamaṃ svāram eva tat
1.300.9	triṣavaṇo yajñaḥ
1.300.10	trayaḥ prāṇāpānavyānāḥ
1.300.11	traya ime lokāḥ
1.300.12	te u ha vai dve eva svāraṃ caiva nidhanavac ca
1.300.13	yā hīḍā nidhanam eva tat
1.300.14	dvāv imau lokāv āviṣṭamāv iva
1.300.15	dvau prāṇāpānau
1.300.16	dvipāt puruṣaḥ
1.300.17	tad u ha vā ekam eva svāram eva
1.300.18	yaddhi nidhanaṃ yeḍā yad ṛksamaṃ svara eva tad iti
1.300.19	tad etad ekam eva sāma svāram eva
1.300.20	ya evāyaṃ pavate tat
1.300.21	yāś ca ha vā amūr uparyupari patanti yāś cādhaḥ sarpanti tā etam eva svāraṃ prāṇam upajīvanti
1.300.22	sa ya etad evaṃ veda sarvam evāyur eti
1.300.23	sa yo haivaṃ vidvāñ jāmi kalpayaty ajāmy evāsya tat kﾱptaṃ bhavati
1.300.24	tat tūparyupary ajāmy eva vicikalpayiṣet
1.300.25	amithunaṃ hi tad aprajananaṃ yaj jāmi
1.300.26	yathā pumāṃsau vā saha śayīyātāṃ striyau vā
1.300.27	kiṃ pumāṃsau saha śayānau prajanayetāṃ kiṃ striyau tau cen mithunīkartāraṃ na labheyātām
1.300.28	atho yad evājāmi tan mithunaṃ tat prajananam
1.300.29	ātmā vai svaraḥ
1.300.30	prajā nidhanam
1.300.31	paśava iḍā
1.300.32	jāyarksamam
1.300.33	samānau vā ātmā ca jāyā ca
1.300.34	ta etad ātmanobhayataḥ prajāḥ paśavaḥ parigṛhītā aparāvāpāya
1.300.35	nāsya vittaṃ paropyate ya evaṃ veda
1.301.1	tāny etāni nidhanāni na samarpayet
1.301.2	na svāre saha kuryāt
1.301.3	prāṇaḥ svaraḥ
1.301.4	prāṇena tat prāṇaṃ samarpayet
1.301.5	pramāyuko yajamānaḥ syāt
1.301.6	yan nidhane saha kuryād vajro vai nidhanaṃ vajreṇa tad vajraṃ samarpayet
1.301.7	mahāsaṃgrāmas tasminn ardhe saṃnidhīyeta
1.301.8	daṇḍa udgātāram ṛcched iṣur yajamānam
1.301.9	yad aiḍe saha kuryāt paśavo vā iḍā paśubhis tat paśūn samarpayet
1.301.10	mahādevas tasyārdhasya paśūñchamayet
1.301.11	sarvajyānim udgātā jīyeta
1.301.12	avṛttiṃ yajamāno nīyāt
1.301.13	yad ṛksame saha kuryāt patnī vāsya pramāyukā syād antyo vā mṛtyur yajamānaṃ hanyāt
1.301.14	eṣa ha vā antyo mṛtyur yad ahaṃnaṃṣṭraḥ
1.302.1	śārdūlas taskaraḥ
1.302.2	tasmād etāni nidhanāni na samarpayen ned asānīti
1.302.3	etāni u ha vai catvāri sāmāni caturārṣeyāni
1.302.4	tad u vā āhuḥ ko hāpramādasyeśe
1.302.5	uta vai praiva mādyatīti
1.302.6	sa yadi svāre saha kuryāt prāṇaḥ svaraḥ prāṇa evaitat prāṇaṃ bhūyāṃsam akṛṣi jyog jīviṣyāmīty eva tatra dhyāyet
1.302.7	yan nidhane saha kuryāt prajā vai tat prajāyām evaitat prajāṃ pratyatiṣṭhipaṃ prajāvān etena bhaviṣyāmīty eva tatra dhyāyet
1.302.8	atho vajro vai nidhanam
1.302.9	vajram evaitad dviṣate bhrātṛvyāya prāhārṣam iti
1.302.10	yad aiḍe saha kuryāt paśavo vā iḍā paśuṣv evaitat paśūn bhūyaso 'kṛṣi bahupaśur bhaviṣyāmīty eva tatra dhyāyet
1.302.11	yad ṛksame saha kuryāt prajananaṃ vā ṛksamaṃ prajanana evaitat prajananaṃ bhūyo 'kṛṣi jāyāṃ jāyāyām abhyāvakṣye bahur bhaviṣyāmi prajaniṣya ity eva tatra dhyāyet
1.302.12	tathā hainaṃ tan nātyeti
1.302.13	sa ya enam evaṃ cakṛvāṃsam upamīmāṃseta taṃ brūyāt sādhv evāham etad veda nāsādhu
1.302.14	sa yat tvam atrāsādhu vettha tubhyam eva tad bhaviṣyati
1.302.15	yady u vai purā sāmnārtvijyaṃ cakartha jāmy u eva tvayā tat kṛtam iti
1.302.16	sa evārtim ārcchati ya evaṃ vidvāṃsam upavadati
1.303.1	athaitebhyas tribhyo rūpebhyo madhyaṃdinān neyād andhasvato marutvataḥ pratnavataḥ
1.303.2	annaṃ vā andhaḥ
1.303.3	vīryaṃ marutaḥ
1.303.4	svargo lokaḥ pratnaḥ
1.303.5	yad andhasvata iyād annādyāt tad iyāt
1.303.6	yan marutvata iyād vīryāt tad iyāt
1.303.7	yat pratnavata iyāt svargāt tal lokād iyāt
1.303.8	sa yady eteṣāṃ sarveṣām avakāśaṃ na vinden marutvata eva neyāt
1.303.9	vīryaṃ vai marutvataḥ
1.303.10	vīryeṇa vai karma kriyate
1.303.11	vīryeṇa sarvam abhyaśnute
1.303.12	tasmān marutvata eva neyād iti
1.303.13	athaitāṃ svareṇa gāyatrīm abhyārohati
1.303.14	prāṇaḥ svaraḥ
1.303.15	prāṇenaivaitat prāṇam abhyārohati
1.303.16	na vai prāṇaḥ prāṇaṃ hinasti
1.303.17	sa yat svareṇa gāyatrīm abhyārohati prāṇam eva tat prathamato yajñasya dadhāti
1.303.18	tasmād ayaṃ prāṇaḥ prathamato hitaḥ
1.303.19	atho āgneyam etad devatayā yat svāram
1.303.20	āgneyam etac chando yad gāyatrī
1.303.21	agninaiva tad agnim abhyārohati
1.303.22	agnir vai pathikṛd devatānām
1.303.23	yena vai kena cāgnir eti panthānam eva kurvann eti
1.303.24	sa yat svareṇa gāyatrīm abhyārohaty agnim eva tat pathikṛtaṃ prathamato yajñasya yunakti
1.303.25	so 'gninaiva kṛtaṃ panthānam anveti
1.303.26	sa yathā pathā yann evam eva svasty ariṣṭa udṛcaṃ samaśnute ya evaṃ vidvān svareṇa gāyatrīm abhyārohati
1.304.1	nidhanena dvitīyenābhyārohati
1.304.2	indronidhanaṃ vai nidhanam
1.304.3	indro vai śreṣṭhī devatānām
1.304.4	yatra vai śreṣṭhī grāmāgraṃ pratipadyate na vai tatra riṣṭir asti
1.304.5	so 'riṣṭaḥ svasty udṛcaṃ samaśnute ya evaṃ vidvān nidhanena dvitīyenābhyārohati
1.304.6	atho etau ha vā āśiṣṭhau devatānāṃ yad indrāgnī
1.304.7	sa yathāśiṣṭhau vahiṣṭhau vṛtvopayuñjīta tādṛk tat
1.304.8	athaitām iḍayā bṛhatīm abhyārohati
1.304.9	paśava iḍā
1.304.10	paśavo bṛhatī
1.304.11	paśubhis tat paśūn samākaroti
1.304.12	bhūyo vai paśavaḥ paśubhiḥ samākṛtāḥ śobhanta iti
1.304.13	sa yan nidhanenābhyārohed vajro vai nidhanaṃ vajraṃ paśuṣu vivartayet
1.304.14	sa yad iḍāyā avakāśaṃ na vindet svareṇābhyārohet
1.304.15	prāṇaḥ svaraḥ
1.304.16	paśavo bṛhatī
1.304.17	prāṇam eva tat paśuṣu dadhāti
1.304.18	athainat triṇidhanaṃ dvitīyaṃ bhavati
1.304.19	trayo vā ime lokāḥ
1.304.20	vajrā ete yan nidhanāni
1.304.21	ebhyo lokebhya etair vajraiḥ sarvaṃ pāpmānam apahate
1.304.22	atho hāsyaita eva vajrā eṣu lokeṣu sarvaṃ pāpmānam apasedhantas tiṣṭhanti
1.304.23	atho trīṇi yajñasya chidrāṇi
1.304.24	tad dve apidhattaḥ
1.304.25	sva āyatana ekaṃ bhavati
1.305.1	athaitāṃ svareṇa triṣṭubham abhyārohati
1.305.2	prāṇaḥ svaraḥ
1.305.3	puruṣasaṃmita eṣa yat pavamānaḥ
1.305.4	svāraṃ purastād bhavati svāram upariṣṭāt
1.305.5	tāv imau puruṣasya prāṇāpānau viparyūḍhau
1.305.6	tābhyāṃ viṣvañci svarati
1.305.7	atha rathantaram
1.305.8	retassiktir eva sā
1.305.9	atha vāmadevyaṃ svāram
1.305.10	prāṇo vai svaraḥ
1.305.11	asminn evaitad retasi sikte prāṇaṃ pratidadhāti
1.305.12	atha naudhasaṃ nidhanam
1.305.13	janmaiva tat
1.305.14	praiva tena janayati
1.305.15	atha kāleyam aiḍam
1.305.16	paśavo vā iḍā
1.305.17	annaṃ paśavaḥ
1.305.18	yad eva jātābhyo 'nnādyaṃ pratidhīyate tad evaitat
1.305.19	athārbhavasya pavamānasya gāyatry uktabrāhmaṇā
1.305.20	athaitāṃ svareṇa kakubham abhyārohati
1.305.21	prāṇaḥ svaraḥ
1.305.22	vivṛha eva kakup
1.305.23	vivṛha eva tat prāṇaṃ dadhāti
1.305.24	sa yan nidhanenābhyārohed vajro vai nidhanaṃ yathopatāpinaṃ daṇḍena hanyāt tādṛk tat
1.305.25	atha yat svareṇābhyārohati prāṇam evāsyām etad dadhāti
1.305.26	bhiṣajyaty evainām etena
1.305.27	athaitāṃ nidhanenoṣṇiham abhyārohati
1.305.28	vajro vai nidhanam
1.305.29	paśava uṣṇik
1.305.30	jīrṇā ivaitarhi tṛtīyasavane paśavo bhavanti
1.305.31	tasmāj jīrṇaṃ paśum āhur artham enena kurvīteti
1.305.32	atho vajreṇābhipatya śāsena vikāraṃ bhuñjate
1.305.33	atha yan nidhanena bṛhatīṃ paricakṣate yuvāna ivaitarhi paśavo bhavanty ajīrṇā iva
1.305.34	tasmād yuvānaṃ paśum āhur jīvacaraṇī na iti
1.306.1	athaitāṃ svareṇānuṣṭubham abhyārohati
1.306.2	prāṇaḥ svaraḥ
1.306.3	vāg anuṣṭup
1.306.4	etad vai daivyaṃ mithunaṃ yad vāk ca prāṇaś ca
1.306.5	daivyam eva tan mithunaṃ dadhāti
1.306.6	sa yan nidhanenābhyārohed vajro vai nidhanaṃ vajreṇa daivyaṃ mithunaṃ vīyāt
1.306.7	sa yadi svarasyāvakāśaṃ na vinded vāṅnidhanenābhyārohet
1.306.8	vāg anuṣṭup
1.306.9	vāṅ nidhanam
1.306.10	na vai vāg vācaṃ hinasti
1.306.11	athaitan madhyenidhanaṃ dvitīyaṃ bhavati
1.306.12	vāg vā anuṣṭup
1.306.13	tad yad vāco 'nuṣṭubho madhyenidhanaṃ bhavati retassiktir eva sā
1.306.14	tat sahiṃkāraṃ bhavati
1.306.15	nābhir vai hiṃkāraḥ
1.306.16	nābhyo ha vai dhṛtā garbhā avācīnabilebhyo nāvapadyante
1.306.17	nābhidhṛtā ha vai garbhāḥ
1.306.18	tasyaitad daśākṣaraṃ madhyenidhanaṃ bhavati
1.306.19	daśākṣarā virāṭ
1.306.20	annaṃ virāṭ
1.306.21	etaddha vai tad garbhā annam anaśnanta upajīvanti
1.306.22	athaitāṃ svareṇa jagatīm abhyārohati
1.306.23	prāṇaḥ svaraḥ
1.306.24	puruṣasammita eṣa yat pavamānaḥ
1.306.25	svāraṃ purastād bhavati svāram upariṣṭāt
1.306.26	tāv imau puruṣasya prāṇāpānau viparyūḍhau
1.306.27	tābhyāṃ viṣvañci svarati
1.306.28	atha yajñāyajñīyam
1.306.29	retassiktir eva sā
1.306.30	atha sākamaśvaṃ svāram
1.306.31	prāṇo vai svaraḥ
1.306.32	asminn evaitad retasi sikte prāṇaṃ pratidadhāti
1.306.33	atha saubharaṃ nidhanam
1.306.34	janmaiva tat
1.306.35	praiva tena janayati
1.306.36	atha nārmedham aiḍam
1.306.37	paśavo vā iḍā
1.306.38	annaṃ paśavaḥ
1.306.39	yad eva jātābhyo 'nnādyaṃ pratidhīyate tad evaitat
1.306.40	evaṃ prathamaḥ paryāya evaṃ dvitīya evaṃ tṛtīyaḥ
1.307.1	trīṇi ha vai nidhanānīḍā svaro nidhanam eva nidhanam
1.307.2	atha yad ṛksamaṃ svāraṃ vāva tan manyante
1.307.3	samānā hy ṛksamasya ca svārasya ca jāmyajāmitā
1.307.4	ayaṃ vai loka iḍā
1.307.5	paśava iḍā
1.307.6	paśavo 'yaṃ lokaḥ
1.307.7	idam evāntarikṣaṃ svaraḥ
1.307.8	prāṇaḥ svaraḥ
1.307.9	prāṇo 'ntarikṣam
1.307.10	asāv eva loko nidhanam
1.307.11	gatiḥ pratiṣṭhā
1.307.12	tāny u ha vai yo 'jāmi yathāpūrvaṃ kalpayed aiḍam eva prathamaṃ kuryād atha svāram atha nidhanavat
1.307.13	evaṃ hīme lokā yathāpūrvam
1.307.14	ātmā ha khalu vai nidhanam
1.307.15	prāṇaḥ svaraḥ
1.307.16	paśava iḍā
1.307.17	tad yad aiḍaṃ ca nidhanavac cāntareṇa svāraṃ kriyate tathā hāsyaitāni sarvāṇi prāṇasaṃtatāni bhavanti
1.307.18	madhyato hy ayaṃ prāṇaḥ prajāḥ paśūn bhuvanāni vivaste
1.307.19	atha ha vai yad bṛhadrathantare sāmāni vyabhajetām
1.308.1	tāni rāthantarāṇy evānyāny āsan bārhatāny anyāni
1.308.2	atha yeṣu samapādayetāṃ tāni rāthantarabārhatāni cābhavan bārhatarāthantarāṇi ca
1.308.3	tad yad ṛcāprastāvam antarnidhanaṃ tad rāthantaram
1.308.4	atha yat purastātstobhaṃ bahirnidhanaṃ tad bārhatam
1.308.5	atha yad ṛcāprastāvaṃ bahirnidhanaṃ tad rāthantarabārhatam
1.308.6	atha yat purastātstobham antarnidhanaṃ tad bārhatarāthantaram
1.308.7	tad āhuḥ kati sāmānīti
1.308.8	catvārīti brūyāt
1.308.9	catvāry aha vā eva sāmāni rāthantaraṃ bārhataṃ rāthantarabārhataṃ bārhatarāthantaram
1.308.10	tāny u ha vai yo 'jāmi yathāpūrvaṃ kalpayed rāthantaram eva prathamaṃ kuryād atha bārhatam atha rāthantarabārhatam atha bārhatarāthantaram
1.308.11	tad u caturṇāṃ sāmnāṃ ṣaḍ rūpāṇi vyatiṣajati
1.308.12	sarvaṃ ha khalu vai nidhanājāmi kalpayati yo vai rūpājāmi kalpayet
1.309.1	tat sukﾱptam
1.309.2	nidhanavatā gāyatrīm ārabheta
1.309.3	vīryaṃ nidhanam
1.309.4	vīryaṃ gāyatrī
1.309.5	vīryeṇa tad vīryaṃ samardhayati
1.309.6	aiḍena bṛhatīm ārabheta
1.309.7	paśava iḍā
1.309.8	paśavo bṛhatī
1.309.9	paśubhis tat paśūn samardhayati
1.309.10	svāram antyaṃ bhavati
1.309.11	prāṇaḥ svaraḥ
1.309.12	prāṇo 'ntyam
1.309.13	sarvam āyur eti ya evaṃ veda
1.309.14	nidhanavad rathantaraṃ vā bṛhad vā pṛṣṭhaṃ kriyate
1.309.15	vīryaṃ nidhanam
1.309.16	vīryaṃ pṛṣṭham
1.309.17	vīryeṇa tad vīryaṃ samardhayati
1.309.18	svāraṃ maitrāvaruṇasāma
1.309.19	prāṇaḥ svaraḥ
1.309.20	prāṇo maitrāvaruṇasāma
1.309.21	dvyakṣaraṇidhanaṃ brahmasāma
1.309.22	dvandvaṃ pratiṣṭhā
1.309.23	pratiṣṭhā brahmasāma
1.309.24	aiḍam acchāvākasāma
1.309.25	paśava iḍā
1.309.26	paśavo 'cchāvākasāma
1.309.27	antarnidhanena rathantarasāmnārbhavasya gāyatrīm ārabheta bahirnidhanena bṛhatsāmnā
1.309.28	svareṇa kakubham ārabheta
1.309.29	prāṇaḥ svaraḥ
1.309.30	vivṛha eva kakup
1.309.31	vivṛha eva tat prāṇaṃ dadhāti
1.309.32	aiḍena vā nidhanavatā voṣṇiham ārabheta
1.309.33	vīryaṃ nidhanam
1.309.34	vīryam uṣṇik
1.309.35	paśava iḍā
1.309.36	paśava uṣṇik
1.309.37	yenaiva kāmayeta tena tām upeyāt
1.309.38	svareṇānuṣṭubham ārabheta
1.309.39	prāṇaḥ svaraḥ
1.309.40	vāg anuṣṭup
1.309.41	prāṇenaivaitad vācam anusaṃtanoti
1.309.42	prāṇena vācam ārabhate
1.309.43	svāram antyaṃ bhavati
1.309.44	prāṇaḥ svaraḥ
1.309.45	prāṇo 'ntyam
1.309.46	sarvam āyur eti ya evaṃ veda
1.310.1	vāṅnidhanaṃ yajñāyajñīyam antataḥ kriyate
1.310.2	tad etat sarvaṃ yajñaṃ samiṣṭaṃ vācy eva saṃnidhatte
1.310.3	na hāsyeṣṭāpūrtaṃ pramīyate ya evaṃ veda
1.310.4	no hi vācaḥ pramayo 'sti
1.310.5	marutvan madhyaṃdinān nāntariyāt
1.310.6	tena hi sa rūpī tena vīryavān
1.310.7	gāyatrīṣu rathantarasāmnaḥ kuryāt triṣṭupsu bṛhatsāmnaḥ
1.310.8	triṇidhanaṃ bṛhatyām uttamaṃ karoti
1.310.9	yad evātra yajñasya vidhuraṃ bhavati tad eva tena śamayati
1.310.10	madvad andhasvad ārbhavān nāntariyāt
1.310.11	tena hi sa rūpī tena vīryavān
1.310.12	gāyatrīṣu rathantarasāmnaḥ kuryād anuṣṭupsu bṛhatsāmnaḥ
1.310.13	aiḍaṃ madhyenidhanam anuṣṭubhy uttamaṃ karoti
1.310.14	yad evātra yajñasya vidhuraṃ bhavati tad eva tena śamayati
1.310.15	tad yan marutvac ca triṇidhanaṃ ca madhyaṃdinān nāntareti yadi ca madvad andhasvad yadi caiḍaṃ madhyenidhanam ārbhavān nāntareti tathā hāsyaitāni sarvāṇy anantaritāni bhavanti
1.310.16	atha ha vai naikarce gāyatraṃ kuryāt
1.310.17	aiḍaṃ madhyenidhanam anuṣṭubhy akāma evaite trivṛti stoma ekarcayoḥ kuryāt
1.310.18	ye evaite uṣṇikkakubhoḥ sāmanī te vaiva tṛcayoḥ kuryāt te vaikarcayoḥ
1.310.19	no tu tṛcaikarcaṃ nāma
1.310.20	na vā ṛkto na sāmato 'ntyam ekarcāya tatsthānaṃ nārbhavasya gāyatrī nāgniṣṭomasāma
1.311.1	trīṇi ha vai yajñasyodarāṇi gāyatrī bṛhaty anuṣṭup
1.311.2	atra hy āvapanti
1.311.3	ata uddharanti
1.311.4	tad u yathā madhyena puruṣaḥ suhito vā syād aśanāyed vā tathā tat
1.311.5	atha yathetarāṇy aṅgāni sthitāny evam anyāni stotrāṇi sthitāny eva
1.311.6	catvāry u ha vai sāmāny ekarcebhyo 'tatsthānāni bṛhadrathantare vāmadevyaṃ yajñāyajñīyam iti
1.311.7	tāni yatra kva cānupariplaveraṃs tāni tṛceṣv eva kalpayen naikarceṣu
1.311.8	atha ha vai naikarcakalpī syāt
1.311.9	avīrya iva vā eṣa yad ekarcaḥ
1.311.10	ayaṃ vai loka ekarcaḥ
1.311.11	avacchinna iva vā ayam ābhyāṃ lokābhyām
1.311.12	vīryasaṃtatatara iva tṛcaḥ
1.311.13	trayo vā ime lokāḥ
1.311.14	ime hi lokās tṛcaḥ
1.311.15	trayo vā ekasmād vīryavattarāḥ
1.311.16	etasmāddha vā idaṃ bhūyasvī kanīyasvinam atimanyate
1.311.17	yā hi bhūyasī gavyūtir bhūyasy ṛddhis tāṃ tṛcenardhnoti
1.311.18	atha yā kanīyasī gavyūtiḥ kanīyasy ṛddhis tām ekarcenardhnoti
1.311.19	ekarco ha tvāva tṛcāj jyāyān
1.311.20	ekarca iti trīṇy akṣarāṇi
1.311.21	tṛca iti dve
1.311.22	yo ha tvāvaitāny ṛktṛcāṃś cākṣaratṛcāṃś ca vedobhaye me tṛcāḥ kṛtā bhavantīty ubhe haivāsya tṛcāḥ kṛtā bhavanti
1.311.23	atho yad evarksāma hiṃkāras tenāsya tṛcāḥ kṛtā bhavanti
1.311.24	atho yad eva prastāvaḥ pratihāro nidhanaṃ teno eva tṛcebhyo naiti
1.312.1	prajāpatir ha vā etat prātassavane prajāḥ prajanayaṃs tiṣṭhati yad etad bahiṣpavamānam
1.312.2	sa ha saiva devatā bhūtvaitam āstāvam āsīdati
1.312.3	yo haitasyai devatāyai lokaḥ sa haivaṃvido lokaḥ
1.312.4	athāgneyam ājyam
1.312.5	sa ha so 'bhijid eva stomaḥ
1.312.6	agnir eva sa
1.312.7	sa hīdaṃ sarvam abhyajayat
1.312.8	sa ha saiva devatā bhūtvaitam āstāvam āsīdati
1.312.9	yo haitasyai devatāyai lokaḥ sa haivaṃvido lokaḥ
1.312.10	atha maitrāvaruṇam ājyam
1.312.11	sa ha sa viśvajid eva stomaḥ
1.312.12	ahorātre eva te
1.312.13	ahar ha vai mitraḥ
1.312.14	rātrir varuṇaḥ
1.312.15	tad ye ke cādityād arvāñco lokās tān ha sarvān ahorātre evāpnutaḥ
1.312.16	te u ha tv evaṃvido lokaṃ nāpnutaḥ
1.312.17	sa ha saiva devatā bhūtvaitam āstāvam āsīdati
1.312.18	yo haitasyai devatāyai lokaḥ sa haivaṃvido lokaḥ
1.312.19	athaindram ājyam
1.312.20	sa ha sa sarvajid eva stomaḥ
1.312.21	indra eva sa
1.312.22	sa hīdaṃ sarvam ajayat
1.312.23	sa ha saiva devatā bhūtvaitam āstāvam āsīdati
1.312.24	yo haitasyai devatāyai lokaḥ sa haivaṃvido lokaḥ
1.312.25	athaindrāgnam ājyam
1.312.26	sa ha sa udbhid eva stomaḥ
1.312.27	indrāgnī eva tau
1.312.28	tau hīdaṃ sarvam ājisṛtyāyām udabhinttām
1.312.29	sa ha saiva devatā bhūtvaitam āstāvam āsīdati
1.312.30	yo haitasyai devatāyai lokaḥ sa haivaṃvido lokaḥ
1.313.1	atha mādhyaṃdinaḥ pavamānaḥ
1.313.2	sa ha sa dhanajid eva stomaḥ
1.313.3	vāyur eva sa
1.313.4	sa hīdaṃ prāṇo bhūtvā sarvaṃ dhanam ajayat
1.313.5	tad yad vai kiṃ ca prāṇī jīyate tasmin sarvasminn apitvī bhavati ya evaṃ veda
1.313.6	sa ha saiva devatā bhūtvaitam āstāvam āsīdati
1.313.7	yo haitasyai devatāyai lokaḥ sa haivaṃvido lokaḥ
1.313.8	rathantaraṃ vā bṛhad vā pṛṣṭham
1.313.9	sa ha sa śrīr eva stomaḥ
1.313.10	śrīr hi pṛṣṭham
1.313.11	sa ha saiva devatā bhūtvaitam āstāvam āsīdati
1.313.12	yo haitasyai devatāyai lokaḥ sa haivaṃvido lokaḥ
1.313.13	atha vāmadevyam
1.313.14	sa ha sa śāntir eva stomaḥ
1.313.15	āpa eva tāḥ
1.313.16	yaddha vā imāṃ pṛthivīm agnir vaiśvānaro dadāha taṃ hādbhir eva śamayāṃcakruḥ
1.313.17	ubhā u ha vā etau vaiśvānarau yan nidāghaś ca śiśiraś ca
1.313.18	tad yad antareṇa varṣā vyavahitāś śāntyā eva
1.313.19	sa ha saiva devatā bhūtvaitam āstāvam āsīdati
1.313.20	yo haitasyai devatāyai lokaḥ sa haivaṃvido lokaḥ
1.313.21	atha naudhasaṃ vā śyaitaṃ vā brahmasāma
1.313.22	sa ha sa sarvacchandā eva stomaḥ
1.313.23	brahmaiva tat
1.313.24	brahma hi sarvāṇi chandāṃsi
1.313.25	sa ha saiva devatā bhūtvaitam āstāvam āsīdati
1.313.26	yo haitasyai devatāyai lokaḥ sa haivaṃvido lokaḥ
1.313.27	atha kāleyam
1.313.28	sa ha sa rasa eva stomaḥ
1.313.29	annam eva tat
1.313.30	sa yo hānnasya rasasya lokaḥ so 'sya loko bhavati ya evaṃ veda
1.313.31	sa ha saiva devatā bhūtvaitam āstāvam āsīdati
1.313.32	yo haitasyai devatāyai lokaḥ sa haivaṃvido lokaḥ
1.313.33	athārbhavaḥ pavamānaḥ
1.313.34	sa ha so 'sita eva stomaḥ
1.313.35	diśa eva tāḥ
1.313.36	diśo ha vai vyutkrāmantīḥ pāpmā na siṣāya
1.313.37	na hainaṃ pāpmā sinoti ya evaṃ veda
1.313.38	sa ha saiva devatā bhūtvaitam āstāvam āsīdati
1.313.39	yo haitasyai devatāyai lokaḥ sa haivaṃvido lokaḥ
1.313.40	atha yajñāyajñīyam
1.313.41	sa ha sa nāka eva stomaḥ
1.313.42	āditya eva saḥ
1.313.43	eṣa hi na kasmai canākam udayati
1.313.44	sa ha saiva devatā bhūtvaitam āstāvam āsīdati
1.313.45	yo haitasyai devatāyai lokaḥ sa haivaṃvido lokaḥ
1.313.46	etaddha vai stomendriyam
1.313.47	ete ha vai stomānām indriyāvantaḥ
1.313.48	indriyāvān bhavaty apitvy asmin sarvasmin bhavati ya evaṃ veda
1.314.1	prajāpatir vāvedam agra āsīt
1.314.2	so 'kāmayatāham evedaṃ sarvaṃ syām
1.314.3	aham idaṃ sarvam abhibhaveyam iti
1.314.4	so 'gnir eva bhūtvā pṛtanā asahata
1.314.5	bhūmir bhūtvā bhūtaṃ bhavyam abhavat
1.314.6	āpo bhūtvā sarvam āpnot
1.314.7	mano bhūtvā sarvam amanuta
1.314.8	vāg bhūtvā sarvaṃ vyabhavat
1.314.9	cakṣur bhūtvā sarvaṃ vyapaśyat
1.314.10	śrotraṃ bhūtvā sarvam aśṛṇot
1.314.11	vāyur bhūtvā prajānāṃ prāṇo 'bhavat
1.314.12	antarikṣaṃ bhūtvā divam astabhnot
1.314.13	dyaur bhūtvā sarvam anuvyabhavat
1.314.14	virāḍ bhūtvādityo 'bhavat
1.314.15	kāmo bhūtvānanto 'bhavat
1.314.16	ananto bhūtvā mṛtyur abhavat
1.314.17	saṃvatsaro bhūtvā nādasyat
1.314.18	na ha dasyati ya evaṃ veda
1.314.19	candramā bhūtvārdhamāsān paryagṛhṇāt
1.314.20	parjanyo bhūtvā prajānāṃ janitram abhavat
1.314.21	yajño bhūtvā devān bibharti
1.314.22	tā asyemāḥ prajāḥ sṛṣṭā na samajānata
1.314.23	tā nāma bhūtvānuprāviśat
1.314.24	tā etā nāmnā saṃjānate 'sau vā ayam amuṣya putra iti
1.314.25	sa eṣa vā agniṣṭomo ya eṣa tapaty eṣa indra eṣa prajāpatir eṣa evedaṃ sarvam ity upāsitavyam
1.315.1	retasyāṃ gāyati
1.315.2	reto vai retasyā
1.315.3	retasaḥ saṃtatyā avyavacchedāya
1.315.4	ahiṃkṛtāṃ gāyati
1.315.5	vajro vai hiṃkāraḥ
1.315.6	yaddhiṃkuryād vajreṇa hiṃkāreṇa reto vicchindyāt
1.315.7	sa yady ekāhaḥ syāt tasminn ahiṃkṛtāṃ gāyet
1.315.8	ekaṃ hi tad ahaḥ
1.315.9	yadi dvyaha ubhayor ahnor ahiṃkṛtāṃ gāyet
1.315.10	prāyaṇaṃ hi tayor anyatarat
1.315.11	udayanam anyatarat
1.315.12	yadi tryahas tasmin mīmāṃsante hiṃkuryā3n na hiṃkuryā3d iti
1.315.13	taddhaika āhuḥ kāmam evāpy anvahaṃ saṃvatsaraṃ retasyām ahiṃkṛtāṃ gāyet
1.315.14	saṃvatsaraṃ vai siktam abhikriyate
1.315.15	retasa evābhikṛtyā iti
1.315.16	tad u hovāca śāṭyāyanir yad vāva prathamāhan retaḥ sicyate sa garbhaḥ sambhavati
1.315.17	atha yat tat sicyate 'muyaiva tat parāsicyata iti
1.315.18	tasmād u prathamāhann eva retasyām ahiṃkṛtāṃ gītvā hiṃkṛtām uttareṣv ahassu gāyet
1.315.19	atho annaṃ vai hiṃkāraḥ
1.315.20	annena vai garbho 'bhivardhate
1.315.21	abhivṛddhyā eveti
1.315.22	tām udayane gāyet
1.315.23	yat prāyaṇaṃ tad udayanam asat
1.316.1	tā haitā gaḍūnā ārkṣākāyaṇaḥ śālāvatya āruṇer adhijage
1.316.2	tā etā āruṇīyā dhuraḥ
1.316.3	tad āhuḥ kiṃ chando retasyeti
1.316.4	bṛhatīti brūyāt
1.316.5	kathaṃ bṛhatīti
1.316.6	mano hi retasyeti brūyan
1.316.7	no manaso barhīyaḥ kiṃcanāsti
1.316.8	atho sarve prāṇā mano 'bhisaṃpannāḥ
1.316.9	sarvāṇi chandāṃsi bṛhatīm abhisaṃpannāni
1.316.10	tasmād bṛhatī retasyeti
1.316.11	sā kena vṛddhety āhuḥ
1.316.12	vṛddhā teneti brūyād yad retasyā
1.316.13	retaso hīdaṃ sarvaṃ vṛddhaṃ
1.316.14	vṛddhā tena yan manaḥ
1.316.15	vṛddhā tena yac candramā eṣā devateti
1.316.16	sā haiṣā candramā eva yad retasyā
1.316.17	sa eṣa retasaḥ pratirūpo devabhakṣaḥ somo rājā sarvasyāsya rasaḥ samudūḍhaḥ
1.316.18	taṃ sarve devā upajīvanti
1.316.19	tasmād āhuḥ soma eva rājā brahma
1.316.20	sarve hy enaṃ devā upajīvantīti
1.316.21	sā haiṣā brahmaiva yad retasyā
1.316.22	brahmaṇā hāsya stutaṃ bhavati ya evaṃ vidvān retasyayā stute
1.317.1	gāyatrīṃ gāyati
1.317.2	prāṇo vai gāyatrī
1.317.3	tasyai dve akṣare vyatiṣajati
1.317.4	o3rvāṇo aśiśrā de3yurvaṃ devāya dā iti vyatiṣajati
1.317.5	sa prāṇaḥ
1.317.6	sa vāyuḥ
1.317.7	triṣṭubhaṃ gāyati
1.317.8	cakṣur vai triṣṭup
1.317.9	tasyai dve akṣare dyotayati
1.317.10	ṣodhā ity ete dyotayati
1.317.11	tad idaṃ cakṣuḥ
1.317.12	so 'sāv ādityaḥ
1.317.13	jagatīṃ gāyati
1.317.14	śrotraṃ vai jagatī
1.317.15	tasyai catvāry akṣarāṇi dyotayati
1.317.16	somāś śukrā iti śukravatī pade dyotayati
1.317.17	tad idaṃ śrotram
1.317.18	tā imā diśaḥ
1.317.19	anuṣṭubhaṃ gāyati
1.317.20	vāg vā anuṣṭup
1.317.21	tām arvācīm abhinudan gāyati
1.317.22	o3 vājaṃ vājy akrāmā3 iti niruktaṃ padaṃ gāyati
1.317.23	nuṣa iti nirāha
1.317.24	sā vāk
1.317.25	sa prajāpatiḥ
1.317.26	paṅktiṃ gāyati
1.317.27	ṛtavo vai paṅktiḥ
1.317.28	tasyai ṣaḍ akṣarāṇi dyotayati
1.317.29	pavasvā sūryā iti sūryavatī pade dyotayati
1.318.1	te ṣaḍ ṛtavaḥ
1.318.2	ṣaḍḍhura etā devatāḥ
1.318.3	etābhis tad devā asurān adhūrvan
1.318.4	yad adhūrvaṃs tasmāddhuro 'bhavan
1.318.5	etābhir asya sarvābhir devatābhiḥ stutaṃ bhavati ya evaṃ veda
1.318.6	etābhya u eva sa sarvābhyo devatābhya āvṛścyate ya evaṃ vidvāṃsam upavadati
1.318.7	tāṃ haitām eke paṅktiṃ vigāyanti nāvikṛtā garbhā jāyanta iti vadantaḥ sāṃjagmāno dāyivā kovā pavasvā sūryā iti
1.318.8	tad u hovāca śāṭyāyanir yata etāṃ vigāyanti tata idaṃ garbhā muhyanti
1.318.9	yato vai garbhāḥ prasāryante 'tha jāyante
1.318.10	tasmād eṣā gāyatram eva prasṛtā geyeti
1.318.11	tad āhuḥ sa vā adya dhuro vigāyed ya enāḥ saṃgātuṃ vidyād iti
1.318.12	taddhaika āhur bahiṣpavamāne vāva vayaṃ vigāyantaḥ saṃgāyāmo yad o vā iti vāṅnidhanāḥ kurmaḥ
1.318.13	tenaiva naḥ saṃgītā bhavantīti
1.318.14	tenājyeṣv ādriyante na pavamānayoḥ
1.318.15	atha haika āhur ājyeṣv eva vayaṃ vigāyantaḥ saṃgāyāma iti
1.318.16	jagatīṃ hotur ājye
1.318.17	jāgato hi hotā
1.319.1	saiṣā bhavaty agna ā yāhi vītaya iti
1.319.2	gāyatrīṃ maitrāvaruṇasya
1.319.3	gāyatro hi maitrāvaruṇaḥ
1.319.4	saiṣā bhavaty ā no mitrāvaruṇeti
1.319.5	triṣṭubhaṃ brāhmaṇācchaṃsinaḥ
1.319.6	traiṣṭubho hi brāhmaṇācchaṃsī
1.319.7	saiṣā bhavaty ā yāhi suṣumā hi ta iti
1.319.8	anuṣṭubham acchāvākasya
1.319.9	ānuṣṭubho hy acchāvākaḥ
1.319.10	saiṣā bhavatīndrāgnī ā gataṃ sutam iti
1.319.11	tad u hātraiva yathārūpaṃ gītā bhavanti
1.319.12	atha ya enāḥ prātassavane gītvā mādhyaṃdine ca savane tṛtīyasavane ca gāyati tasya haiva yathāyatanaṃ gītā bhavanti
1.319.13	idaṃ vā enā eṣa tad āyatanāc cyāvayati ya enā mādhyaṃdināyatanāś ca satīs tṛtīyasavanāyatanāś cātha prātassavana eva gāyati
1.319.14	atha ya evaināḥ prātassavane gītvā mādhyaṃdine ca savane tṛtīyasavane ca gāyati sa evainā āyataneṣu pratiṣṭhāpayati
1.319.15	tā asyāyatanavatīr gītā bhavanti
1.319.16	atraivaitāḥ saṃgītā bhavanti
1.320.1	iti ha smāhāddhiyaḥ sātyayajñiḥ
1.320.2	ardhukam asmai svāyāṃ janatāyāṃ bhavati ya evaṃ vidvān dhuro na vigāyatīti
1.320.3	tasmād yadītarā dhuro vigāyed vy evājyadhuraś ca pavamānadhuraś ca gāyed iti
1.320.4	tad u hovāca śāṭyāyanir vikarṣanta ete dhuro ye vigāyanti
1.320.5	yadi triṣṭubhaṃ gāyati yas triṣṭubho mādhyaṃdine rasas taṃ prātassavane dadhāti
1.320.6	yadi rathantaravarṇāṃ gāyati yo rathantarasya pṛṣṭheṣu rasas taṃ prātassavane dadhāti
1.320.7	yadi jagatīṃ gāyati yo jagatyai tṛtīyasavane rasas taṃ prātassavane dadhāti
1.320.8	yady anuṣṭubhaṃ gāyati vāg vā anuṣṭup tāṃ prātassavane dadhāti
1.320.9	seyaṃ vāg anuṣṭup prātassavane baddhā na kasmai canālaṃ bhavati
1.320.10	yady apy āgneyam evājyam apivahec chūnye amū savane yātayāmnī syātām
1.320.11	yady u vai samāne yajñakratau dvedhā jigāsati viṣiktā ime rasā yātayāmāno bhavanti
1.320.12	tad u tad vikṛṣṭam u eva
1.320.13	sādhv etasyai nopapādo 'sti
1.320.14	tasmād o vā o vā ity eva gāyet
1.320.15	atho dve vāva dhurau manaś caiva vāk ca
1.320.16	manaso hi vāk prajāyate
1.320.17	sā manonetrā vāg bhavati
1.320.18	tan mano vācam abhipravahati
1.320.19	vāg u punar mana evābhipravahati
1.320.20	sa yo manasaś ca vācaś ca svaro jāyate
1.321.1	sa indraḥ
1.321.2	indraḥ sarve devāḥ
1.321.3	sa haiva devalokaṃ gamayati ya evaṃ vidvān udgāyati
1.321.4	atha hānye gandharvalokaṃ vaiva pitṛlokaṃ vā gamayanti
1.321.5	atho hāsyaitābhyām eva dhūrbhyāṃ sarvā dhura upāptā bhavanti
1.321.6	prajāpatir yajñam asṛjata
1.321.7	taṃ devebhyaḥ prāyacchat
1.321.8	gāyatreṇaiva prātassavanaṃ prāyacchat
1.321.9	sāmabhir mādhyaṃdinaṃ savanaṃ tṛtīyasavanaṃ ca
1.321.10	āmahīyavapratipad eva mādhyaṃdinaṃ savanam āsīt
1.321.11	saṃhitapratipat tṛtīyasavanam
1.321.12	tenāyajanta
1.321.13	teṣāṃ yad eva gāyatraṃ śira āsīt tat samabhavat
1.321.14	te devāḥ prajāpatim upetyābruvann ekaṃ vāva kila sāmāsa gāyatram eva
1.321.15	yad vāva no gāyatraṃ śiro 'bhūt tat samabhūt
1.321.16	tathā na imaṃ yajñaṃ vidhehi yathā sarva eva sāṅgāḥ satanavo 'mṛtāḥ saṃbhavāmeti
1.321.17	sa etasmād eva prātassavanāt ṣaḍ gāyatrāṇy udakhidat
1.321.18	trīṇi mādhyaṃdinaṃ savanam avāharat
1.321.19	trīṇi tṛtīyasavanam
1.321.20	tam abruvan yata idam ādithāḥ kim iha bhaviṣyatīti
1.321.21	so 'bravīc chandāṃsy atra prativapsyāmi chandobhir etā ākhyāyiṣyanta iti
1.321.22	yad abravīc chandāṃsy atra prativapsyāmi chandobhir etā ākhyāyiṣyanta iti tasmād etā gāyatrīḥ satīś chandobhir ākhyāyante
1.321.23	athopagītenaiva te 'yajanta
1.321.24	te sarva eva sāṅgāḥ satanavo 'mṛtāḥ samabhavan
1.321.25	sarvo haiva sāṅgaḥ satanur amṛtaḥ sambhavati ya evaṃ veda
1.321.26	etasmāt tad yad vidvāñchreyān bhavatīti ha smāha śāṭyāyaniḥ
1.322.1	athaitad āmahīyavaṃ prājāpatyaṃ savanamukhe kriyate
1.322.2	tad etat svayampraśastaṃ yat prājāpatyam
1.322.3	tasminn u praśasta eva saty eṣā bhūyasī praśaṃsā kriyate yad etad om ity ādatte
1.322.4	asau vā āditya etad akṣaram
1.322.5	tad etat trayasya vedasyāpīḍitam akṣaram
1.322.6	sa yad om ity ādatte 'mum evaitad ādityaṃ mukha ādhatte
1.322.7	sa yathā madhunā lājān prayuyād evam evaitenākṣareṇa sāman rasaṃ dadhāti
1.322.8	tad āpyāyayati
1.322.9	tenāsyāpīnena rasavatā stutaṃ bhavati
1.322.10	pratihriyamāṇaṃ sāmāvasīdatīty āhuḥ kuravaḥ
1.322.11	sa yad ūrdhvaṃ pratihārād udgṛhṇāti tad utthāpayatīti
1.322.12	sāmann u haivaitat sāmābhigīyate
1.322.13	taddha vai sugītaṃ yat sāman sāmābhigāyāt
1.322.14	sāmann evedaṃ sāmābhigāyāmīty eva tad vidyāc chreṣṭhatām anena svānāṃ gamiṣyāmīti
1.322.15	punānaḥ soma dhārayeti prastauti
1.322.16	apo vasāno arṣasīty aṣṭāv akṣarāṇi
1.322.17	ā ratnadhā yonim ṛtasya satety aṣṭau
1.322.18	tāni ṣoḍaśa
1.322.19	sya sīdasīti catvāri
1.322.20	tato yāni ṣoḍaśa sa eva ṣoḍaśakalaḥ paśuḥ
1.322.21	atha yāni catvāri ta etasya paśoḥ stanāḥ
1.322.22	sa yathā paśuṃ staninaṃ prattaṃ duhītaivam evaitena gītenaitad duhe yaṃ kāmaṃ kāmayate
1.322.23	tat paśavyam iti ha smāha sucittaś śailanaḥ
1.322.24	sa paśumān bhavati ya evaṃ vidvān rauravaṃ gāyatīti
1.323.1	prastūyamānaṃ sāma prajākāmo 'bhyudgāyet
1.323.2	vihṛte prastāve kṣatrakāmaḥ
1.323.3	pratihriyamāṇam eva paśukāmo 'bhyudgāyet
1.323.4	nidhanam eva svaram upayan brahmavarcasaṃ dhyāyet
1.323.5	brahmavarcasaṃ hi svaraḥ
1.323.6	te catvāraḥ sāman kāmā iti ha smāha jānaśruteyaḥ
1.323.7	atha ha smāha vaitahavyas traya eva sāman kāmāḥ
1.323.8	yad eva vācā karoti sā prajā
1.323.9	manaso hi vāk prajāyate
1.323.10	sa yad vācā karomi prajā ma eṣā prajāvān etena bhaviṣyāmīty eva tad vidyāt
1.323.11	atha yad ṛcaṃ gāyati te paśavaḥ
1.323.12	paśavo hy ṛk
1.323.13	sa yad ṛcaṃ gāyāmi paśavo ma ete paśumān etena bhaviṣyāmīty eva tad vidyāt
1.323.14	atha yan nidhanaṃ svaram upaiti tad brahmavarcasam
1.323.15	brahmavarcasaṃ hi svaraḥ
1.323.16	sa yan nidhanaṃ svaram upaimi brahmavarcasaṃ ma etad brahmavarcasy etena bhaviṣyāmīty eva tad vidyāt
1.323.17	atraivaite sarve kāmā upāpyanta evaṃ viduṣa iti
1.323.18	tad etat satyam akṣaraṃ yad om iti
1.323.19	vajrā ha khalu vā ete yad yaudhājayasya sāmno nidhanāni
1.323.20	te devā etena satyenābhigīyom om ity etair yaudhājayasya nidhanair asurān pāpmānaṃ bhrātṛvyān aghnan
1.323.21	evam evaivaṃ vidvān etena satyenābhigīyom om ity etair yaudhājayasya nidhanair dviṣantaṃ pāpmānaṃ bhrātṛvyaṃ hanti
1.323.22	tat triṇidhanaṃ bhavati
1.323.23	trayo vā ime lokāḥ
1.323.24	vajrā ete yan nidhanāni
1.323.25	ebhyo lokebhya etair vajraiḥ sarvaṃ pāpmānam apahate
1.323.26	atho hāsyaita eva vajrā eṣu lokeṣu sarvaṃ pāpmānam apahatyom ity eva svargaṃ lokam ārohati
1.324.1	athaitad auśanaṃ traiṣṭubham
1.324.2	tad yatra devāsurāḥ saṃyattā āsaṃs tad eṣām abravīt trir ahaṃ ṣṭub asmīti
1.324.3	yad abravīt trir ahaṃ ṣṭub asmīti tasmāt triṣṭup
1.324.4	te devā etayā triḥ stutvāsurān pāpmānaṃ bhrātṛvyān aghnan
1.324.5	evam evaivaṃ vidvān etayā triḥ stutvā dviṣantaṃ pāpmānaṃ bhrātṛvyaṃ hanti
1.324.6	tasya triḥ prarohati
1.324.7	traiṣṭubho vā asāv ādityaś śuklaṃ kṛṣṇaṃ puruṣaḥ
1.324.8	traiṣṭubham idaṃ cakṣuś śuklaṃ kṛṣṇaṃ puruṣaḥ
1.324.9	tacchreṣṭhayā devatayā sampādyodgāyati
1.324.10	sa śreṣṭhatāṃ svānām aśnute ya evaṃ vidvān auśanaṃ gāyatīti
1.325.1	atha nirbādhāpastambhau
1.325.2	sāmno hiṃkriyamāṇa etāṃ diśaṃ yaṃ dviṣyāt taṃ manasā nirbādheta
1.325.3	tata eva sa parābhavati
1.325.4	pratihriyamāṇa etām u eva diśaṃ yaṃ dviṣyāt taṃ manasāpastabhnuyāt
1.325.5	tata u eva sa parābhavati
1.325.6	atho trayaḥ sāmnaḥ svargās trayo nārakāḥ
1.325.7	prastute purādeḥ sa nārakaḥ
1.325.8	tad dviṣantaṃ bhrātṛvyaṃ pātayitvā ādiḥ svargo lokas tasminn ātmānaṃ dadhyāt
1.325.9	pratihṛte puropadravāt sa nārakaḥ
1.325.10	tad dviṣantaṃ bhrātṛvyaṃ pātayitvā upadravaḥ svargo lokas tasminn ātmānaṃ dadhyāt
1.325.11	upadrute purā nidhanāt sa nārakaḥ
1.325.12	tad dviṣantaṃ bhrātṛvyaṃ pātayitvā nidhanaṃ svargo lokas tasminn ātmānaṃ dadhyāt
1.325.13	tad u hovāca śāṭyāyanir apahatapāpmaitat sāmno yad ūrdhvaṃ prastāvāt
1.325.14	svarga eṣa lokaḥ
1.325.15	kas tasmin dviṣantaṃ bhrātṛvyam ābhajet
1.325.16	prastuta eva purādeḥ sa evaiko nārakaḥ
1.325.17	tad dviṣantaṃ bhrātṛvyaṃ pātayitvā sarvasminn eva sāmann ātmānaṃ dadhyāt
1.325.18	atho yajamānam
1.325.19	so 'pahatya pāpmānaṃ svargaṃ lokam eti
1.325.20	etat tad yat kṛtvā śreyān manyata iti
1.326.1	yo vā ṛksāmābhyām āyatanavadbhyām ārtvijyaṃ karoty āyatanavān bhavati
1.326.2	prastāva evarcaḥ sāmann āyatanam
1.326.3	yad ūrdhvaṃ prastāvāc channaṃ gāyati tat sāmna ṛcy āyatanam
1.326.4	pratihāra evarcaḥ sāmann āyatanam
1.326.5	yad ūrdhvaṃ pratihārāc channaṃ gāyati tat sāmna ṛcy āyatanam
1.326.6	nidhanam evarcaḥ sāmann āyatanam
1.326.7	yan nidhanam atisvarati tat sāmna ṛcy āyatanam
1.326.8	sa ya evam etābhyām ṛksāmābhyām āyatanavadbhyām ārtvijyaṃ karoty āyatanavān eva bhavati
1.326.9	tad vā etad dvayam evark caiva sāma ca
1.326.10	tayor yat satyaṃ prajāsu bhavati jayati taṃ lokaṃ yaḥ satyena jeyaḥ
1.326.11	vāg vā ṛcaḥ satyam
1.326.12	manaḥ sāmnaḥ
1.326.13	ete ha vā ṛksāmayoḥ satye
1.326.14	satyaṃ prajāsu bhavati jayati taṃ lokaṃ yaḥ satyena jeyaḥ
1.326.15	ṛcaḥ satyena sāma gāyāt
1.326.16	sāmnaḥ satyenarcam
1.326.17	ṛksāmne u ha vai svargasya lokasyeśāte
1.326.18	taṃ ha vā ete svargaṃ lokaṃ gamayataḥ
1.326.19	sa svargasya lokasyeśe ya ene evaṃ gāyati
1.326.20	tasmād evam eva geye
1.327.1	rathantareṇa stoṣyamāṇaḥ pṛthivīm abhimṛśati namo mātre pṛthivyai rathantara mā mā hiṃsīr iti
1.327.2	atha mahimnaḥ saṃbharati yas te agnau mahimā yas te apsu rathe yas te mahimā stanayitnau ya u te vāte yas te mahimā tena saṃbhava rathantara draviṇasvan na edhīti
1.327.3	atha vāmadevyaṃ purastāc chāntim abhivyāharati prajāpatir asi vāmadevya brahmaṇaś śaraṇa tan mā pāhīti
1.327.4	athaitā amṛtavyāhṛtīr abhivyāharati bhūr bhuvaḥ svaḥ ka idam udgāsyati sa idam udgāsyatīti
1.327.5	prajāpatir vai kaḥ
1.327.6	tam evādāv ārtvijyāya vṛṇīte
1.327.7	sa ya eva tad udgāyati vācaivāsya kṛtaṃ bhavati
1.327.8	anṛṇa ātmanā bhavati
1.327.9	athābhyaniti
1.327.10	prāṇo vai śāntiḥ
1.327.11	agnir vai bṛhadrathantare
1.327.12	te prāṇena śamayati
1.327.13	atha ye 'śānte bṛhadrathantare gāyanti te haite yuvānaś śrotriyāḥ pramīyante svayam upariṣṭād vāmadevyam
1.328.1	sa yathā gharmaṃ taptaṃ śaphābhyāṃ parigṛhya hared evam evaitad bṛhadrathantare vāmadevyābhyāṃ parigṛhya harati
1.328.2	te enaṃ nodoṣataḥ
1.328.3	sa sarvam āyur eti ya evaṃ vidvān bṛhadrathantare gāyati
1.328.4	iyaṃ vai rathantaram
1.328.5	tasyā asau vatso yo 'sau tapati
1.328.6	sa yad bhā bhā iti stobdhy etam eva tad ādityaṃ mukha ādhāya gāyati
1.328.7	sa yathā dhenuṃ vatsenopasṛjya prattāṃ duhītaivam evaitena gītena rathantaraṃ duhe yaṃ kāmaṃ kāmayate
1.328.8	śrīr vai rathantaram
1.328.9	tasyā ime stobhā yad asyāṃ pṛthivyām adhi
1.328.10	saiṣā śrīr nānyatrākṣarebhya āptavyā
1.328.11	sa yad akṣareṣu stobdhy etām eva tacchriyam āptvaitasyāṃ pratitiṣṭhati
1.328.12	sā haiṣaikasthā śrīr yad akṣareṣu
1.328.13	tasmād akṣareṣu stobdhavyam
1.329.1	tad etad amūlaṃ rathantaraṃ yad anyatrākṣarebhyaḥ
1.329.2	etasmāddhīdam āyatanāt pracyavante ye 'nyatrākṣarebhyaḥ stobhanti
1.329.3	atha yo 'kṣareṣu stobdhi sva eva tad āyatane pratitiṣṭhati
1.329.4	tasmād akṣareṣv eva stobdhavyam
1.329.5	devatāgāyinaḥ kurupañcālā āyatanād acyavanteti ha smāha śāṭyāyaniḥ
1.329.6	mano vai pūrvam atha vāk
1.329.7	mano vai bṛhad vāg rathantaram
1.329.8	tad yatra bṛhadrathantare ājim aitāṃ tad bṛhad udajayat
1.329.9	rathantaraṃ hīyamānam amanyata
1.329.10	tad yat kṣipraṃ rathantaraṃ gāyati manaś caiva tad vācaṃ ca same karoti
1.329.11	tad idaṃ rathantaram īkṣate yo mām anena samam akṛddhantāyaṃ kṣipre pāpmānaṃ vijahātv iti
1.329.12	sa ha kṣipre pāpmānaṃ vijahāti ya evaṃ vidvān kṣipraṃ rathantaraṃ gāyati
1.330.1	tat pūrṇamukhenāpradhūnvan kṣipraṃ gāyet
1.330.2	śrīr eṣā yad rathantaram
1.330.3	śriyam etad ātman dhatte
1.330.4	atho agnir eṣa yad rathantaram
1.330.5	tasmāt kṣipraṃ mumukṣitavyam
1.330.6	yatra vā agnir upatiṣṭhamāno dahati dūra iva vai tatrauṣadhayaḥ prajāyante
1.330.7	yatropadhūnvann eti kṣipraṃ tatrauṣadhayaḥ prajāyante
1.330.8	kṣipraṃ prajayā paśubhiḥ prajāyā iti pratihāre pratihāra udgāteḍeti brūyāt
1.330.9	paśavo vā iḍā
1.330.10	āyatanaṃ rathantaram
1.330.11	āyatana eva tad etān paśūn pratiṣṭhāpayati
1.330.12	taddhaitad eka ekarūpam eva bhā bhā iti stobhanti
1.330.13	asau vā ādityo bhā iti
1.330.14	tad u hovāca śāṭyāyanir amithunam etad aprajananaṃ yad ekarūpam
1.330.15	bhago vā asau
1.330.16	bhid iyam
1.330.17	pumān vā asau
1.330.18	strīyam
1.330.19	yadā vā asau varṣaty atheyaṃ prajāyate
1.330.20	yado vai pumān yoṣāyāṃ retaḥ siñcaty atha sā prajāyate
1.330.21	tasmād abhubhābhibhabhebhabha ity eva mithunaṃ prajananaṃ stobdhavyam
1.330.22	yāvat stobhet tāvat pṛthivyāṃ hastau syātāṃ devarathasyānapavyāthāya
1.331.1	ṣoḍaśākṣarāṇi stobhati
1.331.2	ṣoḍaśakalo vai puruṣaḥ
1.331.3	kalāśa eva tad yajamānam etasyāṃ devayonyāṃ siñcati
1.331.4	sa etasyai devayonyai jāyate devān adhi
1.331.5	caturdaśa caturdaśottarayoḥ
1.331.6	tato yāni daśa sā virāṭ
1.331.7	annaṃ virāṭ
1.331.8	atha yāni catvāri ta eva catuṣpadāḥ paśavaḥ
1.331.9	tac catuṣpadaḥ paśūn avarunddhe
1.331.10	ṣoḍaśākṣarāṇi stobhati
1.331.11	tato yāni pañcadaśa sa vajraḥ pañcadaśaḥ
1.331.12	atha yat ṣoḍaśam akṣaraṃ sa indraḥ
1.331.13	indro vajrasyodyantā ṣoḍaśaḥ
1.331.14	tam indraṃ yajamānam akṛt
1.331.15	tad udgātā yajamānasya pañcadaśena vajreṇa dviṣantaṃ pāpmānaṃ bhrātṛvyaṃ stṛṇāti
1.331.16	caturdaśa caturdaśottarayoḥ
1.331.17	sa ha sa vajra ūnonārambhaṇaḥ
1.331.18	tad udgātā yajamānasya bhrātṛvyāyatane bhrātṛvyaṃ vitakṣṇoti bhrātṛvyāyatane bhrātṛvyaṃ vināśaṃ nayati
1.331.19	na hāsya kaścana bhrātṛvyo bhavati ya evaṃ veda
1.331.20	ṣoḍaśākṣarāṇi stobhati
1.331.21	caturdaśa caturdaśottarayoḥ
1.331.22	tāni catuścatvāriṃśad akṣarāṇi sampadyante
1.331.23	catuścatvāriṃśadakṣarā triṣṭup
1.331.24	traiṣṭubha indraḥ
1.331.25	sa ha sa indraś chandasāṃ madhyataḥ prāvasito bahūni chandāṃsi purastād bahūny upariṣṭāt
1.332.1	chandāṃsi vai sarve stomāḥ sarve paśavaḥ sarve devāḥ sarve lokāḥ sarve kāmāḥ
1.332.2	tat sarvān stomān sarvān paśūn sarvān devān sarvān lokān sarvān kāmān āpnoti
1.332.3	agnir eṣa yad rathantaram
1.332.4	agnir vai mṛtyuḥ
1.332.5	sa yo 'nyatrākṣarebhyaḥ stobdhi sa evodgātā yajamānaṃ mṛtyor āsye 'pyasyati
1.332.6	atha yo 'kṣareṣu stobdhy annam u vai stobhas stobhena stobhenaiva mṛtyor āsyam apidhāyaitaṃ mṛtyum atitarati
1.332.7	atho samudra eṣa yad rathantaram
1.332.8	atha yo 'nyatrākṣarebhyaḥ stobdhi sa evaitaṃ samudraṃ praviśati
1.332.9	atha yo 'kṣareṣu stobdhi yathā nāvā vā plavena vā dvīpād dvīpaṃ saṃkrāmed evam evaitaṃ samudram atitarati
1.332.10	svardṛśam iti nirāha
1.332.11	yadā vai svar gacchaty athāmṛto bhavati
1.332.12	taṃ sarvebhyo devebhyaḥ sarvebhyo bhūtebhyaḥ prāha svar ayaṃ brāhmaṇo 'gann amṛto 'bhūd iti
1.332.13	sa taṃ sarve devāḥ sarvāṇi bhūtāny anubudhyante
1.333.1	athaitad vāmadevyam
1.333.2	ā pratihārād anavānaṃ geyam
1.333.3	prāṇo hi vāmadevyam
1.333.4	prāṇān ned avacchidyāmahā iti
1.333.5	no hānyasyānuvartma geyam
1.333.6	īśvaro hopajīvī bhavitor yo 'nyasyānuvartma gāyati
1.333.7	svadhūr eva geyam
1.333.8	taddha smāha brahmadattaś caikitāneyo rūkṣitam ivaitad yad vāmadevyaṃ nirdhūtam iva
1.333.9	sāmāni hy asmāt sṛṣṭāni
1.333.10	yathā jaratkośo vā syād aśvataro vā vicchidvahāḥ
1.333.11	pṛṣṭhaṃ pṛṣṭhaṃ hi prativahatīti
1.333.12	tasmin pṛṣṭharūpaṃ vā gāyed etā vā vyāhṛtīr vyāhṛtyodgāyed gauś cāśvaś cājā cāviś ca vrīhiś ca yavaś ceti
1.333.13	gaur eva rathantaram
1.333.14	aśvo bṛhat
1.333.15	ajā vairūpam
1.333.16	avir vairājam
1.333.17	vrīhayaś śakvaryaḥ
1.333.18	yavā revatayaḥ
1.333.19	tad ye 'smād rasāt sṛṣṭā bhavanti tān asmin dadhāti
1.333.20	tad āpyāyayati
1.333.21	tenāsyāpīnena rasavatā stutaṃ bhavati
1.333.22	sa yadi vṛṣṭikāmaḥ syād āpo vāyur āpo vāyur iti purastād vyāhṛtya vāmadevyena stuvīta
1.333.23	tatho haivāsmai varṣati
1.333.24	atho paśavo vai vāmadevyam
1.333.25	sa paśumān bhavati ya evaṃ vidvān vāmadevyena stute
1.333.26	taddha vai sugītaṃ brahmasāmno yad enad brahmalokaiḥ sampādyodgāyati
1.333.27	sapta kṛtvo brahmasāmnaḥ prarohati
1.333.28	saptama u loke brahma
1.333.29	vāsor māndāno vā iti catuḥ prārukṣat
1.333.30	āndhāsā bhī vātsān no vā iti triḥ
1.333.31	tat sapta sampadyante
1.334.1	upodako nāma loko yasminn ayam agniḥ
1.334.2	ṛtadhāmā yasmin vāyuḥ
1.334.3	aparājito yasminn ādityaḥ
1.334.4	adhidyur yasmin varuṇaḥ
1.334.5	pradyur yasmin mṛtyuḥ
1.334.6	rocano yasminn aśanāyā
1.334.7	viṣṭapa eva saptamo brahmaloko yasminn etad brahma
1.334.8	tat saptamena praroheṇa viṣṭape brahmaloka ātmānaṃ dadhyāt
1.334.9	atho yajamānam
1.334.10	atho hainad gamayati
1.334.11	yad enat spṛśatīva taddhainat priyeṇa dhāmnā samardhayati
1.334.12	yaddha sma sucittaś śailana udgṛhṇāti svāsarāyiṣū dhenovā ity abhi brahmalokam ārohayati priyeṇa dhāmnā samardhayati
1.334.13	tad u hainat samṛddhaṃ priyeṇo eva dhāmnā samardhayati
1.334.14	tad v imaṃ lokam āgamayati
1.334.15	teno sarvam āyur eti
1.335.1	athaitat kāleyam
1.335.2	vistṛṇann iva vyavasāyayann ivāsaṃrundhann iva gāyet
1.335.3	yathā yavācitaṃ vā svācitaṃ yāyān māṣācitaṃ veti ha sma purā kurūṇāṃ brāhmaṇā mīmāṃsanta evam etad yat kāleyam
1.335.4	tad vikarṣateva geyam iti
1.335.5	taddhaitad eke rathantarasāmna ūrdhvām iḍām upayanti nakāriṇām oyiḍā iti
1.335.6	tad u hovāca śāṭyāyanir uddhatevaiṣeḍā pracyuteva
1.335.7	nitatām eveḍām antata upayan bṛhatsāmno dvitīyasyai stotriyāyai dhoro ity udgṛhṇīyāt
1.335.8	tad eva bṛhato rūpān na yanti
1.335.9	atha haike rathantarasāmnaś caiva bṛhatsāmnaś cordhvām eveḍām upayanty anavadhmātaiṣeḍā svargyeti
1.335.10	tad u hovāca śāṭyāyanir agnir vai rathantaram
1.335.11	vāyur vāmadevyam
1.335.12	indro naudhasam
1.335.13	viśve devāḥ kāleyam
1.335.14	athaiṣa svarga eva loko viśva eva devāḥ
1.335.15	svarga eva tal loke viśveṣu deveṣu pratitiṣṭhanti
1.335.16	sa ya enāṃs tathā cakruṣo 'nuvyāhared iti veti vā bhaviṣyantīti tathā haiva syuḥ
1.335.17	tasmād eṣā nitataiveḍāntata upetyā sarvāyuṣṭāyā asya lokasyānudghātāyeti
1.336.1	athaitat saṃhitaṃ brahma savanamukhe kriyate
1.336.2	tad etat svayampraśastaṃ yad brahma
1.336.3	tasminn u praśasta eva saty eṣā bhūyasī praśaṃsā kriyate yad etad om ity ādatte
1.336.4	asāv āditya etad akṣaram
1.336.5	tad etat trayasya vedasyāpīḍitam akṣaram
1.336.6	sa yad om ity ādatte 'mum evaitad ādityaṃ mukha ādhatte
1.336.7	sa yathā madhunā lājān prayuyād evam evaitenākṣareṇa sāman rasaṃ dadhāti
1.336.8	tad āpyāyayati
1.336.9	tenāsyāpīnena rasavatā stutaṃ bhavati
1.336.10	pratihriyamāṇaṃ sāmāvasīdatīty āhuḥ kuravaḥ
1.336.11	sa yad ūrdhvaṃ pratihārād udgṛhṇāti tad utthāpayatīti
1.336.12	sāmann u haivaitat sāmābhigīyate
1.336.13	taddha vai sugītam
1.336.14	yat sāman sāmābhigāyāt sāmann evedaṃ sāmābhigāyāmīty eva tad vidyāc chreṣṭhatām anena svānāṃ gamiṣyāmīti
1.337.1	athaite uṣṇikkakubhāv ā pratihārād anavānaṃ geye
1.337.2	saṃśīrṇam ivaitac chandaḥ
1.337.3	puruṣacchandasaṃ hy uṣṇikkakubhau
1.337.4	taddha śamastomī bālākiḥ sāyakaṃ jānaśruteyam antevāsinam udgāpayan svayajñe 'nuvyājahāra
1.337.5	tathā nvā ayaṃ jānaśruteyaḥ sāmāgāsīd yathāsyedānīṃ rudhiram utpatiṣyatīti
1.337.6	atha hājinavāsino yudhyamānāḥ sadaḥ prapeduḥ
1.337.7	tasya ha daṇḍaḥ patitvā rudhiram utpātayāṃcakāra
1.337.8	sa hovācātha kathaṃ gāyed iti
1.337.9	tasmai haitad uvācāsṛg ity eva na nirdyotayet
1.337.10	ho ity eva gāyet
1.337.11	no ha sarvaṃ tṛtīyasavanaṃ channaṃ gāyet
1.337.12	yo hainaṃ chādayantaṃ brūyād adhakṣan vā ayam udgātātmānaṃ ca yajamānaṃ ceti tathā haiva syāt
1.337.13	dṛṃhyām eva nirdyotayet
1.337.14	dṛṃhīmān iti vai praśaṃsanti
1.337.15	athaitac chyāvāśvam
1.337.16	aiho vā ehi yā ity evaite gāyanti
1.337.17	vāg eṣā
1.337.18	vāg anuṣṭup
1.337.19	vācy etad vācā pratitiṣṭhāmeti
1.337.20	taddha tathā gāyantaṃ brahmadattaṃ caikitāneyaṃ gaḍūnā ārkṣākāyaṇo 'nuvyājahāra
1.337.21	tathā nvā ayaṃ dālbhyaś śyāvāśvam agāsīd yathainaṃ svaḥ pāpmābhyārokṣyatīti
1.337.22	tad u hetaro 'nubudhyovāca tatho vāva sa vāmadevyam agāyad yathā rūkṣa evāpaśuś cariṣyatīti
1.337.23	atha ha brahmadattaṃ caikitāneyaṃ brahmadattaḥ prāsenajitaḥ
1.338.1	kausalyo rājā puro dadhe
1.338.2	tasya ha putraḥ prācyavad babhāṣe
1.338.3	sa hovāca pramayo vā ayam
1.338.4	yuktam eva punar yāsyāmīti
1.338.5	sa ha prayayau
1.338.6	atha hāsya jaimavaṃ sajātaṃ vailūnaya āninyire
1.338.7	teṣāṃ ha samitim ājagāma
1.338.8	sa ha sa tṛṇebhyo 'nūttasthau
1.338.9	utpatati ha sma purā
1.338.10	taṃ ha bahu pradāya babādhe
1.338.11	tau samājagmatuḥ
1.338.12	sa hovācetthaṃ ced idam abhūt
1.338.13	ehīdaṃ saṃprabravāvahā iti
1.338.14	sa hovāca gaḍūnāś śyāvāśvaṃ vā ārcanānasaṃ samiddhāraṃ paretaṃ pratisattriṇo hitvā svargaṃ lokam āyan
1.338.15	taṃ hainaṃ śyāvāśvenaivaiho vā ehy ā ity udāhvayan
1.338.16	hīna ivaiṣa yaḥ sajātaḥ
1.338.17	sa yad ai ho vā ehy ā iti gāyati svenaivainat tat pāpmanābhyārohayata iti
1.338.18	tasmai haitad uvāco ho i yā ity eva gāyet
1.338.19	o ho vai nāmendraḥ
1.338.20	ya evāsau tapaty eṣa evendraḥ
1.338.21	sa u eva yas tasya sarve devā anuvartmānaḥ
1.338.22	sarve hāsya svā anuvartmāno bhavanti ya evaṃ vidvāñchyāvāśvaṃ gāyatīti
1.339.1	athaitad āndhīgavaṃ madhyenidhanaṃ pratiṣṭhāyai
1.339.2	tad yad evātra yajñasya duṣṣṭutaṃ duśśastaṃ vidhuraṃ tad evaitenānuvaste
1.339.3	athaitasya kāvasya pañca kṛtvaḥ prarohati
1.339.4	pañcapadā vai paṅktiḥ
1.339.5	pāṅktāḥ paśavaḥ
1.339.6	paśavo jagatī
1.339.7	tān etān paśuṣu paśūn vitanoti
1.339.8	tat paśavyam iti ha smāha sucittaś śailanaḥ
1.339.9	sa paśumān bhavati nāsya tantiḥ kulāc chidyate ya evaṃ vidvān kāvaṃ gāyatīti
1.339.10	tantir iti ha smaitad gītam ācaṣṭe
1.339.11	atho svargasya lokasya vyāptir iti
1.339.12	iyaṃ vai gāyatrī
1.339.13	antarikṣaṃ triṣṭup
1.339.14	asau jagatī
1.339.15	tat tṛtīyena praroheṇa svargaṃ lokam ārohati
1.339.16	tat paśavyaṃ svargyam iti ha smāha
1.339.17	etāv ubhau kāmāv upāpnoti
1.340.1	yo vai yajñasyodhar veda prattaṃ yajñaṃ duhe
1.340.2	yajñāyajñīyaṃ vāva yajñasyodhaḥ
1.340.3	tasyaite stanā gāyatraṃ ca rathantaraṃ ca bṛhac ca vāmadevyaṃ ca
1.340.4	tad gāyatram iva prastuyāt
1.340.5	rathantarasyeva stobhān stobhet
1.340.6	bṛhata iva rohān rohet
1.340.7	hiṃkāro vāmadevyam
1.340.8	svayam eva yajñāyajñīyam
1.340.9	etad vai yajñaṃ yajamāno duhe
1.340.10	sa heṣṭvaiva śreyān bhavati
1.340.11	tasya daśa kṛtvaḥ prarohati
1.340.12	ṣaṭ kṛtvaḥ pūrvayoḥ
1.340.13	catur uttamāyai
1.340.14	te daśa prarohāḥ sampadyante
1.340.15	daśākṣarā virāṭ
1.340.16	annaṃ virāṭ
1.340.17	ya evāsau tapaty eṣa eva virāṭ
1.340.18	etasminn eva tat svarge loke 'ntataḥ pratitiṣṭhanti
1.340.19	athokthāni channamiśrāṇīva gāyet
1.340.20	ahno hy ukthāni
1.340.21	atha rātrim āvir eva gāyet
1.340.22	channeva hi rātriḥ
1.340.23	tad āhur udgātar ahan rātrim agāsī3 rātryām ahā3r iti
1.340.24	ubhayam iti brūyād ahann eva rātrim agāsiṣaṃ rātryām ahar iti
1.340.25	āvir vā ahaḥ
1.340.26	tasmin yac channaṃ gāyati mithunam eva tat prajananaṃ dadhāti
1.340.27	channā vai rātriḥ
1.340.28	tāṃ yad āvir gāyati yathā tamasi jyotir dadhyāt tādṛk tat
1.340.29	tasmād rātryā eva rūpeṇāhar gāyed ahno rūpeṇa rātrim
1.341.1	tad eva sūdgītam
1.341.2	atho ahorātre eva tad anyonyasmin pratiṣṭhāpayan gāyati
1.341.3	tad yad ahar āviḥ sat tac channaṃ gāyati tasmād asāv āditya idaṃ sarvaṃ na pradahati
1.341.4	atha yad rātriṃ channāṃ satīṃ tām āvir gāyati tasmād u hedaṃ naktaṃ kiṃ ca nirjñāyate
1.341.5	yaddha tāṃ channām eva gāyed andham eva tamaḥ syāt
1.341.6	atha rājāno 'gniṣṭomasāmāni
1.341.7	rājaputrā dvādaśāhīyāni
1.341.8	viśaś chandasyāni
1.341.9	tasmād etāni trayāṇi sāmāni saṃvatsare kāryāṇi
1.341.10	yad vai kṣatraṃ viḍvad rājaputravad bhavati tat samṛddham
1.341.11	sa yathā kṣatraṃ viḍvad rājaputravat syāt tādṛk tat
1.341.12	tad yad etāni sāmāni saṃvatsare kriyante 'thāto 'gniṣṭomasāmnām eva gānam
1.341.13	yathā rājñaḥ pariṣkāraś śāmūlājinaṃ maṇihiraṇyaṃ hastī niṣko 'śvatarīratho 'śvaratho rukmaḥ kaṃsas ta evam eṣa eteṣāṃ sāmnāṃ pariṣkāraḥ
1.341.14	tasmād agniṣṭomasāmāny eva gānīkṛtya gāyed yathāgītam itarāṇi yathāgītam itarāṇi
1.342.1	yadi somau saṃsutau syātāṃ mahārātre prātaranuvākam upākuryāt
1.342.2	pūrvo vācaṃ pūrvo devatāḥ pūrvaś chandāṃsi vṛṅkte
1.342.3	chandāṃsi vai sarvā devatāḥ
1.342.4	sarvā evaiṣāṃ devatā vṛñjate
1.342.5	pūrvo vasatīvarīr jigrahayiṣet
1.342.6	etā vai sarvā devatā yad vasatīvaryaḥ
1.342.7	sarvā evaiṣāṃ devatā vṛñjate
1.342.8	suṣamiddhe hotavyam
1.342.9	agnir vai sarvā devatāḥ
1.342.10	sarvā u eva tad devatāḥ paśyanto yajante chandobhyo 'bhibhūtyai
1.342.11	āgnīdhre hotavyam
1.342.12	saṃveśāyopaveśāya gāyatryai chandase 'bhibhūtyai svāheti prātassavane juhuyāt
1.342.13	saṃveśāyopaveśāya triṣṭubhe chandase 'bhibhūtyai svāheti mādhyaṃdine savane juhuyāt
1.342.14	saṃveśāyopaveśāya jagatyai chandase 'bhibhūtyai svāheti tṛtīyasavane juhuyāt
1.342.15	chandobhir vai devā asurān abhyabhavan
1.342.16	sapatnāyantīvaite ye saṃsunvanti
1.342.17	chandobhir evainān abhibhavanti
1.342.18	prajāpater ṛgbhir hotavyam
1.342.19	prajāpatir vai sarvā devatāḥ
1.342.20	sarvā evaiṣāṃ devatā vṛñjate
1.343.1	yadi kāmayerann adhvaryur eṣāṃ mriyetety adhvaryuṃ prātassavane brūyuḥ prajāpater ṛgbhir juhudhīti
1.343.2	yadi kāmayeran hotaiṣāṃ mriyeteti hotāraṃ mādhyaṃdine savane brūyuḥ prajāpater ṛgbhir juhudhīti
1.343.3	yadi kāmayerann udgātaiṣāṃ mriyetety udgātāraṃ tṛtīyasavane brūyuḥ prajāpater ṛgbhir juhudhīti
1.343.4	evamāyatanā vā ṛtvijaḥ
1.343.5	adhvaryuḥ prathamo yujyate
1.343.6	tasya prātassavanam āyatanam
1.343.7	atha hotā
1.343.8	tasya mādhyaṃdinaṃ savanam āyatanam
1.343.9	athodgātā
1.343.10	tasya tṛtīyasavanam āyatanam
1.343.11	yathāyatanam evainān spṛṇvate
1.343.12	yadi kāmayeran yajamāna eṣāṃ mriyeteti yajamānaṃ brūyuḥ prajāpater ṛgbhir juhudhīti
1.343.13	yadi kāmayeran sarva eva mriyerann iti sarva eva sarveṣu savaneṣu juhuyuḥ
1.343.14	ubhe bṛhadrathantare bhavataḥ
1.343.15	indrasya vā etau harī yad ubhe bṛhadrathantare
1.343.16	yajño devarathaḥ
1.343.17	indrasyaiva haribhyāṃ yajñena devarathenājim ujjayati
1.343.18	idaṃ vai rathantaram
1.343.19	ado bṛhat
1.343.20	asmād amuṣmād adyaśvāt mithunād evainān antaryanti
1.344.1	pra vo vājā abhidyava ity āgneyam ājyaṃ bhavati
1.344.2	pravat tyad devatānāṃ rūpam abhibhūtyai rūpam
1.344.3	abhy evainān bhavanti
1.344.4	ābhīkam abhinidhanam abhīvartam ābhīśavam ity etāni sāmāni bhavanty abhibhūtyai rūpam
1.344.5	abhy evainān bhavanti
1.344.6	vihavīyaṃ sajanīyam agastyasya kayāśubhīyam ity etāni śastrāṇi bhavanti
1.344.7	tato yad vihavīyam indram eva tena devatānām āhvayante
1.344.8	sam evainaṃ sajanīyena vṛñjate
1.344.9	agastyaṃ vai rakṣāṃsi anvasacanta
1.344.10	so 'kāmayatāpa rakṣāṃsi hanīyeti
1.344.11	sa etat kayāśubhīyaṃ śastram apaśyat
1.344.12	tena rakṣāṃsy apāghnata
1.344.13	rakṣāṃsīva vā etān sacante ye saṃsunvanti
1.344.14	tad yat kayāśubhīyaṃ śastraṃ bhavati rakṣasām evāpahatyai
1.344.15	yadītare 'gniṣṭomaṃ kurvīrann athātmanokthyaṃ kurvīran
1.344.16	yadītara ukthyaṃ kurvīrann athātmanā ṣoḍaśinaṃ gṛhṇīran
1.344.17	yadītare ṣoḍaśinaṃ gṛhṇīrann athātmanātirātraṃ kurvīran
1.344.18	yadītare 'tirātraṃ kurvīrann athātmanā dvirātraṃ kurvīran
1.344.19	yadītare dvirātraṃ kurvīrann athātmanā trirātraṃ kurvīran
1.344.20	bhūyāṃsi stotrāṇi bhūyāṃsi śastrāṇi bhūyasīr devatā upayanty abhibhūtyai rūpam
1.344.21	abhy evainān bhavanti
1.344.22	yathā ha vā idaṃ senayoḥ saṃtiṣṭhamānayor anu yodhā bhūyāṃsa āyanti tādṛk tat
1.344.23	tad u vā āhur imam evāgre manasā yajñakratum ākuveta
1.344.24	tam evojjigīṣet
1.344.25	yo vai saha palāyitayoḥ pūrvaḥ kāṣṭhāṃ gacchati sa vāva tayor jayati
1.344.26	pūrva eva saṃsthāṃ prepsed iti
1.345.1	yadi dīkṣitānāṃ pramīyeta taṃ dagdhvāsthāny upanahyāpabhajya somaṃ yo 'sya nediṣṭhatamaḥ syāt tena saha dīkṣayitvā yājayeyuḥ
1.345.2	samānāya vā ete yajñāya samānāya sukṛtāya samārabhya dīkṣante
1.345.3	tenaivainaṃ niravadayante
1.345.4	etad anyat kuryuḥ
1.345.5	abhiṣutya somam anyad agṛhītvā grahān yā dakṣiṇāḥ sraktīs tad asthāni nidhāya mārjālīye stuvīran
1.345.6	arbudasyargbhiḥ stuvate
1.345.7	arbudo vai sarpaḥ
1.345.8	etābhir mṛtāṃ tvacam apāhata
1.345.9	mriyanta iva vā ete ye mṛtāya kurvantīti
1.345.10	mṛtām evaitābhis tvacam apaghnate
1.345.11	tisṛṣu stuvanti
1.345.12	tṛtīyo vā itaḥ pitṛlokaḥ
1.345.13	pitṛlokam evainaṃ gamayanti
1.345.14	parācīṣu stuvanti
1.345.15	parāñcam evainaṃ tad amuṃ lokaṃ gamayanti
1.345.16	yāmaṃ sāma bhavati
1.345.17	yamalokam evainaṃ gamayanti
1.345.18	aprastutam apratihṛtaṃ sāma bhavati
1.345.19	prastāvapratihārābhyāṃ vai yajamāno dhṛtaḥ
1.345.20	tad yad aprastutam apratihṛtaṃ sāma bhavaty amuṣminn evainaṃ tal loke pratiṣṭhāpayanti
1.345.21	stutam anuśaṃsanty etā ṛco 'nubruvanto dakṣiṇān ūrūn upāghnānāḥ
1.345.22	trir apasalī mārjālīyaṃ paryāyanti
1.345.23	amuṣminn evainaṃ tal loke nidhuvate
1.345.24	abhy enam amuṣmin loke vāyuḥ pavate
1.345.25	tad āhur yanti vā ete patho ye mṛtāya kurvantīti
1.346.1	aindravāyavāgrān grahān gṛhṇanti
1.346.2	punaḥ panthānaṃ paryavayanti
1.346.3	asaṃmitaṃ sarvaṃ stotraṃ bhavati
1.346.4	asaṃmito hy asau lokaḥ
1.346.5	amum evaitena lokam upasīdanti
1.346.6	tad āhus trivṛta eva pavamānāḥ syuḥ
1.346.7	saptadaśāny uttarāṇi stotrāṇi
1.346.8	prāṇā vai trivṛtaḥ
1.346.9	prāṇair vā ete vyṛdhyante ye mṛtāya kurvantīti
1.346.10	tad yat trivṛtaḥ pavamānā bhavanti prāṇair eva tat samṛdhyante
1.346.11	saptadaśāny uttarāṇi stotrāṇi
1.346.12	prajāpatir vai saptadaśaḥ
1.346.13	prajāpatiḥ svargasya lokasyābhinetā
1.346.14	sa yaḥ svargasya lokasyābhinetā sa mā svargaṃ lokam abhinayād iti
1.346.15	saptadaśā u evānyat pavamānāḥ syuḥ
1.346.16	trivṛnty uttarāṇi stotrāṇi
1.346.17	abhihvātāraṃ vāva mukha ṛcchanti
1.346.18	tad yathā prathamenaivaṃ hy arvāṅ ity abhihvayet tādṛk tat
1.346.19	trivṛnty uttarāṇi
1.346.20	prāṇā vai trivṛtaḥ
1.346.21	prāṇān eva tad abhyutkrāmanto yanti
1.346.22	tad āhur vīva vā ete prāṇāpānābhyām ṛdhyante ye mṛtāya kurvantīti
1.347.1	maitrāvaruṇāgrān grahān gṛhṇanti
1.347.2	prāṇāpānau vai mitrāvaruṇau
1.347.3	prāṇāpānābhyām eva tat samṛdhyante
1.347.4	tad āhur na purā saṃvatsarād asthāni yājyāni
1.347.5	yat purā saṃvatsarād asthāni yājayeyur vācaṃ krūrām aruṣkṛtām ṛccheyuḥ
1.347.6	upariṣṭād eva saṃvatsarasyāsthāni yājyāni
1.347.7	vācaṃ krūrām aruṣkṛtāṃ ned ṛcchāmeti
1.347.8	atho khalv āhur yatraivetare 'vabhṛtham abhyaveyus tad asthāny avahareyuḥ
1.347.9	samā hi vā eteṣāṃ yuktiś ca vimuktiś ca
1.347.10	yaivāmīṣāṃ vimuktis tām evānuvimucyata iti
1.348.1	yadi sāmi sattrād uttiṣṭheyur viśvajitātirātreṇa sarvapṛṣṭhena sarvavedasena yajeran
1.348.2	ṛtavo vai pṛṣṭhāni
1.348.3	saṃvatsara ṛtavaḥ
1.348.4	tenaivaiṣāṃ saṃvatsara āpto bhavati
1.348.5	atha yā dakṣiṇā dadati tābhir atiprayuñjate
1.348.6	atho khalv āhur ya evāyaṃ vaiśvānaraḥ prāyaṇīyo 'tirātras tenaiva yajerann iti
1.348.7	ahorātre vai parivartamāne saṃvatsaram āpnutaḥ
1.348.8	tenaivaiṣāṃ saṃvatsara āpto bhavati
1.348.9	atha yā dakṣiṇā dadati tābhir atiprayuñjate
1.348.10	yady ekasmin paryāye 'stute 'bhivyucchet pañcadaśabhir hotre stuyuḥ pañcabhiḥ pañcabhir itarebhyaḥ
1.348.11	yadi dvayoḥ paryāyayor astutayor abhivyuccheddhotre ca maitrāvaruṇāya ca pūrve stuyur brahmaṇe cācchāvākāya cottare
1.348.12	yadi sarveṣu paryāyeṣv astuteṣv abhivyucchet ṣaḍbhir hotre stuyus tisṛbhis tisṛbhir itarebhyaḥ
1.348.13	sarvebhya etad anyat kuryuḥ
1.348.14	ekādaśān yad ekarcān upetyaindraṃ dvādaśaṃ sarvaṃ tṛcam
1.348.15	evaṃ ha cakre mauñjaḥ sāhaśravasaḥ
1.349.1	tam u ha kapivano bhauvāyana uvācāgavāyanībhir iva bata mahā sāhaśravaso 'gāt
1.349.2	unmadiṣṇur asya prajā bhaviṣyati
1.349.3	brahmavarcasinī tv eva bhaviṣyatīti
1.349.4	yan mām āmantrayiṣyateti hovāca dvādaśaivaitān ekarcān upetyaindraṃ dvādaśam agne vivasvad uṣasa ity etasmiṃs tṛce rāthantaraṃ saṃdhim astoṣyat
1.349.5	agna iti tenāgneyād rūpān naiṣyat
1.349.6	uṣasa ity uṣasyāt
1.349.7	sajūr aśvibhyām ity āśvināt
1.349.8	nāsyonmadiṣṇuḥ prajābhaviṣyat
1.349.9	brahmavarcasinī tv evābhaviṣyad iti
1.349.10	uta hainam uvāca naitad api prasnāntam iva hvayantv iti
1.349.11	tad vai nānūktā iti hovāca
1.349.12	atha haike 'bhyudite 'py eva nililyire
1.349.13	te hāparāṃ rātriṃ sametya tuṣṭuvur iyaṃ vāva sā yā naḥ pūrvātyagād iti
1.349.14	te ha rarādhuḥ
1.349.15	te ya evaṃ vidvāṃsaḥ kurvanti rādhnuvanty eva
1.350.1	yadi prātassavanāt somo 'tiricyeta gaur dhayati marutām iti mādhyaṃdinasya pavamānasya purastāt stuyuḥ
1.350.2	gāyatrīṣu stuvanti
1.350.3	gāyatrāddhi savanāt somo 'tiricyate
1.350.4	marutvatīṣu stuvanti
1.350.5	marutvaddhi savanam abhi somo 'tiricyate
1.350.6	dhayadvatīṣu stuvanti
1.350.7	marutām evainad gāvo dhayanti
1.350.8	yāvad ājyānāṃ stotraṃ tāvat stotraṃ bhavati
1.350.9	yata evātiricyate tad evāvakalpayanti
1.350.10	yadi mādhyaṃdināt savanāt somo 'tiricyeta baṇ mahaṃ asi sūryety ārbhavasya pavamānasya purastāt stuyuḥ
1.350.11	bṛhatīṣu stuvanti
1.350.12	bārhatāddhi savanāt somo 'tiricyate
1.350.13	saurīṣu stuvanti
1.350.14	sauryaṃ hi savanam abhi somo 'tiricyate
1.350.15	yāvat pṛṣṭhānāṃ stotraṃ tāvat stotraṃ bhavati
1.350.16	yata evātiricyate tad evāvakalpayanti
1.350.17	yadi tṛtīyasavanāt somo 'tiricyetokthyaṃ kurvīran
1.350.18	yady ukthyam atiricyeta ṣoḍaśinaṃ gṛhṇīran
1.350.19	yadi ṣoḍaśinam atiricyetātirātraṃ kurvīran
1.350.20	rātriṃ ha tvāva nātiricyate svakāmena
1.350.21	paśukāmaḥ paśūn abhyatirecayet
1.350.22	vaiśyasya paśumataḥ paśūn abhyatirecayet
1.350.23	triṣṭupsu stuvanti bṛhatsāma
1.350.24	kṣatraṃ vai triṣṭup
1.350.25	kṣatriya u vai paśūnāṃ pradātā
1.350.26	sa yaḥ paśūnāṃ pradātā sa naḥ paśūn prayacchād iti
1.351.1	atiriktam anubudhyante
1.351.2	atha brūyān mānuvaṣaṭkāra iti
1.351.3	tān sarvahuto hutvābhyutpūryānuvaṣaṭkāre juhuyāt
1.351.4	yady u bhūyān evātiricyeta sahaiva kalaśena pratitiṣṭhet
1.351.5	yadi rājānam avavarṣed indur indum avāgāt tasya ta indav indriyāvato madhumato vicakṣaṇasyopahūtasyopahūto bhakṣayāmi vāg juṣāṇā somasya tṛpyatv iti
1.351.6	tad āhuḥ kṛtsnaṃ vā etad amṛtam annādyam imaṃ lokam āgacchati yad āpaḥ
1.351.7	kṛtsnaṃ vāvedam amṛtam annādyam imaṃ lokam āgād ity eva manyamāno bhakṣayet
1.351.8	saiva tatra prāyaścittiḥ
1.351.9	yadi camasam abhyupākuryus tam uttaravargeṇābhiprāvṛtyāsīta
1.351.10	rājā haitad ṛcā mithunībhavati
1.351.11	tam adhvaryuḥ pratyākīrya yann ādāyeyāt
1.351.12	yady u mārjyaḥ syād ya evainaṃ samprati dhiṣṇyaḥ syāt taṃ prati sadaso viyutya prayacchet
1.351.13	taṃ mārjayitvā yadvidhā itare camasās tadvidhaṃ kuryuḥ
1.351.14	saiva tatra prāyaścittiḥ
1.352.1	yadi prātassavane kalaśo dīryeta viśvet tā viṣṇur ā bharad iti vaiṣṇavīr bṛhatīr mādhyaṃdine kuryuḥ
1.352.2	yadi mādhyaṃdine savane kalaśo dīryeta pavasva vājasātaya iti vaiṣṇavīr anuṣṭubha ārbhave pavamāne kuryuḥ
1.352.3	yadi tṛtīyasavane kalaśo dīryetokthyaṃ kṛtvā yat somam indra viṣṇava ity etāsu brahmasāma kuryuḥ
1.352.4	chidraṃ vā etad yajñasya yataḥ kalaśo dīryate
1.352.5	tad viṣṇunaiva yajñenopayacchanti
1.352.6	taddhy asya sadevam
1.352.7	vaṣaṭkāraṇidhanaṃ sāma bhavati
1.352.8	ubhau vā etāv agnī yad iyaṃ ca vaṣaṭkāraś ca
1.352.9	sāmnaivāsyāṃ samiddhe hūyate
1.352.10	śrāyantīyaṃ brahmasāma
1.352.11	sam evainat tacchrīṇanti
1.352.12	yajñāyajñīyam anuṣṭupsu prohanti
1.352.13	vāg vai yajñāyajñīyam
1.352.14	vāg anuṣṭup
1.352.15	vācaivainat tat samardhayanti
1.352.16	vāravantīyam agniṣṭomasāma
1.352.17	indriyaṃ vai vīryaṃ vāravantīyam
1.352.18	indriyeṇaivainat tad vīryeṇa samardhayanti
1.352.19	dīrṇasya parilipsetāpi
1.352.20	atha upasthitam icchet
1.352.21	sa brūyād anyaṃ kalaśam āharateti
1.352.22	tad udīcīnadaśaṃ pavitraṃ vitatya śalkam asyātha rājānam ānayet
1.352.23	athāgrayaṇasya grahasyāścotayet
1.352.24	athaikadhanam avanayet
1.352.25	ekaṃ vā dvau vā yāvad alaṃ manyeta
1.352.26	saiva tatra prāyaścittiḥ
1.353.1	yadi dhruvaḥ pravarteta saṃlikhya nyubjya yacchuddhaṃ tenābhyutpūrayet
1.353.2	yady āgrayaṇo grahaḥ pravartetetarebhyo 'bhyutpūrayet
1.353.3	ātmā vā āgrayaṇo grahaḥ
1.353.4	prāṇā itare
1.353.5	prāṇebhyo vā ātmā sambhavaty ātmano vā prāṇāḥ
1.353.6	sa eṣa sarvāṇi savanāni pariśaye yajñasyaivāriṣṭyai
1.353.7	yadi pṛṣadājyaṃ pravartetābhyutpūrya punar gṛhṇīyāt
1.353.8	yadi śvāvalihyād ahaviṣyaṃ vā syāt tad uttaravedyāṃ ninīya mārjayitvā srucam anyad gṛhṇīyāt
1.353.9	yadi nārāśaṃsaṃ sannaṃ camasam abhyunnayeran nāha so huto bhakṣāya no bhakṣito homāya
1.353.10	tam antarā paridhīṃś ca bhasma ca ninayet
1.353.11	hutasya cāhutasya cāhutasya hutasya ca pītāpītasya somasyendrāgnī pibataṃ sutaṃ svāheti yajuṣā haike ninayanti
1.353.12	tūṣṇīm eveti ha smāha śāṭyāyaniḥ
1.353.13	mārjayitvā camasaṃ yenādhvaryur graheṇa pratiṣṭheta tasya lipseta
1.353.14	prāṇaṃ vā etasyopadāsayanti yasya camasam upadāsayanti
1.353.15	prāṇo vai grahaḥ
1.353.16	prāṇenaivainaṃ tat samardhayanti
1.353.17	yadi paryunnayeran punaḥ samavanayadhvam iti brūyād atha tam evānūnnayeran
1.353.18	yady udgāyeyur api teṣām eva sampracchindyuḥ
1.353.19	yadi paribhakṣayeyur upahavam iccheta
1.353.20	yadi bahirvedi carantam abhy astam iyād api vā śrāvayeyur gṛhapatāv upahavam iccheta
1.353.21	prajāpatir vai gṛhapatiḥ
1.353.22	prajāpatinaivainaṃ tad upahvayate
1.353.23	yadi grāvā viśīryeta dyutānasya mārutasya brahmasāmnā stuvīran
1.353.24	yadi vā anyo grāvā syāt tenābhiṣuṇuyuḥ
1.353.25	yadi taṃ na vindeyur audumbaraṃ vā pālāśaṃ vā kṛtvā tenābhiṣuṇuyuḥ
1.353.26	saiva tatra prāyaścittiḥ
1.354.1	yady akrītaṃ rājānam apahareyur ā vettor iccheyuḥ
1.354.2	api giriṃ dhāveyuḥ
1.354.3	dīkṣita eva tāvad āsīta
1.354.4	yadi krītam apahareyur yam eva kaṃ cādhigatyābhiṣuṇuyuḥ
1.354.5	yenaivāsya pūrvakrayeṇa krīto bhavati tenaivāsyāyaṃ krīto bhavati
1.354.6	somavikrayiṇe tu kiṃcit kaṃ deyaṃ nen no 'bhiṣavo hato 'sad iti
1.354.7	yadi taṃ na vindeyur babhrutūlāni phālgunāny abhiṣuṇuyuḥ
1.354.8	indro vṛtraṃ vajreṇāhan
1.354.9	tasya yo nastaḥ somo niradravat tāny eva babhrutūlāni phālgunāny abhavan
1.354.10	atha yo vapāyā utkhedanatas tāni rohitatūlāni
1.354.11	tasmād babhrutūlāny evābhiṣutyāni medhyatarāṇi
1.354.12	asuryas tenānabhiṣutya ity āhuḥ
1.354.13	asureṣu vā idam agra āsīt
1.354.14	tad devā abhijityātmann akurvata
1.354.15	tasmād abhiṣutya eveti
1.354.16	yadi taṃ na vindeyur ūtīkān abhiṣuṇuyuḥ
1.354.17	indro vṛtraṃ vajreṇādhyasya nāstṛṣīti manyamānaḥ sa ūtīkān eva prāviśat
1.354.18	tasmai ta evotim avindan
1.354.19	ūtir vā etasya naśyati yasya rājānam apaharanti
1.354.20	ūtim evāsmai vindanti
1.354.21	yajñasya vai yatra śiro 'cchidyata tasya yo rasaḥ prāṇedat ta evotīkā abhavan
1.354.22	tam u tad yajñam eva pratyakṣam abhiṣuṇvanti yad ūtīkān
1.354.23	yadi taṃ na vindeyuḥ
1.355.1	śuklāś śādo 'bhiṣuṇuyuḥ
1.355.2	somo vai rājā yad imaṃ lokam ājagāma sa śātsv eva tad uvāsa
1.355.3	sa evāsya sa nyaṅgaḥ
1.355.4	tam eva tad abhiṣuṇvanti
1.355.5	yadi taṃ na vindeyuḥ parṇam abhiṣuṇuyuḥ
1.355.6	somaṃ vai rājānaṃ yat suparṇa ājahāra tasya yat parṇam apatat sa eva parṇo 'bhavat
1.355.7	sa evāsya sa nyaṅgaḥ
1.355.8	tam eva tad abhiṣuṇvanti
1.355.9	yadi taṃ na vindeyur yā eva kāś cauṣadhīr abhiṣuṇuyuḥ
1.355.10	somaṃ vai rājānaṃ yat suparṇa āharan samabhinat tasya yā vipruṣo 'pataṃs tā evemā oṣadhayo 'bhavan
1.355.11	sarvā u ha vai saumyā oṣadhayaḥ
1.355.12	sa evāsya sa nyaṅgaḥ
1.355.13	tam eva tad abhiṣuṇvanti
1.355.14	pratidhuk prātassavane 'vanayec chṛtaṃ mādhyaṃdine savane dadhi tṛtīyasavane
1.355.15	tam u taṃ somam eva pratyakṣaṃ bhakṣayanti yat payaḥ
1.355.16	oṣadhīnāṃ hi sa rasaḥ
1.355.17	pañca dakṣiṇā dadyāt
1.355.18	pāṅkto yajñaḥ
1.355.19	yāvatī yajñasya mātrā tasyām evaitat pratitiṣṭhanti
1.355.20	avabhṛthād udetya punar dīkṣeta
1.355.21	sa yāvad dāsyan syāt tad dadyāt
1.355.22	saiva tatra prāyaścittiḥ
1.356.1	yad arvāk stutam astutaṃ tat
1.356.2	yad atiṣṭutaṃ duṣṣṭutaṃ tat
1.356.3	yat samprati tat stutam
1.356.4	yad arvāk stuyur uttare stotre tāvatīr vopaprastuyur bhūyo'kṣarāsu vā stuvīran
1.356.5	nyūna eva tad atiriktaṃ dadhati mithunatvāya prajananāya
1.356.6	yady atiṣṭuyur uttare stotre tāvatībhir vā na stuvīran kanīyo'kṣarāsu vā stuvīran
1.356.7	atirikta eva vā tan nyūnaṃ dadhati nyūne vātiriktaṃ mithunatvāya prajananāya
1.356.8	pra mithunena jāyate ya evaṃ veda
1.356.9	yad arvāk stuyus trīḍam agniṣṭomasāma kuryuḥ
1.356.10	dve yajñasya chidram apidhattaḥ
1.356.11	sva āyatana ekā bhavati
1.356.12	yady atiṣṭuyuḥ svāram agniṣṭomasāma kuryuḥ
1.356.13	nyūno vai svaraḥ
1.356.14	aty etad recayanti yad atiṣṭuvanti
1.356.15	yad ekayātiṣṭutaṃ virāṭ sā lomaśā
1.356.16	yad dvābhyāṃ stanau tau
1.356.17	yat tisṛbhir dohaḥ saḥ
1.356.18	dogdhā hy eva yat tṛtīyaḥ
1.356.19	yac catasṛbhiḥ stanās te
1.356.20	yat pañcabhir dohaḥ saḥ
1.356.21	dogdhā hy eva pañcamaḥ
1.356.22	ṣaṣṭhyā vā tvai saptamyā vātiṣṭutam
1.357.1	atha prajāpatiḥ prājijaniṣata
1.357.2	sa tapo 'tapyata
1.357.3	sa aikṣata hanta nu pratiṣṭhāṃ janayai
1.357.4	tato yāḥ prajāḥ srakṣye tā etad eva pratiṣṭhāsyanti nāpratiṣṭhitāś carantīḥ pradaghiṣyanta iti
1.357.5	sa imaṃ lokam ajanayad antarikṣalokam amuṃ lokam iti
1.357.6	tān imāṃs trīn lokāñ janayitvābhyaśrāmyat
1.357.7	tān samatapat
1.357.8	tebhyaḥ saṃtaptebhyas trīṇi śukrāṇy udāyann agniḥ pṛthivyā vāyur antarikṣād ādityo divaḥ
1.357.9	sa etāni śukrāṇi punar abhy evātapat
1.357.10	tebhyaḥ saṃtaptebhyas trīṇy eva śukrāṇy udāyann ṛgveda evāgner yajurvedo vāyoḥ sāmaveda ādityāt
1.357.11	sa etāni śukrāṇi punar abhy evātapat
1.357.12	tebhyaḥ saṃtaptebhyas trīṇy eva śukrāṇy udāyan bhūr ity evargvedād bhuva iti yajurvedāt svar iti sāmavedāt
1.357.13	taddha vai trayyai vidyāyai śukram
1.357.14	etāvad idaṃ sarvam
1.357.15	sa yo vai trayīṃ vidyāṃ viduṣo lokaḥ so 'sya loko bhavati ya evaṃ veda
1.358.1	sa vai khalu prajāpatir yajñaṃ sṛṣṭvordhva udakrāmat
1.358.2	sa devān abravīd etena yūyaṃ trayeṇa vedena yajñaṃ tanudhvam iti
1.358.3	te devā anena trayeṇa vedena yajamānā apa pāpmānam aghnata pra svargaṃ lokam ajānan
1.358.4	te 'bruvan yan nu vayam anena trayeṇa vedena yajamānā apa pāpmānam avadhiṣmahi pra svargaṃ lokam ajñāsiṣma
1.358.5	yan nu no 'dyāyaṃ yajño bhreṣaṃ nīyāt kenainaṃ bhiṣajyāmeti
1.358.6	tān prajāpatir abravīd yad vā etasya trayasya vedasya teja indriyaṃ vīryaṃ rasa āsīd idaṃ vā ahaṃ tat samudayaccham iti
1.358.7	etā vyāhṛtīḥ prayacchann etābhir enaṃ bhiṣajyātheti
1.358.8	sa yadi yajña ṛkto bhreṣaṃ nīyād bhūḥ svāheti gārhapatye juhavātha
1.358.9	saiva tatra prāyaścittiḥ
1.358.10	atha yadi yajuṣṭo bhuvaḥ svāhety āgnīdhre juhavātha
1.358.11	saiva tatra prāyaścittiḥ
1.358.12	atha yadi sāmataḥ svaḥ svāhety āhavanīye juhavātha
1.358.13	saiva tatra prāyaścittiḥ
1.358.14	atha yadīṣṭipaśubandheṣu vā darśapūrṇamāsayor vā bhuvaḥ svāhety anvāhāryapacane juhavātha
1.358.15	saiva tatra prāyaścittiḥ
1.358.16	atha yady anupasmṛtāt kuta idam ajanīti bhūr bhuvaḥ svaḥ svāhety āhavanīye juhavātha
1.358.17	saiva tasya sarvasya prāyaścittiḥ
1.358.18	tad yathā śīrṇaṃ tat parvaṇā parva saṃdhāya bhiṣajyed evam evaivaṃ vidvāṃs tat sarvaṃ bhiṣajyati
1.358.19	atha yasyaitad avidvān prāyaścittiṃ karoti yathā śīrṇena śīrṇaṃ saṃdadhyācchīrṇe vā garam adhyādadhyāt tādṛk tat
1.358.20	tasmād u haivaṃvidam eva prāyaścittiṃ kārayeta
1.358.21	tad āhur yad ṛcā hotṛtvaṃ kriyate yajuṣādhvaryavaṃ sāmnodgītho 'tha kena brahmatvaṃ kriyata iti
1.358.22	anayā trayyā vidyayeti ha brūyāt
1.358.23	tasmād u yam eva brahmiṣṭhaṃ manyeta taṃ brahmāṇaṃ kurvīta
1.358.24	sa ha vāva brahmā ya evaṃ veda
1.359.1	tad āhur yat pūrvapakṣaṃ manuṣyāḥ sunvanty aparapakṣaṃ devā atha sattriṇa ubhau pūrvapakṣāparapakṣau sunvanta āsate yo nvāvaikena manuṣyeṇa saṃsunoti taṃ nv eva paricakṣate
1.359.2	atha kiṃ ya ubhayair devamanuṣyaiḥ
1.359.3	kathaṃ teṣāṃ tad asaṃsutaṃ bhavatīti
1.359.4	sa brūyād amuṃ vai lokaṃ manuṣyāḥ pūrvapakṣe vardhayanty amum āpyāyayanty amuṃ prajanayanti
1.359.5	pūrvapakṣe yajamāno vidyād amum idaṃ lokaṃ vardhayāmy amum āpyāyayāmy amuṃ prajanayāmi
1.359.6	devānām anuṣeṇo 'smīti
1.359.7	yo vai śreyaso 'nuṣeṇo bhavati na vai sa riṣyati
1.359.8	imam u vai lokaṃ devā aparapakṣe vardhayantīmam āpyāyayantīmaṃ prajanayanti
1.359.9	aparapakṣe yajamāno vidyād imam idaṃ lokaṃ vardhayāmīmam āpyāyayāmīmaṃ prajanayāmi
1.359.10	manuṣyāṇām anuṣeṇo 'smīti
1.359.11	yo vai śreyaso 'nuṣeṇo bhavati na vai sa riṣyati
1.360.1	atha ha smāha bhāllabeya imaṃ ha vai lokaṃ devā aparapakṣe vardhayantīmam āpyāyayantīmaṃ prajanayanti
1.360.2	tasmāt pra pūrvāḥ prajāḥ paśava oṣadhayo vanaspatayo daghyante 'thāparāḥ kalyāṇītarāḥ kalyāṇītarāḥ pratidhīyanta iti
1.360.3	etaddha tad vidvān uvāca
1.360.4	tad āhur yad rathāhnyaṃ vā nadīṃ vā giribhidam asaṃsavaṃ manyante 'tha sattriṇaḥ sāmānyāṃ śālāyāṃ bahavaḥ sunvanta āsate yadi vai te manyante nānedaṃ yajāmahā iti saṃ tarhi sunvanti
1.360.5	yady u vai manyante gṛhapatim idaṃ yājayāma ity antaritās tarhi yajñād bhavanti
1.360.6	kathaṃ teṣāṃ tan nāneṣṭaṃ bhavati katham asaṃsutam iti
1.360.7	sa brūyāt
1.361.1	prāṇo vai somo rājā
1.361.2	tad yaddhavirdhāne grāvabhiḥ somaṃ rājānam abhiṣutya nānāgrahān gṛhṇanti nānāpravarān pravṛṇate nānā yajanti tenaivaiṣāṃ tan nāneṣṭaṃ bhavati
1.361.3	atho yad evaiṣā samānā satī devatā nānā prajāsu pratiṣṭhitā teno asaṃsutam iti
1.361.4	yo ha tvai saṃsave saṃsavaṃ veda sa haiva saṃsunvator abhibhavati
1.361.5	ayam eva yo 'yaṃ pavata eṣa eva saṃsave saṃsave
1.361.6	etaṃ hi sarve devā anuyanti
1.361.7	tasmād yām eṣa diśaṃ vāti tāṃ diśam oṣadhayo vanaspatayo 'nupratighnate
1.361.8	sa eṣa vā āpaḥ
1.361.9	yadā hy evarcchaty atha varṣaṃs tiṣṭhati
1.361.10	sa eva tāv antareṇāvakāśaḥ
1.361.11	saiva sā nadī giribhid bhavaty asaṃsavāya
1.361.12	tasmād u haivaṃ vidvān apy utkāśe dīkṣeta
1.361.13	sa haiva saṃsunvator abhibhavati
1.361.14	sa etāṃ devatām upatiṣṭheta śivo 'si pra tvā padye namas te 'stu mā mā hiṃsīr yo māṃ dveṣṭi sa ārtim ārcchatv iti
1.361.15	yo haivaivaṃvidaṃ dveṣṭi sa ārtim ārcchati
1.362.1	tad āhuḥ katidhāvakīryamāṇaḥ praviśatīti
1.362.2	caturdheti brūyāt
1.362.3	caturdhā ha vā eṣa praviśati yo 'vakīryata indraṃ balena marutaḥ prāṇena bṛhaspatiṃ brahmavarcasenāgnim evetareṇa sarveṇa
1.362.4	athāśukraḥ pariśiṣyate
1.362.5	tasyaiṣā prāyaścittiḥ
1.362.6	amāvāsyāṃ rātrim agnim upasamādhāya paristīrya pariṣicyaite āhutī juhuyāt
1.362.7	kāmāvakīrṇo 'smy avakīrṇo 'smi kāma kāmāya svāhā
1.362.8	kāmābhidrugdho 'smy abhidrugdho 'smi kāma kāmāya svāheti
1.362.9	so 'ñjaliṃ kṛtvā trir upatiṣṭhatu
1.362.10	saṃ mā siñcantu marutaḥ sam indraḥ saṃ bṛhaspatis saṃ māyam agniḥ siñcatv āyuṣā ca balena ca dīrgham āyuḥ kṛṇotu ma iti
1.362.11	sa yad āha saṃ mā siñcantu maruta iti maruta evāsmai tat punaḥ prāṇaṃ dadati ya evaṃ veda tasmai
1.362.12	sa yad āha sam indra itīndra evāsmai tat punar balaṃ dadāti ya evaṃ veda tasmai
1.362.13	sa yad āha saṃ bṛhaspatir iti bṛhaspatir evāsmai tad brahmavarcasaṃ dadāti ya evaṃ veda tasmai
1.362.14	sa yad āha sam agnir ity agnir evainaṃ tat sarveṇetareṇa samardhayati yenāvakīryamāṇo vyṛdhyate
1.362.15	sa trir abhimantrayate
1.362.16	traya ime lokāḥ
1.362.17	āpnotīmāṃs trīn lokān sarvam āyur ety ava pāpmānaṃ hate gacchati svargaṃ lokam
1.363.1	atha ha vai naimiśīyā iti sattriṇo 'yasthūṇagṛhapatayaḥ sattraṃ niṣeduḥ
1.363.2	teṣāṃ mahendro vyardhayiṣyan markaṭarūpeṇa puroḍāśaṃ pramamātha
1.363.3	atha haiṣāṃ śitibāhur aiṣakṛto 'dhvaryur anūcāna āsa
1.363.4	sa haitaṃ trayyai vidyāyai śukraṃ rasaṃ pravṛḍhaṃ vidāṃcakāra sarvasya prāyaścittiṃ bhūr bhuvaḥ svar ity etābhir vyāhṛtibhiḥ
1.363.5	etā vai vyāhṛtayaḥ sarvaprāyaścittayaḥ
1.363.6	tad yathā vā adaḥ samudro 'nanto 'pāro 'kṣito dyāvāpṛthivī sarva ime lokā evaṃ vā etā vyāhṛtayo 'kṣitāḥ
1.364.1	adugdhā anantā apārā iti
1.364.2	tad yad vai bhūr iti tad ayaṃ lokaḥ
1.364.3	yad bhuva iti tad idam antarikṣam
1.364.4	yat svar iti tad asau lokaḥ
1.364.5	etā vai vyāhṛtaya etā devatāḥ
1.364.6	etā devatā etā vyāhṛtaya ity etaddha tadviduṣaś śitibāhor aiṣakṛtasya naimiśer markaṭaḥ puroḍāśaṃ pramamātha
1.364.7	sa hovāca caturgṛhītam ājyaṃ gṛhītvā vā hara juhomi veti
1.364.8	sa hovāca tad u ha tvam itthaṃ cāmuthā cāsa yadi tvam anūciṣe markaṭaḥ puroḍāśaṃ pramathiṣyati tasya prāyaścittim iti
1.364.9	sa hovāca tad ahāhaṃ vasīyān bhūyāsaṃ yad aham anvabruvy asamājñātasya prāyaścittim ā vā hara juhomi veti
1.364.10	āharāṇīti hovāca mā hauṣīr iti
1.364.11	tam u hājahāra
1.364.12	tad yasyaivaṃ vidvān brahmā bhavati dakṣiṇato hāsyodaṅ yajñaḥ pravaṇo bhavati
1.364.13	dakṣiṇato hāsyodaṅ yajñaḥ pravaṇaḥ saṃtiṣṭhate yasyaivaṃ vidvān brahmā bhavati ya u cainam evaṃ veda ya u cainam evaṃ veda
2.1.1	vāg eṣā yat pṛṣṭhāni
2.1.2	tām etāṃ viprayuñjate
2.1.3	tāṃ viharanti
2.1.4	sā prathamam ahaḥ prāpya rathantaraṃ bhavati
2.1.5	iyam eva pṛthivī
2.1.6	vāg vai rathantaram
2.1.7	saiṣāvadati
2.1.8	sā dvitīyam ahaḥ prāpya bṛhatī bhavati yām imāṃ śreṣṭhī vācaṃ vadatīty avocad iti
2.1.9	sā hi dūrāc chrūyate
2.1.10	sā tṛtīyam ahaḥ prāpya vairūpā bhavati yad idaṃ tiryag vāca ehi prehy āharopāharāśaya pāyayeti
2.1.11	sā caturtham ahaḥ prāpya virāḍ bhavati
2.1.12	tūṣṇīṃ niṣadyam
2.1.13	etad dha vai vairājyaṃ vāco yat tūṣṇīṃniṣadyaṃ yām imāṃ śreṣṭhinas tūṣṇīm āsīnasyaiva jijñāsante
2.1.14	sā pañcamam ahaḥ prāpya śakvarī bhavati yayā praśiṣṭaś śaknoti
2.1.15	sā ṣaṣṭham ahaḥ prāpya revatī bhavati yayānnādyaṃ pradīyate
2.1.16	sā na māsimāsy āttavyā
2.1.17	lelibhasyaitad ājānaṃ yām imāṃ lelibhā vācaṃ vadanti
2.1.18	imāṃ vā ayaṃ hyo 'vadad imāṃ pūrvedyur imāṃ pūrvasamām
2.1.19	samānīṃ bata vācaṃ vadati na batainaṃ paryetīti
2.1.20	evaṃ tad yan māsimāsi pṛṣṭhāny upayanti
2.2.1	atha yathā tūṣṇīm āsitvā yad eva kalyāṇaṃ yat puṇyaṃ tad vyāharet
2.2.2	sā vyāhṛtaṃ bata vyāhārṣīd vyāhartā bateti
2.2.3	evaṃ tad yad upariṣṭāt saṃvatsarasya pṛṣṭhāny upayanti
2.2.4	abhy eva rathantareṇa krandati reta eva bṛhatā siñcati garbhān eva vairūpeṇa dadhāti janayaty eva vairājena vardhayaty eva śakvarībhir annādyam eva revatībhiḥ pradīyate
2.2.5	tat kuto māsimāsi janiṣyate
2.2.6	yo vai māsyo garbho 'vapadyate 'srāvīd iti vai tam āhuḥ
2.2.7	sa yathā sāmi garbhāḥ pateyur yathā vāmā oṣadhīr dāyus tāḥ kiṃ ditā syuś śuṣyeyur evaivaṃ tad yan māsimāsi pṛṣṭhāny upayanti
2.3.1	atha yatho saṃvatsaraṃ bhṛtvā garbhaṃ janayed ṛtau pakvā oṣadhīḥ pracinuyus tāsāṃ kāmān kurvīrann evaṃ tad yad upariṣṭāt saṃvatsarasya pṛṣṭhāny upayanti
2.3.2	atha ha smāha citro gāṅgyāyani spandanaiṣā bahudohinī yat pṛṣṭhāni
2.3.3	ko 'haraha spandanāyai dhārayitṝn eṣiṣyati
2.3.4	na vā etāny avyūḍhe duhre no vā etāny upariṣṭād vyūḍhe daśarātre gāyatryā parihṛtāni duhre
2.3.5	sa yathā spandanāṃ rajjubhir vyapatatya duhyur evam etāny upariṣṭād vyūḍhe daśarātre gāyatryā parihṛtāni duhre
2.3.6	sa yathā upasṛjed evaṃ tad yad gāyatramukhas tryaho yathābhidadhyād evaṃ tad yad gāyatramadhyo yathāpahṛtya duhyād evaṃ tad yad gāyatrottamaḥ
2.3.7	tasmād upariṣṭād evopetyānīti
2.3.8	tad u hovāca śāṭyāyanir yo vā eṣa candramā eṣa vāva saṃvatsara eṣa prajāpatir eṣa māsa iti
2.3.9	etāvān vāvaiṣa yāvān māsaḥ
2.3.10	etaṃ vāvaiṣa āptvā punaḥ palyayate
2.3.11	sa pañcadaśa rātrīr ūrdhva eti pañcadaśārvāṅ
2.3.12	yā āpūryate tā ūrdhva ety atha yā apochaṃs tā arvāṅ
2.3.13	sa āpūryamāṇo 'muṃ lokaṃ gacchati
2.3.14	so 'munā lokena saṃspṛśyānnaṃ bhavati
2.3.15	sa yad asya tatra svadyaṃ tat svada ity apochann imaṃ lokaṃ āgacchati
2.3.16	sa imā apa oṣadhīḥ praviśati
2.3.17	sa imā apa oṣadhīḥ praviśyāsv apsv oṣadhīṣv ātmānaṃ nyudyāpūryamāṇo 'muṃ lokaṃ gacchati
2.4.1	sa evam eva punaḥ palyayamānas saṃvatsaram āpnoti
2.4.2	sa yāvaddha vai dvādaśabhis saṃvatsarair avarunddhe tāvad ekenaiva saṃvatsareṇāvarunddhe ya evaṃ vidvān māsimāsi pṛṣṭhāny upaiti
2.4.3	tān etāṃś caturo 'bhiplavān upayanti
2.4.4	teṣāṃ caturviṃśatī rātryaḥ
2.4.5	caturviṃśatyardhamāsas saṃvatsaraḥ
2.4.6	tad eṣām upariṣṭāt saṃvatsarasya māsimāsi saṃvatsara āpto bhavati
2.4.7	pṛṣṭyaṃ pañcamam upayanti
2.4.8	tad eṣāṃ upariṣṭāt saṃvatsarasya māsimāsi pṛṣṭhāny upetāni bhavanti
2.4.9	atha ha smāha mahitthaś śainmiṣir yaṃ vā imam āhur apṛṣṭo 'dhuvakoṣṇīṣaḥ kulasya kulasyodbhidā veṣṭata ity eṣa ha vāva so 'pṛṣṭho 'dhuvakoṣṇīṣo ya eva nirhṛtapṛṣṭhyaṣ ṣaḍahaḥ
2.4.10	te kiṃ tat pṛṣṭhyasya ṣaḍahasya stomān eva kurvanta ādriyeran
2.4.11	abhiplavān evaitān pañcopetyopariṣṭād eva pṛṣṭhāny upetyānīti
2.5.1	asau vā ādityo 'trāgra āsīd yatraitac cātvālam
2.5.2	sa idaṃ sarvaṃ prātapat
2.5.3	tasya devāḥ pradāhād abibhayuḥ
2.5.4	te 'bruvan sarvaṃ vā ayam idaṃ pradhakṣyati
2.5.5	etem ūrdhvam udūhāmeti
2.5.6	taṃ ṣaḍbhir māsair ūrdhvam udauhan
2.5.7	tam ekaviṃśe viṣuvaty adhyādadhuḥ
2.5.8	sa eṣa ekaviṃśe viṣuvaty adhyāhitas tapati
2.5.9	tad ye ca ha vā ita ūrdhvā lokā ye cāmuto 'rvāñcas teṣām eṣa etad ubhayeṣāṃ viṣuvati
2.5.10	tad yad ubhayeṣāṃ viṣuvati tasmād viṣuvān saḥ
2.5.11	yathā vai rathanābhāv arās samagrā evaṃ haitasmin sarve lokās samagrāḥ
2.5.12	tān vā etān eke parastād viṣuvata ūrdhvān eva ṣaḍahān upayanti
2.5.13	yathaivaita ā viṣuvata upayanty evam evāpi parāñcaḥ
2.5.14	parāṅ vai svargo lokaḥ
2.5.15	parāñca etaṃ svargaṃ lokaṃ rohāma
2.5.16	pratyavarohas sa yad arvāñca upeyāma
2.5.17	athaivam apratyavarūḍham iti vadantas te ye ha te tathopayanti ya evaṃ tasmād ādityād arvāñco lokās tān evāpnuvanti
2.5.18	yady api bahūn saṃvatsarān upayanty atha tān evāpnuvanti
2.5.19	atha ya evaitān parācaś cārvācaś ca ṣaḍahān upayanti ta evaitān ubhayān lokān āpnuvanti parāṅ iyān arvāṅ iti
2.6.1	sa imaṃ lokam antikād abhyatapat
2.6.2	te vāyum avastāt paryauhan
2.6.3	tenainam aśamayan
2.6.4	apo ha vā eṣa etad bibharti
2.6.5	te 'dbhir evainaṃ tad aśamayan
2.6.6	so 'muṃ paraṃ lokaṃ prātapat
2.6.7	te candramasaṃ parastāt paryauhan
2.6.8	tenainam aśamayan
2.6.9	prajāpatir vai candramāḥ
2.6.10	prajāpatinaivainaṃ tad aśamayan
2.6.11	triṣu ha vā ayam idaṃ lokeṣu pavate
2.6.12	triṣu tata ādityas triṣu nakṣatrāṇi tasmāt tāny aṇiṣṭhāṇi parārdhyāni hy ete ha vāva dvādaśa devalokāḥ
2.6.13	atha yathoṣaso vā yad vaivam evānye lokāḥ
2.6.14	sa imaṃ lokam okaṃ prajānann abhyavāvidhyat tantribhiḥ
2.6.15	svarasāmabhir avastād upādadhuḥ
2.6.16	so 'muṃ paraṃ lokaṃ prāpaśyat
2.6.17	tam ud evāvidhyat tantribhiḥ
2.6.18	svarasāmabhiḥ parastād upādadhuḥ
2.6.19	tam etad atrāspṛṇvan
2.6.20	yad aspṛṇvaṃs tat svarāṇāṃ svaratvam
2.6.21	saptadaśā svarasāmāno bhavanti
2.6.22	annaṃ vai saptadaśam
2.6.23	annādya evainaṃ tad adhyādadhuḥ
2.6.24	atho prajāpatir vai saptadaśaḥ
2.6.25	prajāpatinaivainaṃ tad annādye 'dhyādadhuḥ
2.6.26	sa eṣo hi pūrve 'nnādye 'dhyāhitas tapati
2.6.27	te vā ete svarasāmāna ekapañcāśat satriṃśinīr virājas saṃpadyante pañcaviṃśatir avastāt pañcaviṃśatiḥ parastāt
2.6.28	atha yaikapañcāśī tasyām eṣa etan madhye vyūhyādhyāhitas tapati
2.6.29	tan na śoko na himo nāśanāyati na pipāsati nāsya kā canāvṛttir asti
2.6.30	na ha vā aśanāyati na pipāsati nāsya kā canāvṛttir bhavati ya evaṃ veda
2.7.1	sa yathā sarpiṣaḥ kumbhaṃ vā madhukumbhaṃ vā jālodditāśayaṃ hriyerann evam evaiṣa etābhir virāḍbhiḥ parigṛhītaḥ
2.7.2	prāñ ca pratyañ ca yata etābhir dhṛtaḥ
2.7.3	tān vā etān eke svarasāmno 'gniṣṭomān eva kurvanti stotrabṛhatīm idaṃ kurma iti vadantaḥ
2.7.4	ye vai trayo 'gniṣṭomāṣ ṣaṭtriṃśat tāni stotrāṇi
2.7.5	dvādaśaikasya dvādaśaikasya dvādaśaikasya tat ṣaṭtriṃśat
2.7.6	ṣaṭtriṃśadakṣarā vai bṛhatī
2.7.7	bṛhatī svargo lokaḥ
2.7.8	saitaṃ spṛśati
2.7.9	te bṛhatyaitaṃ svargaṃ lokaṃ gacchāmeti
2.7.10	te ha te gacchanty eva yathā tv ṛte 'nnād gacched evam
2.7.11	atha yad ukthyā bhavanti
2.7.12	paśavo vā ukthāni
2.7.13	annaṃ paśavaḥ
2.7.14	sa yathānnena saha śreyāṃsaṃ pratinandantam upeyād evam evainam etad ukthyai svarasāmabhir upayanti
2.7.15	atho haitau devatattvāv eva yad viśvajidabhijitau
2.7.16	annam etad yat svarasāmānaḥ
2.7.17	sa yathā sūnāyām annam ādhāya śreyasa upahared evam evāsmā etad viśvajidabhijidbhyām etad annam upaharati
2.7.18	atho haiṣā śāntir eva kriyate
2.7.19	agniṣṭomasāma syād āgnimārutaṃ śastraṃ viṣuvān
2.7.20	ka etāṃs trīn agnīn abhyupetya śobhayataḥ pradagdho haiva śayīta
2.7.21	tad yad ukthāny antareṇa bhavanti
2.7.22	paśavo vā ukthāni
2.7.23	annaṃ paśavaḥ
2.7.24	annenaitam aśamayan
2.7.25	nārmedhenaivainaṃ tac chamayitvāntata upayanti
2.8.1	tā u vā etau viśvajidabhijitau
2.8.2	aṣṭāv anyas satriṃśinīr virājas saṃpadyante 'ṣṭāv anyaḥ
2.8.3	ayaṃ vai loko 'bhijid asau viśvajit
2.8.4	paśava svarasāmānaḥ
2.8.5	tad yad abhijitā stutvā svarasāmabhi stuvate 'sminn evaital loke paśūn pratiṣṭhāpayanti
2.8.6	atha yat svarasāmabhi stutvā viśvajitā stuvate tasmād amutaḥpradānāt paśavo jīvanti
2.8.7	tasya vā etasya vaiṣuvatasyāhno daśa ca pañcaviṃśāni stotrāṇi bhavanti dve ca stotriye
2.8.8	tato yāni daśa pañcaviṃśāni stotrāṇi mahāvrataṃ tat
2.8.9	tair asya vaiṣuvate 'hani mahāvratam upetaṃ bhavati
2.8.10	atha ye dve stotriye āditya eva sa etasminn ahan pratiṣṭhitaḥ
2.8.11	atha ha sma vā etat purā trir mahāvratam upayanty ārambhaṇīye 'han vaiṣuvate mahāvratīye
2.8.12	tasya vā etasyārambhaṇīyasyāhnaś caturdaśa ca pañcaviṃśāni stotrāṇi bhavanti daśa ca stotriyāḥ
2.8.13	tato yāni caturdaśa pañcaviṃśāni stotrāṇi mahāvrataṃ tat
2.8.14	tair asyārambhaṇīye 'hani mahāvratam upetaṃ bhavati
2.8.15	atha yā daśa stotriyā daśākṣarā virāṭ
2.8.16	annaṃ virāṭ
2.8.17	teno hāvasena yanty ā vaiṣuvatād ahnaḥ
2.8.18	atha ye dve stotriye viṣuvato 'tiricyete tad u hānnapānam
2.8.19	dvayam u ha vā annasya rūpaṃ yac caivāśnāti yac ca pibati
2.8.20	sa yathāśnaṃś ca pibaṃś ceyād evam evaitad etābhyāṃ yanty ā mahāvratīyād ahnaḥ
2.8.21	ta etaṃ svargaṃ lokam āgacchanti
2.8.22	etan mahāvratīyam ahaḥ
2.8.23	eṣa vāva svargo loko yan mahāvratīyam ahaḥ
2.8.24	sa ya etad evaṃ veda trirupetam asya mahāvrataṃ bhavati gacchati svargaṃ lokam
2.9.1	tad āhus tam īṃ hinvanty agruva ity evaitasyāhnaḥ pratipat kāryeti
2.9.2	tam arkebhis taṃ sāmabhir iti śīrṣṇas tad id āsa bhuvaneṣu jyeṣṭham ity ātmanaḥ
2.9.3	tat tad itīva vā etenāhnā caranti
2.9.4	tato ha vai prajāpatiḥ
2.9.5	tato ha vā eṣa sarvāsāṃ devatānām
2.9.6	tat pitaitad ahaḥ prajetarāṇi
2.9.7	sa yathā putraḥ pitaram āgatya tata tateti hvayet tādṛk tat
2.9.8	so vā ubhayarūpā bhavati
2.9.9	tam iti vai puṃso rūpam agruva iti striyai
2.9.10	ubhayam u ha vā etad bhūtvā prajāpatiḥ prajajñe
2.9.11	tad āhur abhyudite vaiṣā pratipat
2.9.12	yoge tv āgate pavasva vāco agriya ity eva pratipat kāryeti
2.9.13	mano vai prajāpatiḥ
2.9.14	mano vai vāco 'gram
2.9.15	tad enaṃ tat svenaiva rūpeṇārabhante
2.9.16	so vai mithunābhavati
2.9.17	pavasveti vai puṃso rūpaṃ vāca iti striyai
2.9.18	tad etan mithunaṃ prajananaṃ kriyate
2.9.19	mithunena jāyate ya evaṃ veda
2.9.20	tasmād eṣaiva pratipat kāryā
2.9.21	upāsmai gāyatā nara iti dvitīyā
2.9.22	tad etasmād ahno na yanti
2.9.23	davidyutatyā ruceti tṛtīyā pratyakṣam etasyāhno rūpam
2.9.24	tam īṃ hinvanty agruva iti caturthī yābhyuditā pratipat tāṃ ned antarayāmeti
2.10.1	sanā ca soma jeṣi ceti daśarcaṃ bhavati
2.10.2	ṛṣayo vā etad ṛddhikāmā upotthānaṃ priyaṃ vāco 'paśyan
2.10.3	athā no vasyasas kṛdhy athā no vasyasas kṛdhīti tenāstuvata
2.10.4	tato vai te sarva evārdhnuvan
2.10.5	sarve haivardhnuvanti ya evaṃ vidvāṃsa etena daśarcena stuvate
2.10.6	tasmin ha smāha śaktir virājaṃ geyāṃ sanā ca soma jeṣi ca pavamāna mahi śrava ekaṃ dve trīṇi catvāripañca ṣaṭ saptāṣṭau nava daśa huṃbhā oi bhūr iti
2.10.7	tad āhuḥ kṛtrimevaiṣā virāḍ upākāryeva
2.10.8	saṃpadaṃ lobhayati
2.10.9	om ity etad evākṣaraṃ geyam iti
2.10.10	etad dha vā idaṃ sarvam akṣaram
2.10.11	yathā sūcyā palāśāni saṃtṛṇṇāni syur evam etenākṣareṇeme lokās saṃtṛṇṇāḥ
2.10.12	daśadhā vā etad atividhyemān kṣarati śatadhemān sahasradhemān
2.10.13	tasmād etad evākṣaraṃ geyam iti paryāso bhavati
2.10.14	yaḥ paryāso kāmas sa na upāpto 'sad iti
2.10.15	tāḥ pañcaviṃśati stotriyās saṃpadyante
2.10.16	pañcaviṃśo vai prajāpatiḥ
2.10.17	prājāpatyaṃ mahāvrataṃ tat tatsalakṣma kriyate
2.11.1	atha ha smāhāryakacit sarvam evaitad ahaś caturviṃśaṃ kāryam
2.11.2	ekam evaitat stotraṃ pañcaviṃśaṃ kuryuḥ
2.11.3	abhyāroho vā eṣa ekasya stotrasya yat sarvaṃ pañcaviṃśaṃ kurvanti
2.11.4	tathaitat stotram anabhyārūḍhaṃ bhavatīti
2.11.5	tad u hovāca śāṭyāyaniḥ kartapatyam ivaitad yan nvāvaikasyai stotriyāyai chidyate yad dvābhyāṃ yat tisṛbhyaḥ
2.11.6	tasya nv eva prāyaścittiṃ vindanti vā na vātha kiṃ yad ekādaśabhyaś chidyate
2.11.7	ko tasya prāyaścittiḥ
2.11.8	ekadevatyaṃ vā etad ahaḥ prājāpatyam eva
2.11.9	prajāpatiṃ vāvaitenāhnā pariveviṣati
2.11.10	tasmāt sarvam evaitad ahaḥ pañcaviṃśaṃ kāryam iti
2.11.11	tasya trīṇi śatāni stotriyā bhavanti dvāṣaṣṭiś ca
2.11.12	tato yāni hi trīṇi śatāni virāṭ sā
2.11.13	atha yā ṣaṣṭir ūdhas tat
2.11.14	atha ye dve stanāv eva tāv etasyaivāhno dohāya
2.12.1	suṣamiddho na ā vahety āprīr ājyaṃ bhavati
2.12.2	yatra ha vai kva cāprīr ājyaṃ prajāpater eva tat
2.12.3	prajāpatim eva tenāprīṇanti
2.12.4	tā naś śaktaṃ pārthivasyeti maitrāvaruṇam
2.12.5	tadvad aha bhavati
2.12.6	aniruktam u vai prājāpatyam
2.12.7	prājāpatye 'haṃs tat tatsalakṣma kriyate
2.12.8	mahaṃ indro ya ojasety aindraṃ bhavati
2.12.9	niṣkasya haitan maṇe rūpam
2.12.10	tasmān niṣkaṃ maṇiṃ srajaṃ purastād bibhrati
2.12.11	tad id āsa bhuvaneṣu jyeṣṭham iti rathasya haitad rūpam
2.12.12	tasmāt tam abhihāyaiva tiṣṭhanti
2.12.13	maha stavāno adriva iti hastino haitad rūpam
2.12.14	tasmāt taṃ pārśvata ivādhirohanti
2.12.15	tāni vā etāni mahadrūpāṇi saṃpadyante
2.12.16	mahadrūpo vai prajāpatiḥ
2.12.17	prājāpatyaṃ mahāvrataṃ tat tatsalakṣma kriyate
2.12.18	upa hainam etāni rūpāṇy akrītāni tiṣṭhante ya evaṃ veda
2.12.19	iyaṃ vām asya manmana ity aindrāgnaṃ bhavati
2.12.20	indrāgnī pūrvyastutir abhrād vṛṣṭir ivājanīti
2.12.21	ajanīti vā āhur jātam
2.12.22	jāyata u etenāhnā
2.12.23	yathā ha vā idam āṇḍān nirbhidyerann evam evaitasmād ahno nirbhidyante
2.12.24	śṛṇutaṃ jaritur havam indrāgnī vanataṃ giraḥ
2.12.25	īśānā pipyataṃ dhiyaḥ
2.12.26	mā pāpatvāya no narendrāgnī mābhiśastaye
2.12.27	mā no rīradhataṃ nide
2.12.28	iti pāpmana evaiṣopahatiḥ
2.13.1	uccā te jātam andhaseti mādhyaṃdinasya pavamānasyāndhasvatīr gāyatryo bhavanti prājāpatyāḥ
2.13.2	prājāpatye 'haṃs tat tatsalakṣma kriyate
2.13.3	tāsu gāyatram uktabrāhmaṇam
2.13.4	athāmahīyavaṃ prājāpatyaṃ sāma prājāpatye 'han kriyate
2.13.5	ahar eva tad rūpeṇa samardhayanti
2.13.6	tenaibhyaḥ samṛddhena svāyāṃ janatāyām ardhukaṃ bhavati
2.13.7	atha dohādohīyaṃ dugdhyā eva etasyāhno dohāya
2.13.8	atha hariśrīrnidhanam
2.13.9	śrīr vai hariśrīrnidhanam
2.13.10	etena vā indras sarveṣāṃ devānāṃ śriyam agacchat
2.13.11	śriyam evaitena gacchanti
2.13.12	tā daśa stotriyā gāyatryāṃ saṃpadyante
2.13.13	daśākṣarā virāṭ
2.13.14	annaṃ virāṭ
2.13.15	mukhaṃ gāyatrī chandasām
2.13.16	mukhata evaitad ātmano 'nnādyaṃ dadhate
2.13.17	punānas soma dhārayety ubhayarūpā bṛhatī bhavati
2.13.18	eṣā ha vā ubhe sāmanī udyayāma
2.13.19	tasmād etāṃ kurvanty eva bṛhatsāmnaḥ kurvanti rathantarasāmnaḥ
2.13.20	ā pṛcchyena sadhasthena pratnena dharuṇena ca
2.13.21	pibācyud indra tvaṃ somam ṛcor garbhe adhyāhitaḥ
2.13.22	iti yatra ha vai kva caiṣā bṛhatī kriyate na haiva tasyendra īśeta taṃ nāgacchet
2.14.1	tāsu rauravaṃ prajñātam agniṣṭomasāma
2.14.2	prajñātam agniṣṭomasāma ned antarayāmeti
2.14.3	athārkapuṣpam annaṃ vā arkaḥ
2.14.4	tasyaitat puṣpaṃ yad āraṇyam
2.14.5	tad dhy araṇye jāyata āraṇyasyaivānnādyasyāvaruddhyai
2.14.6	athābhīśavaṃ tṛptyā eva
2.14.7	tarpayanty evainam etena
2.14.8	atha pañcaviṃśatyakṣaranidhanam āṅgirasam
2.14.9	aṅgiraso vā ṛddhikāmās tapo 'tapyanta
2.14.10	ta etat sāmāpaśyan
2.14.11	tenāstuvata
2.14.12	tato vai te sarva evārdhnuvan
2.14.13	sarve haivardhnuvanti ya evaṃ vidvāṃsa etena sāmnā stuvate
2.14.14	tat pañcaviṃśatyakṣaranidhanaṃ bhavati
2.14.15	pañcaviṃśo vai prajāpatiḥ
2.14.16	prājāpatyaṃ mahāvrataṃ tat tatsalakṣma kriyate
2.14.17	atha naudhasaṃ prajñātaṃ brahmasāma
2.14.18	prajñātaṃ brahmasāma ned antarayāmeti
2.14.19	atha pṛśni annaṃ vai pṛśni annādyasyaivāvaruddhyai
2.14.20	atha rauhiṇakam
2.14.21	etena vai prajāpatir ekaśaphānāṃ paśūnāṃ kāmam ārohat
2.14.22	tad yat kāmam ārohat tad rauhiṇakasya rauhiṇakatvam
2.14.23	kāmaṃ paśūnāṃ rohati ya evaṃ veda
2.14.24	yathā ha vā ima āraṇyāḥ paśavo mṛgā evam ete 'gra ekaśaphāḥ paśava āsuḥ
2.14.25	tān etair eva rauhiṇakasya kiṭkiṭākārair grāmam upānayat
2.14.26	tat trayodaśanidhanaṃ bhavati trayodaśasya māsa upāptyai
2.14.27	tad vā aśītibhis saṃpannam
2.14.28	āśayanty evainam etena
2.14.29	atha dairghaśravasam annaṃ vai dairghaśravasam annādyasyaivāvaruddhyai
2.14.30	atha samantam samantāḥ prajāpaśubhir asāmeti
2.14.31	atha yaudhājayaṃ triṇidhanaṃ savanānāṃ kḷptyai
2.14.32	athauśanam antyaṃ sāma
2.14.33	antyena sāmnāntyaṃ svargaṃ lokam aśnavāmahā iti
2.15.1	tad āhus tavaśśāvyam evaitasyāhnaḥ pṛṣṭhaṃ kāryam iti
2.15.2	tasyaiṣā kalyāṇy eva praśaṃsā na tv evāsmin dvau saṃpādayataḥ
2.15.3	vāmadevyam evety āhuḥ
2.15.4	vāmadevyaṃ hi
2.15.5	tad dha vai pratyakṣaṃ vāmadevyaṃ yad rājanam
2.15.6	tasya prāṇena prastauti
2.15.7	ṛcā vai vāmadevyasya prastauti
2.15.8	prāṇenaitasya hiṃ hiṃ hiṃ prāṇo 'sad iti vai hiṃkurvanti
2.15.9	yathā ha vai vayasa āśaya evaṃ rājanasya vāmadevyam
2.15.10	prajāpatir vai pitādityaḥ putraḥ
2.15.11	prajāpatir vāmadevyam ādityo rājanam
2.15.12	tasmād eṣa etayor ābhāvattaraṃ tapati
2.15.13	etad dhy asmāt tejo nirbhinnam
2.15.14	tad vā aśītibhis saṃpannam
2.15.15	ekaikasyāṃ stotriyāyāṃ dve dve aśītyau saṃpadyete
2.15.16	tāḥ pañcāśad aśītayas saṃpadyante
2.15.17	dve ha vā aśītyāv ahaś caiva rātriś ca
2.15.18	tābhyām enam āśayanti
2.15.19	āśayanty evainam etābhyām
2.15.20	tasya yan nidhana pṛṣṭhāny eva tāni
2.16.1	vāg iti rathantaram
2.16.2	iḍeti vairūpam
2.16.3	tac chakvaryas tad revatayaḥ
2.16.4	svar iti vairājam
2.16.5	bṛhad iti bṛhat
2.16.6	bhā ity asau vā ādityaḥ
2.16.7	bhā ity etad evāsya nidhanam
2.16.8	etasya salomatām aśnute ya evaṃ veda
2.16.9	tad etat sarvāṇi pṛṣṭhāny abhivadaty etena sāmanidhanena
2.16.10	ta u vai pañca pañcaviṃśās sāmanidhanānāṃ saṃstutānāṃ saṃpadyante
2.16.11	tān u etān nidhanair eva hotānuśaṃsati
2.16.12	tad āhur ātmanāgre pratipadyam atha śīrṣṇā
2.16.13	ātmā vā agre 'tha śira iti
2.16.14	tad u ha tad yathā kartaṃ patet tādṛk tad yat pañcaviṃśād ātmanas trivṛc chiro 'bhi pratyavaroheyuḥ
2.16.15	śīrṣṇaiva pratipadyam
2.16.16	sarvā ha vā etad devatā stotraṃ pratyupatiṣṭhanti mayā pratipatsyate mayā mayeti
2.16.17	sa yadi śīrṣṇā pratipadyeta yaiva śiraḥpratipaddevatā bhavati tām eva tenardhnoti
2.16.18	yadi pakṣeṇa yaiva pakṣaupratipaddevatā bhavati tām eva tenardhnoti
2.16.19	yadi pucchena yaiva pucchaṃpratipaddevatā bhavati tām eva tenardhnoti
2.16.20	yady ātmanā yaivātmanaḥpratipaddevatā bhavati tām eva tenardhnoti
2.16.21	antaritā itarā devatā bhavanti
2.16.22	sarvā u ha vai devatāś śīrṣann eveme vai vasavaḥ
2.17.1	ime rudrā ima ādityā ime viśve devāḥ
2.17.2	ayam evāyaṃ loka idam antarikṣam ayam asau loka imā diśa śrotram idaṃ rathantaram idaṃ vāmadevyam idaṃ bṛhad idaṃ yajñāyajñīyam
2.17.3	tad etac chīrṣṇā pratipadyamānas sarvābhir devatābhis sarvair ebhir lokais sarvais sāmabhir anantarāyaṃ pratipadyate
2.17.4	sa yad ito 'nyenāṅgena pratipadyeta yaiva tatpratipaddevatā syāt tām evardhnuyāt
2.17.5	antaritā itarā devatā syuḥ
2.17.6	athaitac chīrṣṇā pratipadyamānas sarvābhir eva devatābhir anantarāyaṃ pratipadyate
2.17.7	atho haitad devatānāṃ priyaṃ yac chīrṣṇā pratipadyate sarvā no nāparātsīd iti
2.18.1	reto vā etad agre praviśati yad gāyatram
2.18.2	tato 'nyāny aṅgāni vikriyante
2.18.3	prāṇo vā eṣa praviśati yad gāyatram
2.18.4	tam anyāny aṅgāny upasaṃsīdanti
2.18.5	sa imān prāṇān ākāśān abhinirmanthati
2.18.6	prāṇo vai gāyatraḥ
2.18.7	gāyatraṃ śira eva
2.18.8	tadāyatano vai prāṇo yac chiraḥ
2.18.9	tasmāt trivṛtaiva śīrṣṇā pratipadyam atha pañcadaśena pakṣeṇātha saptadaśenāthaikaviṃśena pucchenātha pañcaviṃśenātmanā
2.18.10	tad ūrdhvāḥ kīrtim ūrdhvā śriyam ūrdhvā svargaṃ lokaṃ rohanti
2.18.11	atho haiṣāṃ tair eva jyotiṣṭomasya stomaiś śivaiś śāntair etad ahaḥ pariṣṭutaṃ bhavati
2.18.12	atho haiṣām eta eva jyotiṣṭomasya stomāś śivāś śāntāḥ parimādbhājanaṃ bhavanti
2.19.1	tad etat sarvapṛṣṭhaṃ sarvastomam ahaḥ
2.19.2	tad yad etena sāmanidhanena sarvāṇi pṛṣṭhāny abhivadati tena sarvapṛṣṭham
2.19.3	atha yad ete jyotiṣṭomasya stomāś śivāś śāntāḥ parimādbhājanaṃ bhavanti tena sarvastomam
2.19.4	saṃpadā haiva triṇavatrayastriṃśau stomāv abhisaṃpadyete
2.19.5	sarvapṛṣṭhena hāsya sarvastomenaitenāhnā stutaṃ bhavati ya evaṃ veda
2.19.6	tena haitenaike 'pi tṛtīyaṃ kṛtvā stuvata ekaṃ vāvedaṃ sāmeti vadantaḥ
2.19.7	teṣāṃ ha teṣām amuṣmin loke naiva śiraś cānyāni cāṅgāni vijñāyante
2.20.1	piṇḍāḥ piṇḍā iva hi bhavanty akratāḥ
2.20.2	yathāṅgam eva stotavyam
2.20.3	te haivāmuṣmin loke sāṅgās satanavo 'mṛtās saṃbhavanti
2.20.4	atha haike sakṛd eva śīrṣṇe hiṃkurvanti parāṅ etad yac chira iti vadantaḥ
2.20.5	tris trir itarebhyo 'ṅgebhyaḥ
2.20.6	te trayodaśa hiṃkārās saṃpadyante
2.20.7	evaṃ trayodaśasya māsa upāptir iti
2.20.8	tad u ha śaśvan na tathā
2.20.9	trir eva śīrṣṇe hiṃkurvantas tris trir itarebhyo 'ṅgebhyaḥ
2.20.10	te pañcadaśa hiṃkārās saṃpadyante
2.20.11	pañcadaśo vā indraḥ
2.20.12	aindraṃ mahāvrataṃ tat tatsalakṣma kriyate
2.21.1	tad āhur naudhasam evaitasyāhno brahmasāma kāryam iti
2.21.2	tad dha tat pakṣam anuvadati
2.21.3	rathantaram eva śyaitam eva kāryam iti
2.21.4	tad u ha tat pakṣam evānuvadati
2.21.5	bṛhad eva pañcanidhanam eva vāmadevyaṃ kāryam iti
2.21.6	ātmānaṃ haiva tad anuvadati
2.21.7	śrāyantīyam eva kāryam iti na ha vai kiṃ cana śrāyantīyam anuvadati
2.21.8	mahāvaiṣṭambham ava kāryam
2.21.9	tad diṅnidhanaṃ bhavati
2.21.10	diśo vai pṛṣṭhāni
2.21.11	iyam eva prācī dig rathantaram iyaṃ bṛhad iyaṃ vairūpam iyaṃ vairājam amūr mahānāmnīr imā revatayaḥ
2.21.12	digbhyo vā etasmā annādyaṃ haranti
2.21.13	digbhyo vā asmā annādyaṃ hriyate ya evaṃ veda
2.21.14	atho haiṣām etenaiva sarvāṇi pṛṣṭhāni brahmasāmavanti bhavanti
2.21.15	tasmād u haitat sāmaitasmād ahno nāntarityam
2.21.16	tad u satobṛhatīṣu bhavaty utkrāntyā evānapabhraṃśāya
2.22.1	tad āhur ilāndam evaitasyāhno agniṣṭomasāma kāryam iti
2.22.2	tasyaiṣā kalyāṇy eva praśaṃsā
2.22.3	atiricyate yad vyavacchindyurāmaṇīyaṃ tad yad adaḥ pakṣam
2.22.4	ilāndaṃ tad ārbhavasya pavamānasyānuṣṭubhi kāryaṃ yad abhyuditaṃ tan ned antarayāmeti
2.22.5	vāravantīyam eva kāryam iti
2.22.6	tasyaiṣā kalyāṇy eva praśaṃsā
2.22.7	niṣiddham iva tu yāvad dhaiva kṛtvo yajate tāvad bubhūṣati tāvat kāmayate śreyān syāṃ śreyān syām iti
2.22.8	tad ārbhavasyaiva pavamānasya gāyatryāṃ kāryaṃ yad abhyuditaṃ tan ned antarayāmeti
2.22.9	tad u vā āhur yad vāvānyā vāṅ nātivadati tad etasyāhno 'gniṣṭomasāma kāryam
2.22.10	yajñāyajñīyaṃ vāvānyā vāṅ nātivadati
2.22.11	vāg vai yajñāyajñīyam
2.22.12	kuto hi vāg vācam ativadiṣyati
2.22.13	tasmād etasyāhno yajñāyajñīyam evāgniṣṭomasāma kāryam iti
2.22.14	athaitac catustriṃśasaṃmitam anuṣṭubhi kurvanti
2.22.15	trayastriṃśad vai devatāḥ
2.22.16	prajāpatiś catustriṃśaḥ
2.22.17	saprajāpatikā evaitena devā ṛdhnuvanti
2.22.18	atha yad ārambhaṇīye 'haṃs trayastriṃśatsaṃmitaṃ bhavati devatā eva tenardhnuvanti
2.22.19	athaitena saprajāpatikā evaitena devatā antata ṛddhvāptvottiṣṭhanti
2.23.1	tad āhuḥ kāṃ devatāṃ dīkṣamāṇā anuniṣīdanti kām anūttiṣṭhantīti
2.23.2	sa brūyād agniṃ devatānāṃ dīkṣamāṇā anuniṣīdanty ādityam anūttiṣṭhantīti
2.23.3	tasmād dīkṣitān sata āhur āsata iti yady api te śayīrann athottiṣṭheyuḥ
2.23.4	agnir hi devānām āsīnānāṃ śreṣṭhaḥ
2.23.5	agnidevatyā hi tarhi bhavanti
2.23.6	tasmād utthitān sata āhur udasthur iti yady api ta āsīrann atho śayīran
2.23.7	ādityo hi devānām utthitānāṃ śreṣṭhaḥ
2.23.8	ādityadevatyā hi tarhi bhavanti
2.23.9	tad āhuḥ ke bhūtvottiṣṭhantīti
2.23.10	sa brūyān manuṣyā bhūtā dīkṣante devā bhūtvottiṣṭhantīti
2.23.11	ta etad ṛgretasaṃ yajūretasaṃ brahmaṇi yonau reto dadhato yanti
2.23.12	agnāv eva tad āhutībhir abhijuhvato yanti
2.23.13	tasmād dīkṣopasatsu vīva glāyanti
2.23.14	taruṇam iva tarhi reto bhavati
2.23.15	tasmād u strī durhṛdinī vīva glāyati
2.23.16	taruṇam iva hi tarhi reto bhavati
2.23.17	tān stutiśastrais trir vardhayanto 'bhiśṛṇvanto yanti
2.23.18	tasmād garbhā anaśnatas saṃbhavanti
2.24.1	ta ṛṅmayā yajurmayās sāmamayā brahmamayā hiraṇmayā amṛtās saṃbhavanti
2.24.2	ṛṅmayo ha vai yajurmayas sāmamayo brahmamayo hiraṇmayo 'mṛtas saṃbhavaty ṛṅmayāny asyāsthāni bhavanti ya evaṃ veda
2.24.3	tān udgātā purastāt saṃvatsarasya janayitvā hotre prayacchati
2.24.4	tān hotā sūktais sūte
2.24.5	tat sūktānāṃ sūktatvam
2.24.6	tāñ chastraiḥ praśāsti
2.24.7	tac chastrāṇāṃ śastratvam
2.24.8	tān ukthair utthāpayati
2.24.9	tad ukthānāṃ ukthatvam
2.24.10	tebhya etad devyaṃ madhv aśītibhir annādyaṃ prayacchati
2.24.11	madhu hāsyāsmiṃś ca loke 'muṣmiṃś cānnaṃ bhavati ya evaṃ veda
2.24.12	akṣareṇākṣareṇo hāsmai vidyās sarvān kāmān duhre
2.24.13	tasmāt saṃvatsara eva śasyaṃ saṃvatsare procyam
2.24.14	tasmād brāhmaṇo hato na stāyādbhavati
2.24.15	tasmād retas siktaṃ na stāyādbhavati
2.24.16	tasmād u haivaṃ vidvān na stāyādbhavati
2.24.17	aśītibhir vai devā imān lokān imān adhvana āśnuvata
2.24.18	tad aśītīnām aśītitvam
2.24.19	tisṛbhir evemaṃ lokam āśnuvata tisṛbhir antarikṣaṃ tisṛbhir amuṃ catasṛbhir eva diśa āśnuvata catasṛbhir avāntaradeśān ekayāmūm ūrdhvāṃ dvānavāśītayo 'bhavan
2.24.20	nava prāṇāḥ
2.24.21	aśnute prāṇān
2.24.22	saprāṇas saṃbhavati
2.24.23	sarvam āyur eti
2.24.24	nākāmo mriyate
2.25.1	athaiṣaudumbarī rājāsandī
2.25.2	tasyai bṛhadrathantare pūrvau pādau vairūpavairāje aparau śākvararaivate anūcyāni ṛcaḥ prācīnam ātānā yajūṃṣi tiraścīnaṃ sāmāny āstaraṇaṃ vākovākyam atīrokā śrīr upabarhaṇam
2.25.3	tasyai prajāpatiś ca bṛhaspatiś ca pūrvau pādāv adhārayetāṃ somaś ca varuṇaś cāparau
2.25.4	tasyām etam ādityam abhyaṣiñcanta
2.25.5	vasavo rājyāya rudrā vairājyāyādityā svārājyāya viśve devās sāmrājyāya marutas sārvavaśyāya sādhyāś cāptyāś ca pārameṣṭhyāya
2.25.6	tan na haitāvat kayācana devatayā jitaṃ yāvad ādityena
2.25.7	ye hi sutā devānām āsaṃs ta enam asuvata
2.25.8	tasmin diśo apitvam aicchanta yathā rājani vijitiny apitvam icchanta evam
2.25.9	tā abravīd pradānaṃ me prayacchateti
2.25.10	seyaṃ prācī dik prāyacchan mad udayety ahaś ca satyaṃ ca
2.25.11	mām abhy udayety ūrdhvā dik prāyacchat kṣatraṃ ca rāṣṭraṃ ca
2.25.12	mām abhy apakrāmeti dakṣiṇā dik prāyacchad annaṃ ca rathaṃ ca
2.25.13	mām abhy apakrāmety udīcī dik prāyacchad rūpaṃ ca varṇaṃ ca
2.25.14	samayā mām ayety antarikṣaṃ prāyacchat prakāśaṃ cāsaṃbādhaṃ ca
2.25.15	mām abhy astam ayeti pratīcī dik prāyacchad ṛtaṃ ca rātriṃ ca anu mām ātapeti pṛthivī prāyacchat
2.26.1	kṣemaṃ ca vimokaṃ ca
2.26.2	atha hāpa śreyasīr menire
2.26.3	tāḥ prati tvā vayam ātapāma iti yātrāṃ ca prayāṃ ca prāyacchan
2.26.4	adbhir ha vā eṣa etad ety apām evāyanena
2.26.5	tāsām etāsām ūrdhvāś chāyāḥ prati hainaṃ tad ātapanti
2.26.6	sa evam etā diśa upāpnoti
2.26.7	asyai prācyai diśa udeti
2.26.8	abhy udetīmām ūrdhvāṃ diśam
2.26.9	ṣaḍ itthaṃ māsa eti ṣaḍ ittham
2.26.10	samayāntarikṣam eti
2.26.11	abhy astam etīmāṃ aparāṃ diśam
2.26.12	anv imāṃ pṛthivīm ātapati
2.26.13	tad yathā patir jāyā anusaṃcared evam evainā eṣa etad anusaṃcarati
2.26.14	sa aikṣatāham evedaṃ sarvaṃ saṃvṛṇajā iti
2.26.15	sa vaśam eva diva ādatta kṣatraṃ nakṣatrāṇām ātmānam antarikṣasya rūpaṃ vāyor ājñāṃ manuṣyāṇāṃ cakṣaḥ paśūnām ūrjam apāṃ rasam oṣadhīnāṃ carathaṃ vanaspatīnāṃ śiśnaṃ vayasām arciṣam agner hṛdayaṃ pṛthivyai gandhaṃ hiraṇyasya stanayitnuṃ vācas saṅgamaṃ pitṝṇāṃ bhāṃ candramasaḥ
2.26.16	tad yad eteṣāṃ bhūtānām ādatta tad ādityasyādityatvam
2.26.17	sa ya etad evaṃ vedaiṣa evādityo bhūtvaitasyāṃ rājāsandyām āste
2.27.1	na ha brūyāt sattram āsiṣya iti
2.27.2	śramiṣyāmīty eva vaktavyam
2.27.3	dve ha vāva devate sattram āsāte prāṇāpānāv eva
2.27.4	tayos so 'bhyārohaḥ
2.27.5	tad yat tāv idaṃ sattrāyete tasmāt tau sattrasadau
2.27.6	tasmād u śramiṣyāmīty eva vaktavyam
2.27.7	tasyaiṣa ślokaḥ
2.27.8	saptarṣayaḥ pratihitās subhūte
2.27.9	sapta paśyanti bahudhā niviṣṭau
2.27.10	saptaitaṃ lokam upayanty āpaḥ
2.27.11	'svapnajau sattrasadau yatra devā iti
2.27.12	saptarṣayaḥ pratihitās subhūta iti puruṣo vai subhūtam
2.27.13	ta ime saptarṣayaḥ pratihitāḥ prāṇā eva
2.27.14	spata paśyanti bahudhā niviṣṭāv iti bahudhā hy etau niviṣṭau paśyanti yat prāṇāpānau
2.27.15	saptaitaṃ lokam upayanty āpa itīmā dvayīr āpa imā dvayīr imā ekā imā dvayīr avācīḥ
2.27.16	asvapnajau sattrasadau yatra devā ity ete eva te devate / sa ya etad evaṃ veda
2.28.1	yadi ca sa ha sattram āste yadi ca nātha hāsyāsitam eva sattraṃ bhavati
2.28.2	ya u evaṃ vidvāñ chramam upaparaity ete evāsya devate bhāgās sattram āsāte so 'nārtas saṃvatsarasyodṛcaṃ gacchati
2.28.3	asāv eva saṃvatsaro yo 'sau tapati
2.28.4	tasya yad bhāti tat saṃvad yan madhye kṛṣṇaṃ maṇḍalaṃ tat sara ity adhidevatam
2.28.5	athādhyātmam
2.28.6	ayam eva saṃvatsaro yo 'yaṃ cakṣuṣi puruṣaḥ
2.28.7	tasya yac chuklaṃ tat saṃvad yan madhye kṛṣṇaṃ maṇḍalaṃ tat saraḥ
2.28.8	tasyaiṣa ślokaḥ
2.28.9	mad evodeti sūryo 'staṃ mad u ca gacchati
2.28.10	māṃ sarve devā anvāyattā mām u nātyeti kiṃ caneti
2.28.11	mad evodeti sūrya ity evaṃvido ha vāva sūrya udeti
2.28.12	astaṃ mad u ca gacchatīty evaṃvido ha vāvāstam eti
2.28.13	māṃ sarve devā anvāyattā ity evaṃvidaṃ ha vāva sarve devā anvāyattāḥ
2.28.14	mām u nātyeti kiṃ canety evaṃvidaṃ ha vāva na kiṃ canātyeti
2.29.1	tad āhuḥ kiṃ saṃvat kiṃ saraṃ kim ayanam iti
2.29.2	sa brūyāt trayy eva vidyā saṃvat
2.29.3	tāṃ hi sarve devās saṃvāntāḥ
2.29.4	ahorātre eva saraḥ
2.29.5	te hīdaṃ sarvaṃ sarataḥ
2.29.6	āditya evāyanam
2.29.7	sa hy eṣu lokeṣv eti
2.29.8	ity adhidevatam
2.29.9	athādhyātmam
2.29.10	annam eva saṃvat
2.29.11	tad dhīdaṃ sarvaṃ saṃvāntam
2.29.12	vāg eva saraḥ
2.29.13	vācā hi puruṣas sarati
2.29.14	prāṇa evāyanam
2.29.15	sa hy asmin sarvasminn eti
2.29.16	sa ya evam etad adhidevataṃ cādhyātmaṃ ca saṃvatsarāyaṇaṃ vedānārta eva saṃvatsarasyodṛcaṃ gacchati / tad āhuḥ kathaṃ saṃvatsara ekacchandā bārhato bhavatīti
2.30.1	ahobhir iti brūyāt
2.30.2	katham ahobhir iti
2.30.3	atirātrāv ārambhaṇīyamahāvratīye ahanī pṛṣṭhyābhiplavāv abhijit traya svarasāmānaḥ pratyañcas traya svarasāmāno viśvajid goāyuṣī daśarātro vaiṣuvatam eva saptatriṃśam etasmin svarge loke 'dhyūḍham
2.30.4	tasyaiṣa ślokaḥ
2.30.5	tāṃ viṃśatis saptaśatāni cāhuḥ
2.30.6	ṣaṭtriṃśinīṃ bṛhatīṃ kalpamānām
2.30.7	sānuṣṭub bhūtvā paśubhis sayoniḥ
2.30.8	devān pitṝn dadate manuṣyāṃś ceti
2.30.9	tāṃ viṃśatis saptaśatāni cāhur ity ahorātrā eva te
2.30.10	ṣaṭtriṃśinīṃ bṛhatīṃ kalpamānām ity evaṃ ha tad ahobhiṣ ṣaṭtriṃśinī bṛhatī kalpate
2.30.11	sānuṣṭub bhūtvā paśubhis sayonir itīyam eva dig gām āharad iyam aśvam iyam ajām iyam avim
2.30.12	anuṣṭubhe vā etasyai satyai diśaś śulkam āharann ity evaṃ ha tat
2.30.13	devān pitṝn dadate manuṣyāṃś ceti
2.30.14	vāg vā anuṣṭup
2.30.15	vāco vā idaṃ sarvaṃ yatam
2.30.16	evaṃ vai saṃvatsara ekacchandā bārhato bhavatīti
2.31.1	ayam eva spṛṣṭyo yo 'yaṃ pavate
2.31.2	etena hīdaṃ sarvaṃ spṛṣṭam
2.31.3	spṛṣṭyo ha vai nāmaiṣaḥ
2.31.4	taṃ pṛṣṭhya iti parokṣam ācakṣate
2.31.5	sarvān kāmān spṛśati ya evaṃ veda
2.31.6	asāv evābhiplavo yo 'sau tapati
2.31.7	eṣa hīdaṃ sarvam abhiplavate
2.31.8	tad āhur yat pṛṣṭhyābhiplavāv ity ācakṣate 'bhiplavam u vai pūrvam upayanti
2.31.9	kathaṃ pṛṣṭhyaḥ pūrva upeto bhavatīti
2.31.10	sa brūyād yad evāyam avaro vāyuḥ pavate para ādityas teneti
2.31.11	atho yat paraṃ santam abhiplavam avaram upayanti vyatiṣaṅgāyānirmārgāya sarvāyuṣṭāyai
2.31.12	tad āhur yac catvāro 'bhiplavasya stomāṣ ṣaṭ pṛṣṭhyasya kathaṃ tat sabhāram iti
2.31.13	sa brūyād yad evaite sadṛśyau devate vāyuś cādityaś ca tena sabhāram iti
2.31.14	atho yad brahmābhiplavaḥ kṣatraṃ pṛṣṭhyas teno eveti
2.32.1	tad āhur yad ete pṛṣṭhyasya viṣamā stomās trivṛt pañcadaśas saptadaśa ekaviṃśas triṇavas trayastriṃśa iti katham etat samāt samam upetaṃ bhavatīti
2.32.2	sa brūyād brahma vai trivṛt
2.32.3	kṣatraṃ pañcadaśaḥ
2.32.4	brahma vai kṣatrāj jyāyaḥ
2.32.5	tena samāt samam upetaṃ bhavati
2.32.6	viṭ saptadaśaḥ
2.32.7	kṣatram u vai viśo jyāyaḥ
2.32.8	tena samāt samam upetaṃ bhavati
2.32.9	ekaviṃśaṃ stomam anu śūdraḥ
2.32.10	vaiśyo vai śūdrāj jyāyān
2.32.11	tena samāt samam upetaṃ bhavati
2.32.12	triṇavaṃ stomam anu grāmyāḥ paśavaḥ
2.32.13	śūdro vai grāmyebhyaḥ paśubhya śreyān
2.32.14	attā hi sa teṣām
2.32.15	tena samāt samam upetaṃ bhavati
2.32.16	trayatriṃśaṃ stomam anv āraṇyāḥ paśavaḥ
2.32.17	grāmyā vai paśava āraṇyebhyaḥ paśubhya śreyāṃsaḥ
2.32.18	bibhyata itare caranty adhigantetareṣāṃ hantā
2.32.19	tena samāt samam upetaṃ bhavati
2.32.20	tad āhuḥ kasmād ekarūpo 'bhiplavo dvirūpaḥ pṛṣṭhyas samāna eva san vyūḍhaś ca samūḍhaś ceti
2.32.21	sa brūyād yasmād idaṃ brahma brahmaiva
2.32.22	atha yasmād u kṣatriyas san brāhmaṇo bhavati tasmād ekarūpo 'bhiplavo dvirūpaḥ pṛṣṭhya iti
2.32.23	tad dhaitad eke 'bhiplavasya ṣaṣṭham ahar ukthyaṃ kurvanty evaṃ sabhāram iti
2.32.24	tad u hovāca śāṭyāyanir mohayanti te 'bhiplavaṃ ye tathā kurvanti
2.32.25	abrahma tarhi bhavati
2.32.26	tasmāt tathā na kāryam iti
2.32.27	atha haike pṛṣṭhyasya ṣaṣṭhād ahno dvipada uddharanty evaṃ sabhāram iti
2.32.28	tad u hovāca śāṭyāyani svarga eṣa loko yat pṛṣṭhyaṣ ṣaḍahaḥ
2.32.29	yajamāna eṣa nidānena yad dvipadaḥ
2.32.30	tam āyatanāc cyāvayanti
2.32.31	sa ya enāṃs tathā cakruṣo brūyād āyatanād vā cyoṣyante 'smād vā lokād iti tathā haiva syuḥ
2.32.32	tasmāt tathā na kāryam iti
2.33.1	tad āhur yad idaṃ prāyaṇīyam ahas trivṛd ācakṣate prāyaṇīyam ity adaś caturviṃśaṃ katham etat trivṛtā prayataṃ bhavatīti
2.33.2	sa brūyād yad evaite catvāriṃśat trivṛtas saṃpadyante tena trivṛtā prayataṃ bhavatīti
2.33.3	atho yac caturviṃśatyakṣarā gāyatrī teno eveti
2.33.4	tad āhuḥ katham etad vaiṣuvatīyam ahaś chandomyaṃ bhavatīti
2.33.5	sa brūyād yāvanti saptānāṃ caturuttarāṇāṃ chandasām akṣarāṇi tāvaty etasyāhna stotriyāḥ
2.33.6	tena chandomyaṃ bhavatīti
2.33.7	tad āhur yad upariṣṭād viṣuvataś chandomān upayanti kathaṃ purastād viṣuvataś chandomā upetā bhavantīti
2.33.8	sa brūyād ya evaiṣa ārambhaṇīyasyāhnaś caturviṃśaś chāndomikastomas tena purastād viṣuvataś chandomā upetā bhavantīti
2.33.9	atho yad eva pṛṣṭhyasya dve dve ahanī samaste chandomās saṃpadyante teno eveti
2.34.1	tad āhur yat ṣaṭkṛtvaḥ purastād viṣuvataḥ pṛṣṭhyāny upayanti viṣvajiti saptamam upariṣṭāt kathaṃ tat sabhāram iti
2.34.2	sa brūyād yad vā arvācīnaṃ viṣuvatas tad ayaṃ loko yad ūrdhvaṃ viṣuvatas tad asau lokaḥ
2.34.3	āsanna iva vā ayaṃ lokaḥ
2.34.4	prarikta ivāsāv anyaḥ
2.34.5	dvitīyo hy ayaṃ lokaḥ
2.34.6	tad yad viśvajiti saptamam upariṣṭāt pṛṣṭhyāny upayanty evaṃ sabhāram iti
2.34.7	atho ya evam viśvajit pṛṣṭhamayam eva
2.34.8	gaur vai rathataram aśvo bṛhad ajā vairūpam avir vairājaṃ vrīhayaś śakvaryo yavā revatayaḥ
2.34.9	sa eṣa rathas saṃsakto yat pṛṣṭhāni
2.34.10	tasyaiṣo 'kṣo yad gāyatrīṣu bṛhad agniṣṭomasāma bhavaty etasya rathasyānapavyāthāya
2.34.11	atha ya etan nirhṛtapṛṣṭham upayanti viṣaktarathaṃ te viśvajitaṃ śūnyam upayanti
2.34.12	te na kiṃ cana vyaśnuvate
2.34.13	tasmāt pṛṣṭhamaya eva viśvajit kārya iti
2.35.1	tad dhaitad eke svarasāmnāṃ svarāṇy eva pṛṣṭhāni kurvanti
2.35.2	pṛṣṭhena vā ahar ākhyāyate svarasāmāna ity eta ākhyāyante
2.35.3	tasmāt svarasāmnāṃ svarāṇy eva pṛṣṭhāni kāryāṇīti
2.35.4	te cet svarāṇi pṛṣṭhāni kuryur yāni ṣṭaṃ bhavanti tāny ekabṛhatīṣu kuryuḥ
2.35.5	tad u hovāca śāṭyāyanir vayaṃ vāva pratyakṣaṃ svarāṇi pṛṣṭhāni kurmo ye bṛhadrathantare kurmaḥ
2.35.6	idaṃ vai rathantaram ado bṛhat
2.35.7	ābhyām u vai lokābhyām idaṃ sarvaṃ spṛtam
2.35.8	tasmād bṛhadrathantare eva pṛṣṭhe kārye iti
2.35.9	atho haite vicchinnān svarasāmna upayanti ye trīṇy upayanti
2.35.10	sarvāṇy eva kāryāṇi
2.35.11	tathā dvābhyāṃ dvābhyām ahas tāyate
2.35.12	evaṃ saṃgṛhītā svarasāmāno bhavanty avicchinnātho pāpavasyasasya vyāvṛttyā iti / tad dhaitad eke viṣuvato bṛhatīṣv eva bṛhat pṛṣṭhaṃ kurvanti
2.36.1	bārhato viṣuvān bārhato vāsāv ādityaḥ
2.36.2	bṛhatyām eṣa etad adhyūḍhas tapati
2.36.3	tasmād bṛhatīṣv eva bṛhat pṛṣṭhaṃ kāryam iti
2.36.4	atha haike bṛhatīṣv eva divākīrtyaṃ pṛṣṭhaṃ kurvanti
2.36.5	bṛhatyāyatanāni pṛṣṭhāni
2.36.6	idaṃ vā antarikṣaṃ bṛhatī
2.36.7	tasyām ayaṃ vāyur antaḥ pavate
2.36.8	tat pṛṣṭhaṃ tasyā u eva yad dvādaśākṣaraṃ padaṃ tena jagatīṣu kṛtaṃ bhavati
2.36.9	evaṃ tṛtīyasavanam ayātayāma kriyata iti
2.36.10	tad u hovāca śāṭyāyanir jāgato viṣuvān
2.36.11	jāgatam etat sāma
2.36.12	jāgato 'sāv ādityaḥ
2.36.13	yadā hy eṣa udety atha jagad etasyaiva prayāṇam anu praiti
2.36.14	tasmāj jagatīṣv eva divākīrtyaṃ pṛṣṭhaṃ kāryam iti
2.36.15	tato yās tisro jagatyaś catasras tā bṛhatyaḥ
2.36.16	tena bṛhatīṣu kṛtaṃ bhavati
2.36.17	tās saṃstutā aṣṭāviṃśatir bṛhatyas saṃpadyante
2.36.18	teno eva bṛhaty antaritā bhavati
2.36.19	atho haitat prāṇasyaiva reto nirmitaṃ yad divākīrtyam
2.36.20	prajananaṃ jagatī
2.36.21	so 'sāv ādityaḥ
2.36.22	tad yaj jagatīṣu divākīrtyaṃ pṛṣṭhaṃ kurvanti svenaivainaṃ tad āyatanena samardhayanti
2.36.23	tenaibhyaḥ samṛddhena svāyāṃ janatāyām ardhukaṃ bhavati
2.37.1	tad etat pṛcchanti kiṃ tad divākīrtye 'han kriyate yena prajāḥ prajanayati yena ca prajā dādhārayati
2.37.2	sa brūyāt prāṇasyaiva reto nirmitaṃ yad divākīrtyam
2.37.3	prajananaṃ jagatī
2.37.4	tena prajāḥ prajanayati
2.37.5	atha yat prāṇo bhūtvā parāṇi cāvarāṇi cāhāni dādharti teno eva prajā dādhārayati
2.37.6	prāṇa eva divākīrtyam
2.37.7	cakṣuṣī bhrājābhrāje
2.37.8	śrotraṃ vikarṇam
2.37.9	vāg daśastobham
2.37.10	ta ime prāṇā madhyato hitāḥ
2.37.11	tad dhaitad eka udita evājyagrahān gṛhṇanti
2.37.12	udite prātaranuvākam upākurvanti
2.37.13	divākīrtyaṃ vai nāmaitad ahaḥ
2.37.14	tan na rātryā saṃsṛjeyur iti
2.37.15	tad u hovāca śāṭyāyanis sāmabhir vā ahāny abhiṣṭutāny ṛgbhī rātrayaḥ
2.37.16	saiṣāṃ rātrir anabhiṣṭutā śūnyā bhavati
2.37.17	atho prajāpatir eṣa yat prātaranuvākaḥ
2.37.18	tam āyatanāc cyāvayanti
2.37.19	sa ya enāṃs tathā cakruṣo brūyād āyatanād vā cyoṣyante 'smād vā lokād iti tathā haiva syuḥ
2.37.20	tasmād yathaivetareṣām ahnāṃ tathā kāryam
2.37.21	prāṇāpānāv upāṃśvantaryāmau
2.37.22	udite 'nyaṃ juhvaty anudite 'nyam
2.37.23	bahir vai santaṃ prāṇam upajīvanty antas santam apānam
2.37.24	tad yad udite 'nyaṃ juhvaty anudite 'nyaṃ bahis santaṃ prāṇam upajīvāmāntas santam apānam iti
2.37.25	atha ya etāv udite juhvati prāṇāpānāv utkhidanti
2.37.26	sa ya enāṃs tathā cakruṣo brūyāt prāṇāpānāv udakhātsur mariṣyantīti tathā haiva syuḥ
2.37.27	tasmād yathaivetareṣām ahnāṃ tathā kāryam
2.38.1	tāni vā etāni dīkṣamāṇād utkrāmanty agnihotraṃ darśapūrṇamāsau cāturmāsyāni paśubandhaḥ pitṛyajño gṛhamedho brahmaudano mithunam
2.38.2	tad yad dīkṣopasatsu svāheti vratayati tenāsya dīkṣopasatsv anantaritam agnihotraṃ bhavati
2.38.3	yad upāṃśvantaryāmāv udite 'nyaṃ juhvaty anudite 'nyaṃ tena sutyāyām
2.38.4	yat puroḍāśas tena paurṇamāsam
2.38.5	yad dadhi tenāmāvāsyam
2.38.6	yat payasyā tena cāturmāsyāni
2.38.7	yat paśum ālabhante tena paśubandhaḥ
2.38.8	yad upāsanāny upāsyati tena pitṛyajñaḥ
2.38.9	yad dhānāḥ karambho bhavati tena gṛhamedhaḥ
2.38.10	yat saumyam āharati tena brahmaudanaḥ
2.38.11	yat patnīs saṃkhyāpayati tena mithunam
2.38.12	tad dhaika āhuḥ prāṇena tvā saṃbhavāmanīty eva pratiṣṇām abhiprāṇyānīti
2.38.13	tad u hovāca śāṭyāyanir avakīrṇarūpam ivaitat
2.38.14	eko vāva pumān prāṇāve vidyayaivaitad anantaritam atho yad eva yajñāyajñīyasya stotre saṃkhyāpayanti
2.39.1	tad āhur yad anyair anyaiḥ sāmabhi stuvate 'nyā anyā anuśaṃsanty atha kasmāt samānā gṛhā iti
2.39.2	sa brūyād annaṃ vai sāma
2.39.3	annam ṛk
2.39.4	prāṇā gṛhāḥ
2.39.5	anyad anyad vai prāṇebhyo 'nnam āharanti
2.39.6	tasmād anyair anyaiḥ sāmabhi stuvate 'nyā anyā anuśaṃsanti samānā eva gṛhā iti
2.39.7	prāṇā eva sāma
2.39.8	tan mūlam
2.39.9	atha yathā vṛkṣasya skandhāṃsi vā śākhā vā palāśāni vaivam anyāni sāmāni
2.39.10	sa ya etad evaṃ veda sarvāṇy evāsya sāmāni viditāni bhavanti
2.39.11	vāg evark
2.39.12	tan mūlam
2.39.13	atha yathā vṛkṣasya skandhāṃsi vā śākhā vā palāśāni vaivam anyā ṛcaḥ
2.39.14	sa ya etad evaṃ veda sarvā evāsyarco viditā bhavanti
2.39.15	mana eva yajuḥ
2.39.16	tan mūlam
2.39.17	atha yathā vṛkṣasya skandhāṃsi vā śākhā vā palāśāni vaivam anyāni yajūṃṣi
2.39.18	sa ya etad evaṃ veda sarvāṇy evāsya yajūṃṣi viditāni bhavanti
2.40.1	tad āhuḥ kiṃ nātiṣṭuvanti kiṃ nātiśaṃsanti kiṃ nātigṛhṇantīti
2.40.2	sa brūyāt prāṇam eva nātiṣṭuvanti
2.40.3	stute vai prāṇa eva pariśiṣyate
2.40.4	vācam eva nātiśaṃsanti
2.40.5	śaste vai vāg eva pariśiṣyate
2.40.6	mana eva nātigṛhṇanti
2.40.7	gṛhīte vai mana eva pariśiṣyate
2.40.8	nātiṣṭutaṃ nātiśastaṃ nātigṛhītam evaṃvidas saṃpannam eva bhavati
2.40.9	atha ha vai samṛddha eva yajña upāsitavyaḥ
2.40.10	yad adhīyann anupahanyamānaḥ karoti tat svargyam
2.40.11	svargyaṃ ma etat svargaloka etena bhaviṣyāmīty eva tad vidyāt
2.40.12	atha yad duradhīyann upahanyamāno viṣiñcan karoti puṣṭis sā prajananam
2.40.13	puṣṭir ma eṣā prajananaṃ bahur bhaviṣyāmi prajaniṣya ity eva tad vidyāt
2.41.1	atha ha vai trayaḥ pūrve 'gnaya āsur bhūpatir bhuvanapatir bhūtānāṃ patiḥ
2.41.2	ayaṃ vai loko bhūpatir antarikṣaṃ bhuvanapatir asāv eva loko bhūtānāṃ patiḥ
2.41.3	atha hāyaṃ bhūtir nāma
2.41.4	teṣāṃ ha vaṣaṭkāraś śīrṣāṇi ciccheda
2.41.5	ta imās tisraḥ pṛthivīḥ praviviśuḥ
2.41.6	tasmād yad agnihotrasya vājyasya vāvaskandet tad abhimṛśed bhūpataye svāhā bhuvanapataye svāhā bhūtānāṃ pataye svāheti
2.41.7	eteṣu haivāsyāgniṣu hutam askannaṃ bhavati
2.41.8	atha ha vai trayaḥ pūrva ṛṣaya āsuś śūrpaṃyavam ashvānā antarvān kṛṣis solvālāḥ
2.41.9	te ha yajñasya kṛntatrāṇi dadṛśuḥ
2.41.10	tasyaitāḥ prāyaścittīr dadṛśuḥ śaṃ ca ma upa ca ma āyuś ca me bhūyaś ca me yajña śivo me saṃtiṣṭhasva yajña sviṣṭo me saṃtiṣṭhasva yajñāriṣṭo me saṃtiṣṭhasveti
2.41.11	tasmād etā darśapūrṇamāsābhyāṃ vā cāturmāsyair vā paśubandhena vā saumyena vādhvareṇeṣṭvopariṣṭāj japet
2.41.12	yad evātra yajñasya vidhuraṃ bhavati tad eva tena śamayati
2.41.13	prāṇa evāviṣuvato vyāno viṣuvān apāno yad ūrdhvaṃ viṣuvataḥ
2.41.14	apāno vā idaṃ sarvam āharati
2.41.15	tasmād vayaṃ parastād viṣuvato 'rvācaṣ ṣaḍahān upaimaḥ
2.42.1	tad dha kratujij jānakir iyapiṃ saumāpaṃ papraccha prāṇena svī3d apānenā3 asmiñ jīvati martyaḥ
2.42.2	tad brūtāt saṃgatebhyaḥ kurūṇāṃ brāhmaṇebhya iti
2.42.3	sa hovācehaivāhaṃ tvāṃ prativakṣyāmīti
2.42.4	taṃ ha pratyuvāca na prāṇena nāpānena
2.42.5	asmiñ jīvati martye vyāno 'dhyakṣaḥ paśos sa taṃ viṣvañcaṃ īryata iti
2.42.6	puruṣo vai paśuḥ
2.42.7	paśurut paśus saḥ
2.42.8	vyāno ha vā etaṃ viṣvañcam īryate
2.42.9	tān vā etān eke parastād viṣuvata ūrdhvān eva ṣaḍahān upayanti
2.42.10	yaṃ vāvaitaṃ pṛṣṭhyaṃ pūrvam upaimas tena vyāvṛttā bhavanti
2.42.11	atho evam ajāmīti
2.42.12	tad u hovāca śāṭyāyanir ubhaye vā eta ūrdhvā bhavanti ye cordhvā ye cārvāñcaḥ
2.42.13	savanair vā eta ūrdhvā bhavanty āpnuma u taṃ kāmaṃ ya āvarteṣv iti
2.42.14	tad āhur yad yathāpāṃ vivarta evam ete yad goāyuṣī
2.42.15	katareṣām ete ahnām
2.42.16	pareṣām avareṣām iti
2.42.17	ubhayeṣām eveti brūyāt
2.42.18	ubhayāni ha vā ete ahāni saṃgṛhya tiṣṭhataḥ parāṇi cāvarāṇi ca
2.42.19	tasmāt tryaheṇānyat tanumahe tryaheṇānyat
2.42.20	sa dvyahas san ṣaḍaho bhavati
2.42.21	tad ūrdhve goāyuṣī bhavata ūrdhvo daśarātraḥ
2.42.22	tad dhaitad eke vihṛte goāyuṣī upayanty upariṣṭād viśvajita āyuḥ purastād daśarātrasya gām
2.42.23	evam ajāmīti
2.42.24	atho evam evaitayoḥ puropāyayanam
2.42.25	tat pramattā naimiśīyā atīyuḥ
2.42.26	te 'tra purastād daśarātrasya sahopeyuḥ
2.42.27	tata idam arvācīnam evopayanti
2.42.28	tad u hovāca śāṭyāyaniḥ prāṇāpānāv etau yad goāyuṣī
2.42.29	annapāne te vicchindanti ye viharanti
2.42.30	atho eṣa vāva devayānaḥ panthā yad goāyuṣī
2.42.31	svarga eṣa loko yad daśarātraḥ
2.42.32	ta etena devayānena pathaitaṃ svargaṃ lokaṃ gacchanti
2.42.33	atha ya ete viharanty etaṃ devayānaṃ panthānaṃ vicchindanti te na kiṃ cana vyaśnuvate
2.42.34	tasmāt sahaivopetye iti
2.43.1	gobalaṃ ha vārṣṇaṃ śāṭyāyanir uvāca pitṛmān asi bhagavaḥ pitāmahavān
2.43.2	saṃvatsarāya dīkṣiṣye 'nu mā śādhīti
2.43.3	tatheti hovāca
2.43.4	ayanaṃ te vakṣyāmi yad vidvān anārtas saṃvatsarasyodṛcaṃ gacchaty utthāyo yogakṣemī paṇāyyo bhavatīti
2.43.5	tān vā etān dvādaśa māso yantīti hovāca
2.43.6	tato yāṃś caturo māso yanty agner eva tān ayanena yanti
2.43.7	agniṃ caiva tena devatānām upāpnuvantīmaṃ ca lokaṃ iti
2.43.8	atha yān aparāṃś caturo māso yanti vāyor eva tān ayanena yanti
2.43.9	vāyuṃ caiva tena devatānām upāpnuvanty antarikṣalokaṃ ceti
2.43.10	yān aparāṃś caturo māso yanty ādityasyaiva tān ayanena yanti
2.43.11	ādityaṃ caiva tena devatānām upāpnuvanty amuṃ ca lokam iti
2.44.1	etad vā ayanam iti hovāca
2.44.2	tad yad vā idam āhur anayanenāgād iti
2.44.3	ya evaitad avidvāṃsas saṃvatsarāya dīkṣante te 'nayanena yanti
2.44.4	atha ya etad evaṃ vedānārta eva saṃvatsarasyodṛcaṃ gacchaty utthāyo yogakṣemī paṇāyyo bhavati
2.44.5	ta etaṃ svargaṃ lokam āgacchanti
2.44.6	etan mahāvratīyam ahaḥ
2.44.7	eṣa vāva svargaloko yan mahāvratīyam ahaḥ
2.44.8	tat pañcaviṃśaṃ bhavati
2.44.9	tato yā viṃśatir virāṭ sā
2.44.10	atha yāś catasra imā eva tāś catasro diśaḥ
2.44.11	atha yā pañcaviṃśīyam eva sordhvā dik
2.44.12	diśo vai yatra samudaśrayanta tad eṣo 'tyagro nāma loko 'bhavad ya eṣa tapati
2.44.13	etam evaitat pañcaviṃśyābhyārohanti
2.44.14	etasya salokatāṃ gacchanti
2.44.15	tad āhur yad etenāhnā bhūyiṣṭham īpsanti yan mahāvratīyenātha kasmād ayaṃ vāraṇaḥ pañcaviṃśastomaḥ kriyata iti
2.44.16	kṛtsnasyānnādyasyāvaruddhyā iti brūyāt
2.44.17	puruṣam eva pañcabhi stotriyābhir avarunddhe gāṃ pañcabhir aśvaṃ pañcabhir ajāṃ pañcabhir aviṃ pañcabhiḥ
2.44.18	sa eṣa kṛtsnasaivānnādyasyāvaruddhyā antataḥ pañcaviṃśastomaḥ kriyata iti
2.44.19	atha yāv atirātrau pratiṣṭhaiva sā
2.44.20	asminn eva loke prāyaṇīyenātirātreṇa pratiṣṭhāya prayanti
2.44.21	amuṣmin loka udayanīyenātirātreṇa pratiṣṭhāyodyanti
2.44.22	te hāpy abubhūṣanta iva bhavanti praty iva tiṣṭhanti
2.45.1	athaiṣaudumbarī rājāsandī
2.45.2	tāṃ haike prācīm eva nidadhati
2.45.3	udīcīm eva nidadhyāt
2.45.4	tasyā imāv avāntaradeśau pūrvau pādāv imāv aparāu
2.45.5	tāṃ haike prācīm evādhirohanti
2.45.6	tad u hovāca śāṭyāyanir udañco vai sāmārtvijyaṃ kurvanti
2.45.7	udīcinadevatyā udgātāraḥ
2.45.8	udīcyaivāruhyeti
2.45.9	tāṃ haike namaskāreṇaivādhirohanti namas te 'stu bhagavati vidma tvā sā naś śivaidhīti
2.45.10	tūṣṇīṃ haivaike 'dhirohanti
2.45.11	mano vai prajāpatiḥ
2.45.12	prājāpatyam etad ahar iti
2.45.13	tām anenāgre 'dhirohed athānenāthānenāthānenāmṛtaṃ gamayeyam iti
2.45.14	athāsmā ārūḍhāya vāṇaṃ śatatantrīm āharanti
2.45.15	tam etena saṃtānena saṃtanoti
2.45.16	bhūr bhuva svaḥ
2.45.17	vadā vadā vadā vadī vadā vadoruḥ
2.45.18	pṛthus sugas sugantuḥ
2.45.19	karmaḥ karaṇaḥ karaḥ kariṣyan
2.45.20	aindrīṃ vācaṃ bṛhatīṃ viśvarūpām
2.45.21	śatāyuṣaṃ pravada deva vāṇa
2.45.22	iti
2.45.23	athendraṇatayā ceṣīkayā vetasaśākhayā collikhati mano jyotir iti vāk satyam iti mano bhadra iti
2.45.24	taṃ prayacchati
2.46.1	athaitā anyāḥ parimādaḥ kurute
2.46.2	atha stute
2.46.3	atha śīrṣṇāgre stute 'tha dakṣiṇena pakṣenāthottareṇātha pucchenātmanottamena
2.46.4	tat salomāya
2.46.5	śīrṣṇodgātā pratipadyata ātmanā hotā
2.46.6	yāṃ hy eva prāha tayā pratipadyate
2.46.7	atha yad anyāṃ prāhānyayā pratipadyate viloma tat
2.46.8	atha haika ātmanaivāgre pratipadyante
2.46.9	tad u hovāca śāṭyāyanir yathāndho dvāram ṛcchet tādṛk tad iti
2.46.10	atha haike stutvāivopāvaruhyaitad ahaś śasyamānam īkṣamāṇā āsate
2.46.11	tad u hovāca śāṭyāyanir īśvaraḥ pāpīyān bhavitor yas tathā karoti
2.46.12	kṣatraṃ vai sāma
2.46.13	viṭ chastram
2.46.14	upary evāsīta
2.46.15	rājānam evāhriyamāṇaṃ pratyavarohet
2.46.16	tathāsya rājā pratyavarūḍho bhavati
2.46.17	tasyai pratyavarohaḥ
2.46.18	mahī dyauḥ pṛthivī ca na imaṃ yajñaṃ mimikṣatām
2.46.19	pipṛtāṃ no bharīmabhir iti
2.46.20	tām etām āsandīm uttarataḥ paryāhṛtya nidadhati
2.47.1	tad āhur yad vihṛtam etad ahaś śasyate vihṛtāsu studhvā3 avihṛtāsū3 itivihṛtāsv iti brūyāt
2.47.2	ya etā rājanyasya devatās tābhir vihṛtaṃ bhavati
2.47.3	tad yad gāyatrīṣu śiro bhavati bṛhatīṣu ca kakupsu ca pakṣau dvipadāsu ca pucchaṃ triṣṭupsv ātmā katham ato vihṛtaṃ bhavatīti
2.47.4	etasyātmanaḥ pañcaviṃśaṃ śataṃ triṣṭubho bhavanti
2.47.5	tato yac chatam āyuṣ ṭat
2.47.6	atha yāḥ pañcaviṃśatiḥ puruṣas saḥ
2.47.7	pañcemāḥ pañcemāḥ pañcemāḥ pañcemāś catvāri prāṅgāni
2.47.8	ātmā pañcaviṃśaḥ
2.47.9	sa eṣa śatāyuḥ puruṣaḥ
2.47.10	tad āhur yad anyās triṣṭubhas saṃpūrṇākṣarāsu stuvata iti
2.47.11	sa brūyāt traiṣṭubho vai puruṣas triṣṭubyoniḥ
2.47.12	tānīmāni puruṣasyānyūnāni
2.47.13	tasmād vyūnākṣarāḥ
2.47.14	atha yad viṣameṇa samas teno saṃpūrṇākṣarā iti
2.47.15	tad āhur yat pañcaviṃśaḥ puruṣaḥ puruṣasyaitat stotram ity āhuḥ
2.47.16	atha kasmād etāni viṣamāṇi sāmāni kriyante puruṣasya sarvatāyā iti
2.47.17	sa brūyān mano vai prajāpatiḥ
2.47.18	prajāpatiḥ puruṣaḥ
2.47.19	tasyaiṣo antar ātmā yad etāḥ pañcaviṃśati stotryāḥ
2.47.20	atho yathā puruṣasya keśā nakhā lomāni śmaśrūṇi tādṛk tat
2.47.21	yad etāni viṣamāṇi sāmāni kriyante puruṣasya sarvatāyā iti
2.48.1	tad āhur yad bṛhatyāyatanāni pṛṣṭhāni katham ato bṛhatīṣu kṛtaṃ bhavatīti
2.48.2	etasyātmano dvāpañcāśaṃ śataṃ bṛhatayo bhavanty ekā ca kakup
2.48.3	tena bṛhatīṣu kṛtaṃ bhavati
2.48.4	teno eva kakup pṛṣṭhebhyo na cyavata iti
2.48.5	tad āhuḥ kiṃchandāḥ pañcaviṃśa stoma iti
2.48.6	paṅktichandā iti brūyāt
2.48.7	etad dha vai pratyakṣaṃ pañcaviṃśasya stomasya chando yat paṅktiḥ
2.48.8	etasyātmanas saptatriṃśaṃ śataṃ paṅktayo bhavanty ardhapaṅktiś ca
2.48.9	tena paṅktiś chandāḥ
2.48.10	tā u eva dvānavatir atichandasaḥ
2.48.11	atichandā vai sarvāṇi chandāṃsy abhibhavati
2.48.12	tad vā asya tat sarvāṇy eva chandāṃsy upetāni bhavanti
2.48.13	tad āhuḥ katham etat sarvam ahaḥ pañcaviṃśaṃ bhavatīti
2.48.14	saṃpadeti brūyāt
2.48.15	kathaṃ saṃpadeti
2.48.16	padyeti nava śīrṣṇo gāyatryaḥ
2.48.17	tāsāṃ saptaviṃśatiḥ padāni
2.48.18	ṣaṭ chataṃ pakṣayor dvācatvāriṃśat pucchasya
2.48.19	tat yānīmāni saptaviṃśatiś śīrṣṇaḥ padāni tato dve ādāya ṣaṭ chata upadadhati
2.48.20	atha pañcaviṃśaḥ pariśiṣyate
2.48.21	tato yac chataṃ catvāras te pañcaviṃśāḥ
2.48.22	atha yāny aṣṭāv atiricyante tāni dvācatvāriṃśaty upadadhati
2.48.23	tau dvau pañcaviṃśau
2.48.24	pañcaviṃśa eva pañcaviṃśam
2.48.25	sarvaṃ pañcaviṃśaṃ bhavatīti
2.49.1	eṣa vāva yajñānāṃ viṣuvān yad agniṣṭomaḥ
2.49.2	te ye prāñco haviryajñā aupavasathāt te 'piyanti
2.49.3	atha ya uttare yajñakratavas sutyāyāṃ te 'piyanti
2.49.4	yat trivṛd bahiṣpavamānaṃ ye trivṛta stomās tena te 'piyanti
2.49.5	yat pañcadaśāny ājyāni pañcadaśo mādhyaṃdino ye pañcadaśā stomās tena te 'piyanti
2.49.6	yat saptadaśāni pṛṣṭhāni saptadaśa ārbhavo ye saptadaśā stomās tena te 'piyanti
2.49.7	yad ekaviṃśam agniṣṭomasāma ya ekaviṃśā stomās tena te 'piyanti
2.49.8	yad ekaviṃśaṃ sarve stomā abhisaṃpadyante tena sarve stomā apiyanti
2.49.9	ayam evāgniṣṭomo yo 'yaṃ pavate
2.49.10	te ye prāñco yajñakratavo 'gnis te nidānena
2.49.11	atha ya uttare yajñakratava ādityas te nidānena
2.49.12	yadā vā agnir udvāyati vāyum evāpyeti
2.49.13	yadā ādityo 'stam eti vāyum evāpyeti
2.49.14	tasya vā etasya tathaiva vāgniṣṭomasya caturviṃśati stutaśastrāṇi
2.49.15	evaṃ caturviṃśatiḥ purovāto dakṣiṇatovātaḥ paścātvāta uttaratovāta ūrdhvatovāta iti
2.49.16	prāṇa evāgniṣṭomastomaḥ
2.49.17	te ye prāñco yajñakratavo vāk te nidānena / atha ya uttare yajñakratavaś cakṣus te nidānena
2.50.1	yadā vai tūṣṇīm āste prāṇam eva vāg apyeti
2.50.2	yadā svapiti prāṇam eva cakṣur apyeti
2.50.3	tad yad evaṃvid vadati haviryajñair asya tad iṣṭaṃ bhavati
2.50.4	yat prāṇity agniṣṭomenāsya tad iṣṭaṃ bhavati
2.50.5	yad vīkṣata uttarair asya tad yajñakratubhir iṣṭaṃ bhavati
2.50.6	tad yad evaṃvid vadati yat prāṇiti yad vīkṣata etair hāsya tat sarvair yajñakratubhir iṣṭaṃ bhavati
2.50.7	sa eṣa samānaprāyaṇas samānasaṃbandhanas saṃvatsaraḥ
2.50.8	tasya mana eva prāyaṇaṃ vāk saṃbandhanam
2.50.9	sa eṣa saṃvatsaro 'gniṣṭomān evābhisaṃpadyate
2.50.10	ṣaḍ atirātrasyātiyanti trīṇy ukthāni tridevatyas sandhiḥ
2.50.11	trīṇy ārambhaṇīyasyāhno 'tiyanti
2.50.12	atha yatra ha kva cābhiplavas sapta te 'gniṣṭomāḥ
2.50.13	ṣaṭkṛtvaḥ pṛṣṭhyam upayanti
2.50.14	dvayoṣ ṣaḍ atiyanti dvayoṣ ṣaṭ
2.50.15	so 'gniṣṭomaḥ
2.50.16	dvayoṣ ṣaṭ
2.50.17	tad amūni ṣaḍ upadadhāti
2.50.18	so 'gniṣṭomaḥ
2.50.19	agniṣṭomo 'bhijit
2.50.20	nava svarasāmnām atiyanti
2.50.21	tad amūni trīṇy upadadhāti
2.50.22	so 'gniṣṭomaḥ
2.50.23	agniṣṭomo viṣuvān
2.50.24	pratīcāṃ svarasāmnāṃ navātiyanti
2.50.25	pañcakṛtvaḥ pṛṣṭhyam upayanti
2.50.26	dvayoṣ ṣaḍ atiyanti dvayoṣ ṣaṭ
2.50.27	so 'gniṣṭomaḥ
2.50.28	ekasya trīṇi
2.50.29	tāny eṣu navasūpadadhāti
2.50.30	so 'gniṣṭomaḥ
2.50.31	agniṣṭomo viśvajit
2.50.32	goāyuṣoṣ ṣaḍ atiyanti
2.50.33	dvādaśāgniṣṭomā daśarātraḥ
2.50.34	agniṣṭomo mahāvratīyam ahaḥ
2.50.35	ṣaḍ atirātrasyātiyanti
2.50.36	tad amūni ṣaḍ upadadhāti
2.50.37	so 'gniṣṭomaḥ
2.50.38	dvādaśakṛtvaṣ ṣoḍaśinam upayanti
2.50.39	so 'gniṣṭomaḥ
2.50.40	yady u vā atirātre ṣoḍaśinam upayanti mohayanty amūṃ virājas saṃpadam
2.50.41	atīmām agniṣṭomasaṃpadaṃ ricyate
2.50.42	sa ha so 'nidhāno vajro hinasti
2.50.43	atha vā anidhāno vajraḥ
2.50.44	sa eṣa samānaprāyaṇas samānasaṃbandhanas saṃvatsaraḥ
2.50.45	tasya mana eva prāyaṇaṃ vāk saṃbandhanam
2.50.46	sa eṣa saṃvatsaro 'gniṣṭomān evābhisaṃpadyate
2.50.47	saṃpadā hāgniṣṭomāyanaṃ bhavati
2.50.48	upāptāny u tāny ahāni bhavanti yāni saṃvatsare citriyāṇi
2.50.49	tena haitenāyanenobhau kāmāv upāpnoti yaś cāgniṣṭomāyane yaś ca māsi pṛṣṭhe
2.51.1	dvayā ha vai pūrva ṛtava āsuḥ prāṇartavo devartavaḥ
2.51.2	athema etarhy ṛtava eva
2.51.3	prāṇa eva vasanta āsa
2.51.4	vāg grīṣmaḥ
2.51.5	cakṣur varṣāḥ
2.51.6	ārdram iva vai cakṣur ārdrā iva varṣāḥ
2.51.7	śrotraṃ śarat
2.51.8	mano hemantaḥ
2.51.9	yā imāḥ puruṣa āpas sa śiśiraḥ
2.51.10	atha devartavaḥ
2.51.11	vāyur eva vasanta āsa
2.51.12	agnir grīṣmaḥ
2.51.13	parjanyo varṣāḥ
2.51.14	ādityaś śarat
2.51.15	candramā hemantaḥ
2.51.16	yā amūr divyā āpas sa śiśiraḥ
2.51.17	sa yas sa prāṇo vasanta āsa yo vāyur vasantas so 'yam etarhi vasantaḥ
2.51.18	atha yā vāg grīṣma āsa yo 'gnir grīṣmas so 'yam etarhi grīṣmaḥ
2.51.19	atha yaś cakṣur varṣā āsur yāḥ parjanyo varṣās tā imā etarhi varṣāḥ
2.51.20	atha yac chrotraṃ śarad āsa ya ādityaś śarat seyam etarhi śarat
2.51.21	atha yan mano hemanta āsa yaś candramā hemantas so 'yam etarhi hemantaḥ
2.51.22	atha yā imāḥ puruṣa āpaś śiśira āsur yā amūr divyā āpas sa śiśiras so 'yam etarhi śiśiraḥ
2.52.1	ta ete ṣaḍ ṛtavaṣ ṣaḍ diśaḥ
2.52.2	ta eta ṛtavo digbhir mithunā vasanteneyaṃ prācī diṅ mithunā grīṣmeṇeyaṃ varṣābhir iyaṃ śaradeyaṃ hemantenāsau śiśireṇeyam
2.52.3	tad yathā patiṃ jāyā animeṣam īkṣerann evam evainā evaṃvidaṃ dīkṣamāṇam īkṣante
2.52.4	tad yad digbhir īkṣitas tasmād dīkṣitaḥ
2.52.5	sa dīkṣiṣyamāṇa ādityam upatiṣṭheta tvaṃ devatā dīkṣitāsi
2.52.6	sā dīkṣamāṇasya teja indriyaṃ vīryaṃ yaśa ādatse
2.52.7	mā me teja indriyaṃ vīryaṃ yaśa ādithāḥ
2.52.8	tava dīkṣām anu dīkṣa iti
2.52.9	athartūn anv ārohati
2.52.10	ya ṛtava ṛtubhyo 'dhy āsan
2.52.11	purā sūryāc candramasaś ca pūrve
2.52.12	yebhiḥ prajānan pradiśo diśaś ca
2.52.13	tān anv ārohāmi tapasā brahmaṇā ca
2.52.14	iti prāṇartūn anv ārohati
2.52.15	ya ṛtavaś candramaso 'dhi pūrve
2.52.16	ṛcaṃ vācaṃ brahmāṇam ābabhūvuḥ
2.52.17	ity evaṃvidaṃ hy ābhavan
2.52.18	yebhiḥ prajānan pradiśo diśaś ca
2.52.19	tān anv ārohāmi tapasā brahmaṇā ca
2.52.20	iti devartūn anv ārohati
2.52.21	ya eka ṛtus traya ṛtavaś ca
2.52.22	ye ṣaṭ caturviṃśatir ṛtavo ye
2.52.23	dvādaśa saptadaśāny uta viṃśatiś ca
2.52.24	tān anv ārohāmi tapasā brahmaṇā ca
2.52.25	itīmān ṛtūn anv ārohati
2.52.26	sa evam etais tair ṛtubhiḥ parigṛhītaḥ
2.52.27	sa yathā tair ṛtubhiḥ parigṛhīta evam evānārtas saṃvatsarasyodṛcaṃ gacchati
2.52.28	ṛtur ṛtur haivaṃvide kalpate
2.53.1	keśī ha dārbhyo darbhaparṇayor didīkṣe
2.53.2	atha ha sutvā yājñaseno haṃso hiraṇmayo bhūtvā yūpa upaviveśa
2.53.3	taṃ ha keśī3n iti nāmnābhyuvāda
2.53.4	sa ha cukrodha sthaviro 'smi pañcālānāṃ rājā
2.53.5	sa u vai dīkṣito 'smi
2.53.6	ko nu mā3ṃ heyannāmnaivābhivaditum arhatīti
2.53.7	sa hovāca mā krudhaḥ
2.53.8	abhivaditā te tenāsmi yad aham etasyai viśas tvatpūrvo rājāsam
2.53.9	abhivadito vāva te tenāsmi yad adīkṣito 'si
2.53.10	iṣṭāpūrtasya tvam akṣitiṃ vettha
2.53.11	dīkṣām ahaṃ veda
2.53.12	saṃprabravāvahā iti
2.53.13	sa hovāca agnir dīkṣitaḥ pṛthivī dīkṣā vāyur dīkṣito 'ntarikṣaṃ dīkṣā ādityo dīkṣito dyaur dīkṣā prajāpatir dīkṣito mano dīkṣā
2.53.14	sa dīkṣeta yayā dīkṣayāgnir dīkṣitas tayā dīkṣayā dīkṣe yayā dīkṣayā vāyur dīkṣitas tayā dīkṣayā dīkṣe yayā dīkṣayādityo dīkṣitas tayā dīkṣayā dīkṣe yayā dīkṣayā prajāpatir dīkṣitas tayā dīkṣayā dīkṣa iti
2.54.1	atha hetara uvāca
2.54.2	brahmaṇe dadad brūyād brahman manas te dadāni tad anena niṣkrīṇāni brahmann idaṃ dadānīti yad dāsyan syāt
2.54.3	sa yan mano dadāti candramā vai manaś candramasam evāsmai tad dadāti
2.54.4	tad yāvac candramā na kṣīyate tāvad asya tad dattaṃ na kṣīyate
2.54.5	hotre dadad brūyāt dhotar vācaṃ te dadāni tām anena niṣkrīṇāni hotar idam dadānīti yad dāsyan syāt
2.54.6	sa yad vācaṃ dadāty agnir vai vāg agnim evāsmai tad dadāti
2.54.7	tad yāvad agnir na kṣīyate tāvad asya tad dattaṃ na kṣīyate
2.54.8	adhvaryave dadad brūyād adhvaryo prāṇaṃ te dadāni tam anena niṣkrīṇāny adhvaryo idaṃ dadānīti yad dāsyan syāt
2.54.9	sa yat prāṇaṃ dadāti vāyur vai prāṇo vāyum evāsmai tad dadāti
2.54.10	tad yāvad vāyur na kṣīyate tāvad asya tad dattaṃ na kṣīyate
2.54.11	udgātre dadad brūyād udgātaś cakṣus te dadāni tad anena niṣkrīṇāny udgātar idaṃ dadānīti yad dāsyan syāt
2.54.12	sa yac cakṣur dadāty ādityo vai cakṣur ādityam evāsmai tad dadāti
2.54.13	tad yāvad ādityo na kṣīyate tāvad asya tad sattaṃ na kṣīyate
2.54.14	sadasyāya dadad brūyāt sasyātmānaṃ te dadāni tam anena niṣkrīṇāni sadasyedaṃ dadānīti yad dāsya syāt
2.54.15	sa yad ātmānaṃ dadāty ākāśo vā ātmākāśam evāsmai tad dadāti
2.54.16	tad yāvad ākāśo na kṣīyate tāvad asya tad dattaṃ na kṣīyate
2.54.17	hotrakebhyo dadad brūyād dhotrakā śrotraṃ vo dadāni tad anena niṣkrīṇāni hotrakā idaṃ dadānīti yad dāsyan syāt
2.54.18	sa yac chrotraṃ dadāti diśo vai śrotraṃ diśa evaibhyas tad dadāti
2.54.19	tad yāvad diśo na kṣīyante tāvad asya tad dattaṃ na kṣīyate
2.54.20	prasarpakebhyo dadad brūyāt prasarpakā lomāni vo dadāni tāny anena niṣkrīṇāni prasarpakā idaṃ dadānīti yad dāsyan syāt
2.54.21	sa yal lomāni dadāty oṣadhivanaspatayo vai lomāny oṣadhivanaspatīn evaibhyas tad dadāti
2.54.22	tad yāvad oṣadhivanaspatayo na kṣīyante tāvad asya tad dattaṃ na kṣīyate
2.54.23	saiṣeṣṭāpūrtasyākṣitiḥ
2.54.24	sa ya evam etām iṣṭāpūrtasyākṣitiṃ veda na hāsyeṣṭāpūrtaṃ kṣīyate
2.54.25	tad u vā āhur vāg vāva dīkṣito vāg dīkṣā vāg idaṃ sarvaṃ kṣiyati
2.54.26	vāci vāvedaṃ sarvaṃ kṣitam iti vāva tau tat saṃprocāte
2.54.27	tad u hovāca śāṭyāyanī rathantareṇa dīkṣe vāmadevyena dīkṣe bṛhatā dīkṣa ity eva dīkṣeta
2.54.28	atha vimuñceta bṛhatā vimuñce vāmadevyena vimuñce rathantareṇa vimuñca iti
2.54.29	saiṣā dīkṣāyai yuktiś ca vimuktiś ca
2.54.30	sa ya evam etāṃ dīkṣāyai yuktiṃ ca vimuktiṃ ca veda vasīyān eva bhavati
2.55.1	hṛtsvāśayā āllakeyo dantālasya dhaumyasyāntevāsy āsa
2.55.2	atha ha dantālo dhaumyas trayaṃ vedam āprapadaṃ vidāṃ cakāra
2.55.3	tasmād dha sāmavedam anūcya vyājahārasaṃvatsarāya dīkṣiṣya iti
2.55.4	atha ha sma tataḥ puro vipṛcchamānāś caranti saṃvatsarāya dīkṣiṣyāmaha iti
2.55.5	atho ha sma samavasāyānyo 'nyasya varaṇam ākrośamānā nibhṛtyam anupṛcchanta āsate
2.55.6	te ha sma yāvantas saṃpādayanti te ha sma dīkṣante
2.55.7	śaśvad dhaiṣā tad āśīr eva
2.55.8	tat sattraṃ bhavati yat tam eva brāhmaṇaṃ kṛtvottiṣṭhanti yenābrāhmaṇoktena saha dīkṣante
2.55.9	tasmād abrāhmaṇoktena saha dīkṣeta
2.55.10	tasya ha smāsya rājanyabandhoś śārdūlājinaṃ maṇiṃ hiraṇyam upāvahitaṃ bhavati
2.55.11	tad dha sma śrotriyāyopaprahityāha saṃvatsarāya dīkṣiṣye 'nu mā śādhīti
2.55.12	tasmai ha sma rājanyabandhave vaktavyaṃ manyante
2.56.1	sa ha tathaiva palyayamānas somaśuṣmaṃ sātyayajñim ājagāma
2.56.2	taṃ hovāca prācīnayogya saṃvatsarāya dīkṣiṣye
2.56.3	bhagavo 'nu naś śādhīti
2.56.4	tatheti
2.56.5	taṃ ha vadann abhirādhayāṃ cakāra
2.56.6	taṃ hopeyāya
2.56.7	tasmai yademāṃ kḷptiṃ provācābhyūham anujagau prastāvapratihārān vidadhāv atha hainam anuśaśāsa
2.56.8	ayaṃ vāva saṃvatsara iti hovāca
2.56.9	tasyāyam eva devayānaḥ panthā ime vartanyāv iyaṃ gatir iti
2.56.10	sa yad etad evaṃ vedānārta evaṃ saṃvatsarasyodṛcaṃ gacchati
2.56.11	puruṣo vai prajāpatiḥ
2.56.12	prajāpatis saṃvatsaraḥ
2.56.13	sa yo ha puruṣo ya evāyam antarikṣa ākāśa eṣa eva sa puruṣaḥ
2.56.14	tad yad dṛśvad antarikṣe na ramate pūrṇatvaitan na ramate
2.56.15	atho yad asmin sarvasmin antar īkṣate tasmād antarikṣam
2.56.16	atho yad idaṃ sarvaṃ yute tasmād vāyuḥ
2.56.17	atho yad idaṃ sarvaṃ vāti tasmād vātaḥ
2.56.18	tasyaitasyākāśasyātmā damumūḍho yad asāv ādityaḥ
2.56.19	sa eṣa āditye puruṣaḥ
2.56.20	atha yat tataḥ para ākāśas tasyaiṣa ātmā samumūḍho yac candramāḥ
2.56.21	sa eṣa candramasi puruṣaḥ
2.56.22	sa na nānā mantavya iti ha smāha śāṭyāyaniḥ
2.56.23	ya evāyaṃ cakṣuṣi puruṣa eṣa evāditya eṣa candramasīti
2.56.24	tam anayaiva puruṣavidhayāpnoti
2.57.1	prāṇa eva prāyaṇīyo 'tirātraḥ
2.57.2	prāṇo hīdaṃ sarvaṃ prāṇayata
2.57.3	tad yat prāṇayata tasmāt prāṇaḥ
2.57.4	vāg evārambhaṇīyam ahaḥ
2.57.5	vācā hi sarvas saṃvatsaras sarve yajñakratava ārabdhāḥ
2.57.6	tasmād ārambhaṇīye 'han sarvāṇi rūpāṇi kriyante
2.57.7	sarvāṇi ha rūpāṇi vāci
2.57.8	ayam eko 'bhiplavo 'yam eko 'yam eko 'yam ekaḥ
2.57.9	tasyāsyābhiplavasyedaṃ prathamam ahaḥ
2.57.10	tasyedam eva prātassavanam idaṃ mādhyandinaṃ savanam idaṃ tṛtīyasavanam
2.57.11	idam eva dvitīyam ahaḥ
2.57.12	tasyedam eva prātassavanam idaṃ mādhyandinaṃ savanam idaṃ tṛtīyasavanam
2.57.13	idam eva vairūpaṃ tṛtīyam ahaḥ
2.57.14	tasyedam eva prātassavanam idaṃ mādhyandinaṃ savanam idaṃ tṛtīyasavanam
2.57.15	idam eva śākvaraṃ pañcamam ahaḥ
2.57.16	tasmād anenopasaṃgṛhya śaknoti
2.57.17	tasyedam eva prātassavanam idaṃ mādhyandinaṃ savanam idaṃ tṛtīyasavanam
2.57.18	idam eva raivataṃ ṣaṣṭham ahaḥ
2.57.19	tasmād anayā prāśnāti
2.57.20	tasyedam eva prātassavanam idaṃ mādhyandinaṃ savanam idaṃ tṛtīyasavanam
2.57.21	evam asyābhiplavasyaivam asyaivam asya
2.57.22	ayam evātmā pṛṣṭhyaḥ
2.57.23	ima eva nava prāṇāḥ
2.57.24	trivṛt prāyaṇīyam ahar yat prāṇa idaṃ sarvaṃ prāṇayata
2.57.25	tad yat prāṇayata tasmād apy etat prāyaṇīyam ahaḥ
2.57.26	imā eva grīvāḥ pañcadaśam ahaḥ
2.57.27	ojo vai vīryam
2.57.28	grīvā ojaḥ
2.57.29	vīryaṃ pañcadaśaḥ
2.57.30	tasmāt paśavo grīvābhir bhāraṃ vahanti
2.57.31	aṣṭāv ime jatravo 'ṣṭāv ima ūrdhvo jatrus saptadaśaḥ
2.57.32	tad eva saptadaśam ahaḥ
2.57.33	idam evodaram ekaviṃśam ahaḥ
2.57.34	sarve vai stomā ekaviṃśam abhisaṃpannāḥ
2.57.35	sarvam annādyam udare pratiṣṭhitam
2.58.1	trayodaśemāḥ pariśavas trayodaśemā aṇḍapariśus saptaviṃśatī
2.58.2	tad eva triṇavam ahaḥ
2.58.3	trayastriṃśad imāni pṛṣṭikāṇḍāni saha kiṃkālukābhiḥ
2.58.4	tad eva trayastriṃśam ahaḥ
2.58.5	ayam abhijid ayaṃ viśvajic chuklaṃ kṛṣṇaṃ kanīnikā
2.58.6	ta ime traya svarasāmāna ime trayo 'yaṃ viṣuvān
2.58.7	prāṇāpānāv eva goāyuṣī
2.58.8	ima eva daśa prāṇā daśarātraḥ
2.58.9	mana eva mahāvratīyam ahaḥ
2.58.10	udāna evodayanīyo 'tirātraḥ
2.58.11	ta ete daśa prāṇā daśa stomā daśa chandāṃsi
2.58.12	ime ha sapta mukhyāḥ prāṇā dvāv avāñcau nābhyāṃ daśamaḥ
2.58.13	ime ha pṛṣṭhyasya ṣaḍahasya stomāḥ
2.58.14	chandomāḥ pañcaviṃśaḥ
2.58.15	caturdhā imāny u ha sapta caturuttarāṇi chandāṃsi sadvipadāvirāḍaticchandāḥ
2.58.16	prāṇa eva gāyatrī cakṣuṣī uṣṇikkakubhau śrotraṃ jagatī vāg anuṣṭub mano bṛhaty ātmā paṅktir balaṃ triṣṭup
2.58.17	pratiṣṭhā dvipadā māṃsāni virāṭ śarīrāṇy aticchandāḥ
2.58.18	teṣām eṣāṃ saptānāṃ caturuttarāṇāṃ chandasāṃ dvādaśaikaviṃśās saṃpadyante
2.59.1	gāyatryā uṣṇiho 'nuṣṭubhaś caturaśītir akṣarāṇi
2.59.2	te catvāra ekaviṃśāḥ
2.59.3	paṅkteś ca triṣṭubhaś ca caturaśītir akṣarāni
2.59.4	te catvāra ekaviṃśāḥ
2.59.5	bṛhatyai ca jagatyai ca caturaśītir akṣarāṇi
2.59.6	te catvāra ekaviṃśāḥ
2.59.7	atha trayāṇāṃ chandasāṃ daśaśatam akṣarāṇi
2.59.8	viṃśatyakṣarā dvipadā
2.59.9	triṃśadakṣarā virāṭ
2.59.10	ṣaṣṭyakṣarāticchandāḥ
2.59.11	tāni daśaśatam akṣarāṇi saṃpadyante
2.59.12	tato dve ādatte
2.59.13	atha dvādaśa trivṛtas saṃpadyante
2.59.14	tān imān dvādaśa trivṛto dvādaśasyaikaviṃśeṣūpadadhāti
2.59.15	te dvādaśa satriṃśino māsās saṃpadyante / tad etac chandāṃsi trivṛtaṃ caiva stomam abhisaṃpadyante
2.60.1	ekaviṃśaṃ ca vā pañca prāṇaṃ cāgnīñ cādityaṃ ca
2.60.2	atha ye dve akṣare te bṛhadrathantare te ahorātre
2.60.3	so 'rdhamāsas sa māsas sa ṛtus sa saṃvatsaraḥ
2.60.4	tad āhur yat prāṇāś chandāṃsi chandāṃsi stomā ity āhuḥ kathaṃ yajamānaḥ prāṇaiś chandāṃsy apyeti
2.60.5	chandobhi stomāṇ stomair bṛhadrathantare bṛhadrathantarābhyām ahorātre ahorātrābhyām ardhamāsam ardhamāsena māsaṃ māsenartum ṛtunā saṃvatsaram
2.60.6	kutas saṃvatsaro jāyate kva pratiṣṭhita iti
2.60.7	sa vidyād aham eva saṃvatsaro 'smi mayi pratiṣṭhita iti
2.60.8	evaṃvido ha vāva saṃvatsaro jāyata evaṃvidi pratiṣṭhitaḥ
2.60.9	atho āhur āditya eva saṃvatsaraḥ
2.60.10	etaṃ hi sarvā śrīs sarvaṃ yaśas sarve devās sametās tasmād āditya eva saṃvatsara iti
2.60.11	tasya yad bhāti tat saṃvad yan madhye kṛṣṇaṃ maṇḍalaṃ tat sara ity adhidevatam
2.60.12	athādhyātmam
2.60.13	ayam eva saṃvatsaro yo 'yaṃ cakṣuṣi puruṣaḥ
2.60.14	tasya yac chuklaṃ tat saṃvad yan madhye kṛṣṇaṃ maṇḍalaṃ tat saraḥ
2.60.15	atho āhur āditya eva saṃvac candramās saraḥ
2.60.16	tam eṣa sarati
2.60.17	taṃ paurṇamāsyām āpnotīti
2.60.18	tad u vā āhuḥ prāṇa eva saṃvad vāk saraḥ
2.60.19	etābhyāṃ hi samaśnuta iti / tasya vā etasya saṃvatsarasyāgniṣṭomasāmāny eva devayānaḥ panthāḥ
2.61.1	tāni vā etāni rauhiṇakāni nāma
2.61.2	etair vai devā svargaṃ lokam ārohan
2.61.3	yad arohaṃs tasmād rohiṇakāni
2.61.4	tasmād vayam anvaham evāgniṣṭomasāmāni kurmaḥ
2.61.5	atha vartanyau bṛhadrathantare
2.61.6	etābhyāṃ ha vā eṣa etad vartate
2.61.7	tasmād vayam atirātra ubhe bṛhadrathantare kurmaḥ kṛtsnaṃ nas sāma yuktaṃ yajñaṃ vahat kṛtsnena sāmnodṛcam aśnavāmahā iti
2.61.8	atha gatiḥ
2.61.9	yaś caivāsāv āditye puruṣo yaś cāyam adhy ātman tad etat prajāpatyayanam ity evopāsitavyam
2.61.10	etena vā ayanena prajāpatir imām ṛddhim ārdhnod imāṃ vyaṣṭiṃ vyāśnuta
2.61.11	tad yām eva prajāpatir ṛddhim ārdhnod yāṃ vyaṣṭiṃ vyāśnuta tām evarddhim ṛdhnoti tāṃ vyaṣṭiṃ vyaśnute ya evaṃ veda
2.62.1	eṣa vāva dīkṣito ya eṣa tapati
2.62.2	sa eṣa indriyaṃ jyaiṣṭhyaṃ śraiṣṭhyam abhi dīkṣitaḥ
2.62.3	tasya ye 'rvāñco raśmayas tāni śmaśrūṇi ya ūrdhvās te keśāḥ
2.62.4	ahorātre eva kṛṣṇājinasya rūpam
2.62.5	ahar eva śuklasya rūpaṃ rātriḥ kṛṣṇasya
2.62.6	atha yad etan maṇḍalaṃ tā āpas tad annaṃ tad amṛtam
2.62.7	tasminn etasmin maṇḍale tejomayaś chandomayapuruṣaḥ
2.62.8	sa prāṇas sa indras sa prajāpatis sa dīkṣitaḥ
2.62.9	tad etad dīkṣayaiva saṃgṛhītam
2.62.10	tata ābhyaḥ prajābhyo 'nnādyaṃ visṛjate
2.62.11	tasyemā eva diśaḥ patnaya āsan
2.62.12	taṃ hemās tisro diśo 'ticeruḥ
2.62.13	iyaṃ haivāsyānuvratatamāsa yeyaṃ dakṣiṇā dik
2.62.14	tasmād eṣa etām evābhyupāvartate
2.62.15	yady apy uttarata udety athaitām evābhyupāvartate
2.62.16	tasmād yāsya priyā jāyā syāt tāṃ dakṣiṇārdhyāṃ kuryāt
2.63.1	prathamāṃ saṃnahyati prathamāṃ vācayati prathamāṃ pūrṇapātra āgacchaty anantaritāḥ patnaya stha
2.63.2	udag u yajñīyaṃ karma saṃtiṣṭhate
2.63.3	iti nv adhidevatam
2.63.4	athādhyātmam
2.63.5	ayam eva dīkṣito yo 'yaṃ cakṣuṣi puruṣaḥ
2.63.6	tasya yāny arvāñci pakṣmāṇitāni śmaśrūṇi yāny ūrdhvāni te keśāḥ
2.63.7	yad eva śuklaṃ ca kṛṣṇaṃ ca tat kṛṣṇājinasya rūpam
2.63.8	śuklam eva śuklasya rūpaṃ kṛṣṇaṃ kṛṣṇasya
2.63.9	atha yad etan maṇḍalaṃ tā āpas tad annaṃ tad amṛtam
2.63.10	tasminn etasmin maṇḍale tejomayaś chandomayaḥ puruṣaḥ
2.63.11	sa prāṇas sa indras sa prajāpatis sa dīkṣitaḥ
2.63.12	sa haivaṃvid dīkṣamāṇo yathaivaiṣa etad indriyaṃ jyaiṣṭhyaṃ śraiṣṭhyam abhi dīkṣita evam evendriyaṃ jyaiṣṭhyaṃ śraiṣṭhyam abhi dīkṣito bhavati
2.63.13	tasmād u haivaṃvidi dīkṣita īśvaro rāṣṭrāṇi samutkampitoḥ kṣāmarandhra iva hi samābhavati
2.63.14	evaṃ hy etad indriyaṃ jyaiṣṭhyaṃ śraiṣṭhyam abhi dīkṣito bhavati
2.63.15	tasmād u sarvam evābhivadaty ācāryaṃ pitaraṃ kṣatriyam
2.63.16	evaṃ hy etad indriyaṃ jyaiṣṭhyaṃ śraiṣṭhyam abhi dīkṣito bhavati
2.64.1	vicakṣaṇavatīṃ vācaṃ vadati
2.64.2	annaṃ vai vicakṣaṇam
2.64.3	annavatīm eva tad vācaṃ vadati
2.64.4	vicakṣaṇavatīṃ vācaṃ vadati
2.64.5	somo vai vicakṣaṇaḥ
2.64.6	annam u somaḥ
2.64.7	annavatīm eva tad vācaṃ vadati
2.64.8	vicakṣaṇavatīṃ vācaṃ vadati
2.64.9	prāṇo vai vicakṣaṇaḥ
2.64.10	tasya vāg eva mithunam
2.64.11	mithunavatīm eva tad vācaṃ vadati
2.64.12	vicakṣaṇavatīṃ vācaṃ vadati
2.64.13	annaṃ vai vicakṣaṇam
2.64.14	annena hīmāḥ prajā vipaśyanti
2.64.15	tata ābhyaḥ prajābhyo 'nnādyaṃ prayacchati
2.64.16	sa yadāsmai vrataṃ prayacchet sarvam eva vratayet sarvasyānnādyasyāvaruddhyai
2.64.17	yady u pariśiṃṣyād vratapradaṃ brūyād aśāna vā piba veti
2.64.18	yadya u vrataprado 'nucchiṣṭāśī vā syāt pari vā śiṃṣyāt tad adbhir abhyukṣya chāyāyāṃ niṣektavai brūyāt
2.64.19	tad oṣadhībhir abhisaṃchādayitavai brūyāt
2.64.20	tad oṣadhīnāṃ mūlāny upasiñcati
2.64.21	varṣukaḥ parjanyo bhavati yatraivaṃvidvān dīkṣite
2.64.22	dīkṣitā ūdaśūśuṣann itīhāhuḥ
2.64.23	sa yadā dīkṣaṇīyeṣṭis saṃtiṣṭheta yadainam adhvaryur abhyañjayed yadā saṃpavayed athaitam ādityam upatiṣṭheta tvaṃ devatā dīkṣitāsi
2.64.24	sā dīkṣamāṇasyendriyaṃ jyaiṣṭhyaṃ śraiṣṭhyaṃ yaśa ādatse
2.64.25	mā ma indriyaṃ jyaiṣṭhyaṃ śraiṣṭhyaṃ yaśa ādithāḥ
2.64.26	tava dīkṣām anu dīkṣa iti
2.64.27	tasyaiṣā devatā dīkṣamānasyendriyaṃ jyaiṣṭhyaṃ śraiṣṭhyaṃ yaśo nādatte
2.65.1	tam adhvaryur abhyajya prapādyaudgrahaṇāni juhoti
2.65.2	yad audgrahaṇāni juhoti yad asmā audumbaradaṇḍaṃ prayacchaty athaitam āhavanīyam upatiṣṭheta vācā me vāg dīkṣitām agnaye samaṣṭavā u prāṇena me prāṇo dīkṣitāṃ vāyave samaṣṭavā u cakṣuṣā me cakṣur dīkṣitāṃ sūryāya samaṣṭavā u manasā me mano dīkṣitāṃ prajāpataye samaṣṭavā v iti
2.65.3	tad etābhir anārtābhir devatābhir imā svā devatā dīkṣayati
2.65.4	athāhāgnir dīkṣitaḥ pṛthivī dīkṣā sā mā dīkṣā dīkṣeta tayā dīkṣayā dīkṣe
2.65.5	vāyur dīkṣito 'ntarikṣaṃ dīkṣā sā mā dīkṣā dīkṣeta tayā dīkṣayā dīkṣe
2.65.6	ādityo dīkṣito dyaur dīkṣā sā mā dīkṣā dīkṣeta tayā dīkṣayā dīkṣe
2.65.7	prajāpatir dīkṣito mano dīkṣā sā mā dīkṣā dīkṣeta tayā dīkṣayā dīkṣe
2.65.8	vācaṃ ma ṛco 'nu dīkṣantāṃ mano yajūṃṣi prāṇaṃ sāmāni
2.65.9	śraddhāṃ me somo rājānu dīkṣatām
2.65.10	ṛcā dīkṣe yajuṣā dīkṣe sāmnā dīkṣe pṛthivyā dīkṣe 'ntarikeṇa dīkṣe divā dīkṣa ity atra kṛtsno dīkṣitaḥ / atha yasyādīkṣitā ime lokā adīkṣitāni chandāṃsy adīkṣitas somo rājā
2.66.1	taṃ sakāmam abhyaśnuvīta
2.66.2	atha haivaṃvid dīkṣamāna eva sarvān kāmān upāpnoti
2.66.3	tasmād dīkṣāsu na rājānaṃ pariveviṣyāt
2.66.4	yadvrato hy evaiṣa bhavati tadvratā ime lokās tadvratāni chandāṃsi tadvratas somo rājā
2.66.5	athāha bhūr bhuva svas supoṣaḥ poṣais suvīro vīrais suprajaḥ prajayāsam iti
2.66.6	tad etām aparimitām āśiṣam anta āśāste tapo me pratiṣṭheti
2.66.7	tat tapaḥ pratiṣṭhāṃ kurute
2.66.8	śraddhā me 'kṣitir iti tac chraddhām akṣitiṃ kurute
2.66.9	satyaṃ me gṛhapatir ity eṣa vai satyam
2.66.10	satyaṃ ya eṣa tapati
2.66.11	saiṣānārtā devatā
2.66.12	tad etām anārtāṃ devatāṃ gṛhapatiṃ kurute
2.66.13	sa vā eṣa suvrataḥ
2.66.14	yad dhy eṣā khalā syāt sarvam idaṃ pradahet
2.66.15	tasmād gṛhapatis suvrata syāt
2.66.16	sa yad v adīkṣitavrataṃ cared apāpavadyaṃ vā pāpaṃ vaden mithunaṃ vā cared anyad vā mithyākuryād etam evādityam etais sarvair japair upatiṣṭheta
2.66.17	tato haiva dīkṣitaḥ
2.66.18	sa vā eṣa etarhy adīkṣitaḥ
2.66.19	yad v evāsmin dīkṣite yaśa āsīt tad v evāsminn apy etarhi yaśaḥ
2.66.20	tad āhus sa vādya dīkṣeta sa vānyaṃ dīkṣayed ya etasya dīkṣitayaśasasya vyavacchittiṃ vidyād iti
2.66.21	kṛṣṇājinaṃ vāva dīkṣitayaśasam
2.66.22	etad dhi sarveṣāṃ vedānāṃ rūpam
2.66.23	yāni śuklāni tāni sāmnāṃ rūpaṃ yāni kṛṣṇāni tāny ṛcām
2.66.24	yadi vetarathā
2.66.25	yāny eva babhrūṇīva harīṇi tāni yajuṣām
2.66.26	tasmād yady apy enad adṛṣṭo vaste didṛkṣanta evainam
2.66.27	etad dhy asmin dīkṣitayaśasaṃ bhavati
2.67.1	te ye sakṛṣṇājinā apo 'bhyavayanti ya etasmād dīkṣitayaśasād avacchidyante te sarvam ātmānaṃ praplāvya pāpmanā sahodāyanti
2.67.2	sa yadāvabhṛtheṣṭis saṃtiṣṭhetāthonmucya kṛṣṇājinam adbhir abhyukṣed indriyāj jyaiṣṭhyāc chraiṣṭhyān mā yoṣam iti atha yaṃ rātiṃ manyate tasmai prayacchati
2.67.3	athāpa ācāmati bhakṣasyāvabhṛtho 'si bhakṣaṇasyāvabhṛtho 'si bhakṣitasyāvabhṛtho 'sīti
2.67.4	sa yad evātrarjīṣe kiṃ cit saktaṃ bhavati tasyaiṣa bhakṣaḥ
2.67.5	athāpaḥ praviśati
2.67.6	nyañcanaṃ vā etat prapadanaṃ yad āpaḥ
2.67.7	nyañcanam evaitat prapadanaṃ prapadyate pāpmano 'nanvavāyāya
2.67.8	yady āpa syanderan pratisrotaṃ gāheta pāpmānaṃ me nirvahān iti
2.67.9	sarvā u ha tvā āpa syandante
2.67.10	yā u ha sthāvarā avācīs tā syandante 'vāñcam evāsya tāḥ pāpmānaṃ nirvahanti
2.67.11	anyo 'nyasya jāyāpatī pṛṣṭhaṃ pradhāvataḥ
2.67.12	vajro vā āpaḥ
2.67.13	vajreṇaiva tat sarvaṃ pāpmānam apahanāte
2.67.14	atho dvandvam eva tan mithunaṃ prajananaṃ kurvāte prajātyai
2.67.15	snātvā kṣipra udeyāt kṣipre pāpmano vyāvṛttyā iti
2.68.1	unnetar un mā nayety āha
2.68.2	viṣṇur vā unnetā yajño vai viṣṇuḥ
2.68.3	yajña evainaṃ tat sarvasmāt pāpmano vimucyonnayati
2.68.4	ud vayaṃ tamasas pari suvaḥ paśyanto jyotir uttaram
2.68.5	devaṃ devatrā sūryam aganma jyotir uttamam
2.68.6	ity etāṃ japann udaiti
2.68.7	etad vai jyotir uttamaṃ ya eṣa tapati
2.68.8	saiṣānārtā devatā
2.68.9	tad etām anārtāṃ devatām ārabhyodaiti
2.68.10	audumbarīr ārdrās sapalāśās samidhaḥ kurvata edho 'sy edhiṣīmahīti gatvāhavanīye samidham abhyādadhāti samid asi tejo 'si tejo mayi dhehi svāheti
2.68.11	abhyādhāyopatiṣṭhate
2.68.12	apo 'nv acārṣaṃ rasena samasṛkṣmahi
2.68.13	payasvaṃ agna āgamaṃ taṃ mā saṃsṛja varcasā
2.68.14	iti
2.68.15	evam eva patnī gārhapatye 'bhyādhāyopatiṣṭhate
2.68.16	ājyasthālīṃ sasruvām ādāyottareṇāgnīdhraṃ ca sadaś ca parītyāpareṇa gārhapatyam upaviśyopasthe kṛṣṇājinam ādhāya caturgṛhītam ājyaṃ gṛhītvā juhoti mayīndriyaṃ jyaiṣṭhyaṃ śraiṣṭhyam agnir dadhātu svāheti
2.68.17	sa yad evāsmin dīkṣite yaśo bhavati tad asminn utthite yaśo bhavati
2.68.18	tat kṛṣṇājinaṃ nātipādayet srugavadhānaṃ vainat kurvīta haviṣo vādhipeṣaṇaṃ punardīkṣitāyai vainan nidadhīta
2.68.19	eṣā vai kaiśinī dīkṣā
2.68.20	etāṃ ha keśī dārbhyo dīkṣām upaniṣasāda
2.69.1	mṛtyuprajāpatī yad ayajetāṃ tau yajñābhyām evāspardhetām
2.69.2	atha ha tarhi yajñāyudhāny āsur yathemāny etarhīṣṭīṣv āyudhāni
2.69.3	tad yad yajñe stūyate yac chasyate yat pracaryate sā prajāpates senāsa
2.69.4	atha yad vīṇāyāṃ gīyate yan nṛtyate yad vṛthācaryate sā mṛtyos senāsa
2.69.5	tayor ha samāvatyāv eva sene āsatur yāvaty evetarasya tāvatītarasya
2.69.6	tau ha jyog evāvijayamānau ceratur bahūny eva varṣāṇi
2.69.7	sa prajāpatir akāmayata jayeyaṃ mṛtyum iti
2.69.8	sa etāṃ yajñe saṃpadam apaśyad etat saṃkhyānam
2.69.9	tena mṛtyum ajayat
2.69.10	tasya parājitasya rājāśucyat
2.69.11	sa pratyaṅ patitvā patnīśālāṃ prāpadyata
2.69.12	tasmāt patnībhya haya ca yas saṃpadāsuta ity asuta iti haitan na hi so 'sūyata / tasya yāni stutaśastrāṇy āsan yad evaitad vīṇāyāṃ gīyate yan nṛtyate yad vṛthācaryate tāny eva tāni
2.70.1	atha yo yūpa āsīd ya evaiṣa vīṇāyai daṇḍas sa eva saḥ
2.70.2	atha yā raśanā āsan yāny evaitāni vīṇāyā upavāṇāni tā eva tāḥ
2.70.3	atha yo droṇakalaśa āsīd yaivaiṣā vīṇāyai sūnā sa eva saḥ
2.70.4	atha yad adhiṣavaṇaṃ carmāsīd yad evaitad vīṇāyai carma tad eva tat
2.70.5	atha ya uparavā āsan ya evaite vīṇāyā ākāśās ta eva te
2.70.6	atha ye grāvāṇa āsan yāny evaitāni vīṇāyai vādanāni ta eva te
2.70.7	atha yāni sapta caturuttarāṇi chandāṃsy āsan yā evaitās sapta vīṇāyai tantryas tāny eva tāni
2.70.8	atha ye daśarātre stomā āsan yā evaitā daśāṅgulayas ta eva te
2.70.9	tad āhur naitarhi saṃsavo 'sti
2.70.10	yo hi dvitīyo yajña āsīd aśucyat saḥ
2.70.11	eka eva yajñaḥ
2.70.12	prajāpatir yajña eveti
2.71.1	atha vā atas saṃkhyānasyaiva
2.71.2	tasya vā etasya saṃvatsarasya sapta viṃśatiśatāny ahorātrāṇāṃ bhavanti
2.71.3	tā navāśītayaḥ
2.71.4	athāsya savanānām aśītiś ca sahasraṃ ca trīṇi ca
2.71.5	tāvantaḥ pavamānāḥ
2.71.6	tad etac chlokenābhigītam
2.71.7	aṣṭāv etā navatayo bhavanty ahorātrāṇāṃ parivatsarasya
2.71.8	aśītir asmin savanāni trīṇi ca sahasraṃ ca pavamānāś ca sarva iti
2.71.9	athāsya stutaśastrāṇāṃ ṣaṣṭiśate ca dve daśa ca sahasrāṇi
2.71.10	athāsmin dhiṣṇiyā ya agnayo vihriyante daśa caiva sahasrāṇy aṣṭau ca śatāni triṃśataṃ ca
2.71.11	tad etac chlokenābhigītam
2.71.12	ṣaṣṭiśate dve māsi ṣaṭ ca stutaśastrāṇām ā śataṃ cā śatāni
2.71.13	daśa sahasrāṇi śatāny aṣṭau saṃvatsare dhiṣṇiyās triṃśataṃ ceti
2.72.1	tāvanti tārakanakṣatrāni tāvanti jyotīṃṣi tāvanto 'rkāḥ
2.72.2	āpnoti ha vā etāni tārakanakṣatrāṇy āpnoti jyotīṃṣy āpnoty arkān ya evaṃ veda
2.72.3	athāsya stotryāṇāṃ navatiś ca sahasrāṇi trīṇi ca śatāni ṣaṇṇavatiś ca
2.72.4	tad etac chlokenābhigītam
2.72.5	stotryā asya navatis sahasrā trī ca śatā navatiś copa ṣaṭ ca
2.72.6	tābhis saṃstuto vivasāna eti bhūtaṃ bhaviṣyad bhuvanaṃ prajāpatir iti
2.72.7	athāsya padānāṃ catvāri ca sahasrā triṃśaṃ cāyutāni sapta śatāni pañcāśataṃ padāni
2.72.8	tad etac chlokenābhigītam
2.72.9	catvāri sahasrā triṃśaṃ cāyutāni sapta śatāni pañcāśataṃ padāni
2.72.10	saṃvatsarasya kavibhi stutasyaitāvatī madhyamā devamātreti
2.73.1	athāsyākṣarāṇām ayutam ekaṃ prayutāni ṣaṣṭir niyute dve nava cākṣarāṇi sapta sahasrāṇi daśato daśa
2.73.2	tad etac chlokenābhigītam
2.73.3	ayutam ekaṃ prayutāni ṣaṣṭir niyute dve nava cākṣarāṇi
2.73.4	sapta sahasrāṇi daśato daśaitāvān ātmā paramaḥ prajāpater iti
2.73.5	tad etad anantaṃ yat saṃkhyānam
2.73.6	tad etad amṛtaṃ yat saṃkhyānam
2.73.7	sa eṣa sukṛtas so yat saṃkhyānam
2.73.8	atha yad asaṃkhyānaṃ martyaṃ tat
2.73.9	tasmād u sam eva cakṣīta
2.73.10	sā haiṣā devānāṃ senā yat saṃkhyānam
2.73.11	manuṣyasenayā vāva nu taṃ stṛṇute yaṃ tistīrṣate
2.73.12	tādṛg iha taṃ stṛṇavātai yaṃ devasenayā tistīrṣātā iti
2.73.13	athaite trayaḥ panthānas sukṛtā devayānā akṣaryaḥ padya ṛkmyaś ca
2.73.14	te vidvāṃso 'bhivahanti brāhmaṇaṃ yatra mṛtyur bhavaty annam asya
2.73.15	tad etac chlokenābhigītam
2.73.16	trayaḥ panthānas sukṛtā devayānā akṣaryaḥ padya ṛkmyaś ca
2.73.17	te vidvāṃso 'bhivahanti brāhmaṇaṃ yatra mṛtyur bhavaty annam asya
2.73.18	akṣaraśaḥ paccho 'mṛtaṃ lihānāḥ
2.74.1	suvar āyan devatā devasattrāt
2.74.2	tapasā karma kavayo 'nugatya
2.74.3	āhnāya mṛtyum ati medhayāyan
2.74.4	vijānanto dahanto yanti śokam
2.74.5	manīṣiṇo yad apakṣāḥ patanti
2.74.6	yatrāmṛtaṃ vidyate nota mṛtyuḥ
2.74.7	tatra vidvāṃsaḥ kavayaḥ kṣiyanti
2.74.8	evaṃvidvāṃso yajamānam ṛtvijo lokān paśūn abhi kāmān vahanti
2.74.9	sa yajñeṣu stutaśastram aśnute 'kṣayyā yasya bhavanty ṛtvijo 'dhvaryur hotota sāmagaḥ
2.74.10	tasmai chandāṃsi madhudhārāḥ kṣaranti
2.74.11	sa yajñeṣu stutaśastram aśnute 'kṣayyā yasya bhavanty ṛtvijo 'dhvaryur hotota sāmagaḥ
2.74.12	tasmai chandāṃsy amṛtakulyā abhivahanti ūrmiṇī stotraśastrair iti
2.75.1	ekaikam u ha vā eteṣām akṣarāṇāṃ yāvatīyaṃ pṛthivī tāvat
2.75.2	ūrjo 'nnādyasya madhuno 'mṛtasya kāmasyakāmasya pibdamānaṃ tiṣṭhati
2.75.3	tad dhaivaṃvidvān brāhmaṇas sahasraṃsahasraṃ devayugāny upajīvati
2.75.4	tad yad āpyate 'thetarad upasaṃkrāmaty athetarat punar ākhyāyate
2.75.5	tasmād u haivaṃvide brāhmaṇāya ditsanty asyorjo 'nnādyasya madhuno 'mṛtasya kāmasyakāmasya lipsāmahā iti
2.75.6	yathā ha vā idaṃ kṣetrapādaṃ vā kṣetrarajjuṃ vāvakrīyāsata evam evaivaṃvido brāhmaṇāl lokam avakrīṇate
2.75.7	sa yathā kraye paryavete kṣetriṇam eva kṣetrāṇy apiyanty evaṃ lokinam eva lokā apiyanti
2.75.8	sa yad dha vā apy evaṃvidvān brāhmaṇaḥ pūrṇāṃ pṛthivīṃ pratigṛhṇīyād ekam eva tasyākṣaraṃ jyāyaḥ
2.75.9	tasmād u haivaṃvidvān brāhmaṇo dadyāc caiva pratigṛhṇīyāt
2.76.1	janako ha vaideho bahudakṣiṇena yajñeneje
2.76.2	te tad u ha kurupañcālānāṃ brāhmaṇā abhisamājagmuḥ
2.76.3	sa ha sahasraṃ gavām avarundhāna uvāca brāhmaṇā etā vo yo brahmiṣṭhas sa udajatām iti
2.76.4	sa hovāca vājasaneyo 'rvācīr etās somyeti
2.76.5	taṃ hocus tvaṃ nu no brahmiṣṭho 'sī3 iti
2.76.6	sa hovāca namo vo brahmiṣṭhāyāstu
2.76.7	gokāmā eva vayaṃ sma iti
2.76.8	te hocuḥ ko na imaṃ prakṣyatīti
2.76.9	sa hovāca vidagdhaś śākalyo 'ham iti
2.76.10	taṃ ha puraskṛtyeyuḥ
2.76.11	taṃ ha pratikhyāyāyantam uvāca tvāṃ svic chākalya brāhmaṇā ulmukāvakṣayaṇam akratā3 iti
2.76.12	sa hovāca yadi tenolmukāvakṣayaṇaṃ smaḥ prakṣyāmo nvai tvām iti
2.76.13	taṃ ha papraccha kati devā yājñavalkyeti
2.76.14	sa hovāca trayaś ca triṃśac ca trayaś ca trī ca śatā trayaś ca trī ca sahasrā yāvanto nividābhyāhūtā iti
2.76.15	om iti hovāca
2.77.1	katy eva devā iti
2.77.2	traya iti
2.77.3	om iti hovāca
2.77.4	katy eva devā iti
2.77.5	dvāv iti
2.77.6	om iti hovāca
2.77.7	katy eva devā iti
2.77.8	eka iti
2.77.9	om iti hovāca
2.77.10	katame trayaś ca triṃśac ca trayaś ca trī ca śatā trayaś ca trī ca sahasreti
2.77.11	mahimāna evaiṣāṃ ta iti hovāca
2.77.12	trayastriṃśad vāveti
2.77.13	katame trayastriṃśad iti
2.77.14	aṣṭau vasava ekādaśa rudrā dvādaśādityā indraś caiva prajāpatiś ca trayastriṃśāv iti
2.77.15	katame vasava iti
2.77.16	agniś ca pṛthivī ca vāyuś cāntarikṣaṃ cādityaś ca dyauś ca candramāś ca nakṣatrāṇi caite vasavaḥ
2.77.17	eteṣu hīdaṃ sarvaṃ vasu hitam iti
2.77.18	tasmād vasava iti
2.77.19	katame rudrā iti
2.77.20	daśa puruṣe prāṇā iti hovāca
2.77.21	ātmaikādaśaḥ
2.77.22	te yadotkrāmanto yanty atha rodayanti
2.77.23	tasmād rudrā iti
2.77.24	katama ādityā iti
2.77.25	dvādaśa māsās saṃvatsara iti hovāca
2.77.26	eta ādityāḥ
2.77.27	ete hīdaṃ sarvam ādadānā yanti
2.77.28	tasmād ādityā iti
2.77.29	katame traya iti
2.77.30	ima eva lokā iti
2.77.31	katamau dvāv iti
2.77.32	ahorātrāv iti
2.77.33	katama indraḥ katamaḥ prajāpatir iti
2.77.34	vāg evendro manaḥ prajāpatir iti
2.77.35	katamaikā devateti
2.77.36	prāṇa iti
2.77.37	sa hovācānatipraśnyāṃ vai mā devatām atyaprākṣīḥ puraitāvatithyā martāsi
2.77.38	na te śarīrāṇi cana gṛhān prāpsyantīti
2.77.39	tad dha tathaivāsa
2.77.40	sa ha tathaiva mamāra
2.77.41	tasya hāpahāriṇo 'nantareṇa śarīrāṇy apajahrur anyan manyamānāḥ
2.77.42	tasmād u ha nopavadet
2.77.43	api hy evaṃvit paro bhavatīti
2.78.1	brahma ca ha vai subrahma caiṣu lokeṣv āsatur asmin bhuvane
2.78.2	tatas subrahmoccakrāma
2.78.3	asau vā ādityo brāhmātho vāg eva subrahma
2.78.4	te devā ihaiva vedyā antarvedi yajñena brahma paryagṛhṇan
2.78.5	tad idam apy etarhi vedyā antarvedi yajñena brahma parigṛhītam
2.78.6	tad āhur yad anyā hotrā antarvedi kurvanty atha kathaṃ subrahmaṇyo bahirvedi karotīti
2.78.7	sa brūyād eṣa vedyā ātmā yad utkara etat pratyakṣaṃ brahma yat subrahmaṇyā
2.78.8	yad utkaram āsyātha subrahmaṇyām āhvayati tenāsyāntarvedi kṛtaṃ bhavatīti
2.78.9	subrahmaṇyo3ṃ subrahmaṇyo3ṃ subrahmaṇyo3m iti trir āha
2.78.10	vāg vai subrahmaṇyā
2.78.11	tad etāṃ vācaṃ prathamata ārabhate
2.78.12	atho brahma vāg rasa oṃkāraḥ
2.78.13	tām etāṃ vācaṃ rasena prīṇāti / tad dhaitad eka oṃ subrahmaṇyety āhvayanti
2.79.1	prāṇo hy agre 'tha vāg iti
2.79.2	tad dha tan na tathā
2.79.3	yathā madhv āsicya lājān āvapet tad anyadheva syāt tādṛk tat
2.79.4	tasmāt subrahmaṇyo3m ity evāhvayet
2.79.5	indrāgaccheti
2.79.6	indram eva tad yajña āhvayati
2.79.7	hariva āgaccheti
2.79.8	haribhyām āyāhīti vāvainaṃ tad āha
2.79.9	prānāpānau vāsya harī
2.79.10	tau hīdaṃ sarvaṃ hartārau harataḥ
2.79.11	atho ahorātrau vāsya harī
2.79.12	tau hīdaṃ sarvaṃ hartārau harataḥ
2.79.13	medhātither meṣeti
2.79.14	mehdātither ha meṣo bhūtvā rājānaṃ papau
2.79.15	vṛṣaṇaśvasya mena iti
2.79.16	vṛṣaṇaśvasya ha menā bhūtvā maghavā kula uvāsa
2.79.17	gaurāvaskandinn iti
2.79.18	tato haiva gauro bhūtvārṇavam avacaskanda
2.79.19	ahalyāyai jāreti
2.79.20	ahalyāyai ha maitreyyai jāra āsa
2.79.21	kauśika brāhmaṇa kauśika bruvāṇeti
2.79.22	yad dha vā āsurair mahāsaṃgrāmaṃ saṃyete tad dha vedān nirācakāra
2.79.23	tān ha viśvāmitrād adhijage
2.79.24	tato haiva kauśika ūce / atha ha vā eke kauśika brāhmaṇa gautama bruvāṇety āhvayanti
2.80.1	tad u ha vā āruṇinaiva yaśasvinopajñātam
2.80.2	tasmād u tasyāśāṃ neyāt
2.80.3	tasmāt kauśika brāhmaṇa kauśika bruvāṇety evāhvayet
2.80.4	devā brahmāṇa āgacchatāgacchateti devāṃś caiva tad brāhmaṇāṃś ca samāmantrayante
2.80.5	te hāsmai samāmantritās sumatim icchante
2.80.6	tasmād u ha samāmantrya māparādhnuyān nen mopavadād iti
2.80.7	tad āhuḥ kiṃchandas subrahmaṇyeti
2.80.8	triṣṭub iti brūyāt
2.80.9	aindrī hi triṣṭub iti
2.80.10	tad āhuḥ kiṃdevatyā subrahmaṇyeti
2.80.11	aindrīti brūyāt
2.80.12	indraṃ hy enayāhvayatīti
2.80.13	atho ha brūyād vaiśvadevīti
2.80.14	viśvān hy enayā devān āhvayatīti
2.80.15	tad āhur yad anyā hotrā stotravatyaś śastravatyo 'tha kva subrahmaṇyāyai stotraṃ kva śastram iti
2.80.16	sa brūyād etasyām evaitat sarvaṃ yad ṛk sāma yajuḥ
2.80.17	tenāsya subrahmaṇyā stotravatī śastravatī bhavatīti
2.80.18	tad āhuḥ kim iva svit subrahmaṇyarg iva svī3t sāmevā3 utāho yajur ivā3 iti
2.80.19	sa brūyān naivaiṣarṅ na yajur na sāma
2.80.20	sarvam ivaiva
2.80.21	sarvam iva hy eva brahmeti
2.80.22	atha yāṃ krīte rājani subrahmaṇyām āhvayati yām etāṃ dakṣiṇāsu nīyamānāsūtkare tiṣṭhan subrahmaṇyām āhvayati saiveyam
2.80.23	atho yat prāyaṇaṃ tad udayanam asad iti
2.80.24	atho āgata evendras taṃ mā nirvocāmeti
2.80.25	eṣā ha vai dhenuḥ pañcavatsā pañcapadā
2.80.26	yad dha vā idam āhuḥ pāṅktāḥ paśava ity etad dha tat
2.80.27	tāṃ ha vā eke yathādevatam āhvayanti
2.80.28	sarvāgneyīm agniṣṭuta aindrīm indrastomasya vaiśvadevīṃ vaiśvadevasya aniruktām aniruktasya
2.80.29	tad u ha śaśvan na tathā
2.80.30	no hi brahmaṇo vyāpādo 'sti
2.80.31	yathānipatitam evāhvayed yathānipatitam evāhvayet
2.81.1	athaiṣa upaśadaḥ
2.81.2	kaśyapo vā akāmayata upopa mā prajāḥ paśavaḥ śīyerann upopa prajayā paśubhiḥ prajāyeyeti
2.81.3	sa etaṃ yajñam apaśyat
2.81.4	tam āharat
2.81.5	tenāyajata
2.81.6	tato vai tam upopa prajāḥ paśavo 'śīyanta upopa prajayā paśubhiḥ prājāyata
2.81.7	upopa ha vā enaṃ prajāḥ paśavaḥ śīyanta upopa prajayā paśubhiḥ prajāyate ya evaṃ veda
2.81.8	tasya trivṛd bahiṣpavamānaṃ bhavati
2.81.9	nyūnaṃ vai trivṛt
2.81.10	nyūnaṃ prajananam
2.81.11	tad yat prajananaṃ tan mā prajanayād iti
2.81.12	tasyaikottarā stomā bhavanti
2.81.13	anantarhitāt prajananāt prajāyā iti
2.81.14	yad v evaiṣaikaikā stotryopaśīyate tasmād upaśadaḥ
2.81.15	tasyobhaye stomā bhavanty ayujaś ca yugmantaś ca
2.81.16	etad vai daivyaṃ mithunaṃ prajananaṃ yad ubhaye stomāḥ
2.81.17	tad yad daivyaṃ mithunaṃ prajananaṃ tan mā prajanayād iti
2.81.18	tasyobhe bṛhadrathantare sāmanī bhavataḥ
2.81.19	etad vai daivyaṃ mithunaṃ prajananaṃ yad ubhe bṛhadrathantare
2.81.20	tad yad daivyaṃ mithunaṃ prajananaṃ tan mā prajanayād iti
2.82.1	tasya vasiṣṭhasya janitre ādiṣṭasāmanī pavamānayor bhavataḥ
2.82.2	etad vai daivyaṃ mithunaṃ prajananaṃ yad vasiṣṭhasya janitre
2.82.3	tad yad daivyaṃ mithunaṃ prajananaṃ tan mā prajanayād iti
2.82.4	tasya saviṃśam agniṣṭomasāma bhavati
2.82.5	sā virāṭ
2.82.6	annam virāṭ
2.82.7	virājy eva tad annādye yajñasyāntataḥ pratitiṣṭhati
2.82.8	tad āhur aprajananī stomo virājam abhi sampanno nainena yajeteti
2.82.9	tad u vā āhuḥ prajanana eva
2.82.10	annaṃ vai virāṭ
2.82.11	aśitād vai retas sicyate
2.82.12	retasaḥ prajāḥ prajāyante
2.82.13	tasmāt prajanana eveti
2.82.14	atho āhur aṣṭādaśam evācchāvākasya kṛtvā saviṃśam ārbhavam ekaviṃśam agniṣṭomasāma kuryād iti
2.82.15	tad u prajñāta ekaviṃśe stome 'ntata stotrāṇāṃ pratitiṣṭhati
2.82.16	athaiṣa śadaḥ
2.82.17	ādityo vā akāmayata avaśātyaiva sarvaṃ pāpmānaṃ svargaṃ lokam abhy utkrāmeyam iti
2.82.18	sa etaṃ yajñam apaśyat
2.82.19	tam āharat
2.82.20	tenāyajata
2.82.21	tato vai so 'vaśātyaiva sarvaṃ pāpmānaṃ svargaṃ lokam abhy udakrāmat
2.82.22	sa eṣo 'pahatapāpmā tapati
2.82.23	avaśātya haiva sarvaṃ pāpmānaṃ svargaṃ lokam abhy utkrāmati ya evaṃ veda
2.82.24	yad v evaiṣaikaikā stotryāvaśīyate tasmāc chadaḥ
2.83.1	athaiṣa punastomaḥ
2.83.2	sa hāyam ṛṣir āgatya na śaśākotthātum asurāśanena
2.83.3	garo hainam āviveśa yad vā mitrāya dudroha yad vā vidviṣāṇānām aśanam āśa
2.83.4	sa hendram uvāca na vai śaknomy utthātum iti
2.83.5	sa etaṃ yajñam apaśyat
2.83.6	tam āharat
2.83.7	tenainam ayājayat
2.83.8	tasya trivṛt prātassavanaṃ bhavati trivṛt tṛtīyasavanam
2.83.9	nyūnaṃ vai trivṛn nyūnān nikṣarati
2.83.10	tam etābhyāṃ trivṛdbhyāṃ savanābhyāṃ yathā dṛtim ubhayata ādṛtya nikṣālayed evaṃ haivāsya sarvaṃ pāpmānaṃ nikṣālayāṃ cakāra
2.83.11	itaś ca ha vai sa tad ūrdhvaṃ itaś cāvāñcaṃ pāpmānaṃ apajaghne
2.83.12	itaś ca haivordhvam itaś cāvāñcaṃ pāpmānam apahate ya evaṃ veda
2.83.13	sa hātiprarikto na śaśākotthātum
2.83.14	sa hekṣāṃ cakre kathaṃ nv aham imaṃ punas saṃśrīṇīyām iti
2.83.15	tam etenaiva punar ayājayat
2.83.16	tenainaṃ punas samaśrīṇāt
2.83.17	sāsya punastomatā
2.83.18	tasya dvādaśaṃ mādhyaṃdinaṃ savanaṃ bhavati
2.83.19	dvādaśa māsās saṃvatsaraḥ
2.83.20	saṃvatsareṇaivāsya tad riktam ātmānaṃ madhyataḥ punas samaśrīṇāt
2.83.21	sa yathā jātv apratijagṛhivān syād evam āsa
2.83.22	yathā dvidataḥ kumārasya sātaṃ syād evaṃ haivāsya sātam āsa
2.83.23	sa yo garagīr manyetāpratigṛhyasya pratigṛhyānāśyānnasyānnam aśitvā sa etana yajeta
2.83.24	etābhyām eva trivṛdbhyāṃ savanābhyām itaś cordhvam itaś cāvāñcaṃ viṣvañcaṃ garaṃ vyasyate
2.84.1	tasya bṛhat pṛṣṭhaṃ bhavati
2.84.2	idaṃ vai rathantaram ado bṛhat
2.84.3	āsannam iva vā idaṃ prariktam ivādaḥ prariktyā eva
2.84.4	tasya pra yo ririkṣe ojasety etāsu gāraṃ brahmasāma bhavati garasyaivāpahatyai
2.84.5	tad u vā āhur yā id vai tāḥ kāmadughā āsann etena vāva tā yajñena parigṛhyāharatām iti
2.84.6	tasya trivṛt prātassavanaṃ bhavati trivṛt tṛtīyasavanaṃ dvādaśaṃ mādhyaṃdinaṃ savanam
2.84.7	dvādaśākṣarā vai jagatī
2.84.8	paśavo jagatī paśavaḥ kāmadughāḥ
2.84.9	brahma vai trivṛt
2.84.10	brahmaṇā vai enās tad ubhayataḥ parigṛhyājahratuḥ
2.84.11	tāsām ekā śravaṇā duhe
2.84.12	tāṃ bhūmāv upopatuḥ
2.84.13	tām etāṃ vakreṇa dāruṇānvicchanti lāṅgalena viśa ekā tāṃ vaṇijyayā brahmaikā tāṃ brahmacaryeṇa kṣatram ekā tāṃ rājānucaryeṇa
2.84.14	atha yās tisraḥ pariśiṣṭā āsus tāni haivokthāni cakratuḥ
2.84.15	sa eṣa ukthyo yajñaḥ
2.84.16	śaśvad dhaiṣa eva prathama ukthyānām atha tato 'gniṣṭomā eva parāñcaḥ
2.84.17	sa yaḥ paśukāma syāt sa etena yajeta
2.84.18	tasminn u ha tarhy ubhe bṛhadrathantare kuryuḥ
2.84.19	dvayā u ha vai paśavaḥ
2.84.20	rāthantarā anye bārhatā anye
2.84.21	ye ha vā anyatodantāḥ paśavas te rāthatarā ya ubhayatodantās te bārhatāḥ
2.84.22	ubhayeṣām eva paśūnām avaruddhyai
2.84.23	sa ukthyo bhavati paśavo vā ukthāni paśūnām evāvaruddhyai
2.84.24	tasyodvaṃśīyam acchāvākasāma bhavati sarvapṛṣṭharūpaṃ pṛṣṭhāni vai paśavo 'bhipūrvāṇām eva paśūnām avaruddhyai
2.85.1	athaitau virāṭsvarājau
2.85.2	devā vā akāmayanta virājam annādyam avarundhīmahi virājy annādye pratitiṣṭhemeti
2.85.3	ta etaṃ virājaṃ yajñam apaśyan
2.85.4	tam āharan
2.85.5	tenāyajanta
2.85.6	tato vai te virājam annādyam avārundhata virājy annādye pratyatiṣṭhan
2.85.7	virājam evānnādyam avarunddhe virājy annādye pratitiṣṭhati ya evaṃ veda
2.85.8	sa ha vai virāḍ yatrānyasya lokaṃ nābhidhyāyati
2.85.9	tam evaitena jayati
2.85.10	tasya daśa trivṛnti stotrāṇi bhavanti tās tisro virājaḥ pañcadaśe dve
2.85.11	so virāṭ
2.85.12	tāś catasro virājas saṃpadyante
2.85.13	annaṃ virāṭ
2.85.14	virāja evānnādyasyāvaruddhyai
2.85.15	tasya rathantaraṃ pṛṣṭhaṃ bhavati
2.85.16	iyaṃ vai rathantaram
2.85.17	iyam u vai virāṭ
2.85.18	ya u vā asyai bhūyiṣṭhaṃ parigṛhṇāti sa virājati
2.85.19	annaṃ virāṭ
2.85.20	virāja evānnādyasyāvaruddhyai
2.85.21	tasyendus samudram urviyā vibhātīty etad ādiṣṭasāma mādhyaṃdine pavamāne bhavati pṛthivyai sāma
2.85.22	stomam eva tadrūpeṇa samardhayanti
2.86.1	ta u vā akāmayanta virājam annādyam avarudhya svarājyaṃ lokaṃ gacchemeti
2.86.2	ta etaṃ svarājaṃ yajñam apaśyan
2.86.3	tam āharan
2.86.4	tenāyajanta
2.86.5	tato vai te virājam annādyam avarudhya svarājyaṃ lokam agacchan
2.86.6	virājam evānnādyam avarudhya svārājyaṃ lokaṃ gacchati ya evaṃ veda
2.86.7	sa ha vai svarāḍ yatrānyasya lokaṃ nābhidhyāyati
2.86.8	tam evaitena jayati
2.86.9	tasya daśa trivṛnti stotrāṇi bhavanti
2.86.10	tās tisro virājaḥ
2.86.11	pañcadaśaṃ ca saptadaśaṃ ca dve
2.86.12	so 'nuṣṭup
2.86.13	eṣo ha vai chandasāṃ svārājyaṃ lokam ānaśe yad anuṣṭup
2.86.14	prajāpatir vā anuṣṭup
2.86.15	prajāpatir vai svārājyam
2.86.16	annam u vai virāṭ
2.86.17	virājy eva tad annādye pratiṣṭhāya svārājyaṃ lokam agacchan
2.86.18	virājy eva tad annādye pratiṣṭhāya svārājyaṃ lokaṃ gacchati ya evaṃ veda
2.86.19	tasya bṛhat pṛṣṭhaṃ bhavati
2.86.20	ado vai bṛhat
2.86.21	ado vai svārājyam
2.86.22	amum evaitena svārājyaṃ lokam agacchan
2.86.23	amum evaitena svārājyaṃ lokaṃ gacchati ya evaṃ veda
2.86.24	tasyendus samudram urviyā vibhātīty etad ādiṣṭasāmārbhave pavamāne na bhavatīti divas sāmaikāravad bhavati
2.86.25	arvāṅ iva hy asau lokaḥ
2.86.26	stomam eva tadrūpeṇa samardhayanti
2.86.27	atho yad ekāravad bhavati svargāl lokān net parāñco 'tipadyāmahā iti
2.87.1	athaiṣa ṛṣabhaḥ
2.87.2	indro vā akāmayata ṛṣabhas sarvāsāṃ prajānāṃ syām ṛṣabhatāṃ gaccheyam iti
2.87.3	sa etaṃ yajñam apaśyat
2.87.4	tam āharat
2.87.5	tenāyajata
2.87.6	tato vai sa ṛṣabhas sarvāsāṃ prajānām abhavad ṛṣabhatām agacchat
2.87.7	ṛṣabha eva svānāṃ prajānāṃ bhavaty ṛṣabhatāṃ gacchati ya evaṃ veda
2.87.8	tac chrīr vā ṛṣabhaḥ
2.87.9	śriyaṃ vai sa tad agacchat
2.87.10	ṛṣabho vai rājā manuṣyāṇām
2.87.11	ṛṣabha ṛṣabhaḥ paśūnām
2.87.12	ṛṣabho 'śvavṛṣo vaḍavānām
2.87.13	ṛṣabho basto 'jānām
2.87.14	ṛṣabho vṛṣṇir avīnām
2.87.15	ṛṣabhaḥ kṛṣṇa eṇīnām
2.87.16	ṛṣabha ṛṣyo rohitām
2.87.17	ete ha vā āsāṇ śriyaḥ
2.87.18	śriyaṃ ha gacchati ya evaṃ veda
2.87.19	sa pañcadaśo bhavati
2.87.20	vajro vai pañcadaśaḥ
2.87.21	vajra indraḥ
2.87.22	aindra eṣa yajñas tat tatsalakṣma kriyate
2.87.23	tasyaikaviṃśo mādhyaṃdino bhavati
2.87.24	sā hāsya kakup
2.87.25	ya u ha vā eṣāṃ lokānāṃ śreṣṭhās te kakubhaḥ
2.87.26	agnir vā asya lokasya kakub vāyur antarikṣasya ādityo divaḥ
2.87.27	kakubhām eko bhavati ya evaṃ veda
2.87.28	tasya bṛhat pṛṣṭhaṃ bhavati
2.87.29	indro vai bṛhat
2.87.30	śrīḥ pṛṣṭhāni
2.87.31	indram eva tac chriyā samardhayanti
2.87.32	tasya ṛṣabhaḥ pāvamāna ṛṣabho vaidanvata ity ete ādiṣṭasāmanī pavamānayor bhavataḥ
2.87.33	stomam eva tadrūpeṇa samardhayanti
2.88.1	athaiṣa vyomā
2.88.2	devā vā akāmayanta vyoma syāma vyomānaṃ lokaṃ gacchemeti
2.88.3	ta etaṃ yajñam apaśyan
2.88.4	tam āharan
2.88.5	tenāyajanta
2.88.6	tato vai te vyomāsan vyomānaṃ lokam agacchan
2.88.7	vyomā haiva bhavati vyomānaṃ lokaṃ gacchati ya evaṃ veda
2.88.8	sa ha vai vyomā yatrānyasya lokaṃ nābhidhyāyati
2.88.9	tam evaitena jayati
2.88.10	saptadaśo bhavati
2.88.11	prajāpatir vai saptadaśaḥ
2.88.12	prajāpatir vai vyomā
2.88.13	vyomnā vyomāno 'sāma vyomnā vyomānaṃ lokaṃ gacchāmeti
2.88.14	tasyobhe bṛhadrathantare sāmanī bhavataḥ
2.88.15	na ha vā etayor anyatarad vyoma
2.88.16	ubhe ha vā ete vyoma
2.88.17	vyomnā vyomāno 'sāma vyomnā vyomānaṃ lokaṃ gacchāmeti
2.88.18	tasyaikaviṃśa ārbhavaḥ pavamāno bhavaty agniṣṭomasāma vā
2.88.19	dvādaśa māsāḥ pañcartavas traya ime lokā asāv āditya ekaviṃśaḥ
2.88.20	eṣa u ha vai vyomā ye 'rvāñcaḥ prajāpater devās teṣām
2.88.21	vyomnā vyomāno 'sāma vyomnā vyomānaṃ lokaṃ gacchāmeti
2.88.22	tasyārko devānāṃ parame vyoman arkasya devāḥ parame viyomann ity ete ādiṣṭasāmanī pavamānayor bhavataḥ
2.88.23	stomam eva tadrūpeṇa samardhayanti
2.89.1	athaitāv udbhidvalabhidau
2.89.2	prajanankāmo haitābhyāṃ yajeta
2.89.3	trivṛtpañcadaśau stomau bhavatas saptisaptadaśāḥ
2.89.4	ūnātiriktau mithunau prajananī
2.89.5	ūnam anyasyātiriktam anyasya
2.89.6	ūnātiriktād vai mithunāt prajāḥ paśavaḥ prajāyante
2.89.7	tat tat prajananaṃ kriyate
2.89.8	tasmād ubhābhyāṃ prajananakāmo yajeta
2.89.9	atho āhur brahmavarcasakāma evābhyāṃ yajeteti
2.89.10	ṣaḍ vā etayor anyataro gāyatrīr abhisaṃpadyate ṣaḍ anyataraḥ
2.89.11	brahma vai gāyatrī
2.89.12	gāyatrīm etau yajñāv abhisaṃpannau
2.89.13	tasmād ubhābhyāṃ brahmavarcasakāmo yajeta
2.89.14	atho āhur āyuṣkāma evābhyāṃ yajeteti
2.89.15	prāṇo vai gāyatrī
2.89.16	gāyatrīm etau yajñāv abhisaṃpannau
2.89.17	tasmād ubhābhyām āyuṣkāmo yajeta
2.89.18	atho āhus tejaskāma evābhyāṃ yajeteti
2.89.19	tejo vai gāyatrī
2.89.20	gāyatrīm eva tau yajñāv abhisaṃpannau
2.89.21	tasmād ubhābhyāṃ tejaskāmo yajeta
2.89.22	atho āhu svargakāma evābhyāṃ yajeteti
2.89.23	yā vai ṣaḍ gāyatryaś catasras tā bṛhatyaḥ
2.89.24	bṛhatī vai svargaṃ lokam ānaśe
2.89.25	tasmād ubhābhyāṃ svargakāmo yajeta
2.89.26	atho āhuḥ paśukāma evābhyāṃ yajeteti
2.89.27	yā vai ṣaḍ gāyatryas tisras tā jagatyaḥ
2.89.28	paśavo jagatī
2.89.29	tasmād ubhābhyāṃ paśukāmo yajeta
2.90.1	te devā etāv udbhidvalabhidāv apaśyan
2.90.2	tābhyāṃ enā abhiprā[dhā]vayan
2.90.3	te valabhidaiva valam abhindan
2.90.4	udbhidā gā udasṛjanta
2.90.5	sa vā eṣa trivṛtpañcadaśo valabhid bhavati rathantarsāmotsedhabrahmasāmā
2.90.6	athaiṣa udbhit saptisaptadaśo bhavati bṛhatsāmā niṣedhabrahmasāmā
2.90.7	tad yathā ha vai mayūkho vā tīkṣṇaś śaṅkur vaivam eṣa yat trivṛt stomaḥ
2.90.8	tad yathā mayūkhena vā tīkṣṇenābhinidhāya śaṅkunā vā kūṭenābhihanyād evam evaitena trivṛtā stomena valam abhinidhāya pañcadaśena vajreṇa vyāsuḥ
2.90.9	atho āhur agnir evaiṣa yat trivṛt stomaḥ
2.90.10	vajra eṣa yat pañcadaśaḥ
2.90.11	tad yathāgnināśmānam abhyoṣya taṃ kūṭena bhindyād evam evaitena trivṛtāgninā stomena valam abhyoṣya pañcadaśena vajreṇa vyāsur iti
2.90.12	tā hāntara eva tasthur ayanam avindamānāḥ
2.90.13	tā hotsedhenaivotsiṣidhuḥ
2.90.14	athaiṣa udbhit saptisaptadaśo bhavati
2.90.15	tato yāḥ sapta ta eva saptatayāḥ paśavo 'tha yās saptadaśa sa eva saptadaśaḥ prajāpatiḥ
2.90.16	tāḥ pitaram eva prajāpatiṃ paśyantīḥ pratimodamānā udeyuḥ
2.90.17	tā hodetya mahad evābhi visasṛjire
2.90.18	tāsāṃ ha devāḥ parāvāpād bibhayāṃ cakruḥ
2.90.19	tā hotsedhenaivotsidhya niṣedhena niṣidhyātman dadhire
2.90.20	sa yaḥ paśukāma syāt sa etābhyāṃ yajeta
2.90.21	valabhidaiva valaṃ bhinatty udbhidā gā utsṛjate
2.90.22	utsedhenaivainā utsidhya niṣedhena niṣidhyātman dhatte ava paśūn runddhe bahupaśur bhavati
2.91.1	athaitau satrājitpṛtanājitau
2.91.2	devāsurā vai saṃvatsare prajāpatāv aspardhantaiṣu ca lokeṣu
2.91.3	te devā akāmayanta jayema pṛtanām iti
2.91.4	ta etaṃ pṛtanājitaṃ yajñam apaśyan
2.91.5	tam āharan
2.91.6	tenāyajanta
2.91.7	tato vai te tāṃ pṛtanām ajayan
2.91.8	yat pṛtanām ajayaṃs tat pṛtanājitaḥ pṛtanājittvam
2.91.9	jayati pṛtanāṃ dviṣantaṃ bhrātṛvyaṃ ya evaṃ veda
2.91.10	sa caturviṃśo bhavati
2.91.11	caturviṃśatyardhamāsas saṃvatsaraḥ
2.91.12	saṃvatsarād evaināṃs tad ajayan
2.91.13	tasya rathantaraṃ pṛṣṭhaṃ bhavati
2.91.14	idaṃ vai rathantaram
2.91.15	asmād evaināṃs tal lokād ajayan
2.91.16	tasya dvādaśa stotrāṇi bhavanti
2.91.17	dvādaśa māsās saṃvatsaraḥ
2.91.18	māsaśa evaināṃs tat saṃvatsarād ajayan
2.91.19	tasya caturviṃśati stutaśastrāṇi bhavanti
2.91.20	caturviṃśatyardhamāsas saṃvatsaraḥ
2.91.21	ardhamāsaśa evaināṃs tat saṃvatsarād ajayan
2.92.1	te jitāḥ pañcaviṃśam eva pitaraṃ prajāpatiṃ prāpadyantāmuṃ ca lokam
2.92.2	tān akāmayantāta enān satrā jayemeti
2.92.3	ta etaṃ satrājitaṃ yajñam apaśyan
2.92.4	tam āharan
2.92.5	tenāyajanta
2.92.6	tat enān satrājayan
2.92.7	yat satrājayaṃs tat satrājitas satrājittvam
2.92.8	satrā dviṣantaṃ bhrātṛvyaṃ jayati ya evaṃ veda
2.92.9	sa pañcaviṃśo bhavati
2.92.10	caturviṃśatyardhamāsas saṃvatsaraḥ
2.92.11	prajāpatiḥ pañcaviṃśaḥ
2.92.12	saṃvatsarād evaināṃs tat prajāpater ajayan
2.92.13	tasya dvādaśa stotrāṇi bhavanti
2.92.14	dvādaśa māsās saṃvatsaraḥ
2.92.15	māsaśa evaināṃs tat saṃvatsarād ajayan
2.92.16	tasya caturviṃśati stutaśastrāṇi bhavanti
2.92.17	caturviṃśatyardhamāsas saṃvatsaraḥ
2.92.18	abhipūrvam evaināṃs tad ardhamāsaśas saṃvatsarād ajayan
2.92.19	tato vai devā abhavan parāsurāḥ
2.92.20	bhavaty ātmanā parāsya dviṣan bhrātṛvyo bhavati ya evaṃ veda
2.93.1	atho āhuḥ prajākāma eva prajāpatir etaṃ pṛtanājitaṃ yajñam apaśyat
2.93.2	tam āharat
2.93.3	tenāyajateti
2.93.4	tasya dve aṣṭāśītiśate stotriyā bhavanti
2.93.5	tan nyūnam
2.93.6	nyūnāt prajananam
2.93.7	dve hi te striyā ūne yataḥ sā prajāyate
2.93.8	tat tat prajananaṃ kriyate
2.93.9	sa caturviṃśo bhavati
2.93.10	caturviṃśatyardhamāsas saṃvatsaraḥ
2.93.11	saṃvatsaraḥ prajananaṃ kriyate
2.93.12	tasya dvādaśa stotrāṇi bhavanti
2.93.13	dvādaśa māsās saṃvatsaraḥ
2.93.14	saṃvatsaraḥ prajananam
2.93.15	tat tat prajananaṃ kriyate
2.93.16	tasya caturviṃśati stutaśastrāṇi bhavanti
2.93.17	caturviṃśatyardhamāsas saṃvatsaraḥ
2.93.18	saṃvatsaraḥ prajananam
2.93.19	tat tad abhipūrvaṃ prajananaṃ kriyate
2.93.20	pra prajayā paśubhir jāyate ya evaṃ veda
2.93.21	tāḥ prajanyākāmayatānnavatīr ma imāḥ prajā syur iti
2.93.22	sa etaṃ satrājitaṃ yajñam apaśyat
2.93.23	tam āharat
2.93.24	tenāyajata
2.93.25	sa pañcaviṃśo bhavati
2.93.26	caturviṃśatyardhamāso vai saṃvatsaraḥ
2.93.27	annādyaṃ pañcaviṃśī
2.93.28	annādyam evābhyas tat pañcaviṃśyā prāyacchat
2.93.29	tasya trīṇi śatāni stotryā bhavanti
2.93.30	sā virāṭ
2.93.31	annaṃ virāṭ etad evābhyas tad annādyaṃ prāyacchat
2.93.32	tā asyānnavatīḥ prajā abhavan
2.93.33	sa yaḥ kāmayeta bahubhiḥ prajayā paśubhiḥ prajāyeyānnāvatīr ma imāḥ prajā syur iti sa etābhyāṃ yajeta
2.93.34	bahur eva prajayā paśubhiḥ prajāyate 'nnavatīr asya prajā bhavanti
2.94.1	athaiṣa virāṭsvarājau
2.94.2	bhrātarāv etena yajñena yajeyātām
2.94.3	yau kāmayeyātāṃ rājyaṃ nāv anyataro gacchet svārājyam anyatara iti sa vā eṣa virājaṃ cānuṣṭubhaṃ cābhisaṃpadyate
2.94.4	etad dha vai rājyaṃ yad virāṭ
2.94.5	athaitat svārājyaṃ yad anuṣṭup
2.94.6	virājaiva kanīyān rājyaṃ gacchati anuṣṭubhā jyāyān svārājyaṃ lokam
2.94.7	tasyobhe bṛhadrathantare sāmanī bhavataḥ
2.94.8	etad dha vai rājyaṃ yad rathantaram
2.94.9	athaitat svārājyaṃ yad bṛhat
2.94.10	rathantareṇaiva kanīyān rājyaṃ gacchati
2.94.11	bṛhatā jyāyān svarājyaṃ lokam
2.94.12	tasya trīṇi trivṛnti stotrāṇi bhavanti trīṇi pañcadaśāni trīṇi saptadaśāni trīṇy ekaviṃśāni
2.94.13	trivṛdbhir eva kanīyān rājyaṃ gacchati pañcadaśair jyāyān svārājyaṃ lokam
2.94.14	saptadaśair eva kanīyān rājyaṃ gacchaty ekaviṃśair jyāyān svārājyaṃ lokam
2.95.1	tad āhur bhūtasyaivaiṣa yajño na bubhūṣato 'prajananī stomo virājaṃ cānuṣṭubhaṃ cābhisaṃpadyate
2.95.2	saṃpannam iva vā etac chandaḥ pūrṇam iva prajananaṃ yad virāṭ
2.95.3	anta u vā eṣa chandasāṃ yad anuṣṭub iti
2.95.4	tad u vā āhur ubhayor evaiṣa yajño bhūtasya ca bubhūṣataś ceti
2.95.5	tasyaite trivṛtpañcadaśā stomā bhavanti saptadaśaikaviṃśā ūnātiriktā mithunāḥ prajanayaḥ
2.95.6	ūnam anyasyātiriktam anyasya
2.95.7	ūnātiriktād vai mithunāt prajāḥ paśavaḥ prajāyante
2.95.8	trivṛc ca pañcadaśaś ca tan mithunaṃ prajananam
2.95.9	saptadaśaś caikaviṃśaś ca tan mithunaṃ prajananam
2.95.10	tad yan mithunaṃ prajananaṃ tan mā prajanayād iti
2.95.11	atho yad ubhe bṛhadrathantare sāmanī bhavata etad vai daivyaṃ mithunaṃ prajananaṃ yad ubhe bṛhadrathantare tad yad daivyaṃ mithunaṃ prajananaṃ tan mā prajanayād iti
2.95.12	anena hatvāpa prajananatamo yad virājam abhisaṃpadyate
2.95.13	annaṃ vai virāṭ
2.95.14	aśitād vai retas sicyate
2.95.15	retasaḥ prajāḥ prajāyante
2.95.16	atho yad anuṣṭubham abhisaṃpadyata ānuṣṭubho vai prajāpatiḥ prajāpatiḥ prajananaṃ sa yaḥ prajananaṃ sa mā prajanayād iti
2.96.1	tasya yuvaṃ hi stha svaḥpatī ity eṣo pratipat kāryā
2.96.2	eṣā vai dvayos saṃyajamānayoḥ pratipat
2.96.3	tad u vā āhuḥ pavasva vāco agriya upāsmai gāyatā nara ity ete eva pratipadau kārye
2.96.4	ete vāva dvayoḥ saṃyajamānayoḥ pratipadau
2.96.5	atho ubhe hy atra sāmanī kriyete
2.96.6	tasmād ete eva pratipadau kārye iti
2.96.7	tasminn etāni sāmāny avakalpayanti gauṣūktāśvasūkte hāviṣmatahāviṣkṛte
2.96.8	ye dve dve sāmanī yāni dvayos saṃyajamānayos sāmāni tāni
2.96.9	tasya virāṭsvarājam ārbhavasya pavamānasyānuṣṭubhi kurvanti
2.96.10	virāṭ svarājo hy eṣa yajñaḥ
2.96.11	stomam eva samardhayanti
2.97.1	athaiṣa jyeṣṭhayajñaḥ
2.97.2	yo jyaiṣṭhyakāma syāt sa etena yajeta
2.97.3	sa vā eṣo 'ṣṭāv ekaviṃśān abhisaṃpadyate
2.97.4	dvādaśa māsāḥ pañcartavas traya ime lokā asāv āditya ekaviṃśaḥ
2.97.5	eṣa u ha vā agraṃ jyaiṣṭhyam
2.97.6	sa yo 'graṃ jyaiṣṭhyaṃ sa māgraṃ jyaiṣṭhyaṃ gamayād iti
2.97.7	tasya saptadaśāḥ pavamānā bhavanti
2.97.8	prajāpatir vai saptadaśaḥ
2.97.9	prajāpatir vā agraṃ jyaiṣṭhyam
2.97.10	so yo 'graṃ jyaiṣṭhyaṃ sa māgraṃ jyaiṣṭhyaṃ gamayād iti
2.97.11	tasyottarāvanti stotrāṇi bhavanti
2.97.12	uttarāvatīm evainaṃ tac chriyam uttarāvantaṃ svargaṃ lokaṃ gamayanti
2.97.13	tasya bṛhat pṛṣṭhaṃ bhavati
2.97.14	śrīr vai bṛhaj jyaiṣṭhyam
2.97.15	ado vai bṛhad ado vai jyaiṣṭhyam
2.97.16	tad enaṃ tac chriyām eva madhyato jyaiṣṭhye pratiṣṭhāpayanti
2.97.17	tasya dvādaśa stotrāṇi bhavanti
2.97.18	dvādaśa māsās saṃvatsaraḥ
2.97.19	saṃvatsaro vā agraṃ jyaiṣṭhyam
2.97.20	so yo 'graṃ jyaiṣṭhyaṃ sa māgraṃ jyaiṣṭhyaṃ gamayād iti
2.97.21	tasya caturviṃśati stutaśastrāṇi bhavanti
2.97.22	caturviṃśatyardhamāsas saṃvatsaraḥ
2.97.23	saṃvatsaro vā agraṃ jyaiṣṭhyam
2.97.24	so yo 'graṃ jyaiṣṭhyaṃ sa māgraṃ jyaiṣṭhyaṃ gamayād iti
2.97.25	sa yo jyeṣṭho jyaiṣṭhineyas samagriya syāt sa etena yajeta gacchati jyaiṣṭhyaṃ na jyaiṣṭhyād avarohati
2.98.1	athaiṣa durāśaḥ
2.98.2	paurṇamāsena haviṣeṣṭvā ādityāya caruṃ nirvapati
2.98.3	tasmiñ chatamānaṃ hiraṇyaṃ dadāti suvarṇaṃ candramase 'parāhṇe
2.98.4	tasmiñ chatamānaṃ hiraṇyaṃ dadāti rajatam
2.98.5	sa evam etau pūrvāhṇāparāhṇāv etam aparapakṣaṃ yajate
2.98.6	tasyāmāvāsyāyāṃ dīkṣopariṣṭāt sutyā
2.98.7	tad vā etat sūryācandramasor evāyanam
2.98.8	sūryācandramasau vā akāmayetāṃ samānena yajñena samānīm ṛddhim ṛddhnuyāva
2.98.9	ahar eva nāv anyataro 'bhijayed rātrim anyatara iti
2.98.10	tāv etaṃ yajñam apaśyatām
2.98.11	tam āharatām
2.98.12	tenāyajetām
2.98.13	tato vai tau samānena yajñena samānīm ṛddhim ārdhnutām
2.98.14	ahar evainayor anyataro 'bhyajayad rātrim anyataraḥ
2.98.15	eṣā ha vā enayoḥ samāny ṛddhir yat samāne loke pūrvāhṇāparāhṇau yajate
2.98.16	ahar vai pūrvāhṇo rātrir aparāhṇo 'horātrayor evābhijityai
2.98.17	pūrvapakṣāparapakṣau yajate
2.98.18	ahar vai pūrvapakṣo rātrir aparapakṣo 'horātrayor evābhijityai
2.98.19	śatamāne bhavataḥ
2.98.20	śatāyur vai puruṣaḥ śatendriyaḥ śatavīryas tasyaivendriyasya vīryasyāvaruddhyai
2.99.1	saptadaśa stomo bhavati
2.99.2	prajāpatir vai saptadaśa
2.99.3	prajāpati svargasya lokasyābhinayitā
2.99.4	sa mā svargaṃ lokam abhinayād iti
2.99.5	tasya śatam anaḍvāho dakṣiṇā bhavanti
2.99.6	śatāyur vai puruṣaḥ śatendriyaḥ śatavīryas tasyaivendriyasya vīryasyāvaruddhyai
2.99.7	sarve vahnayo bhavanti
2.99.8	vahninā hi tatra gacchati yatra jigamiṣati
2.99.9	sarve varā bhavanti
2.99.10	vara iva vai svargo loka svargasyaiva lokasyarddhyai
2.99.11	etad anyo dadyād athānya stotre stotre saptadaśa saptadaśa niṣkān dadyāt
2.99.12	devāsurā yajñe 'spardhanta
2.99.13	te yad yad eva devā yajñe 'kurvata tat tad v evāsurā anvakurvata
2.99.14	te devā abruvan yad yad vāva vayaṃ yajñe kurmahe tat tan no 'surā anukurvate
2.99.15	eta hiraṇyasomena yajāmahā iti
2.99.16	atha ha tarhi deveṣv eva hiraṇyam āsa nāsureṣu
2.99.17	saṃvṛktaṃ ha devair asurāṇāṃ hiraṇyam āsa
2.99.18	te hiraṇyasomenāyajanta
2.99.19	te stotre stotre saptadaśa saptadaśa niṣkān adaduḥ
2.99.20	tad eṣām asurā nodāśnuvata
2.99.21	te 'bruvan durāśaṃ batedaṃ devā akrateti
2.99.22	tad eva durāśasya durāśatvam
2.99.23	tato vai devā abhavan parāsurāḥ
2.99.24	bhavaty ātmanā parāsya dviṣan bhrātṛvyo bhavati ya evaṃ veda
2.99.25	tasya śukracandre ādiṣṭasāmanī pavamānayor bhavataḥ
2.99.26	sūryācandramasor hy eṣa yajñaḥ
2.99.27	stomam eva tadrūpeṇa samardhayanti
2.100.1	athaiṣo 'pacitiḥ
2.100.2	prajāpatiḥ prajā asṛjata
2.100.3	tā enaṃ sṛṣṭā nāpācāyan
2.100.4	so 'kāmayata apacitim āsu prajāsu gaccheyam iti
2.100.5	sa etaṃ yajñam apaśyat
2.100.6	tam āharat
2.100.7	tenāyajata
2.100.8	tato vai taṃ tā apācāyan
2.100.9	indram u vai devā nāpācāyan
2.100.10	sa prajāpatim upādhāvan na vai meme devā apacāyantīti
2.100.11	tasmā etam apacitiṃ yajñaṃ vyadadhāt
2.100.12	tam āharat
2.100.13	tenāyajata
2.100.14	tato vai taṃ devā apācāyan
2.100.15	darbham u ha vai śātānīkiṃ pañcālā rājānaṃ santaṃ nāpacāyāṃ cakruḥ
2.100.16	api ha smainaṃ kumārā darbha darbheti hvayanti
2.100.17	tasya haitau brāhmaṇāv āsatur ahīnā āśvatthiḥ keśī sātyakāmir iti
2.100.18	tau hainam upasameyatuḥ
2.100.19	sa ha dhyāyan niṣasāda
2.100.20	taṃ hocatuḥ
2.100.21	kiṃ nu rājanyo dhyāyatīti
2.100.22	sa hovāca na hi me dhyeyam
2.100.23	pañcālā vai meme rājānaṃ santaṃ nāpacāyanty api mā kumārā darbha darbheti hvayanti
2.100.24	tad evaitad dhyāyāmīti
2.100.25	taṃ hocatur apacitir iti vā ayaṃ yajñakratur asti tena tvā yājayāveti
2.100.26	tatheti
2.100.27	tena hainaṃ yājayāṃ cakratuḥ
2.100.28	sa haiṣu tathāmātram apacitiṃ jagāma yad apy etarhi pañcālā darbhān kuśā ity evācakṣate
2.101.1	asya vā etasya gāyatrīm eva prātassavanaṃ saṃpadyate triṣṭubhaṃ mādhyandinaṃ savanaṃ jagatīṃ tṛtīyasavanam
2.101.2	tad yad gāyatrīṃ prātassavanaṃ saṃpadyate 'ṣṭākṣarā gāyatry aṣṭau vasavo gāyatryaiva tac chandasā prajāpatiś cendraś ca vasuṣu deveṣu prātassavane 'dhy apicitim agacchatām
2.101.3	atha yat triṣṭubhaṃ mādhyandinaṃ savanaṃ saṃpadyata ekādaśākṣarā triṣṭub ekādaśa rudrās triṣṭubhaiva tac chandasā prajāpatiś cendraś ca rudreṣu deveṣu mādhyandine savane 'dhy apacitim agacchatām
2.101.4	atha yaj jagatīṃ tṛtīyasavanaṃ saṃpadyate dvādaśākṣarā jagatī dvādaśādityā jagatyaiva tac chandasā prajāpatiś cendraś cādityeṣu deveṣu tṛtīyasavane 'dhy apacitim agacchatām
2.101.5	aṣṭākṣarā gāyatrī
2.101.6	ekādaśākṣarā triṣṭup
2.101.7	dvādaśākṣarā jagatī
2.101.8	vāg iti yajñāyajñīyasya nidhanam
2.101.9	tad dvātriṃśat
2.101.10	dvātriṃśadakṣarānuṣṭup
2.101.11	viśveṣāṃ devānām anuṣṭup
2.101.12	anuṣṭubhaiva tac chandasā prajāpatiś cendraś ca viśveṣu deveṣu tṛtīyasavane 'dhy apacitim agacchatām
2.101.13	etāvanto vai devāḥ
2.101.14	etāvanti devajātāni
2.101.15	teṣv eva tad adhy apacitim agacchatām
2.102.1	gāyatro vai brāhmaṇaḥ
2.102.2	traiṣṭubho rājanyaḥ
2.102.3	jāgato vaiśyaḥ
2.102.4	ānuṣṭubhaḥ śūdraḥ
2.102.5	tad yad gāyatrīṃ prātassavanaṃ saṃpadyate gāyatryaiva tac chandasā darbhaḥ śātānīkir brāhmaṇe manuṣye 'dhy apacitim agacchat
2.102.6	atha yat triṣṭubhaṃ mādhyandinaṃ savanaṃ saṃpadyate triṣṭubhaiva tac chandasā darbhaḥ śātānīkī rājanye manuṣye 'dhy apacitim agacchat
2.102.7	atha yaj jagatīṃ tṛtīyasavanaṃ saṃpadyate jagatyaiva tac chandasā darbhaḥ śātānīkir vaiśye manuṣye 'dhy apacitim agacchat
2.102.8	aṣṭākṣarā gāyatrī
2.102.9	ekādaśākṣarā triṣṭup
2.102.10	dvādaśākṣarā jagatī
2.102.11	vāg iti yajñāyajñīyasya nidhanam
2.102.12	tad dvātriṃśat
2.102.13	dvātriṃśadakṣarānuṣṭup
2.102.14	ānuṣṭubhaḥ śūdraḥ
2.102.15	anuṣṭubhaiva tac chandasā darbhaḥ śātānīkiḥ śūdre manuṣye 'dhy apacitim agacchat
2.102.16	etāvanto vai manuṣyāḥ
2.102.17	etāvanti manuṣyajātāni
2.102.18	teṣv eva tad adhy apacitim agacchat
2.103.1	tad āhuḥ kaitasya yajñasya vidhṛtiḥ kāpacitir iti
2.103.2	sa brūyād yad eva savanāt savanaṃ na samaiti
2.103.3	yad asamaiva savanaṃ saṃpadyate saivaitasya yajñasya vidhṛtis sāpacitir iti
2.103.4	tasya āhur davidyutatyā rucety eva pratipadaṃ kāryām
2.103.5	eṣā vai gaṇinī pratipad bahurūpā
2.103.6	gaṇā iva vai taṃ sacante ya śriyam aśnuta iti
2.103.7	tad u vā āhuḥ pavasva vāco agriya upāsmai gāyatā nara ity ete eva pratipadau kārye
2.103.8	ete vāva gaṇinyau pratipadau bahurūpe
2.103.9	atho ubhe hy atra sāmanī kriyete
2.103.10	tasmād ete eva pratipadau kārye iti
2.103.11	bṛhadrathantare bhavataḥ
2.103.12	brahma vai rathantaraṃ kṣatraṃ bṛhat
2.103.13	brahma ca vai kṣatraṃ cāpacite rūpam
2.103.14	bhadraśreyasī bhavataḥ
2.103.15	bhadreṇa vai devā bhadrā abhavañ chreyasā śriyam agacchan
2.103.16	sahomahasī bhavataḥ
2.103.17	sahasā vai devā asurān asahanta
2.103.18	mahasā maho 'bhavan
2.103.19	bhargayaśasī bhavataḥ
2.103.20	bhargeṇa vai devā bhargo 'bhavan
2.103.21	yaśasā yaśo 'gacchan
2.103.22	utsedhaniṣedhau bhavataḥ
2.103.23	utsedhena vai devā autsedhyam udasedhan
2.103.24	niṣedhena niṣedhyaṃ nyaṣedhan
2.103.25	sadoviśīyaṃ ca viśoviśīyaṃ ca bhavataḥ
2.103.26	sadoviśīyena vai devā viśam asīdan
2.103.27	viśoviśīyena viśo viśo rājāno 'bhavan
2.103.28	dharmavidharmaṇī bhavataḥ
2.103.29	dharmeṇa vai devā dharmo 'bhavan
2.103.30	vidharmaṇā vidharmāpāghnata
2.103.31	tasmin etā ubhayīr dvipadāticchandasaḥ kriyante jyeṣṭhāni ca hrasiṣṭhāni ca chandāṃsi
2.103.32	paśavo vai chandāṃsi
2.103.33	tasmād bhūtam ubhaye paśava upatiṣṭhante jyeṣṭhāś ca hrasiṣṭhāś ca
2.103.34	ubhaye ha vā enaṃ paśava upatiṣṭhante jyeṣṭhāś ca hrasiṣṭhāś ca ya evaṃ veda
2.103.35	tasyāśvarathaś caturyug dakṣiṇā bhavati
2.103.36	sarve śatakriyo 'śvāḥ
2.103.37	sa rukmī prāvepī sarvābharaṇy aṃśumān bhavati
2.103.38	tasya vaiyāghraḥ parivāro bhavati dvaipo dhanvadhir ārkṣa upāsaṅgaḥ
2.103.39	khāḍgakavaco 'dhyāsthātā bhavati saṃnaddhas saṃnaddhasārathir āvṛtaḥ pratihitābhyām
2.103.40	niṣkī sragvī saṃgrahītā bhavati
2.103.41	etad vai tviṣe rūpam etad apaciteḥ
2.103.42	tasminn etad apacitaṃ dhanaṃ dadāti
2.103.43	apacitā evāpacitaṃ dhanaṃ dadānīti
2.103.44	stomam eva tadrūpeṇa samardhayanti
2.104.1	athaitāv abhibhūś ca vinuttiś ca
2.104.2	devāsurā aspardhanta
2.104.3	te devā akāmayantābhīmān asurān bhavemeti
2.104.4	ta etat abhibhuvaṃ yajñam apaśyan
2.104.5	tam āharan
2.104.6	tenāyajanta
2.104.7	tenāsurān abhyabhavan
2.104.8	yad abhyabhavaṃs tad abhibhuvo 'bhibhūtvam
2.104.9	abhi ha vai dviṣantaṃ bhrātṛvyaṃ bhavati ya evaṃ veda
2.104.10	tasya trivṛtāv abhito bhavataḥ
2.104.11	brahma vai trivṛt
2.104.12	brahmaṇā vā enāṃs tad abhyabhavan
2.104.13	brahmaṇaiva dviṣantaṃ bhrātṛvyam abhibhavati ya evaṃ veda
2.104.14	te jitās trastriṃśam eva pitaraṃ prajāpatiṃ prāpadyanta
2.104.15	yathā jyeṣṭhāyāṃ variṣṭhāyāṃ puri pariyateraṃs tathā tān akāmayantāta enān vinudemahīti
2.104.16	ta etaṃ vinuttiṃ yajñam apaśyan
2.104.17	tam āharan
2.104.18	tenāyajanta
2.104.19	tata enān vyanudanta
2.104.20	yad vyanudanta tad vinutter vinuttitvam
2.104.21	vi ha vai dviṣantaṃ bhrātṛvyaṃ nudate ya evaṃ veda
2.104.22	tasya trivṛtau madhye bhavataḥ
2.104.23	brahma vai trivṛt
2.104.24	brahmaṇā vā enāṃs tad vyanudanta
2.104.25	brahmaṇaiva dviṣantaṃ bhrātṛvyaṃ vinudate ya evaṃ veda
2.105.1	atho āhur agnir evaiṣa yat trivṛt stomaḥ
2.105.2	tad yathā bhramalān saṃpannān agninābhyauṣed evam evaināṃs tat trivṛtā agninā stomena trayastriṃśābhyām ubhayata upamāryābhyauṣan
2.105.3	te vipalayyemām upāsarpann iti
2.105.4	tato vai devā abhavan parāsurāḥ
2.105.5	bhavaty ātmanā parāsya dviṣan bhrātṛvyo bhavati ya evaṃ veda
2.105.6	atho āhuḥ purodhākāma evainena yajeta yad abhibhūr iti
2.105.7	tasya trivṛtāv abhito bhavatas trayastriṃśau madhye
2.105.8	brahma vai trivṛt kṣatraṃ trayastriṃśaḥ
2.105.9	brahmaṇaiva tad ubhayataḥ kṣatraṃ parigṛhṇāti
2.105.10	yado vai brahmaṇā kṣatraṃ parigṛhṇāty atha sa tasya purodhāṃ gacchati
2.105.11	gacchati purodhāṃ pura enaṃ dadhate
2.105.12	atho āhur antasthākāma evainena yajeta yad vinuttir iti
2.105.13	tasya trivṛttau madhye bhavatas trayastriṃśāv abhitaḥ
2.105.14	brahma vai trivṛt kṣatraṃ trayastriṃśaḥ
2.105.15	kṣatreṇaiva tad ubhayato brahma parigṛhṇāti
2.105.16	yado vai kṣatreṇa brahma parigṛhṇāty atha sa tasyāntasthāṃ tiṣṭhati
2.105.17	tiṣṭhaty antasthāṃ nāntasthāyāṃ jīyate
2.105.18	atho āhū rājānau hed vā etau stomau stomarājāv iti
2.106.1	tasya vā etasyābhibhuvas trivṛtāv abhito bhavatas trayastriṃśau madhye
2.106.2	tayoṣ ṣaṭṣaṣṭi stotryāḥ
2.106.3	tato yāṣ ṣaṣṭir āsandī sā
2.106.4	atha yāś catasra āsandīpādās te
2.106.5	atha ye dve yajamāna evaiṣa dvipād etasyāṃ rājāsandyām adhyūḍhaḥ
2.106.6	gacchati rājyaṃ ya evaṃ veda
2.106.7	yady asmin loke nātha vā amuṣmin
2.106.8	atho āhur yasya dvāv etau trivṛtau madhye madhye sā hed vā apy āsandīti
2.106.9	madhye vinateva vā āsandī
2.106.10	madhye vinata ivaiṣa
2.106.11	sā ha vai suṣimattarā yā madhye vinatā
2.106.12	gacchati rājyaṃ ya evaṃ veda yady asmin loke nātha vā amuṣmin
2.106.13	atho āhuḥ punar asau hed vā etau yajñakratū iti
2.106.14	ṣaḍ vā etayor iti ūrdhvā stomā udyanti
2.106.15	ṣaḍ amuto 'rvāñcaś ṣaḍbhir evete ūrdhvaṃ svargaṃ lokaṃ gacchati praty evāmutaṣ ṣaḍbhir avarohati gacchati svargaṃ lokaṃ praty asmin loke tiṣṭhati
2.106.16	atho ha veda yo 'sāv āsaṃ so 'yam asmīti punar haivāsmin loka ājāyate
2.106.17	atho āhu svargakāma id ya ābhyām apiyajeteti
2.107.1	tayor vā etayos saha trivṛtau saha pañcadaśau saha saptadaśau sahaikaviṃśau saha triñavau saha trayastriṃśau
2.107.2	sa yathā dvābhyāṃ dvābhyāṃ pratitiṣṭhann iyād evam evaitābhyāṃ svarge loke pratitiṣṭhati
2.107.3	atho āhur anviṣṭīnāṃ hed vā etau yajñakratū iti
2.107.4	sa yas saṃvatsarabhṛtā vāsaṃvatsarabhṛtā vāgninā cityena yajeta sa etābhyāṃ yajeta
2.107.5	sadyo haivāsya saṃvatsara ṛtuśo māsaśo 'rdhamāsaśo 'nviṣṭo bhavati
2.107.6	tad yat pṛṣṭhyasya ṣaḍahasya stomā bhavanty ṛtavo vai pṛṣṭhāni
2.107.7	saṃvatsara ṛtavas tenartuśaḥ
2.107.8	atha yad dvādaśa stotrāṇi bhavanti dvādaśa māsās saṃvatsaras tena māsaśaḥ
2.107.9	atha yac caturviṃśati stutaśastrāṇi bhavanti caturviṃśatyardhamāsas saṃvatsaras tenārdhamāsaśaḥ
2.107.10	sadyo haivāsya saṃvatsaro 'nviṣṭo bhavati ya evaṃ veda
2.108.1	athaiṣa manustomaḥ
2.108.2	manur vā akāmayata bahuḥ prajayā paśubhiḥ prajāyeya mānavīḥ prajās sṛjeyeti
2.108.3	sa etaṃ yajñam apaśyat
2.108.4	tam āharat
2.108.5	tenāyajata
2.108.6	tato vai sa bahuḥ prajayā paśubhiḥ prājāyata
2.108.7	tā imā mānavīḥ prajā asṛjata
2.108.8	sa yaḥ kāmayeta bahuḥ prajayā paśubhiḥ prajāyeya mānavīḥ prajāḥ sṛjeyeti sa etena yajeta
2.108.9	bahur eva prajayā paśubhiḥ prajāyate mānavīḥ prajās sṛjate
2.108.10	tasya pṛṣṭhyasya ṣaḍahasya stomā bhavanti
2.108.11	ṛtavo vai pṛṣṭhāni
2.108.12	saṃvatsara ṛtavaḥ
2.108.13	saṃvatsaraḥ prajananam
2.108.14	sa yaḥ prajananaṃ sa mā prajanayād iti
2.108.15	tasyobhaye stomā bhavanty ayujaś ca yugmantaś caiva
2.108.16	tad vai daivyaṃ mithunaṃ prajananaṃ yad ubhaye stomāḥ
2.108.17	tad yad daivyaṃ mithunaṃ prajananaṃ tan mā prajanayād iti
2.108.18	tasya vyatiṣaktā stomā bhavanti vyatiṣaktād vai mithunāt prajāḥ paśavaḥ prajāyante prajātyā eva
2.108.19	tasyobhe bṛhadrathantare sāmanī bhavataḥ
2.108.20	etad vai daivyaṃ mithunaṃ prajananaṃ yad ubhe bṛhadrathantare
2.108.21	tad yad daivyaṃ mithunaṃ prajananaṃ tan mā prajanayād iti
2.108.22	tasya chandomāḥ pavamānā bhavanti
2.108.23	paśavo vai chandomāḥ
2.108.24	paśavaḥ prajananam
2.108.25	tad yat prajananaṃ tan mā prajanayād iti
2.108.26	tasya mānavaṃ brahmasāma bhavati
2.108.27	brahma vai brahmasāma
2.108.28	yajamānakāmo eṣa yad brahmasāma sva eva tad āyatane yajamānaṃ kāmais samardhayanti
2.108.29	sa ukthyo bhavati
2.108.30	prajā vai paśava ukthāni
2.108.31	prajā vai paśavaḥ prajananam
2.108.32	tad yat prajananaṃ tan mā prajanayād iti
2.109.1	atho āhur anviṣṭīnāṃ hed vā eṣa eko yajñakratur iti
2.109.2	sa yas saṃvatsarabhṛtā vāsaṃvatsarabhṛtā vāgninā cityena yajeta sa etena yajeta
2.109.3	sadyo haivāsya saṃvatsara ṛtuśo 'rdhamāsaśo māsaśo rātriśo 'nviṣṭo bhavati
2.109.4	tad yat pṛṣṭhyasya ṣaḍahasya stomā bhavanty ṛtavo vai pṛṣṭhāni saṃvatsara ṛtavas tenartuśaḥ
2.109.5	atha yat pañcadaśa stotrāṇi bhavanti pañcadaśa vārdhamāsasya rātrayas tenārdhamāsaśaḥ
2.109.6	atha yat triṃśat stutaśastrāṇi bhavanti triṃśan māsasya rātrayas tena māsaśaḥ
2.109.7	atha yat trīṇi [ṣaṣṭi]śatāni stotriyā bhavanti tāvatīḥ saṃvatsarasya rātrayas tena rātriśaḥ
2.109.8	sadyo haivāsya saṃvatsaro 'nviṣṭo bhavati ya evaṃ veda
2.109.9	tāḥ prajanyākāmayata svargaṃ lokaṃ gaccheyam iti
2.109.10	sa etam uttaram manustomam apaśyat
2.109.11	tam āharat
2.109.12	tenāyajata
2.109.13	tasya pṛṣṭhyasya ṣaḍahasya stomā bhavanty ṛtavo vai pṛṣṭhāni
2.109.14	saṃvatsara ṛtavaḥ
2.109.15	saṃvatsara svargo loka svargasyaiva lokasya samaṣṭyai
2.109.16	tasyordhvā stomā bhavanty ūrdhvo vai svargo loka svargasyaiva lokasya samaṣṭyai
2.109.17	tasyobhe bṛhadrathantare sāmanī bhavata svargye svargasyaiva lokasya samaṣṭyai
2.109.18	tasya chandomāḥ pavamānā bhavanti paśavo vai chandomāḥ
2.109.19	paśava svargo loka svargasyaiva lokasya samaṣṭyai
2.109.20	tasya pañcaviṃśaṃ brahmasāma bhavati
2.109.21	annaṃ vai pañcaviṃśam
2.109.22	yajamānakāmo vā eṣa yad brahmasāma
2.109.23	sva eva tad āyatane yajamānam annādyena samardhayanti
2.109.24	sa ukthyo bhavati prajā vai paśava ukthāni
2.109.25	prajā vai paśava svargo loka svargasyaiva lokasya samaṣṭyai
2.110.1	atho āhur anviṣṭīnāṃ hed vā eṣa eko yajñakratur iti
2.110.2	tata eva rātrim upayanti
2.110.3	atirātreṇa vai devā ūrdhvā svargaṃ lokam āyan
2.110.4	te svargaṃ lokaṃ gatvā sārdham evāvyavasitā āsata
2.110.5	diśo 'prajānānās te akāmayanta diśaḥ prajānīyāmeti
2.110.6	ahorātrayor ha vai parastāt svargo lokaḥ
2.110.7	ta etāny upariṣṭād rātreś catvāri stotrāṇy apaśyan
2.110.8	tair astuvata
2.110.9	tair eva stutvā diśaḥ prājānan
2.110.10	tato vai te yatra yatra svargasya lokasyākāmayanta tat tad vyavāsyan
2.110.11	yatra yatra ha vai svargasya lokasya kāmayate tat tad vyavasyati ya evaṃ vedeti ha smāha jānaśruteyaḥ
2.110.12	atha ha smāha vaitahavyaḥ
2.110.13	prajāpatiḥ paśūn asṛjata
2.110.14	te 'smāt sṛṣṭāḥ prādravan
2.110.15	tān agniṣṭomenāvivārayiṣata
2.110.16	te tad atyādravan
2.110.17	tān ukthyenāvivārayiṣata
2.110.18	te tad atyādravan
2.110.19	tān ṣoḍaśināvivārayiṣata
2.110.20	te tad aty evādravan
2.110.21	tān paryāyaiḥ paryāyam ait
2.110.22	yat paryāyaiḥ paryāyam ait tat paryāyāṇāṃ paryāyatvam
2.110.23	tān āśvinena kratunā paryagṛhṇāt
2.110.24	teṣāṃ parigṛhītānāṃ yathā kṣudrā matsyā akṣor akṣy atiśīyerann evam eva ye kṣudrāḥ paśava āsus te 'tiśeduḥ
2.110.25	tān akāmayatāptvainān ātman yaccheyam iti
2.110.26	sa etāny upariṣṭād rātreś catvāri stotrāṇy apaśyat
2.110.27	tair astuta
2.110.28	tair evainān āptvātmany ayacchat
2.110.29	yad āptvātmany ayacchat tasmād aptoryāmaḥ
2.110.30	yad v evāptuśa iva somasya prabhāvayann anv etasmād aptoryāmaḥ
2.111.1	tā dvāṣaṣṭi stotriyās saṃpadyante
2.111.2	tato yāṣ ṣaṣṭis sā virāṭ
2.111.3	paśavo virāṭ
2.111.4	atha ye dve yajamāna evaiṣa dvipāt parastāt paryūḍhaḥ
2.111.5	paśūnāṃ guptyai paśūnām aparāvāpāya
2.111.6	nāsya vittaṃ paropyate ya evaṃ veda
2.111.7	atho āhur ekam evaitat stotraṃ sat tac caturdhā vihṛtya stuyuṣ ṣaḍbhir eva hotre stuyuṣ ṣaḍbhir maitrāvaruṇāya ṣaḍbhir brāhmaṇācchaṃsine ṣaḍbhir acchāvākāya
2.111.8	tad u hotaivānuśaṃsed iti
2.111.9	tāś caturviṃśati stotryās saṃpadyante
2.111.10	caturviṃśatyardhamāsas saṃvatsaraḥ
2.111.11	saṃvatsaraḥ prajāpatiḥ
2.111.12	prajāpatir evaiṣa parastāt paryūḍhaḥ
2.111.13	paśūnāṃ guptyai paśūnām aparāvāpāya
2.111.14	nāsya vittaṃ paropyate ya evaṃ veda
2.111.15	tad u vā āhus trivṛt pañcadaśaṃ saptadaśam ekaviṃśam ity evaitāni stotrāṇi syuḥ
2.111.16	ekaviṃśaṃ vā anu sarve yajñakratavas saṃtiṣṭhante
2.111.17	atho eṣa vāva dṛḍhaḥ pratiṣṭhita stomo yad ekaviṃśaḥ
2.111.18	tasmād ekaviṃśa eva stomo 'ntataḥ kārya iti
2.111.19	tad āhuḥ pṛṣṭharūpair evānviyur iti
2.112.1	abhi tvā vṛṣabhā suta ity ārṣabham
2.112.2	abhīti rathantarasya rūpam
2.112.3	tena rathantarasya rūpān na yanti
2.112.4	yad adya kac ca vṛtrahann iti śākalaṃ hiṃkāravad vāmadevyasya rūpam
2.112.5	tena vāmadevyasya rūpān na yanti
2.112.6	tam indraṃ vājayāmasīty edāvasunidhanaṃ bahirnidhanaṃ bṛhato rūpam
2.112.7	tena bṛhato rūpān na yanty atho paśavo vai vasu paśūnām evāvaruddhyai
2.112.8	atho haināṃs tad idaṃ vasv ity evāptvopeyāyedaṃ viṣṇur vicakrama itīḍānāṃ saṃkṣāraḥ paśavo vā iḍānāṃ saṃkṣāraḥ paśūnām evāvaruddhyai
2.112.9	etad dha vā enāṃs tan nijuhva ehīḍā ehīḍā iti paśavo vā iḍā tasmād etāny atiriktokthāni kāryāṇīti
2.112.10	tad u hovāca tāṇḍyaḥ prajāpatiḥ paśūn asṛjata
2.112.11	te 'smāt sṛṣṭā apākrāman
2.112.12	so 'gnim abravīd etān me vārayasveti
2.112.13	tān sa jarābodhīyena nāvārayata
2.112.14	sa indram abravīd etān me vārayasyeti
2.112.15	tān sa satrāsāhīyena nāvārayata
2.112.16	sa īśānaṃ devam abravīd etān me vārayasveti
2.112.17	tān sa mārgīyaveṇa naivāvārayata
2.112.18	sa viṣṇum abravīd etān me vārayasveti
2.112.19	tān sa vaiṣṇavīṣu vāravantīyenaivāvārayata
2.112.20	yad avārayata tad vāravantīyasya vāravantīyatvam
2.112.21	tasmād etāny atiriktokthāni kāryāṇy eveti
2.113.1	athaiṣa gosavaḥ
2.113.2	svargakāmo haitena yajeta
2.113.3	sa vā eṣa ṣaṭtriṃśo bhavati
2.113.4	ṣaṭtriṃśadakṣarā vai bṛhatī
2.113.5	bṛhatī svargo lokaḥ sāmrājyam
2.113.6	bṛhatyām eva tat svarge loke sāmrājye pratitiṣṭhanto yanti
2.113.7	bṛhaty u ha vā imān sarvān lokān akṣarair vyāpnoti daśabhir evākṣarair imaṃ lokaṃ vyāpnoti daśabhir antarikṣaṃ daśabhir amuṃ caturbhir diśo dvābhyām ahorātre
2.113.8	sā yemāṃl lokān vyāpnoti tayemāṃl lokān vyāpnavānīti
2.113.9	tasya stotraṃ stotraṃ caturaś caturas trivṛto 'bhisaṃpadyate
2.113.10	trivṛtaṃ vā anye stomā abhisaṃpadyante trivṛt svargaṃ lokam
2.113.11	sa yathā kṣiprāśvena caturyujā yatra jigamiṣet tad gacched evam evaitena svargaṃ lokaṃ gacchati
2.113.12	tasyobhe bṛhadrathantare sāmanī bhavata svargye svargasya lokasya samaṣṭyai
2.113.13	sa ukthyo bhavati prajā vai paśava ukthāni
2.113.14	prajā vai paśava svargo loka svargasyaiva lokasya samaṣṭyai
2.113.15	tasya dvādaśa sahasrāṇi dakṣiṇā bhavanti dvādaśa māsās saṃvatsaras saṃvatsara svargo loka svargasyaiva lokasya samaṣṭyai
2.113.16	tasya vratam
2.113.17	upa mātaram iyād upa svasāram upa sagotrām
2.113.18	upāhvaryodakam ācāmed upāhvarya tṛṇāny āchindyāt
2.113.19	yatra yatrainaṃ viṣṭhā vindet tat tad vitiṣṭheta
2.113.20	anaḍuho ha lokaṃ jayati
2.113.21	tena haitena janako vaideho iyakṣāṃ cakre
2.113.22	tam u ha brāhmaṇā abhito niṣeduḥ
2.113.23	sa ha papraccha ka stoma iti
2.113.24	sa hovāca sudakṣiṇaḥ kṣaimir nāyaṃ trivṛd evāhur iti
2.113.25	tasya kiṃ vrataṃ kā dakṣiṇā iti
2.113.26	tasmā u haitat provāca
2.113.27	sa hovāca ud evāsya dakṣiṇā āśaṃse vrataṃ tv evāsya nodāśaṃsa iti
2.113.28	teno ha sa nopadadharṣa yaṣṭum
2.113.29	teno ha puṇyakeśo yaudhenir īje śaibyo rājā
2.113.30	taṃ ha sabhāyām eva viṣṭhā viveda
2.113.31	sa ha tad evodāvṛṇāna uvāca sthavirayajño vāva kilāyam āsa
2.113.32	sthavira evānena yajñena yajeta
2.113.33	sthavirasya hy evedaṃ sarvam anujñātam iti
2.113.34	sa haiṣa sthavirayajña eva
2.113.35	tena haitenottaravayasy e[va] yajeta
2.114.1	athaiṣa vivadhaḥ
2.114.2	paśukāmo haitena yajeta
2.114.3	sa vā eṣa ṣaṭ ca paṅktīr abhisaṃpadyate daśa ca stotryāḥ
2.114.4	tato yāṣ ṣaṭ paṅktayaḥ paśavas te
2.114.5	atha yā daśa stotryāḥ paśūnām eva sa dohaḥ
2.114.6	paya evaiṣāṃ tat
2.114.7	te u eva dve pañca pañca pañcinyau paṅktyau saṃpadyete
2.114.8	ta u te paśava eva
2.114.9	tasya saviṃśaṃ prātassavanaṃ bhavati sadaśaṃ mādhyaṃdinaṃ savanaṃ saviṃśaṃ tṛtīyasavanam
2.114.10	tad yathā ha vai vivadhasyobhayatas saguru savivadhatāyai tādṛk tad yat sadaśaṃ mādhyaṃdinaṃ savanaṃ bhavati
2.114.11	saviṃśe abhitaḥ pūrvārdhaṃ ca jaghanārdhaṃ ca bhūyiṣṭhaṃ bhājayanti
2.114.12	tasmāt paśavaḥ pūrvārdhena ca jaghanārdhena ca bhūyiṣṭhaṃ bhājayanti
2.114.13	vahanti pūrvārdhena duhre ca jaghanārdhena pra ca janayanti
2.114.14	ubhayaṃ dhenupayasaṃ cānaḍutpayasaṃ cāvarundhe ya evaṃ veda
2.114.15	tasminn u ha tarhy ubhe bṛhadrathantare kuryur dvayā u ha vai paśavo rāthantarā anye bārhatā anye
2.114.16	ye ha vā anyatodantāḥ paśavas te rāthantarā ya ubhayatodantās te bārhatā ubhayeṣām eva paśūnām avaruddhyai
2.114.17	sa ukthyo bhavati paśavo vā ukthāni paśūnām evāvaruddhyai
2.114.18	tasyodvaṃśīyam acchāvākasāma bhavati sarvapṛṣṭharūpaṃ pṛṣṭhāni vai paśavo 'bhipūrvāṇām eva paśūnām avaruddhyai
2.115.1	athaiṣa sadyaḥkrīḥ
2.115.2	te vṛtā nāpākrāman
2.115.3	ta etyāyājayan
2.115.4	tebhya etāṃ vācaṃ vaḍavāṃ śvetāṃ bhūtāṃ aśvābhidhānyabhihitām ānayann imāṃ pratigṛhṇīteti
2.115.5	te 'bruvan śreyasīyam asman no imām udyaṃsyāma iti
2.115.6	sā kruddhā na mā pratyagṛhṇann iti siṃhy ubhayatomukhī bhūtvordhvodakrāmat
2.115.7	sobhayān devāsurān antarātiṣṭhad yaṃ devānām upāpnod yaṃ asurāṇāṃ tam ādadānā
2.115.8	tām upaiva devā amantrayantopāsurāḥ
2.115.9	sā devān abhyupāvartamānābravīt kiṃ me tata syād yad vo 'bhyupāvarteyeti
2.115.10	pūrvāṃ tvāgner āhutir aśnuvīteti
2.115.11	tām adhvare 'vākalpayan
2.115.12	saiṣottaravediḥ
2.115.13	tām etāṃ pūrvām agner āhutir aśnute
2.116.1	dhārayanty agniṃ vyādhārayanty uttaravedim
2.116.2	etad enāṃ tat pūrvām agner āhutir aśnute
2.116.3	athaitebhya etam ādityā ādityam evāśvaṃ śvetaṃ bhūtam aśvābhidhānyabhihitam ānayann imam u vai pratigṛhṇīteti
2.116.4	te 'bruvan śreyān u vāvāyam asman no vāvemam udyaṃsyāma iti
2.116.5	tān devāś carṣayaś copasametyābruvan vicchetsyante vā adakṣiṇā yajñāḥ pratigṛhṇīteti
2.116.6	tad eṣābhyanūcyate
2.116.7	ādityā ha jaritar aṅgirobhyo 'śvaṃ dakṣiṇām anayan
2.116.8	taṃ ha jaritar na pratyāyaṃs taṃ ha jaritar na pratyagṛhṇan
2.116.9	tām u ha jaritaḥ pratyāyaṃs tām u ha jaritaḥ pratyagṛhṇan / ahā ned asann apurogavāṇi yajñā ned asann avicetanāsaḥ
2.117.1	ādityā rudrā vasavas tveḍata idaṃ rādhaḥ pratigṛhṇīhy aṅgiraḥ
2.117.2	idaṃ rādho bṛhat pṛthu devā dadatu vo varam
2.117.3	tad vo astu sucetanam
2.117.4	yuṣme astu dive dive praty eva gṛbhāyata
2.117.5	ity evainān pratyagrāhayan
2.117.6	tato vā ādityāḥ pūrve svargaṃ lokam āgacchan ahīyantāṅgirasaḥ
2.117.7	sa yo bhrātṛvyavān syād yo 'bhicared ya spardheta sa etena yajeta
2.117.8	hīyate 'sya pāpmā bhrātṛvyo gacchati svargaṃ lokam
2.117.9	yavorvarā vedir bhavati
2.117.10	sā hi purākṛtā bhavati
2.117.11	yavānām uttaravediḥ
2.117.12	yavair vā ādityā aṅgirasāṃ yajñam ayuvata
2.117.13	yad yajñaṃ yavair ayuvata tad yavānāṃ yavatvam
2.117.14	yavair eva dviṣato bhrātṛvyasya yajñaṃ yute
2.117.15	khalevalā yūpa sphyāgro bhavaty aindraḥ
2.117.16	vijityai saha paśū ālabhante samaṣṭyai
2.117.17	pumān gaus somakrayaṇo bhavati vīryaṃ vai pumān vīryavanto 'sāmeti
2.117.18	sāṇḍo bhavati sendratvāya
2.117.19	kuṃbhyā vasatīvaryyo bhavanti yaḥ purejānas tasya gṛhebhyaḥ
2.117.20	tā hi purāgṛhītā bhavanti
2.117.21	sarpiṣmantam aśitvā nipadyate
2.117.22	yam evāmuṃ dīkṣaṇīyam aśnāti sa evāsya so 'śito bhavati
2.117.23	priyāyai jāyāyā antarorū śete 'nipadyamānaḥ
2.117.24	tapasyam evāsya tad dhiraṇyam mukha ādhāya śete
2.117.25	satyaṃ vai hiraṇyam
2.117.26	satyam evāsya tad uditaṃ bhavati
2.118.1	aśva śveto dakṣiṇā bhavati svargyo vā aśva svargasyaiva lokasya samaṣṭyai
2.118.2	aśvarathas somapravāko bhavati yojanaṃ paramam
2.118.3	etad dha vai paramāṇām adhvānām avamaṃ yad yojanam avamānāṃ vā paramam
2.118.4	tasmin dadhidṛtir upāvahito bhavati
2.118.5	tasya yat sarpis saṃpatati tad ājyakuṃbhe 'vāsyanti
2.118.6	tad dhi sadyojam iva dvikrośam itthaṃ dvikrośam ittham ṛtvijo vinihitā bhavanti
2.118.7	ta enaṃ prātar upasametya yājayanti
2.118.8	sa juhvat trir nimīlayati trir vīkṣate
2.118.9	tā eva dīkṣopasadaḥ
2.119.1	sa trivṛd rathantarasāmā bhavati brahma vai trivṛt
2.119.2	brahma rathantaraṃ brahmaṇā svargaṃ lokaṃ gacchāmeti
2.119.3	atho āhus trivṛd eva bṛhatsāma syād iti
2.119.4	brahma vai trivṛt kṣatraṃ bṛhat
2.119.5	brahmaṇā ca kṣatreṇa ca saṃyugbhyāṃ svargaṃ lokaṃ gacchāmeti
2.119.6	tad u vā āhus trivṛd eva rathantasāmā syāt
2.119.7	brahma vai trivṛt
2.119.8	brahma vai rathantaram
2.119.9	brahma vai svargasya lokasyeśe
2.119.10	tasmiṃs trivṛd eva rathantarasāmā syād iti
2.119.11	tasminn āhur iyavanti sāmāni kāryāṇy iyavadbhir vai devā svargaṃ lokam agacchann iyavadbhi svargaṃ lokaṃ gacchāmeti
2.119.12	atho āhur yāny evāgniyonīni sāmāni tāni kāryāṇi
2.119.13	aśṛta iva vā eṣa yat sadyaḥkrīḥ
2.119.14	agnir vā aśṛtasya śrapayiteti
2.119.15	tad u vā āhur agniṣṭomasāmāny eva kāryāṇīti
2.119.16	etāni vā agniyonīni yad agniṣṭomasāmāni
2.119.17	tasmād agniṣṭomasāmāny eva kāryāṇīti
2.119.18	athaiṣa kṣiprāt kṣepīyān kṣiprāt kṣepīya svargaṃ lokaṃ gacchāmeti
2.119.19	tasya dvādaśa stotrāṇi bhavanti dvādaśa māsās saṃvatsaras saṃvatsara svargo loka svargasyaiva lokasya samaṣṭyai
2.119.20	tasya caturviṃśati stutaśastrāṇi bhavanti caturviṃśatyardhamāsas saṃvatsaraḥ
2.119.21	saṃvatsara svargo loka svargasyaiva lokasya samaṣṭyai
2.120.1	athaitāv anukriyau
2.120.2	ādityāś ca vā aṅgirasaś ca svarge loke 'spardhanta
2.120.3	ta ādityāḥ pūrve svargaṃ lokam agacchan
2.120.4	te 'ṅgiraso 'kāmayanta vayam api taṃ lokaṃ gacchema yam ādityā agmann iti
2.120.5	ta etaṃ yajñam apaśyan
2.120.6	tam eva santaṃ parokṣeṇaiva tam āharan
2.120.7	tenāyajanta
2.120.8	te vaḍavām eva śvetāṃ dakṣiṇāṃ nītvādityais salokā abhavan
2.120.9	te haita ādityāś cāṅgirasaś ca salokāḥ
2.120.10	saloko ha vā ādityaiś cāṅgirobhiś ca bhavati ya evaṃ veda
2.120.11	atho āhur yasmād eva śreyān bhrātṛvya syāt so 'nena yajeteti
2.120.12	pūrvapreta iva ha vā eṣa ya śreyān
2.120.13	pūrvapretān iva vā etena te tān āpnuvan
2.120.14	āptvā śreyāṃsaṃ vasīyān ātmanā bhavati
2.121.1	godhūmorvarā vedir bhavati
2.121.2	sā hi purākṛtā bhavati
2.121.3	godhūmānām uttaravediḥ parokṣatāyai
2.121.4	khalevalā yūpa sphyāgro bhavaty aindraḥ
2.121.5	vijityai saha paśū ālabhante samaṣṭyai
2.121.6	strīgaus somakrayaṇī bhavati parokṣatāyai
2.121.7	kuṃbhyā vasatīvaryo bhavanti yaḥ purejānas tasya gṛhebhyaḥ
2.121.8	tā hi purāgṛhītā bhavanti
2.121.9	sarpiṣmantam aśitvā nipadyate
2.121.10	yam evāmuṃ dīkṣaṇīyam aśnāti sa evāsya so 'śito bhavati
2.121.11	priyāyai jāyāyā antarorū śete 'nipadyamānaḥ
2.121.12	tapasyam evāsya tad dhiraṇyam mukha ādhāya śete
2.121.13	satyaṃ vai hiraṇyam
2.121.14	satyam evāsya tad uditaṃ bhavati
2.121.15	rajataṃ bhavati parokṣatāyai
2.121.16	vaḍavā śvetā dakṣiṇā bhavati parokṣatāyai
2.121.17	aśvatarīrathas somapravāko bhavati traipadaṃ paramaṃ parokṣatāyai
2.121.18	tasmin dadhidṛtir upāvahito bhavati
2.121.19	tasya yat sarpis saṃpatati tad ājyakuṃbhe 'vāsyanti
2.121.20	tad dhi sadyojam ivādhyardhakrośe 'dhyardhakrośa ṛtvijo vinihitā bhavanti
2.121.21	ta enaṃ prātar upasametya yājayanti
2.121.22	sa juhvat trir nimīlayati trir vīkṣate
2.121.23	tā eva dīkṣopasadaḥ
2.121.24	sa vā eṣo 'ṣṭādaśapavamāno bhavati
2.121.25	parokṣaṃ trivṛt
2.121.26	agniṣṭomayajñā vā ādityā ukthyayajñā aṅgirasaḥ
2.121.27	sa eṣa ukthyo nidānena sann agniṣṭomaḥ pratyāhriyate kṣipratāyai
2.121.28	athaiṣa caturviṃśapavamāno bhavati
2.121.29	parokṣaṃ trivṛd u eva
2.121.30	sa vā eṣo 'tirātro nidānena san ṣoḍaśīmān vā agniṣṭomaḥ pratyāhriyate kṣipratāyai
2.122.1	athaiṣa parikrīḥ
2.122.2	khaṇḍikaś ca haudbhāriḥ keśī ca dārbhyaḥ pāñcāleṣu paspṛdhāte
2.122.3	sa ha khaṇḍikaḥ keśinam abhiprajighāya
2.122.4	sadyaḥkriyā vai syo yakṣyata iti
2.122.5	atha haitena procya bhrātṛvyāya yajante
2.122.6	tasya haite brāhmaṇā āsur ahīnā āśvatthiḥ keśī sātyakāmir gaṅginā rāhakṣito luśākapiḥ khārgalir iti
2.122.7	te hainam upasameyuḥ
2.122.8	sa ha dhyāyan niṣasāda
2.122.9	taṃ hocuḥ kiṃ nu rājanyo dhyāyatīti
2.122.10	sa hovāca na hi me dhyeyam
2.122.11	yūyaṃ brāhmaṇā anubrūthādityāś cāṅgirasaś ca svarge loke 'spardhanta
2.122.12	ta ādityāḥ pūrve svargaṃ lokam agacchann ahīyantāṅgirasa iti
2.122.13	sa ya etena procya bhrātṛvyāya yajate sa eva bhavati parāsya dviṣan bhrātṛvyo bhavati
2.123.1	tam u vai māyaṃ khaṇḍiko 'bhiprāhaiṣīt sayaḥkriyā vai syo yakṣyata iti
2.123.2	sa eva nūnaṃ bhaviṣyati parā syo bhaviṣyatīty evaitad dhyāyāmīti
2.123.3	taṃ hocuḥ parikrīr iti vā ayaṃ yajñakratur asti
2.123.4	tena tvā yājayāmeti
2.123.5	tatheti
2.123.6	tena hainaṃ yājayāṃ cakruḥ
2.123.7	tasya vā etasya tṛcasya tṛcasyaikaikayā stuvanti
2.123.8	brahma vai prathamā stotriyā kṣatraṃ dvitīyā viṭ tṛtīyā
2.123.9	avalamba u ha vai brahmaṇaḥ kṣatraṃ ca viṭ ca
2.123.10	kṣatraṃ co ha vai viśaṃ cānu bhrātṛvyalokaḥ
2.123.11	sa ye dve avaciccheda bhrātṛvyalokam eva tad avaciccheda
2.123.12	ātmā vai prathamā stotriyā jāyā dvitīyā prajā tṛtīyā
2.123.13	avalamba u ha vā ātmano jāyā ca prajā ca
2.123.14	jāyāṃ co ha vai prajāṃ cānu bhrātṛvyalokaḥ
2.123.15	sa ye dve avaciccheda bhrātṛvyalokam eva tad avaciccheda
2.124.1	tato vai sa khaṇḍikaṃ niḥsārayāṃ cakāra
2.124.2	tato vai keśī dārbhyo 'bhavat parā khaṇḍikaḥ
2.124.3	bhavaty ātmanā parāsya dviṣan bhrātṛvyo bhavati ya evaṃ veda
2.124.4	tasya tisṛṣu bahiṣpavamānaṃ bhavati catasṛṣv ājyāni pañcasu mādhyaṃdinaḥ pavamānaś catasṛṣu pṛṣṭhāni saptasv ārbhavaḥ pavamāna ekasyām agniṣṭomasāma
2.124.5	tāś caturviṃśati stotryās saṃpadyante
2.124.6	caturviṃśatyardhamāsas saṃvatsaraḥ
2.124.7	saṃvatsarād eva tat khaṇḍikam audbhāriṃ keśī dārbhyo nunude saṃvatsarād antariyāya
2.124.8	saṃvatsarād eva dviṣantaṃ bhrātṛvyaṃ nudate saṃvatsarād antareti ya evaṃ veda
2.125.1	athaiṣa ekatrikaḥ
2.125.2	prajananakāmo haitena yajeta
2.125.3	prajāpatir vā akāmayata bahuḥ prajayā paśubhiḥ prajāyeyemāṃ vyaṣṭiṃ vyaśnuvīyeti
2.125.4	sa etaṃ yajñam apaśyat
2.125.5	tam āharat
2.125.6	tenāyajata
2.125.7	sa aikṣata kena stuvīyeti
2.125.8	sa ātmānam apaśyat
2.125.9	tenāstuta sa aikṣata kena nveva stuvīyeti
2.125.10	sa prāṇāpānavyānān apaśyat
2.125.11	tair astuta
2.125.12	sa ātmanā sa prāṇāpānavyānais sa ātmanā sa prāṇāpānavyānais sa evam eva viparyāsaṃ yajñaṃ samasthāpayat
2.125.13	tato vai sa bahuḥ prajayā paśubhiḥ prājāyatemāṃ vyaṣṭiṃ vyāśnuta yāsyeyam
2.125.14	bahur eva prajayā paśubhiḥ prajāyata imāṃ vyaṣṭiṃ vyaśnute ya evaṃ veda
2.126.1	tena haitenodaraś śāṇḍilya iyakṣāṃ cakre
2.126.2	tasya ha manasy evāsa ekatrikeṇa yajeyeti
2.126.3	na ha tu kasmai canovāca
2.126.4	atha hāsya jāyā gandharviṇy āsa
2.126.5	tāṃ hāyaṃ gandharva upanyeyāya
2.126.6	tāṃ hovācaikatrika iti vai yajñakratur dāruṇa ivāsti
2.126.7	tena vai te patir yakṣyata iti
2.126.8	sā heyaṃ patiṃ papracchaikatrika iti vai yajñakratur dāruṇa ivāsti
2.126.9	satyaṃ tvaṃ tena yakṣyasā3 iti
2.126.10	sa hovāca yad aham idam naiva kasmai canāvocaṃ manasy eva me 'bhūt kas ta idam avocad iti
2.126.11	yo māyaṃ gandharva upanyaitīti
2.126.12	taṃ vai tvaṃ pṛcchatād iti hovāca
2.126.13	yaṣṭavyaṃ tenā3 na yaṣṭavyā3m iti
2.126.14	taṃ ha papraccha yaṣṭavyaṃ tenā3 na yaṣṭavyā3m iti
2.126.15	sa hovāca yathā vā enaṃ sa vedaivam enaṃ vayaṃ vidmaḥ
2.126.16	yas tv asyetthaṃ stotraṃ vidyāt sa enena yajeteti yathainenādaḥ prajāpatis tuṣṭuve
2.126.17	teno ha sa nopadadharṣa yaṣṭum
2.127.1	śaśvad dhodaraś śāṇḍilyas tenaiva paṇāyyatāṃ jagāma yad asya manasy evāsaikatrikeṇa yajeyeti
2.127.2	sa vā eṣo 'nyatara iva yajñakratus supaṇāyyo vaineneṣṭvā bhavati supāpīyān vā
2.127.3	tasyaikasyāṃ bahiṣpavamānaṃ saṃpadyata upāsmai gāyatā nara iti
2.127.4	tisṛṣu mādhyaṃdinaḥ pavamāno gāyatram eva gāyatryām utsedhas satobṛhatyām saiveḍā tan nidhanam āuśanam eva triṣṭubhi
2.127.5	etasyām ārbhavaḥ pavamāno 'yā rucā hariṇyā punāna iti
2.127.6	etasyām aticchandasi gāyatrapārśvam
2.127.7	sa eva svaras tan nidhanam
2.127.8	saptapadā bhavati
2.127.9	sapta vai chandāṃsi
2.127.10	aticchandā vai sarvāṇi chandāṃsy abhibhavati
2.127.11	tad asya tat sarvāṇy eva chandāṃsy upetāni bhavanti
2.127.12	tad āhuḥ pañcanidhanam eva vāmadevyaṃ kāryam
2.127.13	pañcachandā ārbhavaḥ pavamānas saptasāmā
2.127.14	yad aha pañcanidhanāni tena chandāṃsi prati vibhavati
2.127.15	yad u vai saptapadā tena sāmāny atreva vibhavatīti
2.127.16	tad u vā āhur gāyatrapārśvam eva kāryam
2.127.17	sa eva svaras tan nidhanam
2.127.18	ātmā vai svaraḥ prajā nidhanam
2.127.19	etad eva samṛddhataram iva yad gāyatrapārśvam
2.127.20	tasmād gāyatrapārśvam eva kāryam iti
2.127.21	tāś caturviṃśati stotryās saṃpadyante
2.127.22	caturviṃśatyardhamāsas saṃvatsaraḥ
2.127.23	saṃvatsaraḥ prajananam
2.127.24	sa yaḥ prajananaṃ sa mā prajanayād iti
2.128.1	athaiṣa bṛhaspatisavaḥ
2.128.2	prajāpatiḥ prajās sasṛjānas sa vyasraṃsata
2.128.3	so 'nnaṃ bhūto 'śayat
2.128.4	tasya sarve devā mamatvina āsan mama mameti
2.128.5	te 'bruvan vīdaṃ bhajāmahā iti
2.128.6	tasya vibhāge na samapādayan
2.128.7	te 'bruvan ājim asyāyāmeti
2.128.8	ta ājim āyan
2.128.9	sa bṛhaspatir ājisaraṇaṃ panthānam apaśyat
2.128.10	sa pūrvaḥ parītya rathena vṛtvātiṣṭhat
2.128.11	te devās tan nāvindan yenātyasariṣyan
2.128.12	śaśvad dha yāvān eva rathayānāya tāvān ājir āsa
2.128.13	tato vai sa tam ājim udajayat
2.128.14	yad bṛhaspatir udajayat tasmād bṛhaspatisavaḥ
2.128.15	tam ājim ujjigivāṃsam indro 'bravīt puras tvā dadhe
2.128.16	mām anena yajñena yājayeti
2.128.17	tatheti
2.128.18	taṃ puro 'dhatta
2.128.19	tenainam ayājayat
2.128.20	tato vā indras sarveṣāṃ devānāṃ śraiṣṭhyam agacchat
2.128.21	gacchati svānāṃ śraiṣṭhyaṃ ya evaṃ veda
2.128.22	sa vā eṣa dvayor eva yajño brāhmaṇasya caiva rājanyasya ca
2.128.23	yad bṛhasoatir udajayat tena brāhmaṇasya
2.128.24	yad indro 'yajata teno rājanyasya
2.128.25	sa u hendrasyaivaikasya purohita āsa netareṣāṃ devānām
2.128.26	so 'kāmayata sarveṣāṃ devānāṃ purodhāṃ gaccheyam iti
2.128.27	sa etenaiva yajñenāyajata
2.128.28	tato vai sa sarveṣāṃ devānāṃ purodhām agacchat
2.128.29	bṛhaspatir vai devānāṃ purohitaḥ
2.129.1	sa trivṛd rathantarasāmā bhavati
2.129.2	brahma vai trivṛd brahma rathantaram
2.129.3	brahmaṇā vāva sa tad brahmavarcasam ārdhnot
2.129.4	brahmaṇaiva brahmavarcasam ṛdhnoti ya evaṃ veda
2.129.5	tasya trayastriṃśad dakṣiṇā bhavanti
2.129.6	trayastriṃśad vai devatāḥ
2.129.7	devatānām eva purodhām āśnuta
2.129.8	aśvaś catustriṃśaḥ
2.129.9	prajāpater vā etad rūpaṃ yad aśvaḥ
2.129.10	saprajāpatikānām eva tena devatānāṃ purodhām āśnuta
2.129.11	tasyaitā yathāpūrvam anusavanaṃ dakṣiṇā dadāty aṣṭau prātassavane dadāty ekādaśa mādhyaṃdine savane dvādaśa tṛtīyasavane 'nūbaṃdhyāyām ekām udavasānīyāyām ekām
2.129.12	anusavanam aśvaṃ tṛtīyaśaḥ
2.129.13	tad yā aṣṭau prātassavane dadāty aṣṭau vasavo vasūnām eva purodhām āśnuta
2.129.14	atha yā ekādaśa mādhyaṃdine savan ekādaśa rudrā rudrāṇām eva tena purodhām āśnuta
2.129.15	atha yā dvādaśa tṛtīyasavane dvādaśādityā ādityānām eva tena purodhām āśnuta
2.129.16	atha yām anūbaṃdhyāyām ekāṃ mitrāvaruṇayor eva tena purodhām āśnuta
2.129.17	atha yām udavasānīyāyām ekāṃ karma karma me dakṣiṇāvad asad iti
2.129.18	atha yam anusavanam aśvaṃ tṛtīyaśaḥ prajāpater eva tena purodhām āśnuta
2.130.1	tad āhur manasaiva prātassavane dadyān manasā tṛtīyasavane mādhyaṃdina eva savane dadyād iti
2.130.2	tad u vā āhur atīrthaṃ vai prātasavanaṃ dakṣiṇānām atīrthaṃ tṛtīyasavanam
2.130.3	mādhyaṃdina eva savane dadyāt
2.130.4	tad eva tīrthaṃ tad āyatanam
2.130.5	naivetarayoḥ savanayor manasā cana dadad ādriyeteti
2.130.6	brahmaṇe 'śvaṃ dadāti
2.130.7	brahmaṇo hy evaikadakṣiṇā
2.130.8	tad yadā mādhyaṃdinīyāś camasāḥ pratiṣṭherann atha jaghanenāhavanīyaṃ prācīnagrīvaṃ kṛṣṇājinam upastṛṇīteti brūyād udīcīnagrīvaṃ vā
2.130.9	tad yajamāna āste sa hutānāṃ camasānām unmārṣṭi devasya tvā savituḥ prasave 'śvinor bāhubhyāṃ pūṣṇo hastābhyāṃ sarasvatyai tvā vāco yantur yantreṇa bṛhaspates tvā sāmrājyena brahmaṇābhiṣiñcāmīti
2.130.10	mukhaṃ vimārṣṭi
2.130.11	sa somābhiṣiktas tejasvī brahmavarcasī bhavati
2.130.12	trir utkrośanti trayo vā ime lokā eṣv evāsya tal lokeṣu śrutiṃ dadhati
2.131.1	tasyāṣṭaśataṃ stotriyā bhavanti
2.131.2	tato yac chataṃ sā virāṭ
2.131.3	kṣatraṃ virāṭ
2.131.4	atha yā aṣṭau sā gāyatrī
2.131.5	tejo brahmavarcasaṃ gāyatrī
2.131.6	teja eva tad brahmavarcasaṃ kṣatrasya purastād dadhāti
2.131.7	tasmād brāhmaṇaḥ kṣatriyasya purohitaḥ
2.131.8	sa yaḥ purodhākāma syāt sa etena yajetāśnute purodhām
2.131.9	taṃ haika ekachandasam eva kurvanti gāyatram eva sarvam gāyatro vai bṛhaspatiḥ
2.131.10	brahma vai gāyatrī
2.131.11	brahma bṛhaspatir brahmaṇā vā brahmavarcasam ṛdhnavāmeti
2.131.12	te ye ha te tathā kurvanty agniṃ caiva tena devatānām upāpnuvanti gāyatrīṃ ca chanda imaṃ ca lokam
2.131.13	antaritā haiṣām itarāś ca devatā bhavantītarāṇi ca chandāṃsītare ca devā itare ca lokā itare ca kāmāḥ
2.131.14	tasmād yathāchandasam eva kāryaṃ sarvāsāṃ devatānāṃ sarveṣāṃ chandasāṃ sarveṣāṃ devānāṃ sarveṣāṃ lokānāṃ sarveṣāṃ kāmānām upāptyai
2.131.15	tasya bṛhad bārhaspatyam ādiṣṭasāmārbhave pavamāne bhavati
2.131.16	bṛhaspatisavo hy eṣaḥ
2.131.17	stomam eva tadrūpeṇa samardhayanti
2.132.1	athaiṣa indrāgnyoḥ kulāyaḥ
2.132.2	indrāgnī vā akāmayetāṃ sadṛśānām eva satāṃ devānāṃ śreṣṭhatāṃ gaccheva samānena yajñena samānīm ṛddhim ṛdhnuyāveti
2.132.3	tāv etaṃ yajñam apśyatām
2.132.4	tam āharatām
2.132.5	tenāyajetām
2.132.6	tato vai tau sadṛśānām eva satāṃ devānāṃ śreṣṭhatām agacchatāṃ samānena yajñena samānīm ṛddhim ārdhnutām
2.132.7	tad brahma vā agniḥ
2.132.8	kṣatram indraḥ
2.132.9	sa vā eṣa trivṛt pañcadaśo bhavati
2.132.10	brahma vai trivṛt
2.132.11	kṣatraṃ pañcadaśaḥ
2.132.12	trivṛtaivāgni śreṣṭhatām agacchat pañcadaśenendraḥ
2.132.13	tasyobhe bṛhadrathantare sāmanī bhavataḥ
2.132.14	brahma vai rathantaraṃ kṣatraṃ bṛhat
2.132.15	rathantareṇaivāgni śreṣṭhatām agacchad bṛhatendraḥ
2.132.16	tau yau brāhmaṇaś ca rājanyaś ca kāmayeyātāṃ sadṛśānām eva satāṃ svānāṃ śreṣṭhatāṃ gaccheva samānena yajñena samānīm ṛddhim ṛdhnuyāveti tāv etena yajeyātām
2.132.17	sadṛśānām eva satāṃ svānāṃ śreṣṭhatāṃ gacchatas samānena yajñena samānīm ṛddhim ṛdhnutaḥ
2.132.18	trivṛtaiva brāhmaṇa śreṣṭhatāṃ gacchati pañcadaśena rājanyaḥ
2.132.19	rathantareṇaiva brāhmaṇa śreṣṭhatāṃ gacchati bṛhatā rājanyaḥ / tad yad etāni trivṛtpañcadaśastotrāṇi vyatiṣaktāni bhavanti
2.133.1	tasmād indrāgnyoḥ kulāyaḥ
2.133.2	tad āhus satre tad vyatiṣaktaṃ yat trivṛtpañcadaśam
2.133.3	trivṛtpañcadaśam ity evaitāni stotrāṇi vyatiṣaktāni bhavanti
2.133.4	ṣaḍ eva trivṛnti stotrāṇi syuḥ ṣaṭ pañcadaśānīti
2.133.5	yāny evārvāñci mādhyaṃdināt tāny eva trivṛnti syur yāny ūrdhvaṃ tāni pañcadaśānīti
2.133.6	pañcadaśas tv eva mādhyaṃdinaḥ syāt trivṛd dhotuḥ pṛṣṭham
2.133.7	tasmin pañcadaśe mādhyamdine rathantaram avakalpayanti
2.133.8	brahma vai rathantaraṃ kṣatraṃ pañcadaśaḥ
2.133.9	brahmaiva tat kṣatre pratiṣṭhāpayanti
2.133.10	atha yat trivṛd dhotuḥ pṛṣṭhaṃ bhavati brahma vai trivṛt kṣatraṃ bṛhat kṣatram eva tad brahman pratiṣṭhāpayanti
2.133.11	tāv etāv evam anyo 'nyasmin pratiṣṭhāya śreṣṭhatām agacchatām
2.133.12	tayor haitayor ajayyam eva
2.133.13	ajayyāṃ ha vai kīrtim ajayyāṃ śriyam ajayyaṃ svargaṃ lokaṃ jayati ya evaṃ veda
2.133.14	yad v evaite trivṛtpañcadaśe stotre vyatiṣakte bhavato vyatiṣaktād vai mithunāt prajāḥ paśavaḥ prajāyante prajātyā eva
2.133.15	atho prāṇā vai stomā vyatiṣaktā vā ime prāṇā anirmārgāya
2.133.16	tasmāt trivṛtpañcadaśāny evaitāni stotrāṇi vyatiṣaktāni syur iti
2.133.17	tasyaindrāgnaṃ sāmādiṣṭasāma mādhyaṃdine pavamāne bhavati
2.133.18	indrāgnyor hy eṣa yajñaḥ
2.133.19	stomam eva tadrūpeṇa samardhayanti
2.134.1	athaiṣo 'gniṣṭut
2.134.2	indraṃ vai bhūtāni paryacakṣata triśīrṣāṇaṃ tvāṣṭram avadhīd yatīn sālāvṛkebhyaḥ prādād arurmukhān avadhīd bṛhaspateḥ pratyavadhīt saṃdhāṃ saṃhitaṃ atītya namucer āsurasya śiraḥ prācchaitsīd ity etebhyo devakilbiṣebhyaḥ
2.134.3	sa hāraṇya eva cacārānabhyavayan devān
2.134.4	sa u ha devān uvāca yājayata meti
2.134.5	neti hocuḥ
2.134.6	etā vai tvayā saṃdhā atītā etāni devakilbiṣāṇi kṛtāni na tvā yājayiṣyāma iti
2.134.7	atho hāsyāgnir eva sakhitama ivāsa deveṣu
2.134.8	sa u hāgnim uvāca tvaṃ mā yajayeti
2.134.9	tatheti hovāca
2.134.10	sa vai nu taṃ deveṣv icchāmi yena tvā saha yājayeyam iti
2.134.11	sa ha taṃ deveṣu na viveda yenainaṃ sahāyājayiṣyat
2.134.12	sa hovāca na vai nu taṃ deveṣu vindāmi yena tvā saha yājayeyam iti
2.134.13	taṃ vai mā tvam eva yājayeti
2.134.14	tatheti
2.134.15	so 'gnir ātmana evādhy etam agniṣṭutam atanuta
2.134.16	tenainam ayājayat
2.134.17	tasya sadyas sarvaṃ pāpmānaṃ niradahat
2.134.18	sa yathāhir ahicchavyai nirmucyeta yathā muñjād iṣīkāṃ vivṛhed evam eva sarvasmāt pāpmano niramucyata
2.134.19	sa eṣo 'pahatapāpmā tapaty eṣa ha vā indraḥ
2.134.20	sa ya uktokta syād yo 'bhyākhyāyeta sa etena yajeta
2.134.21	sadyo haivāsya sarvaṃ pāpmānaṃ nirdahati
2.134.22	sa yathāhir ahicchavyai nirmucyeta yathā muñjād iṣīkāṃ vivṛhed evam eva sarvasmāt pāpmano nirmucyate
2.135.1	sa yo mukhena pāpaṃ kṛtvā manyeta trivṛtāgniṣṭutā yajeta
2.135.2	eṣa ha vai mukhena pāpaṃ karoti yo 'vādyaṃ vadati
2.135.3	mukhaṃ vai trivṛt stomānām
2.135.4	mukhād eva tena pāpmānam apaghnate
2.135.5	atha yo bāhubhyāṃ pāpaṃ kṛtvā manyeta pañcadaśenāgniṣṭutā yajeta
2.135.6	eṣa ha vai bāhubhyāṃ pāpaṃ karoti yo 'nighātyasya nihanti
2.135.7	bāhū vai pañcadaśa stomānām
2.135.8	bāhubhyām eva tena pāpmānam apaghnate
2.135.9	atha udareṇa pāpaṃ kṛtvā manyeta saptadaśenāgniṣṭutāyajeta
2.135.10	eṣa ha vā udareṇa pāpaṃ karoti yo 'nāśyānnasyānnam atti
2.135.11	udaraṃ vai saptadaśa stomānām
2.135.12	udarād eva tena pāpmānam apaghnate
2.135.13	atha yaḥ padbhyām pāpaṃ kṛtvā manyeta ekaviṃśenāgniṣṭutā yajeta
2.135.14	eṣa ha vai padbhyāṃ pāpaṃ karoti yo janam eti
2.135.15	pratiṣṭhā vā ekaviṃśa stomānām
2.135.16	padbhyām eva tena pāpmānam apaghnate
2.135.17	atho āhur ya evāyaṃ jyotiṣṭomo 'gniṣṭomas tenaiva yajeteti
2.135.18	tasya yat trivṛd bahiṣpavamānaṃ bhavati mukhād eva tena pāpmānam apaghnate
2.135.19	atha yat pañcadaśāny ājyāni bhavanti pañcadaśo mādhyaṃdino bāhubhyāṃ eva tena pāpmānam apaghnate
2.135.20	atha yat saptadaśāni pṛṣṭhāni bhavanti saptadaśa ārbhava udarād eva tena pāpmānam apaghnate
2.135.21	atha yad ekaviṃśam agniṣṭomasāma bhavati padbhyām eva tena pāpmānam apaghnate
2.136.1	trivṛtā tejaskāmo brahmavarcasakāmo 'gniṣṭutā yajeta pañcadaśena vīryakāmas saptadaśena paśukāmaḥ prajananakāma ekaviṃśena pratiṣṭhākāmas triṇavenaujaskāmas trayastriṃśena śrīkāmaḥ
2.136.2	tad u vā āhur vadanam evaitat sarvaṃ ya evāyaṃ catuṣṭomo 'gniṣṭomaḥ
2.136.3	tenaiva yajeteti
2.136.4	ayaṃ vai trivṛd ayaṃ pañcadaśo 'yaṃ saptadaśo 'yam ekaviṃśaḥ
2.136.5	imān vai prāṇān agnir anvāyattaḥ
2.136.6	sa yo 'nūcānas san na viroceta sa etena yajeteti
2.136.7	yathā ha vai niṣkaś śamalagṛhīta evaṃ sa yo 'nūcānas san na virocate
2.136.8	agnā u vā etaṃ prāsyanti yam agniṣṭutā yājayanti
2.136.9	tad yathā niṣkaṃ śamalagṛhītam agnau prāsya tasyāyoghanena sarvaṃ śamalaṃ nirhanyād evaṃ haivāsya sarvaṃ pāpmānaṃ nirghnanti
2.136.10	so 'pahatapāpmā tejasvī brahmavarcasī bhavati
2.136.11	atho āhur yasminn eva paśavye sati paśavo na rameran sa enena yajeteti
2.136.12	yathā ha vai jaratkaṣa evaṃ sa yasmin paśavye sati paśavo na ramante
2.136.13	tasya revatīṣv agniṣṭomasāma bhavati
2.136.14	āpo vai revatayaḥ
2.136.15	agnā u vā etaṃ prāsyanti yam agniṣṭutā yājayanti
2.137.1	tad yathā jaratkakṣam agninopadīpya tam adbhir upasiñcet tasmin kalyāṇya oṣadhayo jāyeraṃs tāsu paśavo ramerann evaṃ haivāsmin sarve paśavo ramante
2.137.2	tasyāgna āyūṃṣi pavasa ity eṣāgnipāvamānī pratipad bhavati
2.137.3	tad āhur vīva vā etaiḥ prāṇair ṛdhyante ye pāvamānībhiḥ pratipadyanta iti
2.137.4	tad yad eṣāgnipāvamānī pratipad bhavatīti prāṇo vai vāyuḥ prāṇair eva tat samṛdhyante
2.137.5	agne pāvaka rociṣety annaṃ vai pāvakam annādyenaivainaṃ tat samardhayanti
2.137.6	atho vāyur vai pāvakaḥ prāṇo vai vāyur abhipūrvam evainaṃ tat prāṇais samardhayanti
2.137.7	agniś śucivratatama ity aśucir iva vā eṣa bhavati yo 'bhyākhyāyate
2.137.8	śucim evainam etena pūtaṃ medhyaṃ kurvanti
2.137.9	tasya yajñāyajñā vo 'gnaya ity etā mādhyaṃdinasya pavamānasya bṛhatyo bhavanti
2.137.10	agnā u vā etaṃ prāsyanti yam agniṣṭutā yājayanti
2.137.11	uta trātā tanūnām ity agnaya eva tad vaiśvānarāya yajamānas tanvaṃ paridatte
2.137.12	tasya pāhi no agna ekayety etāsu nārmedhasyarkṣu rathantaraṃ pṛṣṭhaṃ bhavati
2.137.13	etābhir vai nṛmedhā auśijo 'gner harāṃsy apairayata
2.137.14	agner evaitābhir harāṃsy aperayate
2.137.15	tasya śaṃ no devīr abhiṣṭaya ity etāsv aponaptriyāsv agniṣṭomasāma bhavati
2.137.16	āpo vā aponaptriyaḥ
2.137.17	agnā u vā etaṃ prāsyanti yam agniṣṭutā yājayanti
2.138.1	tad yathāgnidagdham adbhir abhiṣiñcet tādṛg eva tac chāntyai
2.138.2	tad āhur yo vā agnidagdham adbhir abhiṣiñcati bhūyo vaitat pramṛcyati kilāsaṃ vā bhavati
2.138.3	ā no yajñaṃ divispṛśaṃ vāyo yāhi sumanmabhir ity etāsv eva vāyumatīṣu kāryaṃ vāyur vai śāntiś śāntyā evānirdāhāyeti
2.138.4	tad āhur yo vā āgnīn upadīpya vātenopavājayati bhūyo vai tad dīpyate
2.138.5	dīptir vāvaiṣeti
2.138.6	tad u vā āhus tad vāva yajamāna icched yat sa dīpyeta
2.138.7	yad u dīptyai vāyur eva dīptyai
2.138.8	yad u śāntyai vāyur eva śāntyai
2.138.9	tasmād etāsv eva vāyumatīṣu kāryam iti
2.138.10	tasyājā ca hiraṇyaṃ ca dakṣiṇā
2.138.11	āgneyī vā ajāgneyaṃ hiraṇyam
2.138.12	atho āhur anaḍvān dakṣiṇeti
2.138.13	vahati vā anaḍvān vahaty agnir devebhyo haviḥ
2.138.14	stomam eva tadrūpeṇa samardhayanti
2.139.1	athaiṣa indrastomaḥ
2.139.2	indro vā akāmayata sarveṣāṃ devānāṃ śreṣṭhatāṃ gaccheyam iti
2.139.3	sa etaṃ yajñam apaśyat
2.139.4	tam āharat
2.139.5	tenāyajata
2.139.6	tato vai sa sarveṣāṃ devānāṃ śreṣṭhatām agacchat
2.139.7	gacchati svānāṃ śreṣṭhatāṃ ya evaṃ veda
2.139.8	indre ha vā agre yajña āsa
2.139.9	śrīr ha vā asmiṃs tad āsa
2.139.10	yajña u ha vāva devānāṃ śrīḥ
2.139.11	tam u ha vṛtro 'bhivavṛdhe
2.139.12	sa devān upādhāvad yuṣmābhir balenemaṃ vṛtraṃ hanānīti
2.139.13	tam abruvan sa vai no yas te 'yaṃ niṣkevalyo yajñas taṃ prayaccheti
2.139.14	tasmād rājani vijigīṣamāṇe viṣaḥ pradānam icchante
2.139.15	tasmād u rājā vijigīṣamāṇo viśa eva pradānaṃ prayacchati
2.139.16	sa vasubhya eva prātassavanaṃ prāyacchad rudrebhyo mādhyaṃdinaṃ savanam ādityebhyas tṛtīyasavanaṃ viśvebhyaś ca devebhyaḥ
2.139.17	tair balenendro vṛtram ahan
2.139.18	ajayan devā asurān
2.139.19	sa vṛtraṃ hatvā vijitya pṛthag evaiṣāṃ imā śriyo dīpyamānā apaśyat
2.139.20	tam abhiśastir avindan
2.139.21	sa aikṣata kathaṃ nv aham eṣām imā śriyas saṃvṛñjīyeti
2.139.22	sa etenaiva yajñenāyajata
2.139.23	tenaiṣāṃ sarvā śriyas samavṛṅkta
2.139.24	vṛṅkte dviṣato bhrātṛvyasya śriyaṃ ya evaṃ veda
2.140.1	sa aindrīṣv eva sarvo bhavati
2.140.2	aindrīṣv eva prātassavanaṃ bhavaty aindrīṣu mādhyaṃdianaṃ savanam aindrīṣu tṛtīyasavanam
2.140.3	tad yad gāyatraṃ sat prātassavanam aindrīṣu kriyate vasūnām eva tena yajñaṃ samavṛṅkta
2.140.4	atha yat traiṣṭubhaṃ san mādhyaṃdinaṃ savanam aindrīṣu kriyate rudrāṇām eva tena yajñaṃ samavṛṅkta
2.140.5	atha yaj jāgataṃ sat tṛtīyasavanam aindrīṣu kriyata ādityānām eva tena yajñaṃ samavṛṅkta viśveṣāṃ ca devānām
2.140.6	ta enam āttayajñā upāsīdan viśas te 'sāma yajñe no 'nvābhajeti yathā bhartāraṃ bhāryā upasīdanti tathā
2.140.7	sa vasūn eva prātassavane 'nvābhajad rudrān mādhyaṃdine savana ādityāṃs tṛtīyasavane viśvāṃś ca devān
2.140.8	yathā rājā vijitya sve vitte bhāryān anvābhajed evam evaināṃs tad anvābhajat
2.140.9	tasmād indrāya vasumate rudravata ādityavate viśvadevyāvata ity anvāhuḥ
2.140.10	sa pañcadaśo bhavati
2.140.11	vajro vai pañcadaśaḥ
2.140.12	vajra indraḥ
2.140.13	aindra eṣa yajñas tat tatsalakṣma kriyate
2.140.14	sa ukthyo bhavati
2.140.15	viḍ vā ukthāni
2.140.16	kṣatram eva tad viśy adhyūhanti
2.140.17	tasmāt kṣatriyo viśy adhyūḍhaḥ
2.140.18	saya śrīkāma syāt sa etena yajeta
2.140.19	kṣatraṃ śrīḥ kṣatrayajña eṣo 'śnute śriyam
2.141.1	athaiṣa vighanaḥ
2.141.2	prajāpatir devān asṛjata vasūn rudrān ādityān
2.141.3	tebhyo yajñaṃ cemāṃś ca lokān prāyacchat
2.141.4	vasubhya eva prātassavanaṃ prāyacchad rudrebhyo mādhyaṃdinaṃ savanam ādityebhyas tṛtīyasavanam
2.141.5	vasubhya evemaṃ lokaṃ prāyacchad rudrebhyo 'ntarikṣam ādityebhyo 'mum
2.141.6	athendram asṛjata
2.141.7	sa idam eṣāṃ sarvam vibhaktam apaśyat
2.141.8	so 'bravīd yad idam eṣāṃ sarvaṃ vibhaktam atha kasmai mām asṛṣṭhā iti
2.141.9	eteṣāṃ tvā ity abravīc chraiṣṭhyāyādhipatyāyāsṛkṣīti
2.141.10	so 'haṃ katham eṣāṃ śreṣṭho 'dhipati syām iti
2.141.11	parehy enān brūhīty abravīd yuṣmākaṃ mā prajāpati śraiṣṭhyāyādhipatyāyāsṛṣṭeti
2.141.12	sa etyābravīd yuṣmākaṃ mā prajāpati śraiṣṭhyāyādhipatyāyāsṛṣṭeti
2.141.13	te 'bruvan vayaṃ vāva śreṣṭhā smo vayam adhipatayo ye jyeṣṭhā sma iti nājānan
2.141.14	sa punar etyābravīn na vā amī taj jānanti yat tvam āttheti
2.141.15	sa etaṃ yajñam apaśyat
2.141.16	tam āharat
2.141.17	tenainam ayājayat
2.141.18	sa heṣṭvaiva sarvā mṛdho vyahata
2.141.19	yad vyahata tad vighanasya vighanatvam
2.141.20	vi ha vai dviṣantaṃ bhrātṛvyaṃ hate ya evaṃ veda
2.142.1	taṃ vijigyānaṃ sarve devā abhitas samantaṃ paryaviśan vasavaḥ purastād rudrā dakṣiṇata ādityāḥ paścān maruta uttarato viśve devā upariṣṭāt sādhyāś cāptyāś cādhastād abhito 'ṅgirasaḥ
2.142.2	eṣā vai daivī śrīr daivā sabhā daivī saṃsat
2.142.3	gacchati ha vā etāṃ daivīṃ śriyaṃ daivīṃsabhāṃ daivīṃ saṃsadaṃ ya evaṃ veda
2.142.4	sa vā eṣa ṣaḍ bṛhatīr abhisaṃpadyate
2.142.5	ṣaḍ vā ṛtavas saṃvatsaraśrīḥ
2.142.6	śriyāṃ vāvainaṃ tad adhyauhat
2.142.7	sa eṣa ṛtuṣu ca saṃvatsare caitasyāṃ śriyām adhyūḍhas tapati
2.142.8	tasya pratnaṃ pīyūṣaṃ pūrvaṃ yad ukthyam ity etāḥ satobṛhatayo bhavanti gāyatrībhājanam
2.142.9	brahma vai gāyatrī
2.142.10	kṣatraṃ bṛhatī
2.142.11	brahmaiva tad yaśasānakti
2.142.12	brahmaṇo 'sya tat sataḥ kṣatrasyeva prakāśo bhavati ya evaṃ veda
2.143.1	tāsu vyatiṣaktāsu stuvanti vyatiṣaktād vai mithunāt prajāḥ paśavaḥ prajāyante prajātyā eva
2.143.2	atho vyatiṣakto vai puruṣaḥ pāpmabhiḥ
2.143.3	vyatiṣaktābhir eva tad vyatiṣaktān pāpmano 'pahate
2.143.4	tāsu gāyatram uktabrāhmaṇam
2.143.5	athāmahīyavam uktabrāhmaṇam
2.143.6	atha sauparṇam uktabrāhmaṇam
2.143.7	atha satrāsāhīyaṃ vijityai
2.143.8	satrā tam abhiṣahātai yo 'syābhiṣahyo 'sad iti
2.143.9	athotsedhaniṣedhau pāpavasyasasyaivotsiddhyai ca niṣiddhyai ca
2.143.10	atha viśoviśīyaṃ ca sadoviśīyaṃ ca
2.143.11	viśoviśīyena vā indro devān abhyārohat
2.143.12	tān sadoviśam ity eva sadoviśīyena viśam akuruta
2.143.13	athaitās triṣṭubho bhavanti
2.143.14	tāsu brahmasāma
2.143.15	brahma vai brahmasāma
2.143.16	kṣatraṃ triṣṭup
2.143.17	yajamānakāmo vā eṣa yad brahmasāma
2.143.18	sva eva tad āyatane yajamānaṃ kāmais samardhayanti
2.144.1	tāḥ padabrāhmaṇā bhavanti
2.144.2	tad id āsa bhuvaneṣu jyeṣṭham iti prajāpatir hi saḥ
2.144.3	prajāpatir hy eṣa bhuvaneṣu jyeṣṭhaḥ
2.144.4	yato jajña ugras tveṣanṛmṇa iti indro ha saḥ
2.144.5	sadyo jajñāno ni riṇāti śatrūn iti sadyo hy eva sa jajñānas sarvā mṛdho vyahata
2.144.6	anu yaṃ viśve madanty ūmā ity ṛtavo vā ūmās ta evainaṃ tad anumadanti
2.144.7	vāvṛdhānaś śavasā bhūryojāś śatrur dāsāya bhiyasaṃ dadhātītīndro ha saḥ
2.144.8	avyanaś ca vyanaś ca sasni saṃ te navanta prabhṛtā madeṣv iti yac ca ha vai vyaniti yac ca na tat sarvam etasyaiva śriyai tat sthānam
2.144.9	tve kratum vṛñjanti viśve dvir yad ete trir bhavanty ūmā iti ṛtavo vā ūmās ta evaite dvis trir bhavanti
2.144.10	svādo svādīya svādunā sṛjā sam iti prajā vai svāduḥ prajāyai yā prajā sā svādo svādu
2.144.11	adaḥ su madhu madhunābhi yodhīr iti prajā vai madhu prajāyai yā prajā sā madhor madhu
2.144.12	api ha prajāyai prajāṃ paśyate ya evaṃ veda
2.144.13	tāsu śyaitam uktabrāhmaṇam
2.145.1	athaitāni gonāmāni bhavanti paśavo vai gonāmāni paśūnām evāvaruddhyai
2.145.2	ekapadā prathamā bhavati tripade uttare dve
2.145.3	tāni saptapadāni saṃpadyante
2.145.4	saptapadā vai śakvaryaḥ
2.145.5	śākvarāḥ paśavaḥ
2.145.6	abhipūrvāṇām eva paśūnām avaruddhyai
2.145.7	tad āhur apāvamānyo na pavamāne kāryā iti
2.145.8	tad u vā āhuḥ pāvamānya evāmuṣya vā etāś candramasa ṛcaḥ
2.145.9	eṣa vai pavamāna eṣa somo rājā
2.145.10	tasmāt kāryā eveti
2.145.11	sumanmā vasvī rantī sūnarī surūpa vṛṣann ā gahi
2.145.12	imau bhadrau dhuryāv abhi tāv imā upasarpataḥ
2.145.13	nīva śīrṣāṇi mṛḍhvaṃ madhya āpasya tiṣṭhati
2.145.14	śṛṅgebhir daśabhir diśan
2.145.15	iti ye ha vā eta ādityasya raśmaya etāni ha vā etasya śṛṅgāṇi
2.145.16	madhya u ha vā eṣa etad apām
2.145.17	tāsu vāravatīyam
2.145.18	yad anena karmaṇāvārutsmahi tan no vāravantīyena vāritam antata upatiṣṭhātā iti
2.145.19	tad u vā āhur yad vāvānyā vāṅ nātivadati tad etasyāhno 'gniṣṭomasāma kāryam
2.145.20	yajñāyajñīyaṃ vāvānyā vāṅ nātivadati
2.145.21	vāg vai yajñāyajñīyam
2.145.22	kuto hi vāg vācam ativadiṣyati
2.145.23	tasmād etasyāhno yajñāyajñīyam evāgniṣṭomasāma kāryam iti
2.146.1	athaiṣa vaiśvadevaḥ
2.146.2	prajananakāmo haitena yajeta
2.146.3	prajāpatir vā akāmayata bahuḥ prajayā paśubhiḥ prajāyeya vaiśvadevīḥ prajās sṛjeyeti
2.146.4	sa etaṃ yajñam apaśyat
2.146.5	tam āharat
2.146.6	tenāyajata
2.146.7	tato vai sa bahuḥ prajayā paśubhiḥ prājāyata vaiśvadevīḥ prajā asṛjata
2.146.8	sa yat kāmayeta bahuḥ prajayā paśubhiḥ prajāyeya vaiśvadevīḥ prajās sṛjeyeti sa etena yajeta
2.146.9	bahur eva prajayā paśubhiḥ prajāyate vaiśvadevīḥ prajās sṛjate
2.146.10	tad yad eṣa vaiśvadevo bhavati vaiśvadevīnām eva prajānāṃ sṛṣṭyai
2.146.11	sa sarva eva vaiśvadevīṣu bhavati vaiśvadevīnām eva prajānāṃ prajātyai
2.146.12	sa trivṛd bhavati nyūnaṃ vai trivṛt
2.146.13	nyūnaṃ prajananam tad yat prajananaṃ tan mā prajanayād iti
2.146.14	tasya rathantaraṃ pṛṣṭhaṃ bhavati prajananaṃ vai rathantaraṃ tad yat prajananaṃ tan mā prajanayād iti
2.146.15	sa ukthyo bhavati prajā vai paśava ukthāni
2.146.16	prajā vai paśavaḥ prajananaṃ tad yat prajananaṃ tan mā prajanayād iti
2.147.1	atho āhus saptadaśa eva syād iti prajāpatir vai saptadaśaḥ
2.147.2	prajāpatiḥ prajananaṃ sa yaḥ prajananaṃ sa mā prajanayād iti
2.147.3	atho āhus triṇava eva syād iti
2.147.4	trayo ha te trivṛtaḥ
2.147.5	nyānaṃ vai trivṛt
2.147.6	nyūnaṃ prajananam
2.147.7	tad yat prajananaṃ tan mā prajanayād iti
2.147.8	atho āhus trayastriṃśa eva syād iti
2.147.9	prajāpatir vai trayastriṃśaḥ
2.147.10	prajāpatiḥ prajananam
2.147.11	sa yaḥ prajananaṃ sa mā prajanayād iti
2.147.12	tad u vā āhus saptadaśa eva syāt
2.147.13	eṣa ha vāva prajāpatir yat saptadaśaḥ
2.147.14	tasmāt saptadaśa eva syād iti
2.147.15	sa u eva trivṛtaṃ ca stomaṃ gāyatrīṃ ca chando 'bhisaṃpadyate
2.147.16	etad vai daivyaṃ mithunaṃ prajananaṃ yat trivṛc ca stomo gāyatrī ca chandaḥ
2.147.17	tad yad daivyaṃ mithunaṃ prajananaṃ tan mā prajanayād iti
2.147.18	sa ukthyo bhavati viḍ vā ukthāni vaiśvadevīnām eva prajānāṃ prajātyai
2.147.19	sa haiṣa bhūr eva nāma yajñakratuḥ
2.147.20	etena ha vai yajñeneṣṭvā prajāpatir abhavat
2.147.21	yad abhavat tasmād bhūḥ
2.147.22	bhavati ya evaṃ veda
2.147.23	sa vā eṣa vaiśyasyeva yajño brāhmaṇasyāgniṣṭud rājanyasyendrastomaḥ
2.147.24	yarhi vā etair evaṃ vyākṛtair ījire proktā ha sma manuṣyā vijñāyante
2.147.25	brāhmaṇo vadati rājanyo vadati vaiśyo vadatīti
2.147.26	atha yad idam etarhi yathopavādam etair yajante tato ha nāproktā vijñāyante
2.148.1	athaiṣa upahavyaḥ
2.148.2	prajāpatiḥ prajā asṛjata
2.148.3	tāsāṃ sṛṣṭānāṃ nāven no eva prajā aviduḥ prajāpatir no 'sṛṣṭeti
2.148.4	sa aikṣata kathaṃ nv imā ahaṃ prajās sṛjeya tāsāṃ sṛṣṭānāṃ na vidyām iti
2.148.5	sa etaṃ yajñam apaśyat
2.148.6	tam āharat
2.148.7	tenāyajata
2.148.8	tato 'nenaiva tā upāhvayata
2.148.9	yad upāhvayata tad upahavyasyopahavyatvam
2.148.10	sa saptadaśo 'niruktāsu bhavati
2.148.11	yathā ha vai vanākakṣā evaṃ saptadaśo 'niruktāsu
2.148.12	sa yathā vanākakṣān parītyāvirbhaved evam evaitābhir dṛṣṭavatībhir āvirbabhūva
2.148.13	yad adarṣi gātuvittama ity etāsu dṛṣṭavatīṣv agniṣṭomasāma bhavati
2.148.14	tato vai taṃ tā avidur asya vai vayaṃ smo 'yaṃ vā asmākam āseti
2.148.15	atho hābhyo 'nnam eva bhūto dadṛśe
2.148.16	tā enam annakāśinīḥ prajā abhyupāvavṛtuḥ
2.148.17	tad yasmād rājanyād viśo 'pakrāmeyur brāhmaṇād vā sajātās sa etena yajeta
2.148.18	tasminn ṛtvija upahvayeta
2.148.19	etā u ha vai yajamānasya viśo yad ṛtvijaḥ
2.149.1	tasya rathantaraṃ pṛṣṭhaṃ bhavati
2.149.2	annaṃ vai rathantaram
2.149.3	atho hāsmin bahv eva pakvānnaṃ dadyāt
2.149.4	tā enam annakāśinīḥ prajā abhyupāvartante
2.149.5	prajāpatir yajñam asṛjata
2.149.6	taṃ devebhyaḥ prāyacchat
2.149.7	sa yajñaṃ pradāya riricāno 'manyata
2.149.8	sa aikṣata kathaṃ nv aham imaṃ yajñaṃ punar upahvayeyeti
2.149.9	sa etenaiva yajñenāyajata
2.149.10	tenainaṃ punar upāhvayata
2.149.11	yad upāhvayata tad v evopahavyasyopahavyatvam
2.149.12	tad yaṃ sakṛdiṣṭinaṃ yajño nopanamet sa etena yajeta
2.149.13	apakrānto ha vā etasmād yajño bhavati
2.149.14	yaṃ sakṛdiṣṭinaṃ yajño nopanamaty etena haivainaṃ punar upahvayate
2.149.15	upa hainaṃ yajño namati ya evaṃ veda
2.150.1	dvayā u ha vā agre prājāpatyā āsur devāś caivāsurāś ca
2.150.2	tato hābhirādhayattarā iva devā āsur anabhirādhayattarā ivāsurāḥ
2.150.3	sa prajāpatir akāmayata devā eva syuḥ parāsurā bhaveyur iti
2.150.4	sa etaṃ yajñam apaśyat
2.150.5	tam āharat
2.150.6	tenāyajata
2.150.7	tasmin devān upāhvayata
2.150.8	athāsurān dīrghavaṃśenāntaragṛhṇāt
2.150.9	tato vai devā abhavan parāsurāḥ
2.150.10	bhavaty ātmanā parāsya dviṣan bhrātṛvyo bhavati ya evaṃ veda
2.150.11	sa yo bhrātṛvyavān syād yo 'bhicared ya spardheta sa etena yajeta
2.150.12	tad ye 'sya pratikāmīnā ivartvija syus tān upahvayeta
2.150.13	athetarān dīrghavaṃśenāntargṛhṇīyāt
2.150.14	teṣām evānupahavam anu dviṣann asya bhrātṛvyaḥ parābhavati śriyam ātmanāśnute
2.151.1	athaiṣa tīvrasomaḥ
2.151.2	prajākāmo haitena yajeta
2.151.3	tanur iva ha vā eṣa yo 'prajaḥ
2.151.4	prajayo ha vai puruṣas tīvro bahulaḥ
2.151.5	prajayā tīvro bahulo 'sānīti
2.151.6	atho āhuḥ paśukāma evainena yajeteti
2.151.7	tanur iva ha vā eṣa yo 'paśuḥ
2.151.8	paśubhir ha vai puruṣas tīvro bahulaḥ
2.151.9	paśubhis tīvro bahulo 'sānīti
2.151.10	sa saptadaśo bhavati
2.151.11	eṣa ha vai tīvro bahulo yat saptadaśaḥ
2.151.12	prajayā paśubhis tīvro bahulo 'sānīti
2.151.13	tasyobhe bṛhadrathantare sāmanī bhavataḥ
2.151.14	ete ha vai tīvre bahule yad ubhe bṛhadrathantare
2.151.15	prajayā paśubhis tīvro bahulo 'sānīti
2.151.16	tasya vaḍavā garbhiṇī dakṣiṇā bhavati
2.151.17	eṣā ha vai tīvrā bahulā yad vaḍavā
2.151.18	tīvrā tena bahulā yad garbhiṇī
2.151.19	tīvrā tena bahulā yad ubhayatodatī
2.151.20	tīvrā tena bahulā yad ekā satī bahvīr gā arhati
2.151.21	prajayā paśubhis tīvro bahulo 'sānīti
2.151.22	atho āhur dhenuśatam evāsya nānāvatsaṃ dakṣiṇā syād iti
2.151.23	etad dha vai tīvraṃ bahulaṃ yad dhenuśatam
2.151.24	tīvraṃ tena bahulaṃ yac chatam
2.151.25	tīvraṃ tena bahulam yad asya payaḥ
2.151.26	tīvraṃ tena bahulaṃ yad asya vatsāḥ
2.151.27	prajayā paśubhis tīvro bahulo 'sānīti
2.152.1	indro vṛtraṃ vajreṇādhyasya nāstṛṣīti manyamānaḥ parāṃ parāvatam agacchat
2.152.2	taṃ devā anvaicchan
2.152.3	taṃ nānvavindan
2.152.4	te 'bruvann abhiṣuṇavāmaiva
2.152.5	tata āgamiṣyatīti
2.152.6	te 'bhyaṣuṇvan
2.152.7	teṣāṃ ha sarvam eva prātassavanaṃ nājagāma
2.152.8	te ha sma camasān urasy upanigrāham abhyunnayante ned apendrasya somasya bhakṣayāmeti
2.152.9	sa u ha mādhyaṃdine savana ājagāma
2.152.10	te hotkrodaṃ cakrire yathā śreṣṭhiny āgata utkrodaṃ kurvate tathā
2.152.11	tad u vā āhur acchāvākasyed vāva stotre prātassavana ājagāma
2.152.12	antarito vai tathā yajñād abhaviṣyad yad acchāvākasya stotre prātassavane nāgamiṣyad iti
2.152.13	tasmād etasya yajñasyācchāvākasya stotre bhakṣayanti
2.152.14	tasmād v acchāvākāyobhāv adhvaryū pratyāgṛhṇītaḥ sarve camasādhvaryavaḥ
2.152.15	utkrodam eva tat kurvate
2.152.16	tad yasmāc chrīr apakrāmet sa etena yajeta
2.152.17	śrīr vai teṣāṃ sāpākrāmad yad eṣāṃ śreṣṭhy apākrāmat
2.152.18	tām etenaivānvavindan
2.152.19	anu ha śriyaṃ vindati nāsmāt sā śrīr apakrāmati ya evaṃ veda
2.153.1	triśīrṣā ha vai tvāṣṭra āsa
2.153.2	tasya ha trīṇi mukhāny āsus somapānam ekaṃ surāpānam ekam annādanam ekam
2.153.3	prastauti ha smaikenaikena gāyati pratiharaty ekenāśrāvayaty ekena pratyāśrāvayaty ekena śaṃsaty ekena
2.153.4	sa ha smaikāky evānuparisarpaṃ sarvaṃ yajñaṃ saṃsthāpayati
2.153.5	sa heyadvīryāvān āsa
2.153.6	sa u hāsurīputra āsa
2.153.7	sa ha sma pratyakṣaṃ devebhyo vadati parokṣam asurebhyaḥ
2.153.8	yasmā u ha vā bhūyaḥ kāmayate tasmai parokṣaṃ vadati
2.153.9	tasmād u hendro bibhayāṃ cakāra yac cāsurīputra āsa yad u ceyadvīryāvān āsa
2.153.10	sa hekṣāṃ cakre 'suryo vā ayam āsurīputraḥ
2.153.11	sa pratyakṣam asmabhyaṃ vadati parokṣam asurebhyaḥ
2.153.12	hantainaṃ hanānīti
2.154.1	tasya ha vajreṇa śīrṣāṇi praciccheda
2.154.2	tāny eva vayāṃsy abhavan
2.154.3	tad yat somapānam āsīt sa kapiñjalo 'bhavat
2.154.4	tasmāt sa babhrur iva
2.154.5	babhrur iva hi somaḥ
2.154.6	atha yat surāpānam āsīt sa kalaviṅko 'bhavat
2.154.7	tasmāt sa matta ivāvakrandati
2.154.8	atha yad annādanam āsīt sa tittirir abhavat
2.154.9	tasmāt sa bahurūpa iva
2.154.10	bahurūpam iva hy annam
2.154.11	tasmād u tasya vṛścikaś śaṅkuliṣṭha ity etad annam
2.154.12	sa tvaṣṭā hataputro 'pendraṃ somam ājahre
2.154.13	sa indra īkṣāṃ cakre 'smāc ced vai mā yajñād antarety antarito vai tathā yajñād bhavāni hantainaṃ hanānīti
2.155.1	taṃ ha vajrahasto 'bhidudrāva
2.155.2	sa tvaṣṭā pratyaṅ patitvā patnīḥ prapede
2.155.3	taṃ ha tatra nānuprapede
2.155.4	tasmāt tvaṣṭāraṃ patnīṣu saṃyajanti
2.155.5	tasmād u patnīḥ prapannaṃ na hanyāt
2.155.6	udeyāyendraḥ
2.155.7	sa havirdhānayor eva droṇakalaśe somaṃ rājānaṃ saṃpavitum upeyāya
2.155.8	taṃ ha droṇakalaśenaiva pratidhāya pītvā pravavrāja
2.155.9	anūdeyāya tvaṣṭā
2.155.10	sa ha papracchāsti kiṃcit pariśiṣṭā3m iti
2.155.11	asty ayaṃ saṃsrāva iti hocuḥ
2.155.12	taṃ hāgnau pravartayāṃ cakārendraśatrur vardhasva svāheti
2.155.13	taṃ yat prāvartayat sa eva vṛtro 'bhavat
2.155.14	sa vartamāna evāgnīṣomāv abhisaṃbabhūva
2.155.15	tasmād āhur agnīṣomāv asuryāv iti
2.155.16	sa ha smeṣumātram ūrdhvam udardati
2.155.17	tato ha smānāvacchāṃ kṣitiḥ
2.155.18	sa trayīṃ vidyāṃ sarvāṃ śriyaṃ sarvam annādyam api yad idaṃ trirātre sahasraṃ procyate tad abhisaṃbabhūva
2.155.19	tasya hedaṃ sarvaṃ balikṛd āsa
2.155.20	kīlālaṃ ha smāsmai nadyo vahanti
2.155.21	atha hābhiyugvāno nāmāṣṭau devānāṃ sahacarā āsur aṣṭau pitṝṇām aṣṭau manuṣyāṇām aṣṭāv asurāṇām
2.155.22	teṣāṃ ha smendro māyayāṣṭamo bhavati vṛtraṃ jighāṃsan
2.155.23	tasmād u hainam indra eva jaghāna yad indraśatrur vardhasva svāheti pravartayāṃ cakāra / atha yad dha prāvartayiṣyad indrasya śatrur vardhasva svāheti
2.156.1	śaśvad dhainaṃ nāhaniṣyat
2.156.2	tam ayam indraṃ somo rājā pīto 'nupahūto 'hinot
2.156.3	tasya ha sarvebhya eva chidrebhyaḥ preyāya mukhād eva na
2.156.4	tasmād u ha bhiṣajya āsa
2.156.5	tasya yad avāg iyāya saiva surāvāriṭakā babhūva
2.156.6	yac chiśnāt sā parisruk
2.156.7	trir niraṣṭhīvat
2.156.8	tad yat prathamaṃ niraṣṭhīvat tad eva karkandhv abhavad yad dvitīyaṃ tad badaraṃ yat tṛtīyaṃ tat kvalam
2.156.9	tasmād eteṣām annaṃ caiva rasāḥ
2.156.10	khāṭkṛtya caturthaṃ niraṣṭhīvat
2.156.11	tad evāmram abhavat
2.156.12	tam evaṃ santaṃ devā abhito niṣeduḥ
2.156.13	ayaṃ na eko vīro 'bhūt
2.156.14	sa itthaṃ nyagāt
2.156.15	kva bhavāma iti
2.156.16	sa hovāca na vai vidma yatra bhūmeti
2.156.17	kim iti
2.156.18	cukṣūṣāmi vā iti
2.156.19	atha ha sma tataḥ purā kṣutvaiva mriyante
2.156.20	taṃ hocuḥ kṣuhi jīveti tvā vakṣyāma iti
2.156.21	sa ha cukṣāva
2.156.22	taṃ ha jīvety ūcuḥ
2.156.23	sa ha jijīva
2.156.24	tasmād idam apy etarhi cukṣvāṃsam āhur jīveti
2.156.25	tasmād u yam eva manyeta taṃ cukṣvāṃsaṃ brūyāj jīveti / tasya yan nasta iyāya
2.157.1	tāv eva siṃhāv abhavatām
2.157.2	yad akṣibhyāṃ tau śārdūlau yat karṇābhyāṃ tau vṛkau vailūṣau yad upapakṣābhyāṃ tāv apāṣṭihau
2.157.3	tasmād ete vayasāṃ vīryāvattarāḥ
2.157.4	indro hy eteṣām ājānam
2.157.5	atha yad avāg iyāya tad idaṃ kṣudraṃ śvāpadaṃ babhūva
2.157.6	sa ha viṣiktaś śiśye
2.157.7	api ha tṛṇair abhivilūḍha āsa
2.157.8	taṃ hocuḥ kvevāsi kveva tvā bhiṣajyāma iti
2.157.9	tasmād idam apy etarhi upatāpinaṃ pṛcchanti kveva te rujati kveva te bhiṣajyāma iti
2.157.10	sa ha tṛṇāny abhiparidiśann uvācedam ivaiva mābhito 'smīdam ivaiva mābhito bhiṣajyateti
2.157.11	tad agnim abruvann idaṃ daheti
2.157.12	tad agnir adahat
2.157.13	tat parjanyam abruvann idam abhi varṣeti
2.157.14	tat parjanyo 'bhyavarṣat
2.157.15	tat kalyāṇy oṣadhayo 'jāyanta
2.157.16	tā dhenūbhir ādhayan
2.157.17	tat payo 'duhan
2.157.18	ta etaṃ yajñam apaśyan
2.157.19	tam āharan
2.157.20	tenainam ayājayan
2.157.21	tasya pratidhuk prātassavane 'vānayan
2.157.22	pratīva vā anenādhāyīti tasmāt pratidhuk
2.157.23	śritaṃ mādhyaṃdine savane 'śreṣṭeva vā aneneti tasmāc chritam
2.157.24	dadhi tṛtīyasavane 'dādhīva vā aneneti tasmād dadhi
2.157.25	sa yathā ca ha pura āsātitarāṃ ha tata āsa
2.157.26	sa yas somavāmī vā somātipavito vā syāt sa etena yajeta
2.157.27	yathā ca ha purā bhavaty atitarāṃ ha tato bhavati
2.157.28	tasmād u ha somavāminaṃ vā somātipavitaṃ vā na paricakṣīta
2.157.29	indra hy api tathāsa
2.158.1	athaiṣa ṛtapeyaḥ
2.158.2	devebhyo vā ūrg annādyam udakrāmat
2.158.3	somāhutir ha vā ebhyas soccakrāma
2.158.4	so eva virāṭ
2.158.5	te devā abruvann etemāṃ virājam anvicchāmeti
2.158.6	te tatpo 'tapyanta
2.158.7	ta etāṃ virājaṃ yajñam apaśyan
2.158.8	tam āharanta
2.158.9	tam abhy adīkṣanta
2.158.10	ta ekam ahar nāśnan
2.158.11	tasyai niyānam anvapaśyan
2.158.12	te 'bruvan bhūyo nv eva tapas tapyāmahā iti
2.158.13	te dvitīyam ahar nāśnan
2.158.14	tasyai ghoṣam upāśṛṇvan
2.158.15	te 'bruvan bhūyo nv eva tapas tapyāmahā iti
2.158.16	te tṛtīyam ahar nāśnan
2.158.17	tāṃ parāpaśyan yathā mahāntaṃ girim udīkṣitaṃ yathā vā mahad abhram evam
2.158.18	tām abhikrāmam apakrāmam abhyatsaran
2.158.19	ya u ha vai mṛgaṃ parāṅ evābhitsarati nainaṃ sa gṛhṇāti
2.158.20	atha ya enam abhikrāmam apakrāmam abhitsarati sa evainaṃ gṛhṇāti
2.158.21	tāṃ daśamenaivāhnāvarundhata
2.158.22	daśākṣarā virāṭ
2.158.23	annaṃ virāṭ
2.158.24	virāja evānnādyasyāvaruddhyai
2.159.1	tasyāpaś ca ghṛtaṃ ca vratam
2.159.2	aśarīrā vā āpo 'śarīraṃ ghṛtam aśarīrā svadhā
2.159.3	aśarīreṇāśarīrāṃ svadhām avaruṇadhāmahā iti
2.159.4	etāvaccho vratayati
2.159.5	etāvatī vai puruṣasya mātrā net puruṣam ativratayānīti
2.159.6	atho haitat parvaśa evātmano 'ṅgāni pratisaṃdadhāti
2.159.7	sarpiṣmān antareṇa bhavati samaṣṭyai
2.159.8	saptadaśastomo bhavati
2.159.9	prajāpatir vai saptadaśaḥ
2.159.10	prajāpatir naṣṭasyānuvettā
2.159.11	sa yo naṣṭasyānuvettā tenemāṃ svadhām anuvindāmeti
2.159.12	tasyobhe bṛhadrathantare sāmnī bhavato yady asmin loke rathantareṇānuvindāma yady antarikṣe vāmadevyena yady amuṣmin loke bṛhateti
2.159.13	tasyaudumbaras somacamaso dakṣiṇā bhavaty ūrg vā annam udumbara ūrja evānnādyasyāvaruddhyai
2.159.14	atho aśarīro vai somo 'śarīrā svadhāśarīreṇāśarīrāṃ svadhām avaruṇadhāmahā iti
2.160.1	taṃ brahmaṇe dadāti
2.160.2	brahmaṇo hy evaikadakṣiṇā
2.160.3	tad āhur huto deyā3 ahutā3 iti
2.160.4	ahuta ity āhuḥ
2.160.5	yātayāmeva vai tathā syād yad dhutaṃ dadyād iti
2.160.6	tad u vā āhur huta eva deyaḥ
2.160.7	devānāṃ vā eṣa bhāgaḥ
2.160.8	ko devānāṃ bhāgaṃ dātum arhati
2.160.9	tasmād dhuta eva deya iti
2.160.10	yādṛg aha vā asmin loke 'nnaṃ dadāti tādṛg asyāmuṣmin loke 'nnaṃ bhavati
2.160.11	etad u ha vā amuṣmin loke paramam annādyaṃ yat somapīthaḥ
2.160.12	eṣā haivāsya somāhutir amuṣmin loke 'nnaṃ bhavati
2.160.13	ṛtaṃ satyaṃ vadanto bhakṣayanti
2.160.14	ṛtena hi te tāṃ satyenānvavindan
2.160.15	ṛtam amṛtam ity āha
2.160.16	ṛtena hi te tad amṛtam anvavindan
2.160.17	o yi jvarā oyi jūheti sāmanidhane bhavato vācas satye
2.160.18	vāco hi te tāṃ satyenānvavindan
2.160.19	tena haitenāthodivo gārgya īje keśī dārbhya ṛjiśvā vātavāta iti
2.160.20	sa harjiśvā vātavāto 'vatatāma
2.160.21	tam u ha vṛṣaśuṣmeṇa kumāreṇārjiśvanenāktākṣeṇopaniṣedur yady ayam u riṣyaty anenedaṃ samāpayiṣyāma iti
2.160.22	sa ha tatāma
2.160.23	sa ha tāntaḥ paraṃ lokaṃ jagāma
2.160.24	sa hāmuṣmin loke pitaram ājagāma
2.161.1	tasya ha kalyāṇo loka āsa
2.161.2	sa hovāca tata kasyāyaṃ loka iti
2.161.3	mameti hovāca
2.161.4	atha hānyo lokaḥ kalyāṇatara āsa
2.161.5	kasyo asāv iti
2.161.6	taveti hovāca
2.161.7	sa hovāca tata yat tvaṃ mad bhūyo dadivān asi bhūyas te mad anūktam atha kathaṃ tavāyaṃ loko 'sau mameti
2.161.8	sa hovāca vratopayoddhyo vai kila putrakāsau loka āsa
2.161.9	vratopayodhitara eva nau tvam asi
2.161.10	tasmād ayaṃ mama loko 'sau taveti
2.161.11	gaccheti hovāca saṃ vāvāpsyasi yaṃ vāva kāmaṃ kamitāsi sa te kāmas samardhitā
2.161.12	vakritās tv evāṅgulīḥ kurutād iti
2.161.13	sa ha samāpa
2.161.14	sa ha samāpyovācāpipātra eva syo brāhmaṇānām astv iti
2.161.15	sa hāpipātra eva brāhmaṇānām āsa
2.161.16	tato ha vā idam arvācīnam ārjiśvanā apipātrāḥ
2.162.1	athaiṣa citistomaḥ
2.162.2	prajananakāmo yajeta
2.162.3	tasya pṛṣṭhyasya ṣaḍahasya stomā bhavanty ṛtavo vai pṛṣṭhāni
2.162.4	saṃvatsara ṛtavaḥ
2.162.5	saṃvatsaraḥ prajananaṃ sa yaḥ prajananaṃ sa mā prajanayād iti
2.162.6	tasyobhaye stomā bhavanty ayujaś ca yugmantaś ca
2.162.7	etad vai daivyaṃ mithunaṃ prajananaṃ yad ubhaye stomāḥ
2.162.8	tad yad daivyaṃ mithunaṃ prajananaṃ tan mā prajanayād iti
2.162.9	tasyobhe bṛhadrathantare sāmanī bhavataḥ
2.162.10	etat vai daivyaṃ mithunaṃ prajananaṃ yad ubhe bṛhadrathantare
2.162.11	tad yad daivyaṃ mithunaṃ prajananaṃ tan mā prajanayād iti
2.162.12	tasya dvādaśa stotrāṇi bhavanti dvādaśa māsās saṃvatsaraḥ
2.162.13	saṃvatsaraḥ prajananaṃ sa yaḥ prajananaṃ sa mā prajanayād iti
2.162.14	tasya caturviṃśati stutaśastrāṇi bhavanti caturviṃśatyardhamāsas saṃvatsaraḥ
2.162.15	saṃvatsaraḥ prajananaṃ sa yaḥ prajananaṃ sa mā prajanayād iti
2.162.16	atho āhu svargakāma evainena yajeteti
2.162.17	tasya pṛṣṭhyasya ṣaḍahasya stomā bhavanty ṛtavo vai pṛṣṭhāni
2.162.18	saṃvatsara ṛtavaḥ
2.162.19	saṃvatsara svargo loka svargasyaiva lokasya samaṣṭyai
2.162.20	tasyordhvā stomā bhavanty ūrdhvo vai svargo loka svargasyaiva lokasya samaṣṭyai
2.162.21	tasyobhe bṛhadrathantare sāmanī bhavata svargye svargasyaiva lokasya samaṣṭyai
2.162.22	tasya dvādaśa stotrāṇi bhavanti dvādaśa māsās saṃvatsaraḥ
2.162.23	saṃvatsara svargo loka svargasyaiva lokasya samaṣṭyai
2.162.24	tasya caturviṃśati stutaśastrāṇi bhavanti caturviṃśatyardhamāsas saṃvatsaraḥ
2.162.25	saṃvatsara svargo loka svargasyaiva lokasya samaṣṭyai
2.163.1	tasya dvyuttarāṇy uttarāni stotrāṇi bhavanti
2.163.2	dvipād vai yajamānaḥ
2.163.3	yajamānam eva tat svarge loke pratiṣṭhāpayati
2.163.4	atho āhur iṣṭake evaite upadhīyeta iti
2.163.5	atho dyāvāpṛthivī evātho bṛhadrathantare evātho ahorātrāv evātho avasrāvāv evātho avacchādāv eva
2.163.6	chadir iva ha khalu vā eṣa yajñakratuḥ
2.163.7	na ha vai chadiṣmato gṛhān ativarṣati
2.163.8	nainaṃ pāpmātivarṣati ya evaṃ veda
2.163.9	atho āhur anviṣṭīnāṃ hed vā eṣa eko yajñakratur iti
2.163.10	sa yas saṃvatsarabhṛtā vāsaṃvatsarabhṛtā vāgninā cityena yajeta sa etena yajeta
2.163.11	sadyo haivāsya saṃvatsara ṛtuśo māsaśo 'rdhamāsaśo rātriśo 'nviṣṭo bhavati
2.163.12	tad yat pṛṣṭhyasya ṣaḍahasya stomā bhavanty ṛtavo vai pṛṣṭhāni saṃvatsara ṛtavas tenartuśaḥ
2.163.13	atha yad dvādaśa stotrāṇi bhavanti dvādaśa māsās saṃvatsaras tena māsaśaḥ
2.163.14	atha yac caturviṃśati stutaśastrāṇi bhavanti caturviṃśatyardhamāsas saṃvatsaras tenārdhamāsaśaḥ
2.163.15	atha yat trīṇi ṣaṣṭiśatāni stotryā bhavanti tāvatīs saṃvatsarasya rātrayas tena rātriśaḥ
2.163.16	sadyo haivāsya saṃvatsaro 'nviṣṭo bhavati ya evaṃ veda
2.164.1	athaitau rāśimarāyau
2.164.2	prajananakāmo haitābhyāṃ yajeta
2.164.3	prajāpatir vā akāmayata bahuḥ prajayā paśubhiḥ prajāyeya
2.164.4	dvandvaṃ prajāḥ paśūn sṛjeyeti
2.164.5	sa etau yajñāv apaśyat
2.164.6	tāv āharata
2.164.7	tābhyām ayajata
2.164.8	tato vai sa bahuḥ prajayā paśubhiḥ prājāyata
2.164.9	dvandvaṃ prajāḥ paśūn asṛjata
2.164.10	sa yaḥ kāmayeta bahuḥ prajayā paśubhiḥ prajāyeya dvandvaṃ prajāḥ paśūn sṛjeyeti sa etābhyāṃ yajeta
2.164.11	bahur eva prajayā paśubhiḥ prajāyate dvandvaṃ prajāḥ paśūn sṛjate
2.164.12	sa rāśiś catuścatvāriṃśo bhavati rathantarasāmā
2.164.13	brahma vai rathantaraṃ kṣatraṃ catuścatvāriṃśaḥ
2.164.14	brahmaṇā ca kṣatreṇa ca sayugbhyāṃ bahuḥ prajayā paśubhiḥ prajāyā iti
2.164.15	yad v evaitāni stotrāṇi bahulāny udapadyanta iva tasmād rāśiḥ
2.164.16	aṣṭācatvāriṃśo marāyo bhavati bṛhatsāmā
2.164.17	brahma vā aṣṭācatvāriṃśaḥ kṣatraṃ bṛhat
2.164.18	dve hi te gāyatryau yad aṣṭācatvāriṃśaḥ
2.164.19	brahmaṇā ca kṣatreṇa ca sayugbhyāṃ bahuḥ prajayā paśubhiḥ prajāyā iti
2.164.20	yad v evaitāni stotrāṇi jyāyāṃsīva ca bhavanti tasmān marāyaḥ
2.164.21	jyāyān hy eva rāśer marāyo bhavati
2.165.1	tau vā etau bhūmaiva stomānām
2.165.2	tau yau bhūmā stomānāṃ tābhyāṃ bahuḥ prajayā paśubhiḥ prajāyā iti
2.165.3	tayos saha dīkṣā saha krayas sahopasadaḥ
2.165.4	krītvā tu nānopanahyanti
2.165.5	nānrtvijo bhavanti
2.165.6	tad āhus saṃsavo vā eṣa yan nānartvijo bhavanti
2.165.7	yan nvāva dūrāt saṃsūyate tad aramaṇīyam
2.165.8	atha kiṃ yad antikāt samānā evartvija syur iti
2.165.9	no ha tu tathā sadyas saṃtiṣṭheyātāṃ nānaivartvija syuḥ
2.165.10	te vāva samānaṃ pravaraṃ pravṛṇate samānīm āśiṣam āśāsate
2.165.11	tasmān nānaivartvija syur iti
2.165.12	atho āhū rāśinaiva pūrveṇeṣṭvāvabhṛtād udetya marāyāya dīkṣeteti
2.165.13	ayamau ha tu tathā syātām
2.165.14	samānī hi yamayor yonis saha jāyete saha vardhete
2.165.15	tasmāt sahaiva syātām iti
2.165.16	tābhyāṃ haitābhyām ugrāyudho mānaścitta īje
2.165.17	atho alando vātsyas tayor ha paraśśatā anyasmin samā āsuḥ paraśśatā anyasmin
2.165.18	tathā bahur ha prajajñāte
2.165.19	bahuḥ prajayā paśubhiḥ prajāyate ya evaṃ veda
2.166.1	athaite jyotir gaur āyur iti stomā bhavanti
2.166.2	gaur āyur askandat
2.166.3	tato jyotir ajāyata
2.166.4	ayaṃ vai loka āyur asau gaur idam evāntarikṣaṃ jyotiḥ
2.166.5	tam etaṃ purastād akurvātāṃ yathā putram evam
2.166.6	ito vā ayam ūrdhvo loko 'rvāṅ asāv amutaḥ
2.166.7	tad idam enayoḥ purastāj jyotiḥ paryūḍhaṃ tena paśyāmaḥ
2.166.8	tau yogam upaprayantāv antam abhi jyotir vyudauhatām
2.166.9	sa yathā pitarau putraṃ pūrvaṃ yantaṃ paścād anviyātāṃ tādṛk tat
2.166.10	[tad] etan mithunī stomā bhavanti yad yujyante
2.166.11	madhye vai jāyāpatyoḥ putraḥ śete
2.166.12	tau yathā mithunībhaviṣyantāv itthād vetthād vā putraṃ parihareyātāṃ tādṛg evaitat
2.166.13	ta eta ūnātiriktā mithunā prajanaya stomāḥ
2.166.14	sa yaḥ kāmayeta bahuḥ prajayā paśubhiḥ prajāyeyeti sa etair yajeta
2.166.15	bahur eva prajayā paśubhiḥ prajāyate
2.167.1	athaiṣa śunaskarṇastomaḥ
2.167.2	śunaskarṇo ha vai vārṣṇyakaḥ puṇyakṛd apāpakṛd āsa
2.167.3	sa ha cakame puṇyam evāsmin loke kṛtvāpāpaṃkṛtya svargaṃ lokaṃ gaccheyam iti
2.167.4	sa etaṃ yajñam apaśyat
2.167.5	tam āharat
2.167.6	tenāyajata
2.167.7	tato vai sa puṇyam evāsmin loke kṛtvāpāpaṃkṛtya svargaṃ lokam agacchat
2.167.8	sa yaḥ puṇyakṛt kāmayeta puṇyam evāsmin loke kṛtvāpāpaṃkṛtya svargaṃ lokaṃ gaccheyam iti sa etena yajeta
2.167.9	puṇyam evāsmin loke kṛtvāpāpaṃkṛtya svargaṃ lokaṃ gacchati
2.167.10	sa trivṛd bhavati
2.167.11	parāṅ iva ha vā eṣaḥ
2.167.12	svargam eva lokam abhinirmṛṣṭo yat trivṛt stomaḥ
2.167.13	parāṅ evaitena svargaṃ lokam eti
2.167.14	tasya parāñcy eva stotrāṇi bhavanti parāñci śastrāṇi parāñci pṛṣṭhāni parācīr viṣṭutayaḥ
2.167.15	parāṅ eva sarvo bhavati
2.167.16	pravatīṣu stuvanti parāñcam evainaṃ tad amuṃ lokaṃ gamayanti
2.168.1	tasya vāmadevyaṃ pṛṣṭhaṃ bhavati svāram
2.168.2	svārāṇi sarvāṇi sāmāny avakalpayanti
2.168.3	prāṇo vai svaraḥ
2.168.4	prāṇair eva tat prāṇān udgātā yajamānasya nisvarati
2.168.5	tad āhur yajñāyajñīyasya stotre jaghanena gārhapatyaṃ dakṣiṇā prāvṛtya nipadyeta
2.168.6	tata eva svargaṃ lokam etīti
2.168.7	tad u vā āhur vikarṣo vai tathā yajñasya bhavati yad asaṃsthite nipadyeta
2.168.8	yadaiva sarvaṃ karma saṃtiṣṭheta yadā vaśayā careyuḥ
2.168.9	atha jaghanenāhavanīyaṃ dakṣiṇā prāvṛtya nipadyeta
2.168.10	tata eva svargaṃ lokam etīti
2.168.11	asau vā āditya āhavanīyaḥ
2.168.12	eṣa vai svargo lokaḥ
2.168.13	etasminn eva tata svarge loke 'ntata pratitiṣṭhati
2.169.1	athaiṣa manustomaḥ
2.169.2	manuś ca vai yamaś ca vaivasvatāv āstām
2.169.3	so 'kāmayata manur asmai māṃ lokāya rājyāya devās suvīrann amuṣmai yamam iti
2.169.4	sa etaṃ yajñam apaśyat
2.169.5	tam āharat
2.169.6	tenāyajata
2.169.7	tato vai tam asmai lokāya rājyāya devā asuvatāmuṣmai yamam
2.169.8	sa vā eṣa sadaśo bhavati
2.169.9	saṃdaṃśo ha vā eṣa yat sadaśaḥ
2.169.10	sa yathā saṃdaṃśena saṃdaśya hared evam evainam etena saṃdaṃśena saṃdaśyāsmāl lokād amuṃ lokaṃ jahāra
2.169.11	tasya rathantaraṃ pṛṣṭhaṃ bhavati
2.169.12	vajro vai rathantaram
2.169.13	vajreṇaivainaṃ tad asmāl lokād amuṃ lokam abhinirjaghāna
2.169.14	sa yo bhrātṛvyavān syād yo 'bhicared ya spardheta sa etena yajeta vajreṇaivainaṃ tad asmāl lokād amuṃ lokam abhinirhanti
2.169.15	tasminn etāni ghorāṇi sāmāny avakalpayanti
2.170.1	jamadagnes saptahaṃ vidrathaṃ cakṣūṃṣīti
2.170.2	yāny abhicaraṇīyasya rūpaṃ sāmāni tāni
2.170.3	stomam eva tadrūpeṇa samardhayanti
2.170.4	atho āhur annādyakāma evainena yajeteti
2.170.5	sarvo ha vā anyo virājam atiṣṭauti
2.170.6	eṣa ha vāva virājaṃ nātiṣṭauti yo daśabhi stute
2.170.7	daśākṣarā virāṭ
2.170.8	annaṃ virāṭ
2.170.9	virāja evānnādyasyāvaruddhyai
2.170.10	tasya rathantaraṃ pṛṣṭhaṃ bhavaty annaṃ vai rathantaram annādyasyaivāvaruddhyai
2.170.11	tasminn etāni sāmāny avakalpayanty arkārkapuṣpe dairghaśravasam iti yāny annādyasya rūpaṃ sāmāni tāni
2.170.12	stomam eva tadrūpeṇa samardhayanti
2.171.1	athaiṣa gāyatraḥ
2.171.2	tasya trivṛti prātassavane pañcadaśam acchāvākasyājyaṃ saptadaśaṃ mādhyaṃdinaṃ savanam ekaviṃśaṃ tṛtīyasavanam
2.171.3	ukthyo yajña ubhayasāmanī
2.171.4	purodhākāmo haitena yajeta
2.171.5	tad yat trivṛti prātassavane pañcadaśam acchāvākasyājyaṃ bhavati brahma vai trivṛt kṣatraṃ pañcadaśo brahmaiva tat kṣatrasya purastād dadhāti
2.171.6	tasmād brāḥmaṇaḥ kṣatriyasya purohitaḥ
2.171.7	atho haitat brahmaṇa eva kṣatram anuvartma karoti
2.171.8	saptadaśaṃ mādhyaṃdinaṃ savanam
2.171.9	viḍ vai saptadaśaḥ
2.171.10	eṣa u ha vai dvitīyo rājā yat purohitaḥ
2.171.11	viśo vā eṣa aiśvaryam ādhipatyaṃ gacchati ya śriyam aśnute
2.171.12	viśa aiśvaryam ādhipatyaṃ gacchānīti tasmāt saptadaśaṃ mādhyaṃdinaṃ savanaṃ bhavati
2.171.13	atho haitad brahmaṇe caiva kṣatrāya ca viśam anuyuvam karoti
2.172.1	tasya rathantaraṃ pṛṣṭhaṃ bhavati bṛhad brahmasāma
2.172.2	brahma vai rathantaram
2.172.3	kṣatraṃ bṛhat
2.172.4	brahmaiva tat kṣatrasya purastād dadhāti
2.172.5	tasmād brāhmaṇaḥ kṣatriyasya purohitaḥ
2.172.6	atho haitat brahmaṇa eva kṣatram anuvartma karoti
2.172.7	sa ukthyo bhavati
2.172.8	viḍ vā ukthāni
2.172.9	eṣa u ha vai dvitīyo rājā yat purohitaḥ
2.172.10	viśa u vā eṣa aiśvaryam ādhipatyaṃ gacchati ya śriyam aśnute
2.172.11	viśa aiśvaryam ādhipatyaṃ gacchānīti tasmād ukthyo bhavati
2.172.12	atho haitad brahmaṇe caiva kṣatrāya ca viśam anuyuvam karoti
2.172.13	tāny ekaviṃśāni bhavanti
2.172.14	dvādaśa māsāḥ pañcartavas traya ime lokā asāv āditya ekaviṃśaḥ
2.172.15	eṣa u ha vai śrīḥ
2.172.16	etām eva tac chriyam antato 'bhyārohati
2.172.17	sa u eva sarvas saṃstuto gāyatrīm evābhisaṃpadyate
2.172.18	brahma vai gāyatrī
2.172.19	yado vai brahmavarcasam ṛdhnoty atha sa tasya purodhāṃ gacchati
2.172.20	sa yadā purodhāṃ gacched atha kāmayetācyāvyo 'syai purodhāyai syāṃ na cyaveyety etasyaiva sataḥ pañcadaśaṃ brāhmaṇācchaṃsina ājyaṃ kuryāt tat
2.172.21	brahma vai trivṛt
2.172.22	kṣatraṃ pañcadaśaḥ
2.172.23	tad etad brahmaṇobhayataḥ kṣatraṃ parigṛhṇāti
2.172.24	sa hācyāvyaḥ purodhāyai bhavati na cyavate
2.173.1	athaiṣa gautamasya catuṣṭomaḥ
2.173.2	gautamo vā akāmayatāva paśūn rundhīya bhūmānaṃ paśūnāṃ gaccheyam iti
2.173.3	sa etaṃ yajñam apaśyat
2.173.4	tam āharat
2.173.5	tenāyajata
2.173.6	tato vai so 'va paśūn arundha bhūmānaṃ paśūnām agacchat
2.173.7	sa yaḥ kāmayetāva paśūn rundhīya bhūmānaṃ paśūnām gaccheyam iti sa etena yajeta
2.173.8	ava haiva paśūn runddhe bhūmānaṃ paśūnāṃ gacchati
2.173.9	tasya catasṛṣu bahiṣpavamānaṃ bhavati
2.173.10	catuṣpādā vā aśvās santaś catuśśaphāḥ
2.173.11	te ye catuṣpādāḥ paśavaś catuśśaphās tān evaitenāvarunddhe
2.173.12	aṣṭāsv aṣṭāsv ājyāni
2.173.13	aṣṭāśaphā vai paśavaḥ
2.173.14	te ye 'ṣṭāśaphāḥ paśavas tān evaitenāvarunddhe
2.173.15	dvādaśo mādhyaṃdinaḥ
2.173.16	dvādaśākṣarā vai jagatī
2.173.17	paśavo jagatī
2.173.18	yat kṣudraṃ paśūnāṃ taj jāgatam
2.173.19	tad evaitenāvarunddhe
2.173.20	ṣoḍaśāni pṛṣṭhāni
2.173.21	ṣoḍaśakalā vai paśavo yāṃś ca vidma yāṃś ca na
2.173.22	tān evaitena kalāśo 'varunddhe
2.173.23	saviṃśa ārbhavaḥ pavamānaḥ
2.173.24	dve vā ete daśadaśinyau virājau yad viṃśatiḥ
2.173.25	viṃśatipratiṣṭhānā vai paśavo vairājāḥ
2.173.26	te ye viṃśatipratiṣṭhānāḥ paśavo vairājās tān evaitenāvarunddhe
2.173.27	atha caturviṃśam agniṣṭomasāma
2.173.28	catuṣpādā vai paśavo vairājāḥ
2.173.29	te ye catuṣpādāḥ paśavo vairājās tān evaitenāvarunddhe
2.173.30	atho caturviṃśatyardhamāsas saṃvatsaraḥ
2.173.31	saṃvatsareṇaivaināṃs tat parigṛhyātmann adhatta
2.173.32	na ha khalu vā eṣo 'gniṣṭomo nokthya ubhayam ivaiva
2.173.33	no vā ete grāmyāḥ paśavo nāraṇyā ubhayam ivaiva
2.173.34	tān evaitenāvarunddhe
2.174.1	athaiṣo 'pūrvaḥ
2.174.2	prajananakāmo haitena yajeta
2.174.3	prajāpatir vā akāmayata bahuḥ prajayā paśubhiḥ prajāyeya na mad anyaḥ pūrva syād iti
2.174.4	sa etaṃ yajñam apaśyat
2.174.5	tam āharat
2.174.6	tenāyajata
2.174.7	tato vai sa bahuḥ prajayā paśubhiḥ prājāyata
2.174.8	nāsmād anyaḥ pūrva āsīt
2.174.9	sa yaḥ kāmayeta bahuḥ prajāyeya na mad anyaḥ pūrva syād iti sa etena yajeta
2.174.10	bahur eva prajayā paśubhiḥ prajāyate nāsmād anyaḥ pūrvo bhavati
2.174.11	sa trivṛd rathantarasāmā bhavati
2.174.12	na ha vai trivṛta stomād anyaḥ pūrva stomo 'sti na rathantarāt pṛṣṭhād anyat pūrvaṃ pṛṣṭham asti na prajāpater anyā pūrvā devatāsti
2.174.13	tad yad etāny apūrvāṇi tasmād apūrvaḥ
2.174.14	atho mano vai prajāpatiḥ
2.174.15	no vai manaso 'nyat kiṃ cana pūrvam asti
2.174.16	tasmād u evāpūrvaḥ
2.174.17	sa trivṛd bhavati nyūnaṃ vai trivṛt
2.174.18	nyūnaṃ prajananam tad yat prajananaṃ tan mā prajanayād iti
2.174.19	tasya rathantaraṃ pṛṣṭhaṃ bhavati prajananaṃ vai rathantaraṃ tad yat prajananaṃ tan mā prajanayād iti
2.174.20	tasya dvādaśa stotrāṇi bhavanti dvādaśa māsās saṃvatsaraḥ
2.174.21	saṃvatsaraḥ prajananaṃ sa yaḥ prajananaṃ sa mā prajanayād iti
2.174.22	tasya caturviṃśati stutaśastrāṇi bhavanti caturviṃśatyardhamāsas saṃvatsaraḥ
2.174.23	saṃvatsaraḥ prajananaṃ sa yaḥ prajananaṃ sa mā prajanayād iti
2.175.1	athaiṣa pañcaśāradīyaḥ
2.175.2	maruto vā akāmayantaujiṣṭhā baliṣṭhā bhūyiṣṭhā vīryavattamā devānāṃ syāma jayema svargaṃ lokam iti
2.175.3	ta etaṃ yajñam apaśyan
2.175.4	tam āharan
2.175.5	tenāyajanta
2.175.6	tato vai ta ojiṣṭhā baliṣṭhā bhūyiṣṭhā vīryavattamā devānām āsann ajayan svargaṃ lokam
2.175.7	ojiṣṭho baliṣṭho bhūyiṣṭho vīryavattama svānāṃ bhavati jayati svargaṃ lokaṃ ya evaṃ veda
2.175.8	sa vā eṣa viśām eva yajñaḥ
2.175.9	viśo vai marutas tasmād viśāṃ yajñaḥ
2.175.10	tena haitenaikyāvā kāṃdama īje
2.175.11	sa haujiṣṭhaś caiva baliṣṭhaś ca bhūyiṣṭhaś ca vīryavattamaś ca svānām āsa jigāya vā lokaṃ na vā
2.175.12	sa saptadaśo bhavati prajāpatir vai saptadaśaḥ
2.175.13	prajāpatiḥ prajananaṃ sa yaḥ prajananaṃ sa mā prajanayād iti
2.175.14	tasya rathantaraṃ pṛṣṭhaṃ bhavati prajananaṃ vai rathantaraṃ tad yat prajananaṃ tan mā prajanayād iti
2.175.15	sa ukthyo bhavati prajā vai paśava ukthāni prajayā paśubhiḥ prajāyā iti
2.176.1	tasya paṇca śaradaḥ pañcokṣāṇaḥ prokṣitāś caranti
2.176.2	tad yat pañcaśaradaḥ pañcokṣānaḥ prokṣitāś caranti tasmāt pañcaśāradīyaḥ
2.176.3	ta u sarve pṛśnayo bhavanti
2.176.4	marutaḥ pṛśnimātara iti vā āhuḥ
2.176.5	atho ṛcābhyanūcyate marutaḥ pṛśnimātara iti
2.176.6	tasmāt pṛśnayo bhavanti
2.176.7	vīryaṃ vai devānāṃ haviḥ
2.176.8	tad ātmabhya evāgṛhṇata
2.176.9	tad yan marudbhya eva bhavati vīryam eva tad ātmasu dadhate
2.176.10	marudbhya ujjeṣibhya iti marudbhya svāpibhya iti marudbhya svatavadbhya iti marudbhya eva marudbhya iti marudbhyo 'bhiṣṭibhya iti
2.176.11	tad yan marudbhya ujjeṣibhya iti yathā taṃ kāmam ujjayed yatkāmo yajeta
2.176.12	atha yan marudbhya svāpibhya iti yathā taṃ kāmam svābhyāptam abhyāpnuyād yatkāmo yajeta
2.176.13	atha yan marudbhya svatavadbhya iti maruto ha vā idaṃ sarvaṃ svam
2.176.14	tān evaitat svena prīṇāti
2.176.15	tasmai prītā svaṃ pratyavarjanti
2.176.16	tena pratyavasṛṣṭena yajate / atha yan marudbhya eva marudbhya iti
2.177.1	bahavo ha vai maruto yāṃś ca vidma yāṃś ca na
2.177.2	te nas sarve prītā āsann iti
2.177.3	atha yan marudbhyo 'bhiṣṭibhya iti yathā taṃ kāmaṃ svābhyāptam abhyaśnuvīta tatkāmo yajeta
2.177.4	tān etān paśūn ālabheta
2.177.5	dīkṣiṣyamāṇa ekam upavasatha ekaṃ prasuta ekam anūbandhyāyām ekam udavasānīyāyām ekam evam etān paśūn ālabheta
2.177.6	atha haika āhuḥ pañcarātra evaiṣa syāt
2.177.7	tatraivaitān anvahaṃ paśūn ālabheteti
2.177.8	tad u hodara śāṇḍilya sthaviram ekayāvānaṃ papraccha yad idaṃ vivadanto pañcarātra evāsety eka ukthya eva saptadaśa ity eke kathaṃ sa āseti
2.177.9	sa hovācokthyam eva nas taṃ saptadaśam ekāham abhyavedayanteti
2.177.10	atha haika āhur atirātra evaiṣa syāt
2.177.11	kathaṃ pañca varṣāṇi yajña āgūrṇo 'natirātra syād iti
2.177.12	tad dha tan na tathā
2.177.13	agniṣṭoma eva syād ity eke
2.177.14	agniṣṭomād vai sarve yajñakratavas tāyanta iti
2.177.15	tad u ha tan no eva tathā
2.177.16	ukthyo haiva sa saptadaśa syāt
2.177.17	viḍ vā ukthyāni
2.177.18	viṭ saptadaśaḥ
2.177.19	viśām eva yajñaḥ
2.177.20	tasmād ukthya eva saptadaśa syād iti
2.177.21	tasya marutāṃ cārko marutāṃ ca saṃstobha ity ete ādiṣṭasāmanī pavamānayor bhavataḥ
2.177.22	stomam eva tadrūpeṇa samardhayanti
2.178.1	athaiṣo 'bhijit
2.178.2	devāsurā vā eṣu lokeṣv aspardhantāsmin bhuvane
2.178.3	te devā akāmayantābhīmān lokān jayema jayemāsurān spardhāṃ bhrātṛvyān iti
2.178.4	ta etaṃ yajñam apaśyan
2.178.5	tam āharan
2.178.6	tenāyajanta
2.178.7	tenemān lokān abhyajayann ajayan spardhāṃ bhrātṛvyān asurān
2.178.8	tad yad imān lokān abhyajayaṃs tad abhijito 'bhijittvam
2.178.9	abhīmān lokāñ jayati jayati spardhāṃ dviṣantaṃ bhrātṛvyaṃ ya evaṃ veda
2.178.10	tasya tryuttariṇa stomā bhavanti trayo vā ime lokā eṣāṃ lokānām abhijityai
2.178.11	caturāvṛto bhavanti catasro diśo diśām evābhijityai
2.178.12	abhivatīṣu stuvanty eṣām eva lokānām abhijityai
2.178.13	ābhīkam abhinidhanam abhīvarta ābhīśavam ity etāni sāmāni bhavanty eṣām eva lokānām abhijityai
2.179.1	tasya rathantaraṃ pṛṣṭhaṃ bhavati vāmadevyaṃ maitrāvaruṇasāma bṛhad ārbhave pavamāne
2.179.2	idaṃ vai rathantaram
2.179.3	antarikṣaṃ vāmadevyam
2.179.4	ada eva bṛhat
2.179.5	eṣām eva lokānām anantarhitānām abhijityai
2.179.6	tasminn etāni parokṣaṃ pṛṣṭharūpāṇy avakalpayanti viśvajitaḥ pratyudyamāya
2.179.7	indro vai vṛtram ahan
2.179.8	taṃ vṛtraṃ jaghnivāṃsam ebhyo lokebhyas tamo 'nvavṛṇot
2.179.9	so 'kāmayatāpedaṃ tamo hanīyeti
2.179.10	sa etam abhijitaṃ yajñam apaśyat
2.179.11	tam āharat
2.179.12	tenāyajata
2.179.13	tasya tryuttariṇa stomā bhavanti
2.179.14	trayo vā ime lokāḥ
2.179.15	tenaibhyo lokebhyas tamo 'pāhata
2.179.16	taṃ caturthāl lokāt tamo 'nv evāvṛṇot
2.179.17	so 'kāmayatāpaivedaṃ tamo hanīyeti
2.179.18	sa etaṃ viśvajitaṃ yajñam apaśyat
2.179.19	tam āharat
2.179.20	tenāyajata
2.179.21	tasya caturuttariṇa stomā bhavanti
2.179.22	catasro diśaḥ
2.179.23	eṣa u ha vai caturtho loko yad diśaḥ
2.179.24	tena caturthāl lokāt tamo 'paivāhata
2.179.25	tato vai sa sarvebhya ebhyo lokebhyas tamaḥ pāpmānam apahatya svargaṃ lokam ārohat
2.179.26	sarvebhya evaibhyo lokebhyas tamaḥ pāpmānam apahatya svargaṃ lokam ārohati ya evaṃ veda
2.180.1	athaiṣa viśvajit
2.180.2	indro 'surān ajayat
2.180.3	teṣāṃ tvān iva nājayat
2.180.4	tam etena devā ayājayan
2.180.5	sa viśvam ajayat
2.180.6	indro vai viśvajit
2.180.7	yad vā etena śilpenājayat
2.180.8	tad viśvajito viśvajittvam
2.180.9	devā vā asurebhyo bibhyatas sarvam idaṃ saṃgṛhyordhvā svargaṃ lokam udakrāman
2.180.10	yo vai sarvaṃ vindamānaḥ sarvaṃ na dadāti sa sarvaparādāyī
2.180.11	atha yas sarvaṃ vindamānas sarvaṃ dadāti sa sarvavedasī
2.180.12	sarvaṃ vā eṣa vindate yat sarvān stomān sarvān grahān sarvāṇi pṛṣṭhāni sarvāṇi chandāṃsi vindate
2.180.13	tasya caturuttariṇa stomā bhavanti
2.180.14	imān eva lokāṃs tribhir abhijayati
2.180.15	yaś caturtho viśvā eva tenāśās saṃbhāryā bhavanti
2.180.16	pṛṣṭhānām eva saṃyogo nānādevatyā bhavanti tena yujyaṃ tena rūpeṇa
2.180.17	tad āhur apatham iva vā ete yanti ye pāvamānībhiḥ pratipadyanta iti
2.180.18	pavamānasya te kava iti paryāso bhavati
2.180.19	punaḥ panthānaṃ paryavayanti
2.180.20	na catvāri ṣaḍbhyo bhavanti
2.180.21	tena vibhavanti
2.181.1	athaitāny āprīr ājyāni bhavanti
2.181.2	prajāpatiḥ prajā asṛjata
2.181.3	sa sṛṣṭvā riricāno 'manyata
2.181.4	sa etāny āprīr ājyāny apaśyat
2.181.5	tair ātmānam āprīṇītāyātayāmatāyai
2.181.6	ricyata iva vā eṣa yat sarvaṃ dadāti
2.181.7	tad yad etāny āprīr ājyāni bhavanty ātmānam evaitair yajamāna āprīṇīte 'yātayāmatāyai
2.181.8	tad āhur vīva vā ete prāṇair ṛdhyante
2.181.9	ya etāni nānārūpāṇi nānādevatyāni nānāchandaḥsu samāne yajñakratau saṃprohantīti
2.181.10	tad yad gāyatrīṣu bṛhad bhavati prāṇo vai bṛhat
2.181.11	prāṇo gāyatrī prāṇair eva tat samṛdhyante
2.181.12	yad yathāpūrvaṃ pṛṣṭhāny upeyū revatīr uttamāḥ kuryū revatīnām etā rūpam ṛcas tenaiva revatīnāṃ rūpān na yanti
2.181.13	tad āhur yanti vā ete 'gniṣṭomasāmno ye trayastriṃśaṃ stomaṃ kurvantīti
2.181.14	ekaviṃśatyakṣarā etā ṛco bhavanti
2.181.15	tenaivāgniṣṭomasāmno na yanti
2.181.16	tad āhur yanti vā ete yajñāyajñīyād ye bṛhad agniṣṭomasāma kurvantīti
2.181.17	tad yat tvam agne yajñānāṃ hoteti bhavati tenaiva yajñāyajñīyasya rūpān na yanti tena tṛtīyasavanān na yanti
2.181.18	tad āhur vīva vā eṣa paśubhir ṛdhyate yat sarvaṃ dadātīti
2.182.1	rohiṇīṃ chaviṃ paridhatte
2.182.2	etad vai paśūnāṃ priyaṃ rūpaṃ yad rohitam
2.182.3	paśūnām eva tat priyeṇa rūpeṇa samṛdhyate
2.182.4	khanati khanitram avṛttim apajayati
2.182.5	ubhayataḥkṣṇūṛ abhrir bhavaty ubhayata evāsmā annādyaṃ radati
2.182.6	araṇye tisro vasati yad āraṇyam annādyaṃ tad eva tābhir avarunddhe
2.182.7	na grāme nāraṇye tisro yan na grāme nāraṇye 'nnādyaṃ tad eva tābhiḥ
2.182.8	jane tisro janyaṃ tābhiḥ
2.182.9	sajane tisraḥ sajanyaṃ tābhiḥ
2.182.10	tā dvādaśa saṃpadyante
2.182.11	dvādaśa māsās saṃvatsaraḥ
2.182.12	saṃvatsarād evānnādyam avarunddhe
2.182.13	rohiṇīṃ chaviṃ paridhatte
2.182.14	eṣā ha vā agre paśūnāṃ tvag āsa yā puruṣasya yā paśūnāṃ sā puruṣasya
2.182.15	te paśava ātapaṃ varṣaṃ daśān maśakān na dhārayanti
2.182.16	te puruṣam etyābruvan puruṣeyaṃ tava tvag astv eṣāsmākam iti
2.182.17	kiṃ tata syād iti
2.182.18	ādyā te syāma ity abruvan
2.182.19	idaṃ te vāsa iti vāsaḥ prāyacchan
2.182.20	tad yad rohiṇīṃ chaviṃ paridhatte svenaiva tadrūpeṇa samṛdhyate
2.182.21	tathā hainam amuṣmin loke paśavo nādanti
2.182.22	adanti ha vā amuṣmin loke paśavaḥ puruṣam
2.182.23	tasmād u ha gor ante nagno na syāt
2.182.24	īśvaro hāsmād apakramitos tvacam asya bibharmīti
2.183.1	sā sapucchā bhavati kṛtsnatvāya
2.183.2	atho sarve vāva sma prājāpatyāḥ
2.183.3	yas tvāva putrāṇāṃ kṛpaṇatamo bhavati sa pitur hṛdayam āvyayati
2.183.4	kṛpaṇatām ivaiṣa nyeti yas sarvaṃ dadātīti gacchati prajāpater anubodham
2.183.5	tad yā āraṇye vased udumbare haiva tā vaset
2.183.6	prajāpatir yat prajābhya ūrjam annādyaṃ vyabhajat tato yaḥ saṃśeṣaḥ samaśiṣyata sa eṣa vanaspatir abhavat
2.183.7	ūrg vā udumbaro 'nnam
2.183.8	araṇyaṃ vā etasyānnādyam itaṃ bhavati yas sarvaṃ dadāti
2.183.9	sa yo 'tra prajāpatinyaṅgo yad annādyam
2.183.10	tad eva tābhir avarundde
2.183.11	atha yā na grāme nāraṇye vasen niṣādeṣu haiva tā vaset
2.183.12	ete ha vai na grāme nāraṇye yan niṣādāḥ
2.183.13	etābhir ha vā ubhayam annādyaṃ samabhyavaiti yac ca grāmyaṃ yac cāraṇyam
2.183.14	sa yo 'tra prajāpatinyaṅgo yad annādyaṃ tad eva tābhir avarundde
2.183.15	atha yā jane vased vaiśye vā ha tā bhrātṛvye vā vaset
2.183.16	eṣa ha vai brāḥmaṇasya jano yad vaiśyo vā bhrātṛvyo vā
2.183.17	janaṃ vā etasyānnādyam itaṃ bhavati yas sarvaṃ dadāti
2.183.18	sa yo 'tra prajāpatinyaṅgo yad annādyaṃ tad eva tābhir avarunddhe
2.183.19	atha yās sajane vased rājani haiva tā vaset
2.183.20	etad dha vai sajanaṃ yad rājā
2.183.21	anta u vā annādyasya śrīr anta eva tad annādyasya śriyam antataḥ pratitiṣṭhati
2.184.1	prajāpatiḥ prajā asṛjata
2.184.2	sa etenaiva viśvajitedam asṛjata viśvam
2.184.3	tad yad etā nānārūpāḥ pratipado bhavanti tasmād u hedaṃ viśvaṃ bhūtaṃ nānārūpam
2.184.4	pṛṣṭhānāṃ vāvaiṣa yogaḥ
2.184.5	upavatyaiva rathantaraṃ yujyate
2.184.6	sarasvatā vairājas sārasvatyā mahānāmnayo brāhmaṇaspatyayā vairūpaṃ sāvitryā revataya āgnipāvamānyā bṛhat
2.184.7	tad yad etā nānārūpāḥ
2.184.8	pratipado bhavanti pṛṣṭhāny evaitat prātassavane yuktāni
2.184.9	tāni mādhyaṃdine savane 'bhyārohanti
2.184.10	tad āhur vīva vā ete prāṇair ṛdhyante ye pavasvinībhiḥ pratipadyanta iti
2.184.11	tad yad eṣā vāyavyā pratipad bhavati prāṇo vai vāyuḥ prāṇair eva tat samṛdhyante
2.185.1	athaite sarasvataś ca sarasvatyāś ca
2.185.2	etad vai daivyaṃ mithunaṃ prajananaṃ yat sarasvāṃś ca sarasvatī ca
2.185.3	daivyena mithunena prajāyā iti
2.185.4	tad āhuḥ puṃsaḥ pūrvā kāryā striyā uttarā
2.185.5	tathā yajamānasyānapagalbhyā prajājāyata iti
2.185.6	tad u vā āhur vāyur vai retodhāḥ
2.185.7	prajananaṃ sarasvatī
2.185.8	tau sarasvantaṃ mithunāt prajanayataḥ
2.185.9	atho vāśitā vai pūrvā dhāvaty anvam ṛṣabhaḥ sarasvatyā eva pūrvā kāryeti
2.185.10	etad u haitat sarasvatas tv eva pūrvā kāryā
2.185.11	athaiṣā brāhmaṇaspatyā pratipad bhavati
2.185.12	prajāpatir yā ṛte brahmaṇaḥ prajā asṛjata tā asya sṛṣṭā parābhavan
2.185.13	sa etāṃ brāhmaṇaspatyāṃ pratipadam apaśyat
2.185.14	tayā brahmaṇvatīḥ prajā asṛjata
2.185.15	tā asya sṛṣṭā na parābhavan
2.185.16	tad yad eṣā brāhmaṇaspatyā pratipad bhavati brahmaṇvatīr evaitayā prajās sṛjate tā asya sṛṣṭā na parābhavanti
2.186.1	atha sāvitrīprasavāḥ
2.186.2	yad iha viṣurūpam imā nānārūpāḥ pratipada upāgāma tan nas savitṛprasūtam asad iti
2.186.3	athāgnipāvamānyaḥ
2.186.4	patham iva vā ete yanti ye pāvamānībhiḥ pratipadyanta iti
2.186.5	agnir vai pathikṛd devatānām
2.186.6	yena vai kena cāgninaiti panthānam eva kurvann eti
2.186.7	tad yad eṣāgnipāvamānī pratipad bhavaty agninaiva tat pathikṛtā panthānaṃ paryavayanti
2.186.8	pavamānasya te kava iti paryāso bhavati
2.186.9	etat punaḥ panthānaṃ paryavayanti
2.186.10	yo vai pṛṣṭhānāṃ dhuryaṃ veda dhurya svānāṃ bhavati
2.186.11	vairājaṃ vāva pṛṣṭhānāṃ dhuryam
2.186.12	dhurya svānāṃ bhavati ya evaṃ veda
2.187.1	tad āhuḥ pāpavasyasam iva vā etat kriyate yad bṛhadrathantare abhito bhavato madhye pṛṣṭhāni
2.187.2	yathā vai pāpīyāṃsam uparyāsīnaṃ śreyān adhastād upāsīta tādṛk tad yad ete bṛhadrathantare abhito bhavato madhye pṛṣṭhānīti
2.187.3	bṛhadrathantare eva madhye syātām abhitaḥ pṛṣṭhāni pāpavasyasasya vyāvṛttyai
2.187.4	atho yathā śreyāṃsam uparyāsīnaṃ pāpīyān adhastād upāsīta tādṛk tad yad bṛhadrathantare madhye bhavato 'bhitaḥ pṛṣṭhānīti
2.187.5	asarvapṛṣṭho ha tu tathā syāt
2.187.6	sarveṣāṃ vai pṛṣṭhānāṃ vairājam eva pūrvaṃ yogam ānaśe
2.187.7	atho yady api caramaṃ yantaṃ pṛccheyur upa pṛṣṭhāny agūrṇā iti nety eva brūyāt
2.187.8	bṛhadrathantare evābhita syātāṃ madhye pṛṣṭhāni sarvapṛṣṭhatāyai
2.187.9	idaṃ vai rathantaram ado bṛhat
2.187.10	paśavaḥ pṛṣṭhāni
2.187.11	ābhyām evaital lokābhyām ubhayataḥ paśūn parigṛhṇīte 'parāvāpāya
2.187.12	nāsya vittaṃ paropyate ya evaṃ veda
2.188.1	atho yathā pitā mātaivaṃ bṛhadrathantare yathā putrā evaṃ pṛṣṭhāni
2.188.2	yad vai putro 'tipādayati pitā vai tasya śamayitā pitā niṣeddhā
2.188.3	tad yad bṛhadrathantare abhito bhavataś śāntyā eva niṣiddhyai
2.188.4	atho yathā pitarau putrān abhitaḥ pariśayīyātāṃ tādṛk tad yad bṛhadrathantare abhito bhavato madhye pṛṣṭhāni
2.188.5	yathā ha vā idam ṛṣabhā vā parasvanto vā samutkruddhās tiṣṭheyur evam etad yad etāni madhyataḥ pṛṣṭhāni bhavanti tad yac chyaitanaudhase abhito bhavataḥ
2.188.6	brahma vai naudhasam
2.188.7	brahmaṇaivaināṃs tat purastāc chamayitvā śyaitenopariṣṭāv chyetīkurvanti
2.188.8	tasmāt purastād eva naudhasaṃ syād upariṣṭāc chyaitam
2.188.9	tad āhur yat samānanidhanāni pṛṣṭhāni kenājāmi kriyanta iti
2.188.10	vairājaṃ ca mahānāmnayaś ca vairūpaṃ ca revatyaś caitenākhyānenājāmīti
2.188.11	atho yad evaitāni madhyenidhanāni bhavanti teno eveti
2.188.12	tasmiṃs trayas saptadaśā bhavanti
2.188.13	tā ekapañcāśat stotryāḥ
2.188.14	tad goḥ prātassavanam
2.188.15	ekānnanavatiśataṃ rātres sā jyotiṣṭomasya rātriḥ
2.188.16	tad etan mithunaṃ prajananaṃ kriyate
2.188.17	pra mithunena jāyate ya evaṃ veda
2.188.18	tā ubhayī stotryās saṃpadyante dve catvāriṃśacchate
2.188.19	sā virāṭ
2.188.20	annaṃ virāṭ
2.188.21	virājy eva tad annādye yajñasyāntataḥ pratitiṣṭhati
2.189.1	devāsurā aspardhanta
2.189.2	atha ha tarhi prajāpatāv evaitāni śilpāny āsur netareṣu deveṣu
2.189.3	sa indraḥ prajāpatim upādhāvaj jayāmāsurān iti
2.189.4	tasmā eva tac chilpaṃ prāyacchat
2.189.5	tad asmin pratyamuñchat
2.189.6	yathā niṣkaṃ maṇiṃ srajaṃ pratimuñced evaṃ tanvodayacchat
2.189.7	tasmād etac chilpaṃ niramimītaitāni pṛṣṭhāni
2.189.8	atha yad itarat teja āsīd yenaiṣa etat tapati
2.189.9	te 'surā idaṃ rūpaṃ jñātvā so naḥ pitā hanti so naḥ pitā hantīty eva vadantaḥ parājayanta
2.189.10	tato vai devā abhavan parāsurāḥ
2.189.11	bhavaty ātmanā parāsya dviṣan bhrātṛvyo bhavati ya evaṃ veda
2.190.1	tad āhur nātiṣṭutyam
2.190.2	yathā vai niṣkaṃ maṇiṃ srajaṃ pratimucya tat punar unmuñcet tādṛk tad yo 'gniṣṭome 'tiṣṭautīti
2.190.3	anyatarad dha tvāva sa viśvayor jayati
2.190.4	ahorātre vai sarvaṃ viśvam
2.190.5	atho yathā mahāvṛkṣasyāgraṃ rūḍhvā pratyavaroḍhuṃ na vindet tādṛk tad yad agniṣṭomo bhavati
2.190.6	tad yat pratyavarohīṇi stotrāṇi bhavanty eṣā vai kṛtsnā pratiṣṭhā yad atirātras tenaivāsyāṃ pratitiṣṭhati
2.190.7	tad āhuḥ preva vā ete 'smāl lokāc cyavante ye 'tirātram upayantīti
2.190.8	tad yad gāyatrīṣu bṛhad bhavatīyaṃ vai gāyatry asyām evaitat pratitiṣṭhati
2.191.1	atho yathā rathākṣe rathacakraṃ pratimuñced evam evaitāni sarvāṇi śilpāny āhṛtya brahman pratiṣṭhāpayanti ye gāyatrīṣu bṛhad agniṣṭomasāma kurvanti
2.191.2	tasmād gāyatrīṣv eva bṛhad agniṣṭomasāma kāryam iti
2.191.3	tad āhus sahasram eva dadyāt tad eva viśvam iti
2.191.4	atho āhur yāvatīr evaitasya viśvajita stotryās tāvad eva dadyāt
2.191.5	tad eva viśvam iti
2.191.6	tad u vā āhur yad evāsya kiṃcit svaṃ syāt tad dadyāt
2.191.7	yat pariśinaṣṭi sa pāpmeti
2.191.8	yathā vainaṃ mithunāt sravaty evam enaṃ tasmāt sarvasmāt pāpmā sravati yat pariśinaṣṭi
2.191.9	tasmāt sarvam eva deyam iti
2.192.1	athaiṣa vājapeyaḥ
2.192.2	vājapeyenānnādyakāmo yajeta
2.192.3	annapeyo ha vā eṣa yad vājapeyaḥ
2.192.4	annaṃ vai vājaḥ
2.192.5	yadā vai gaur aśvaḥ puruṣo 'nnasya suhito bhavaty atha sa vājī bhavati
2.192.6	agniṣṭomena brahmavarcasakāmo yajeta brahma vā agniṣṭomo brahmavarcasasyaivāvaruddhyai
2.192.7	ṛtūnāṃ ca ha khalu vai paśūnāṃ ca kāmāyābhiśicyamāno 'bhiśicyate
2.192.8	tasya pañca stotrāṇi catustriṃśāni kuryus sarvān pavamānān ubhe brahmasāmanī
2.192.9	tāvatīr ukthyasya stotryāḥ
2.192.10	āpnuvanti taṃ kāmaṃ ya ukthye
2.192.11	no vā agniṣṭomād yanti
2.192.12	na ha khalu vā eṣo 'gniṣṭomo nokthyo na ṣoḍaśimān nātirātraḥ
2.192.13	atiriktayajño ha vā eṣaḥ
2.192.14	atirikto vai prajāpatiḥ
2.192.15	prājāpatya eṣa yajñaḥ
2.192.16	prajāpater evāptyai
2.192.17	tasya bṛhac chipiviṣṭavatī bhavati
2.192.18	paśavo vai śipiviṣṭāḥ
2.192.19	kṣatraṃ bṛhat
2.192.20	kṣatriyasyo ayaṃ lokaḥ
2.192.21	asya no lokavatas sāmnaḥ paśavo lokam anūpatiṣṭhāntā iti
2.192.22	triṣṭupsu stuvanti bṛhat sāma
2.192.23	kṣatraṃ vai triṣṭup
2.192.24	kṣatreṇābhiśicyamāno 'bhiṣicyātā iti
2.192.25	vaiṣṇavīṣu stuvanti viṣṇur vai paramo devatānāṃ paramayā devatayābhiṣicyamāno 'bhiṣcyātā iti
2.192.26	ājiṃ dhāvanti prajāpater evāptyai svargasya ca lokasyojjityai
2.192.27	saptadaśa pravyādhān dhāvanti
2.192.28	saptadaśo vai prajāpatiḥ
2.192.29	prājāpatya eṣa yajñaḥ prajāpater evāptyai
2.193.1	tad āhus tisṛṣv evāstutāsu dhāveyuḥ
2.193.2	trayo vai prāṇāpānavyānāḥ
2.193.3	teṣāṃ saṃtatyā avyavacchedāyeti
2.193.4	atho āhur ekasyām evāstutāyāṃ dhāveyuḥ
2.193.5	ko hy evaiṣa yat prāṇo 'pāno vyāna iti
2.193.6	tad u vā āhus sarvāsv evāstutāsu dhāveyur etayor ājyor asaṃsargāyeti
2.193.7	tad āhur yanti vā ete yajñād ye bahirvedi prasute dhāvayanti
2.193.8	etāvān vāva yajño yāvān antarvedi
2.193.9	aiva vedyantād dhāvayeyur iti
2.193.10	atho āhū rathopastha eva pādam ādhāya taṃ punar eva haret
2.193.11	tad eva sṛtaṃ cāsṛtaṃ ceti
2.193.12	tad u vā āhur dhāvayeyur eva
2.193.13	rathantareṇa vai daivyam ājim ujjayati rathena mānuṣam
2.193.14	tasmād dhāvayeyur evaitayor ājyor ujjityā iti
2.193.15	brahmā rathacakra āsīnas sāmābhigāyaty agma vājaṃ vājina iti
2.193.16	ta ā vājaṃ vājino 'gmann iti
2.193.17	amṛto 'nnaṃ vai vājo 'nnādyasyaivāvaruddhyai
2.193.18	vartamāne gāyati
2.193.19	vartamānena hi tatra gacchati yatra jigamiṣati
2.193.20	vayaśvo dadāti
2.193.21	vayaśvo vā idaṃ vihitam
2.193.22	prajāpater vā idaṃ sarvam
2.193.23	prājāpatya eṣa yajñaḥ prajāpater evāptyai
2.193.24	vayaso vayasas saptadaśa saptadaśa dadāti
2.193.25	saptadaśo vai prajāpatiḥ
2.193.26	prājāpatya eṣa yajñaḥ prajāpater evāptyai
2.193.27	tasyāniruktaṃ prātassavanaṃ bhavati
2.193.28	anirukto vai prajāpatiḥ
2.193.29	prājāpatya eṣa yajñaḥ prajāpater evāptyai
2.193.30	vājavan mādhyaṃdinaṃ savanam
2.193.31	vājapeyo hy eṣaḥ
2.193.32	citravat tṛtīyasavanam
2.193.33	citratamo hy eṣa yajñaḥ
2.193.34	uccā te jātam andhaseti mādhyaṃdinasya pavamānasya andhasvatīr gāyatryo bhavanti
2.193.35	annaṃ vā andhaḥ
2.193.36	tad enaṃ tat suṣvāṇam eva pavamānamukhe annādyena samardhayanti
2.194.1	tāsu gāyatram uktabrāhmaṇam
2.194.2	athāmahīyavam
2.194.3	prajāpater vā āmahīyavam
2.194.4	prājāpatya eṣa yajñaḥ prajāpater evāptyai
2.194.5	atha saindhukṣitaṃ kṣatrasāma
2.194.6	kṣatreṇābhiṣicyamāno 'bhiṣicyātā iti
2.194.7	athābhīkam abhiṣiktyai rūpam
2.194.8	punānas soma dhārayety ubhayarūpā bṛhatī bhavati
2.194.9	eṣā ubhayasāmanī udyayāma
2.194.10	tasmād etāṃ kurvanty eva bṛhatsāmnaḥ kurvanti rathantarasāmnaḥ
2.194.11	tāsu rauravaṃ prajñātam agniṣṭomasāma
2.194.12	prajñātam agniṣṭomasāma ned antarayāmeti
2.194.13	atha vājajid annaṃ vai vājo 'nnādyasyaivāvaruddhyai
2.194.14	atha dairghaśravasam annaṃ vai dairghaśravasam annādyasyaivāvaruddhyai
2.194.15	athārkapuṣpam annaṃ vā arko 'nnādyasyaivāvaruddhyai
2.194.16	atha samantam
2.194.17	samantainaṃ śrīr asad iti
2.194.18	atha yaudhājayaṃ triṇidhanaṃ savanānāṃ kḷptyai
2.194.19	athauśanam antyaṃ sāma antyena sāmnāntyaṃ svargaṃ lokam aśnavātā iti
2.194.20	atha rathantaram
2.194.21	brahma vai rathantaram
2.194.22	brahmasava eṣaḥ
2.194.23	brahmaṇābhiṣicyamāno 'bhiṣicyātā iti
2.194.24	atha vāmadevyaṃ śivaṃ śāntaṃ suṣvāṇam anuvartātā iti
2.194.25	atho paśavo vai vāmadevyaṃ paśūnām evāvaruddhyai
2.194.26	atha naudhasaṃ prajñātaṃ brahmasāma
2.194.27	prajñātaṃ brahmasāma ned antarayāmeti
2.194.28	atha kāleyaṃ kaṃ suṣvāṇāyāsad iti
2.194.29	atho kālaṃ suṣvāṇo 'śnavātā ity atho taṃ kālayātaṃ yo 'sya kālyo 'sad iti
2.194.30	yas te mado vareṇya ity ārbhavasya pavamānasyāndhasvatīr gāyatryo bhavanti
2.194.31	annaṃ vā andhaḥ
2.194.32	tad enaṃ tat suṣvāṇam eva pavamānamukhe 'nnādyena samardhayanti
2.195.1	tāsu gāyatram uktabrāhmaṇam
2.195.2	atho saṃhitam
2.195.3	brahma vai saṃhitam
2.195.4	brahmasava eṣaḥ
2.195.5	brahmaṇābhiṣicyamāno 'bhiṣicyātā iti
2.195.6	atha vājadāvaryyaḥ
2.195.7	annaṃ vājaḥ
2.195.8	annadāvaryya etā annādyasyaivāvaruddhyai
2.195.9	atha vāravantīyaṃ vāritainaṃ śrīr upatiṣṭhātā iti
2.195.10	atho paśavo vai vāravantīyam
2.195.11	paśūnām evāvaruddhyai
2.195.12	atha sabham
2.195.13	sabhamavibhaṃ suṣvāṇāyāsad iti
2.195.14	atho sabhaṃ suṣvāṇo 'śnavātā iti
2.195.15	atha śrudhīyaṃ kīrtimat sāma
2.195.16	puṇyainaṃ kīrtir uttasthivāṃsam anūttiṣṭhād iti
2.195.17	purojitī vo andhasa ity andhasvatīr anuṣṭubho bhavanti
2.195.18	annaṃ vā andhaḥ
2.195.19	tad enaṃ tat suṣvāṇam evānnādyena samardhayanti
2.195.20	tāsu nānadam
2.195.21	ṣoḍaśī hy atrāpi kriyate
2.195.22	atha viśoviśīyaṃ kṣatrasāma kṣatreṇābhiṣicyamāno 'bhiṣicyātā iti
2.195.23	atho ayaṃ suṣvāṇo viśaḥ
2.195.24	viśo rājāsad iti
2.195.25	atha śyāvāśvaṃ svargyaṃ sāma svargasya lokasya samaṣṭyai
2.195.26	athāndhīgavam annaṃ vā āndhīgavam annādyasyaivāvaruddhyai
2.195.27	atha kāvaṃ kaṃ suṣvāṇāyāsad iti
2.195.28	atho kāvaṃ suṣvāṇo 'śnavātā iti
2.195.29	atha yajñāyajñīyaṃ prajñātam agniṣṭomasāma
2.195.30	prajñātam agniṣṭomasāma ned antarayāmeti
2.195.31	atho jyaiṣṭhyam
2.195.32	jyaiṣṭhyaṃ vai yajñāyajñīyam
2.195.33	jyaiṣṭhya evainaṃ tat pratiṣṭhāpayati
2.195.34	atha sākamaśvaṃ svargyaṃ sāma svargasya lokasya samaṣṭyai
2.195.35	atha saubharaṃ bṛhatas tejaḥ
2.195.36	satejaskena no bṛhatā stutam asad iti
2.195.37	atha nārmedham atirātrasāmātirātrasāma ned antarayāmeti
2.195.38	atho paśavo vai nārmedhaṃ paśūnāṃ evāvaruddhyai
2.195.39	atha ṣoḍaśī yaḥ ṣoḍaśini kāmas sa ma upāpto 'sad iti
2.195.40	atha bṛhac chipiviṣṭavatīṣu bhavati
2.195.41	mano vai bṛhat
2.195.42	manaḥ prajāpatiḥ
2.195.43	saptadaśam etat stotrāṇāṃ bhavati
2.195.44	saptadaśa eṣa stomaḥ
2.195.45	prajāpatir vai saptadaśaḥ
2.195.46	prajāpati svargo lokaḥ
2.195.47	śrīs tat
2.195.48	enaṃ tat prajāpatāv eva svarge loke śriyām antataḥ pratiṣṭhāpayanti
2.196.1	athaiṣa rājasūyaḥ
2.196.2	varuṇo vā akāmayata sarveṣāṃ devānāṃ rājyāya sūyeyeti
2.196.3	sa etaṃ yajñam apaśyat
2.196.4	tam āharat
2.196.5	tenāyajata
2.196.6	tato vai sarveṣāṃ devānāṃ rājyāyāsūyata
2.196.7	sūyate svānāṃ śreṣṭhatāyai ya evaṃ veda
2.196.8	tasya catustriṃśāḥ pavamānā bhavanti
2.196.9	svarāḍ vai devalokaḥ
2.196.10	svārājyam u catustriṃśī
2.196.11	tad enaṃ tat suṣvāṇam eva pavamānamukhe svārājyena lokena samardhayanti
2.196.12	anuṣṭup pratipad bhavati
2.196.13	vāg vā anuṣṭup
2.196.14	kṣatram u vai vāk
2.196.15	kṣatreṇābhiṣicyamāno 'bhiṣicyātā iti
2.196.16	athaitāḥ pañca saṃbhāryā nānādevatyā bhavanti
2.196.17	pañcānāṃ ha vai puruṣāṇāṃ rājyāyābhiṣicyamāno 'bhiṣicyate rājñe rājanyāya sūtāya grāmaṇye śūdrāya dāsāya
2.196.18	ud atas trivṛtaṃ stomaṃ haranty ud āgneyīṃ saṃbhāryābhyaḥ
2.196.19	tasmād brāhmaṇyo rājanyasyājyeyo 'māryo 'daṇḍyo 'ghātyaḥ
2.196.20	yad atra trivṛtaṃ stomaṃ kuryur āgneyīṃ saṃbhāryāsv abrahmajya eva rājanyo brāhmaṇāñ jinīyād abhrūṇāhatyai mārayāt
2.197.1	tad āhur naitad rājanyo vedayeta
2.197.2	yathā vai śreṣṭhī kāmayate tathā karoti
2.197.3	yas sa brūyāt trivṛtam eva stomaṃ kurutāgneyīṃ saṃbhāryāsv ity abrahmajya eva rājanyo brāhmaṇāñ jinīyād abhrūṇāhatyai mārayāt
2.197.4	tad u vā āhur ya evaitad rājanyo vedayeta tam evābrahmajyo jinīyāt
2.197.5	tam abhrūṇahatyai mārayād iti
2.197.6	tad āhur yanti vā ete prāṇebhyo ye trivṛta stomād yantīti
2.197.7	trivṛtāgniṣṭomena purastād yajeta
2.197.8	prāṇo vai trivṛtaḥ
2.197.9	tenaiva prāṇebhyo na yanti
2.197.10	brahma purastād u kṣatraṃ sūyate
2.197.11	atho āhur apicitir iti yajñakratuḥ
2.197.12	tenaiva yajeteti
2.197.13	tasya yad dve trivṛtī stotre bhavatas tenaiva prāṇebhyo na yanti
2.197.14	apacitim u suṣvāṇo 'śnute
2.197.15	tad u vā āhur yad evaiṣā vāyavyā pratipad bhavati prāṇo vai vāyuḥ prāṇair eva tat samṛdhyante
2.197.16	vāyo śukro ayāmi ta iti śukravatī bhavati
2.197.17	jyotir iva ha vā eṣo 'nyeṣu manuṣyeṣv atibhāti yas sūyate 'yaṃ suṣvāṇo jyotir ivāsad iti
2.197.18	madhvo agraṃ diviṣṭiṣv iti tad etan madhavyam evāgryaṃ kurvanti
2.197.19	ā yāhi somapītaya iti saumī
2.197.20	tena pāvamānī kriyate
2.197.21	spārho deva niyutvateti
2.197.22	kṣatraṃ vai spārhaḥ
2.197.23	viśo niyutvatīḥ
2.197.24	kṣatrāyaiva tad viśam anuvartmānaṃ kurvanti
2.197.25	tasmāt kṣatrasya viḍ anuvartmā
2.198.1	athaite sarasvataś ca sarasvatyāś ca
2.198.2	etad vai daivyaṃ mithunaṃ prajananaṃ yat sarasvāṃś ca sarasvatī ca
2.198.3	daivyena mithunena prajāyā iti
2.198.4	tad āhuḥ puṃsaḥ pūrvā kāryā striyā uttarā
2.198.5	tathā suṣvāṇasyānapagalbhyo rājaputra ājāyata iti
2.198.6	tad u vā āhur vāyur vai retodhāḥ
2.198.7	prajananaṃ sarasvatī
2.198.8	tau sarasvantaṃ mithunāt prajanayataḥ
2.198.9	atho vāśitā vai pūrvā dhāvaty anvam ṛṣabhaḥ sarasvatyā eva pūrvā kāryeti
2.198.10	etad u haitat sarasvatas tv eva pūrvā kāryā
2.198.11	atha brāhmaṇaspatyā brahmaṇya kṣatraṃ sūyātā iti
2.198.12	atha sāvitrī savitṛprasūtas sūyātā iti
2.198.13	athaite ubhe pratipadau bhavataḥ
2.198.14	ubhe hy atra sāmanī kriyete
2.198.15	abhivan navarcaṃ bhavaty abhiṣiktyai rūpam
2.198.16	atho tenaiva trivṛta stomān na yanti
2.198.17	savat ṣaḍṛcaṃ bhavati
2.198.18	sāmānaṃ vadantībhis sūyātā iti
2.198.19	vṛṣaṇvad bhavati
2.198.20	ayaṃ vṛṣābhiṣicyamāno 'bhiṣicyātā iti
2.198.21	caturṛcaṃ bhavati catuṣpadāṃ paśūnām avaruddhyai
2.198.22	parokṣaṃ dvipadā bhavanti dvipadāṃ paśūnām avaruddhyai
2.198.23	paryāso bhavati yaḥ paryāse kāmas sa ma upāpto 'sad iti
2.199.1	adha kṣapā pariṣkṛta ity anuṣṭub antyā bhavati
2.199.2	sa ha vā udgātā rājānaṃ rājasūyena yājayed ya enaṃ bahiṣpavamāna eva devānāṃ devāsandīm ārohayet
2.199.3	anuṣṭup pratipad bhavati anuṣṭub antyā
2.199.4	tayoś catuṣṣaṣṭir akṣarāṇi
2.199.5	tato yāni ṣaṣṭir āsandī sā
2.199.6	atha yāni catvāry āsandīpādās te
2.199.7	etad vai rājānam udgātā bahiṣpavamāna eva devānāṃ devāsandīm ārohayati
2.199.8	ubhayāny ājyāni bhavanti
2.199.9	ubhe hy atra sāmanī kriyete
2.199.10	tad āhur anyatarāṇy eva kāryāṇi yāny eva bārhatāni
2.199.11	viḍbhājanāni vā ājyāny api vājinyā viśaḥ kṣatraṃ sūyātā iti
2.199.12	tad u vā āhur ubhayāny eva kāryāṇi
2.199.13	sarveṣāṃ vai rājyāyābhiṣicyamāno 'bhiṣicyate
2.199.14	tasmād ubhayāny eva kāryāṇīti
2.199.15	tāni pañcadaśāni bhavanti
2.199.16	kṣatraṃ vai pañcadaśaḥ
2.199.17	kṣatreṇābhiṣicyamāno 'bhiṣicyātā iti
2.200.1	avabhṛtād udeyuṣe dvādaśapuṣkarāṃ srajaṃ pratimuñcati
2.200.2	āpo vai devānāṃ patnaya āsan
2.200.3	tā mithunam aicchanta
2.200.4	tā devā upāyan
2.200.5	tā garbham adadhata
2.200.6	tataḥ puṣkarāṇy ajāyanta
2.200.7	satyaṃ vā āpaḥ
2.200.8	satyaṃ dīkṣā
2.200.9	satyasyaiva tat satyaṃ yat puṣkarāṇi
2.200.10	satyasyaivāsmai tat satyena tapo dīkṣāṃ pratimuñcati
2.200.11	sā dvādaśapuṣkarā bhavati
2.200.12	dvādaśa māsās saṃvatsaraḥ
2.200.13	saṃvatsaro yajñaḥ
2.200.14	yajñam evāsmiṃs tat pratimuṇcati
2.200.15	atho āhus saptapuṣkaraiva syād iti
2.200.16	sapta vai chandāṃsi
2.200.17	chandobhir yajñas tāyate
2.200.18	yajñam evāsmiṃs tat pratimuñcati
2.200.19	atho āhuṣ ṣaṭpuṣkaraiva syād iti
2.200.20	ṣaḍ vā ṛtavas saṃvatsaraḥ
2.200.21	saṃvatsaro yajñaḥ
2.200.22	yajñam evāsmiṃs tat pratimuñcati
2.200.23	atho āhuḥ pañcapuṣkaraiva syād iti
2.200.24	pāṅkto yajñaḥ
2.200.25	pāṅktāḥ paśavaḥ
2.200.26	paśavo yajñaḥ
2.200.27	yajñam evāsmiṃs tat pratimuñcati
2.200.28	atho āhuś catuṣpuṣkaraiva syād iti
2.200.29	catasro diśaḥ
2.200.30	catuṣpadā paśavaḥ
2.200.31	paśavo yajñaḥ
2.200.32	yajñam evāsmiṃs tat pratimuñcati
2.200.33	atho āhus tripuṣkaraiva syād iti
2.200.34	triṣavaṇo yajñaḥ
2.200.35	yajñam evāsmiṃs tat pratimuñcati
2.200.36	tad u vā āhur dvādaśapuṣkaraiva syād iti
2.200.37	dvādaśasu vāvaitāni sarvāṇi
2.200.38	tasmād dvādaśapuṣkaraiva syād iti
2.201.1	athaitās saṃsṛpa iṣṭayo bhavanti
2.201.2	varuṇasya ha vai suṣvāṇasya ṣoḍaśatayair āpo bhargaṃ niraghnan
2.201.3	tad imāṃ diśam apatat
2.201.4	tac caturdhābhavad bhṛgus turīyaṃ sarasvatī turīyaṃ daśapeyas turīyaṃ śrāyantīyaṃ turīyam
2.201.5	tasmād etasya yajñasya bhārgavo hotā bhavati sarasvatīr āpo 'bhiṣecanīyā daśapeyo yajña śrāyantīyaṃ brahmasāma
2.201.6	te devā abruvann etedaṃ bhargam anuvindāmeti
2.201.7	ta etās saṃsṛpa iṣṭīr apaśyan
2.201.8	tābhir enad anu samasarpan
2.201.9	yad anu samasarpaṃs tat saṃsṛpāṃ saṃsṛptvam
2.201.10	tad viṣṇunaiva devatayā daśabhyām anvavindan
2.201.11	tasmād etasya yajñasya vaiṣṇavaṃ daśamaṃ havir nirupyate
2.201.12	daśamyāṃ hy anvavindan
2.201.13	daśamīṃ prasṛpto bhavati
2.201.14	daśamyāṃ hy anvavindan
2.201.15	daśa camasā bhavanti
2.201.16	daśamyāṃ hy anvavindan
2.201.17	daśa daśa camasam anu prasṛptā bhavanti
2.201.18	daśamyāṃ hy anvavindan
2.201.19	yo daśapuruṣaṃ somapīthād avyavacchinnas sa bhakṣasya kartā
2.201.20	daśamyāṃ hy anvavindan
2.201.21	tad anuvidyāgninā paryaindhata
2.201.22	maruto 'dhaman
2.201.23	śrāyantīyenainad aśrīṇan
2.201.24	tac chrāyantīyasya śrāyantīyatvam
2.201.25	tasya yajñāyajñīyasyarkṣu bahiṣpavamānaṃ bhavati
2.201.26	agnir vai yajñāyajñīyasyarcaḥ
2.201.27	agninaivainat tat parīndhate
2.202.1	śrāyantīyaṃ brahmasāma
2.202.2	sam evainat tac chrīṇanti
2.202.3	yajñāyajñīyam anuṣṭupsu prohanti
2.202.4	vāg vai yajñāyajñīyam
2.202.5	vāg anuṣṭup
2.202.6	vācaivainat tat samardhayanti
2.202.7	vāravantīyam agniṣṭomasāma
2.202.8	indriyaṃ vai vīryaṃ vāravantīyam
2.202.9	indriyeṇaivainat tad vīryeṇa samardhayanti
2.202.10	saptadaśastomo bhavati prajāpatir vai saptadaśaḥ
2.202.11	prajāpatir naṣṭasyānuvettā sa yo naṣṭasyānuvettā tenedaṃ bhargam anuvindāmeti
2.202.12	agniṣṭomo yajñas saṃvatsaro vā eṣa yad agniṣṭomas saṃvatsareṇaivaināṃs tat parigṛhyātmasv adadhata
2.202.13	tasminn etā yathārūpaṃ dakṣiṇā nīyante srag udgātū rukmo hotuḥ prākāśāv adhvaryor dvādaśa paṣṭhauhīr brahmaṇe dhenur maitrāvaruṇāyarṣabho brāḥmaṇācchaṃsine vāsasī neṣṭāpotro sthūri yavācitam acchāvākāyānaḍvān agnīdhaḥ
2.202.14	tad yat srag udgātur bhavati sauryo vai srak saurya udgātā tat tatsalakṣma kriyate
2.203.1	sā paṭariṇī bhavati
2.203.2	paṭarīva hy asāv ādityaḥ
2.203.3	atha yad rukmo hotur bhavati trīṇi vā etāni samyañci saṃdhīyante
2.203.4	rukma āhavanīyo 'sāv ādityaḥ
2.203.5	tad yad etāni samyañci saṃdhīyante samṛddhyā eva
2.203.6	sam asmā ṛdhyate ya evaṃ veda
2.203.7	atha yat prākāśāv adhvaryor bhavato rūpeṇentatāṃ āhvayantīti vā āhuḥ
2.203.8	atho yad eva tau prakāśenaiva caratas tat tatsalakṣama kriyate
2.203.9	atha yad dvādaśa paṣṭhauhīr brahmaṇe bhavanti prajananaṃ vai paṣṭhauhīḥ prajananaṃ brahmā tat tatsalakṣma kriyate
2.203.10	atha yad dhenur maitrāvaruṇāya bhavati payasyā vai dhenuḥ payasyābhājasau mitrāvaruṇau tat tatsalakṣma kriyate
2.203.11	atha yad ṛṣabho brāhmaṇācchaṃsine bhavaty aindro vai brāhmaṇācchaṃsy aindra ṛṣabhas tat tatsalakṣma kriyate
2.203.12	atha yad vāsasī neṣṭāpotror bhavato mārute vai vāsasī mārutau neṣṭāpotārau tat tat salakṣma kriyate
2.203.13	atho bhūmā vai maruto bhūmā tantubhir vāsaḥ
2.203.14	atha yat sthūri yavācitam acchāvākāya bhavati dhīteva ha vā eṣā hotrā yātayāmnī yad acchāvākīyā
2.203.15	tām etair eva yavair āpyāyayanti
2.203.16	tat sthūri bhavati kṣemasya rūpam
2.203.17	hotrā anuvimucyāntā iti
2.203.18	atha yad anaḍvān agnīdhe bhavati vahati vā anaḍvān vahaty agnir devebhyo havis tat tat salakṣma kriyate
2.203.19	tad yad etā yathārūpaṃ dakṣiṇā nīyante samṛddhyā eva
2.203.20	sam asmā ṛdhyate ya evaṃ veda
2.204.1	avabhṛtād udetya śmaśrūṇy eva vapate na keśān
2.204.2	śrīr vai śiraḥ
2.204.3	śira u ha vai suṣvāṇasya śrīr gacchati
2.204.4	sa yat purā saṃvatsarāt keśān vapeta śriyam eva vapeta na keśān
2.204.5	atha yad upariṣṭāt saṃvatsarasya keśān vapate saṃvatsareṇaiva tad ātman śriyaṃ parigṛhya keśān eva vapate na śriyam
2.204.6	tasmād upariṣṭād eva vapeta
2.204.7	so 'tirātro bhavati
2.204.8	etad vai keśānāṃ rūpaṃ yad atirātraḥ
2.204.9	ye śuklā ahnas te rūpaṃ ye kṛṣṇā rātryai te
2.204.10	tasmād atirātro bhavati
2.204.11	tasyaite pratilomā bhavanti
2.204.12	tadā śreyāṃsaṃ vā eṣo 'bhyārohati yas sūyata iti
2.204.13	tasyaikaviṃśaṃ prātassavanaṃ bhavati
2.204.14	dvādaśa māsāḥ pañcartavas traya ime lokā asāv āditya ekaviṃśaḥ
2.204.15	eṣa vai varuṇaḥ
2.204.16	varuṇasava eṣa etarhy abhyārohati yo vai śreyāṃsam abhyāruhyāthāsmai na nihnute yayā vai sa tam ārtyā kāmayate tayainaṃ ninayati
2.204.17	tad yad ete pratilomā stomā bhavanti nihnavānā evaitad apavijānānāḥ punar arvāñci stomā āyanti
2.204.18	yo vai śreyāṃsam abhyāruhyāthāsmai nihnute vyehi māpakramīr iti vai sa tam āha tad yad āśvināḥ kratavaḥ punar ūrdhvā udyanti yathā nihnavānaṃ brūyād vyehi māpakramīr iti tādṛk tat
2.204.19	tasya rathantaraṃ mādhyandine bhavati
2.204.20	iyaṃ vai rathantaram
2.204.21	asyām evaitat pratitiṣṭhati
2.205.1	athaiṣa dvirātraḥ
2.205.2	prajākāmo haitena yajeta
2.205.3	tasyobhaye stomā bhavanty ayujaś ca yugmantaś ca
2.205.4	etad vai daivyaṃ mithunaṃ prajananaṃ yad ubhaye stomāḥ
2.205.5	tad yad daivyaṃ mithunaṃ prajananaṃ tan mā prajanayād iti
2.205.6	tasyobhe bṛhadrathantare sāmanī bhavataḥ
2.205.7	etat vai daivyaṃ mithunaṃ prajananaṃ yad ubhe bṛhadrathantare
2.205.8	tad yad daivyaṃ mithunaṃ prajananaṃ tan mā prajanayād iti
2.205.9	tasya pañcaviṃśaṃ brahmasāma bhavati
2.205.10	puruṣo vai pañcaviṃśaḥ
2.205.11	yajamānakāmo vā eṣa yad brahmasāma
2.205.12	prajām eva tat puruṣatāṃ gamayati
2.205.13	tasya sapta ca śatāni viṃśatiś ca stotryā bhavanti
2.205.14	tāvantas saṃvatsarasyāhorātrāḥ
2.205.15	ahorātrā vā idaṃ sarvaṃ prajanayanti
2.205.16	te ya idaṃ sarvaṃ prajanayanti te mā prajanayān iti
2.206.1	athaiṣa triṣṭomo 'gniṣṭomaḥ
2.206.2	pratiṣṭhākāmo haitam āhareta
2.206.3	tad āhuḥ preva vā eṣo 'smāl lokāc cyavate yas sūyata iti
2.206.4	tad yat triṣṭomo bhavati trayo vā ime lokā eṣv eva tal lokeṣu pratitiṣṭhati
2.206.5	atho haiṣa dhṛtir eva nāma yajñakratuḥ
2.206.6	tasya rathantaraṃ pṛṣṭhaṃ bhavati
2.206.7	tena haitenābhipratāraṇo rājā neje
2.206.8	dvirātrāntaṃ haiva cakre
2.206.9	tam u ha brāhmaṇa uvāca parā kuravaḥ kurukṣetraṃ jeṣyante
2.206.10	prajām evāharata na kṣetrāṇīti
2.206.11	ta ete kuravaḥ kurukṣetraṃ parājitya caranti salvā ete kurukṣetre
2.206.12	sa vā eṣa kṣetrāṇām eva dhṛtyā hriyate yat triṣṭomo 'gniṣṭomaḥ
2.207.1	athaite nākasadaḥ
2.207.2	svargaṃ ha vai lokaṃ devā abhyāruruhuḥ
2.207.3	te svargaṃ lokaṃ gatvā sārdham evāvyavasitā āsan
2.207.4	te 'kāmayanta nāke svarge loke vyavasyemeti
2.207.5	ta etān nākasada stomān apaśyan
2.207.6	tān āharanta
2.207.7	tair ayajanta
2.207.8	tato vai te nāke svarge loke vyavāsyan
2.207.9	yan nāke svarge loke vyavāsyaṃs tan nākasadāṃ nākasattvam
2.207.10	vi ha vai nāke svarge loke 'vasyati ya evaṃ vedeti ha smāha jānaśruteyaḥ
2.207.11	atha ha smāha vaitahavyo 'sminn evāgre loke prajāpatir devān asṛjateti
2.207.12	atha hema ūrdhvā lokāḥ kṛntatrāraṇyāny evāsur arathayānā yathā vanākakṣā evam apretāḥ
2.207.13	te devā akāmayanta svargaṃ lokam iyāmeti
2.208.1	te vasavaḥ prathama āyan
2.208.2	te tribhir eva trivṛdbhir imaṃ lokaṃ prāyuvann ekena pañcadaśenānvavāsyan
2.208.3	tribhir eva trivṛdbhir imam antarikṣaṃ lokaṃ prāyuvan
2.208.4	ekena saptadaśenānvavāsyan
2.208.5	tribhir eva trivṛdbhir amuṃ lokaṃ prāyuvan
2.208.6	ekenaikaviṃśenānvavāsyan
2.208.7	tad yathā ha vai paraśos tigma yathāgnir devatānām evam eṣa yat trivṛt stomaḥ
2.208.8	tad yathā paraśunā purastāt saṃvṛścyann iyād agninā paścāt samaṃ kurvann evam eva tad vasavas trivṛtā stomenemān lokān prāyuvan
2.208.9	tad yad imān lokān prāyuvaṃs tasmād u haite prayuto nāmāpi stomāḥ
2.208.10	tad yathāgnidagdhe suge 'vasyann iyād evam eva tad vasava āyan
2.208.11	tasmāt te parārdhyā devānām
2.208.12	te hi prathama āyan
2.209.1	atha rudrāḥ kṛtataraṃ panthānam apaśyan
2.209.2	ta ekenaiva trivṛtemaṃ lokaṃ prāyuvan
2.209.3	tribhiḥ pañcadaśair anvavāsyan
2.209.4	ekenaiva trivṛtemam antarikṣaṃ lokaṃ prāyuvan
2.209.5	tribhis saptadaśair anvavāsyan
2.209.6	ekenaiva trivṛtāmuṃ lokaṃ prāyuvan
2.209.7	tribhir ekaviṃśair anvavāsyan
2.209.8	tad yathā ha vai kṛtasya patho yat tat triviṣamam
2.209.9	tat paścāt samaṃ kurvann evam eva tad rudrā āyan
2.209.10	athādityāś caturbhir eva trivṛdbhiś caturbhir pañcadaśais tribhis saptadaśair ekenaikaviṃśena kṛtena pathāyan
2.209.11	athāṅgirasas tribhir eva trivṛdbhiḥ pañcadaśais tribhis saptadaśais tribhir ekaviṃśair virāṭsvarājena pṛthag evāyan
2.209.12	triṇavenaiva maruta āyan
2.209.13	ojo vai vīryam
2.209.14	maruta ojo vīryam
2.209.15	triṇavas te 'ta ojasaiva vīryeṇāyan
2.209.16	trayastriṃśenaiva viśve devā āyan
2.209.17	te svargaṃ lokaṃ gatvā sārdham evāvyavasitā āsan
2.209.18	te 'kāmayanta vayam api nāke svarge loke sīdemeti
2.210.1	ta etaṃ viśve devās trayastriṃśaṃ stomam apaśyan
2.210.2	tam āharanta
2.210.3	tad āhuḥ katame viśve devā iti
2.210.4	etā eva pañca devatās saṃpadya eva viśve devā bhavantīti ha brūyāt
2.210.5	ta etena viśve devās trayastriṃśena stomena samayajanta
2.210.6	tat trayastriṃśad vai devatās trayastriṃśad devalokāḥ
2.210.7	tato vai te nāke svarge loke 'sīdan
2.210.8	te 'bruvann asadāma vai svarge loke nāka iti
2.210.9	yad v abruvann asadāma vai svarge loke nāka iti tan nākasadāṃ nākasattvam
2.210.10	api ha vai nāke svarge loke sīdati ya evaṃ veda
2.210.11	teṣūbhe ubhesāmanī bhavata ubhābhyāṃ hi tatra gacchati yatra jigamiṣati
2.210.12	teṣu yāni suvarnidhanāni yāni jyotirnidhanāni sāmāni tāny avakalpayanti svargyāṇi svargasya lokasya samaṣṭyā ahorūpāṇāṃ ca samṛddhyai
2.211.1	athaita ṛtuṣṭomāḥ
2.211.2	ṛtavo vā akāmayanta samānena yajñena samānīm ṛddhim ṛdhnuyāmāvānnādyaṃ rundhīmahi punarnavāḥ punarnavā syāmeti
2.211.3	ta etān yajñān apaśyan
2.211.4	tān āharanta
2.211.5	tair ayajanta
2.211.6	sa vasantaḥ prathamo 'yajata
2.211.7	sa etenāyajata
2.211.8	sa etām evarddhim ārdhnod etad annādyam avārunddhaitāṃ punarnavatāṃ yaiṣā vasantasya
2.211.9	atha śiśira aikṣata yenaivaime pūrvā iṣṭvārātsus teno evāhaṃ yajā iti
2.211.10	sa etenaivāyajata
2.211.11	sa etām evarddhim ārdhnod etad annādyam avārunddhaitāṃ punarnavatāṃ yaiṣā śiśirasya
2.212.1	śaśvad dhaiṣām eṣa evarddhatamaḥ
2.212.2	etaṃ hy eva prāpya gor aśvasya puruṣasyaitam eva rūpam abhyavaiti
2.212.3	tad etad anantaṃ devacakram akṣitam punarnavam ā ca parā ca parivartate
2.212.4	sa ya etad evaṃ vedaitām evānantatām etām akṣitim etāṃ punarnavatāṃ jayati
2.212.5	sa yaḥ kāmayeta samānena yajñena samānīm ṛddhim ṛdhnuyāmāvānnādyaṃ rundhīya punarnavaḥ punarnava syām iti sa etair yajeta
2.212.6	sa vasante prathamena yajeta
2.212.7	sa etām evarddhim ṛdhnoti etad annādyam avarunddha etāṃ punarnavatāṃ yaiṣā vasantasya
2.212.8	grīṣme dvitīyena yajeta
2.212.9	varṣāsu tṛtīyena yajeta
2.212.10	śaradi caturthena yajeta
2.212.11	heman pañcamena yajeta
2.212.12	śiśire ṣaṣṭhena yajeta
2.212.13	sa etām evarddhim ṛdhnoty etad annādyam avarunddha etāṃ punarnavatāṃ yaiṣā śiśirasya
2.213.1	sa hartūnām evaiko bhavati
2.213.2	ṛtūn evāpyety akṣayyaṃ hāsyāvyavacchinnaṃ sukṛtaṃ bhavati
2.213.3	punarnavaḥ punarnavo haiva sukṛtenāpyāyamāna eti
2.213.4	te pañca stotryā bhavanti
2.213.5	yaḥ pāṅkto yajño ye pāṅktāḥ paśavo yat pāṅktam annādyaṃ ye pañcartavo yat kiṃ ca pañca pañca tasyaiṣā sarvasyarddhis tasyopāptiḥ
2.213.6	teṣām u ekaikasya ṣaṣṭi ṣaṣṭi stotryā bhavanti
2.213.7	tāvatīr ṛto rātrayaḥ
2.213.8	tenartūn nātiṣṭuvanti
2.213.9	teṣām u sarveṣāṃ trīṇi ṣaṣṭiśatāni stotryā bhavanti
2.213.10	tāvatīṣ saṃvatsarasya rātrayaḥ
2.213.11	rātriśa eva tat saṃvatsaram āpnuvanti
2.213.12	tad āhuḥ pṛṣṭhāny evopetyānīti
2.213.13	pṛṣṭhād vāva pṛṣṭham upeyāt
2.213.14	pṛṣṭhāni hy ṛtava iti
2.213.15	sa rathantarasāmaiva prathama syād atha bṛhatsāmātha vairūpasāmātha vairājasāmātha śakvarīsāmātha revatīsāmottama syād iti
2.213.16	tad u vā āhur dīkṣopasadbhis sutyāyai pṛṣṭhāni vyavacchidyeran
2.213.17	yad evaṃ kuryur dūre dūra iva vai pṛṣṭhāny upayanti
2.213.18	pṛṣṭhaṃ vāva pṛṣṭham abhivoḍhum arhati
2.213.19	upajo vā eṣā bṛhadrathantarayor yad etāni sāmāni
2.213.20	bṛhadrathantare vai vicchinnasya yajñasya santatyau
2.213.21	tasmād bṛhadrathantarābhyām eva syur iti
2.213.22	sa rathantarasāmaiva prathama syād atha bṛhatsāmātha rathantarasāmātha bṛhatsāmātha rathantarasāmātha bṛhatsāmottama syād iti
2.213.23	teṣu yāny ṛtunidhanāni yāny ṛtunidhanāni sāmāni tāny avakalpayanti svargyāṇi svargasya lokasya samaṣṭyā ahorūpāṇāṃ ca samṛddhyai
2.214.1	athaite diśāṃ stomāḥ
2.214.2	diśo vā akāmayanta samānena yajñena samānīm ṛddhim ṛdhnuyāma pratitiṣṭhemānantaṃ svargaṃ lokaṃ jayemeti
2.214.3	tā etān yajñān apaśyan
2.214.4	tān āharanta
2.214.5	tair ayajanta
2.214.6	seyaṃ prācī dik prathamāyajata
2.214.7	saitenāyajata
2.214.8	saitām evarddhim ārdhnod etāṃ pratiṣṭhām etam anantaṃ svargaṃ lokam ajayat
2.214.9	sa eṣa etasyānanta svargo loko jitaḥ
2.214.10	sa yo ha vā api bahūny evāhāni prāṅ iyān naivaitasyā antaṃ vindet
2.214.11	atheyam ūrdhvā dig aikṣata yenaivemāḥ pūrvā iṣṭvārātsus teno evāhaṃ yajā iti
2.214.12	saitenaivāyajata
2.214.13	saitām evarddhim ārdhnod etāṃ pratiṣṭhām etam anantaṃ svargaṃ lokam ajayat
2.214.14	sa eṣa etasyānanta svargo loko jitaḥ
2.214.15	sa yo ha vā api bahūny evāhāny ūrdhva iyān naivaitasyā antaṃ vindet
2.215.1	tad āhuḥ pṛṣṭhāny evopetyānīti
2.215.2	pṛṣṭhād vāva pṛṣṭham upeyāt
2.215.3	pṛṣṭhāni hi diśa iti
2.215.4	sa rathantarasāmaiva prathama syād atha bṛhatsāmātha vairūpasāmātha vairājasāmātha śakvarīsāmātha revatīsāmottama syād iti
2.215.5	tad u vā āhur dīkṣopasadbhis sutyāyai pṛṣṭhāni vyavacchidyeran
2.215.6	yad evaṃ kuryur dūre dūra iva vai pṛṣṭhāny upayanti
2.215.7	pṛṣṭhaṃ vāva pṛṣṭham abhivoḍhum arhati
2.215.8	upajo vā eṣā bṛhadrathantarayor yad etāni sāmāni
2.215.9	bṛhadrathantare vai vicchinnasya yajñasya santatyau
2.215.10	tasmād bṛhadrathantarābhyām eva syur iti
2.215.11	sa rathantarasāmaiva prathama syād atha bṛhatsāmātha rathantarasāmātha bṛhatsāmātha rathantarasāmā ca bṛhatsāmā cottama syād iti
2.216.1	ta u vai pañca pañcaviṃśā bhavanti
2.216.2	tato yā viṃśatir virāṭ sā
2.216.3	atha yāś catasra imā eva tāś catasro diśaḥ
2.216.4	atha yā pañca pañcaviṃśīyam eva sordhvā dik
2.216.5	diśo ha vai divaṃ duhre dyaur vā diśo duhe
2.216.6	pra ha vai diśāṃ ca divaś ca doham āpnoti ya evaṃ veda
2.216.7	sa yaḥ kāmayeta samānena yajñena samānīm ṛddhim ṛdhnuyāṃ pratitiṣṭheyam anantaṃ svargaṃ lokaṃ jayeyam iti sa etair yajeta
2.216.8	sa ha mahad evābhi devayajanaṃ joṣayeta
2.216.9	tat pañca śālāḥ kartavai brūyād ihaikām ihaikām ihaikām ihaikāṃ madhya ekām
2.216.10	so 'nena rathantarasāmnā yajeta
2.216.11	sa etām evarddhim ṛdhnoty etāṃ pratiṣṭhām etam anantaṃ svargaṃ lokaṃ jayati
2.216.12	athānena bṛhatsāmnā yajetāthānena rathantarasāmnā yajetāthānena bṛhatsāmnā yajetāthānenobhayasāmnā yajeta
2.216.13	sa etām evarddhim ṛdhnoty etāṃ pratiṣṭhām etam anantaṃ svargaṃ lokaṃ jayati etām eva diśam apyeti
2.216.14	sa ha diśām evaiko bhavati diśa evāpyeti
2.216.15	tasyaiṣo 'nanta svargo loko jito bhavati
2.216.16	ya eṣa diśāṃ teṣu yāni diṅnidhanāni yāni viṇṇidhanāni sāmāni tāny avakalpayanti svargyāṇi svargasya lokasya samaṣṭyā ahorūpāṇāṃ ca samṛddhyai
2.217.1	athaita ṛṣiṣṭomāḥ
2.217.2	ṛṣayo ha vai svargaṃ lokaṃ jigyuḥ śrameṇa tapasā vratacaryeṇa
2.217.3	te 'kāmayanta prajā asmin loke vidhāya svargaṃ lokaṃ gacchemeti
2.217.4	sa vasiṣṭho 'kāmayatāgryā me mukhyā prajā syād iti
2.217.5	sa etaṃ trivṛtaṃ stomam apaśyat
2.217.6	tam āharat
2.217.7	tenāyajata
2.217.8	agraṃ vai mukhaṃ trivṛt stomānām
2.217.9	tato vai tasyāgryā mukhyā prajābhavat
2.217.10	ta ete 'py etarhi vasiṣṭhāḥ kuruṣv agryāś caiva mukhyāś ca manyante
2.217.11	agryo mukhyo bhavati ya evaṃ veda
2.217.12	athākāmayata bharadvāja ojiṣṭhā me baliṣṭhā prajā syād iti
2.217.13	sa etaṃ pañcadaśaṃ stomam apaśyat
2.217.14	tam āharat
2.217.15	tenāyajata
2.217.16	ojo vai balaṃ pañcadaśa stomānām
2.217.17	tato vai tasyaujiṣṭhā baliṣṭhā prajābhavat
2.217.18	api ha sma tena pathā purā kuravo na yānti yena bharadvājā yayuḥ
2.217.19	atho ha smotkrośanti bhāradvājabalam iti
2.217.20	tasmād u bhāradvāja evānujñātaḥ sabhāyāṃ daṇḍyaṃ praharet
2.217.21	ojiṣṭho baliṣṭho bhavati ya evaṃ veda
2.218.1	athākāmayata jamadagnir bhūmānaṃ prajayā paśubhir gaccheyam iti
2.218.2	sa etaṃ saptadaśaṃ stomam apaśyat
2.218.3	tam āharat
2.218.4	tenāyajata
2.218.5	bhūmā vai prajāpatiḥ saptadaśa stomānām
2.218.6	tato vai sa bhūmānaṃ prajayā paśubhir agacchat
2.218.7	bhūmānam eva prajayā paśubhir gacchati ya evaṃ veda
2.218.8	athākāmayata gotama śraddhānīyā me prajā brahmavarcasinī syād iti
2.218.9	sa etam ekaviṃśaṃ stomam apaśyat
2.218.10	tam āharat
2.218.11	tenāyajata
2.218.12	śraddhā vai brahmavarcasam ekaviṃśa stomānām
2.218.13	asau hi sa ādityaḥ
2.218.14	tato vai tasya śraddhānīyā brahmavarcasinī prajābhavat
2.218.15	ta ime 'py etarhi gautamā śraddhānīyāś caiva brahmavarcasinaś ca
2.218.16	śraddhānīyo brahmavarcasī bhavati ya evaṃ veda
2.219.1	athākāmayatātrir bhūyiṣṭhā ma ṛṣayaḥ prajāyām ājāyerann iti sa etaṃ triṇavaṃ stomam apaśyat
2.219.2	tam āharat
2.219.3	tenāyajata
2.219.4	tejo vai triṇava stomānām
2.219.5	tato vai tasya bhūyiṣṭhā ṛṣayaḥ prajāyām ājāyanta parassahasrā hāsya prajāyāṃ mantrakṛta āsur api hāsya striyo mantrakṛta āsuḥ
2.219.6	tasmād yo 'py ātreyīṃ striyaṃ hanti taṃ pary eva cakṣate
2.219.7	tejasvī bhavati ya evaṃ veda
2.219.8	athākāmayata viśvāmitro rājyaṃ me prajā gacched iti
2.219.9	sa etaṃ trayastriṃśaṃ stomam apaśyat
2.219.10	tam āharat
2.219.11	tenāyajata
2.219.12	kṣatraṃ vai trayastriṃśa stomānām
2.219.13	tato vai tasya rājyaṃ prajāgacchat
2.219.14	aṣṭako hāsya prajāyām abhiṣiṣice
2.219.15	gacchati rājyaṃ ya evaṃ veda
2.219.16	tato vai te prajā asmin loke vidhāya svargaṃ lokam agacchan
2.219.17	prajām evāsmin loke vidhāya svargaṃ lokaṃ gacchati ya evaṃ veda
2.220.1	tad u hāgastyaḥ paścevānububudha ṛṣayo ha vā ime prajā asmin loke vidhāya svargaṃ lokam agmann iti
2.220.2	so 'kāmayatāham api prajā asmin loke vidhāya svargaṃ lokam anugaccheyam iti
2.220.3	sa etaṃ ṣoḍaśaṃ stomam apaśyat
2.220.4	tam āharat
2.220.5	tenāyajata
2.220.6	svargo lokaṣ ṣoḍaśa stomānām
2.220.7	tato vai sa prajā asmin loke vidhāya svargaṃ lokam anvagacchat
2.220.8	prajām evāsmin loke vidhāya svargaṃ lokam anugacchati ya evaṃ veda
2.220.9	tasmād yadāgastyo brāhmaṇān prāpnoty anucara ivaiva bhavati
2.220.10	anucara iva hy eṣa stomānāṃ yat ṣoḍaśaḥ
2.220.11	tasmād v agastayo bahirdheva kurupañcālebhyaḥ
2.220.12	bahirdheva hy eṣa stomebhyo yat ṣoḍaśaḥ
2.221.1	athaite vrātyastomāḥ
2.221.2	divyā vai vrātyā vrātyām adhāvayan budhena sthapatinā
2.221.3	ta ete vrātyā ārchann imaṃ vaiva yo 'yaṃ pavata īśānaṃ vā devam
2.221.4	tān yajñasyātyāvidhyat
2.221.5	te svargaṃ lokaṃ na prājānan
2.221.6	te 'kāmayanta pra svargaṃ lokaṃ jānīyāmeti
2.221.7	te prajāpatim evopādhāvan
2.221.8	tebhya etaṃ vrātyastomaṃ yajñaṃ vyadadhāt
2.221.9	tam āharan
2.221.10	tenāyajanta
2.221.11	tato vai te svargaṃ lokaṃ prājānan
2.221.12	muhyantīva vā ete ye vrātyāṃ dhāvayanti
2.221.13	tad yad vrātyastomena yajante svargasyaiva lokasyānukhyātyai
2.221.14	tasya dvātriṃśāḥ pavamānā bhavanti
2.221.15	dvātriṃśadakṣarānuṣṭup
2.221.16	vāg anuṣṭup
2.221.17	vāco vā ete vyṛdhyante ye vrātyāṃ dhāvayanti
2.221.18	tad yad dvātriṃśāḥ pavamānā bhavanti vācaiva tat samṛdhyante
2.221.19	anuṣṭup pratipad bhavati
2.221.20	vāg vā anuṣṭup
2.221.21	vāco vā ete vyṛdhyante ye vrātyāṃ dhāvayanti
2.222.1	vācā hy apūtam amedhyaṃ vadanti
2.222.2	teṣām indriyaṃ vīryaṃ vāco 'pakrāmati
2.222.3	tad yad anuṣṭup pratipad bhavati abhipūrvam eva tad vācā samṛdhyante
2.222.4	so vā arbudasyarkṣu bhavati
2.222.5	arbudo vai sarpa etābhir mṛtāṃ tvacam apāhata
2.222.6	mriyante iva vā ete ye vrātyāṃ dhāvayanti
2.222.7	uta hi sthaviratarasyānta āhanasyaṃ vadanti
2.222.8	mṛtām evaitābhis tvacam apaghnate
2.223.1	so vā āgneyī bhavati
2.223.2	agnir vai lokānāṃ prajñapayitā
2.223.3	sa yo lokānāṃ prajñapayitā sa no lokān prajñapayād iti
2.223.4	na hi te agne tanvai krūraṃ viveda martya iti yad iha krūram aśāntam acāriṣma tad etayāpahanāmahā iti
2.223.5	kapir bibhasti tejanaṃ punar jarāyu gaur iveti punar evaitayāpiyanti
2.223.6	agne viśvebhir agnibhir iti vaiśvāgnam ājyaṃ bhavati
2.223.7	agnayo vai viśve devāḥ
2.223.8	viśvān eva tena devān apiyanti
2.223.9	tad ānuṣṭubhaṃ bhavati savanamukhe savanamukhe vācā samṛdhyāmahā iti
2.223.10	tat trivṛd bhavati brahma vai trivṛt
2.223.11	brahmaṇo vā ete vyṛdhyante ye vrātyāṃ dhāvayanti
2.223.12	rājaputrā iti hy enān ācakṣate
2.223.13	tad yat trivṛd bhavati brahmaṇaiva tat samṛdhyante
2.223.14	pañcadaśaṃ maitrāvaruṇasya
2.223.15	kṣatraṃ vai pañcadaśaḥ
2.223.16	apabhraṃśo ha vai brahmaṇaḥ kṣatram
2.223.17	kṣatreṇaiva tat samṛdhyante
2.223.18	saptadaśaṃ brāhmaṇācchaṃsinaḥ
2.223.19	prajāpatir vai saptadaśaḥ
2.223.20	prajāpatinaiva tat samṛdhyante
2.223.21	ṣoḍaśam acchāvākasya
2.223.22	indriyaṃ vai vīryaṃ ṣoḍaśī
2.223.23	indriyeṇaiva tad vīryeṇa samṛdhyante
2.224.1	athaite uṣṇikkakubhau mādhyaṃdinaṃ savanam abhi pratyāharanti
2.224.2	prajā vai chandasām uṣṇikkakubhau
2.224.3	tayor bṛhato mārutasya sāmanī bhavataḥ
2.224.4	dyautāne vā devasāme
2.224.5	chandāṃsi vai svargo lokaḥ
2.224.6	sa yathā priyaṃ putram ārabhya yācet sakhā vā sakhāyam anusaṃvidam evam evaitat sarvāṇi chandāṃsy ārabhya madhyato viyanti
2.224.7	tayor anyatarasyāṃ brahmasāma
2.224.8	brahma vai brahmasāma
2.224.9	yajamānakāmo vā eṣa yad brahmasāma
2.224.10	sva eva tad āyatane yajamānaṃ kāmais samardhayanti
2.224.11	saptadaśaṃ hotuḥ pṛṣṭhaṃ bhavati
2.224.12	prajāpatir vai saptadaśaḥ
2.224.13	prajāpatim evaitan madhyato viyanti
2.224.14	ekaviṃśaṃ maitrāvaruṇasya
2.224.15	dvādaśa māsāḥ pañcartavas traya ime lokā asāv āditya ekaviṃśaḥ
2.224.16	etam evaitan madhyato viyanti
2.224.17	triṇavaṃ brāhmaṇācchaṃsinaḥ
2.224.18	triṇavā ime lokāḥ
2.224.19	imān evaital lokān madhyato viyanti
2.224.20	ṣoḍaśam acchāvākasya
2.224.21	indriyaṃ vai vīryaṃ ṣoḍaśī
2.224.22	indriyeṇaiva tad vīryeṇa samṛdhyante
2.224.23	ṣoḍaśam u evādo 'cchāvākasya
2.224.24	tad dvātriṃśat
2.224.25	dvātriṃśadakṣarānuṣṭup
2.224.26	yo 'nuṣṭubhi kāmas sa na upāpto 'sad iti
2.225.1	athaitā nadaṃ va odatīnām ity uṣṇihābhājanam ārbhave pavamāne kriyante
2.225.2	tās saptākṣarapadā bhavanti
2.225.3	sapta prāṇāḥ
2.225.4	prāṇair eva tat samṛdhyamānā yanti
2.225.5	prāṇeṣu pratitiṣṭhanti
2.225.6	uta hy ahiṃsyaṃ brāhmaṇaṃ hiṃsanti śrotriyaṃ vā gṛhamedhinaṃ vā
2.225.7	tad yat saptākṣarapadā bhavanti prāṇair eva tat samṛdhyante
2.225.8	tāś catuṣpadā bhavanti pratiṣṭhāyai
2.225.9	catuṣpadīva pratyaṣṭhād iti vā āhuḥ
2.225.10	supratiṣṭhitaṃ tāsv abhīvartaḥ
2.225.11	vāg vā abhīvartaḥ
2.225.12	vāco vā ete vyṛdhyante ye vrātyāṃ dhāvayanti
2.225.13	tad yad abhīvarto bhavati vācaiva tat samṛdhyante
2.225.14	agna ā yāhy agnibhir ity agniṣṭomasāma bhavati
2.225.15	agnayo vai sarve devāḥ
2.225.16	sarvān eva tena devān apiyanti
2.225.17	tat trayastriṃśaṃ bhavati
2.225.18	trayastriṃśad vai sarvā devatāḥ
2.225.19	sarvāsv evaitad devatāsu yajñasyāntataḥ pratitiṣṭhanti
2.226.1	tāḥ keśinīr bhavanti
2.226.2	ūrjo napātaṃ ghṛtakeśam īmahe 'gniṃ yajñeṣu pūrvyam iti keśair iva hy ete caranti
2.226.3	athaiṣa kuṣītagṛhapatīnām aiṣīkapāvānāṃ ṣoḍaśapavamānaḥ
2.226.4	indriyaṃ vai vīryaṃ ṣoḍaśī
2.226.5	ārabhamāṇā evendriyeṇa vīryeṇa samṛdhyāmahā iti
2.226.6	trīṇi pañcadaśāny ājyāni bhavanti
2.226.7	kṣatraṃ vai pañcadaśaḥ
2.226.8	kṣatreṇaiva tat samṛdhyante
2.226.9	ṣoḍaśam acchāvākasya
2.226.10	indriyaṃ vai vīryaṃ ṣoḍaśī
2.226.11	indriyeṇaiva tad vīryeṇa samṛdhyante
2.226.12	ṣoḍaśo mādhyaṃdinaḥ
2.226.13	tad dvātriṃśat
2.226.14	dvātriṃśadakṣarānuṣṭup
2.226.15	yo 'nuṣṭubhi kāmas sa na upāpto 'sad iti
2.226.16	trīṇi saptadaśāni pṛṣṭhāni bhavanti
2.226.17	prajāpatir vai saptadaśaḥ
2.226.18	prajāpatinaiva tat samṛdhyante
2.226.19	ṣoḍaśam acchāvākasya
2.226.20	indriyaṃ vai vīryaṃ ṣoḍaśī
2.226.21	indriyeṇaiva tad vīryeṇa samṛdhyante
2.226.22	ṣoḍaśa ārbhavaḥ
2.226.23	tad dvātriṃśad
2.226.24	dvātriṃśadakṣarānuṣṭup
2.226.25	yo 'nuṣṭubhi kāmas sa na upāpto 'sad iti
2.226.26	ekaviṃśam agniṣṭomasāma
2.226.27	dvādaśa māsāḥ pañcartavas traya ime lokā asāv āditya ekaviṃśaḥ
2.226.28	etasya vā ete salokatāṃ gacchanti etam abhyārohanti
2.227.1	athaiṣa kaniṣṭhānām agrakāmāṇām
2.227.2	tasya trivṛtas sataś caturviṃśaṃ bahiṣpavamānam
2.227.3	te ye kaniṣṭhā agrakāmā syus ta etena yajeran
2.227.4	tad yat trivṛtas sataś caturviṃśaṃ bahiṣpavamānaṃ bhavati caturviṃśatyardhamāsas saṃvatsaraḥ
2.227.5	saṃvatsaro vā agraṃ jyaiṣṭhyaṃ sa yo 'graṃ jyaiṣṭhyaṃ sa no 'graṃ jyaiṣṭhyaṃ gamayād iti
2.227.6	sa trivṛd bhavati
2.227.7	trivṛd vai stomānām agraṃ jyaiṣṭhyam
2.227.8	sa yo 'graṃ jyaiṣṭhyaṃ sa no 'graṃ jyaiṣṭhyaṃ gamayād iti
2.227.9	sa gāyatrīṣu bhavati
2.227.10	gāyatrī vai chandasām agraṃ jyaiṣṭhyam
2.227.11	sā yāgraṃ jyaiṣṭhyaṃ sā no 'graṃ jyaiṣṭhyaṃ gamayād iti
2.227.12	tasya rathantaraṃ pṛṣṭhaṃ bhavati
2.227.13	rathantaraṃ vai pṛṣṭhānām agraṃ jyaiṣṭhyam
2.227.14	tad yad agraṃ jyaiṣṭhyaṃ tan no 'graṃ jyaiṣṭhyaṃ gamayād iti
2.227.15	tasya dvādaśa stotrāṇi bhavanti
2.227.16	dvādaśa māsās saṃvatsaraḥ
2.227.17	saṃvatsaro vā agraṃ jyaiṣṭhyam
2.227.18	sa yo 'graṃ jyaiṣṭhyaṃ sa no 'graṃ jyaiṣṭhyaṃ gamayād iti
2.227.19	tasya caturviṃśati stutaśastrāṇi bhavanti
2.227.20	caturviṃśatyardhamāsas saṃvatsaraḥ
2.227.21	saṃvatsaro vā agraṃ jyaiṣṭhyam
2.227.22	sa yo 'graṃ jyaiṣṭhyaṃ sa no 'graṃ jyaiṣṭhyaṃ gamayād iti
2.227.23	gacchanti ha kaniṣṭhās santo jyeṣṭhatām
2.228.1	athaite cāturmāsyāḥ
2.228.2	prajāpatiḥ prajā asṛjata
2.228.3	tā asya sṛṣṭāḥ parābhavan
2.228.4	tad idaṃ sarīsṛpam abhavad yad anyat sarpebhyaḥ
2.228.5	sa dvitīyā asṛjata
2.228.6	tā asya paraivābhavan
2.228.7	te matsyā abhavan
2.228.8	sa tṛtīyā asṛjata
2.228.9	tā asya paraivābhavan
2.228.10	tāni vayāṃsy abhavan
2.228.11	sa aikṣata yā imās trayīḥ prajā asṛkṣy ṛte brahmaṇa ṛte 'nnādyād ṛte yajñāt parā tā abhūvan
2.228.12	hanto nv eva brahmaṇo 'nnādyād yajñāt prajās sṛjā iti
2.228.13	so 'nnādyam ātmann adhatta
2.228.14	tad abhyastanayat
2.228.15	tat prāk praiṣat
2.228.16	tau stanāv abhavatām
2.228.17	yad abhyastanayat tat stanayo stanatvam
2.228.18	tad atyakṣarat
2.228.19	tat kṣīram abhavat
2.228.20	yad atyakṣarat tat kṣīrasya kṣīratvam
2.228.21	vrīhiyavau ha vāva sa tad ātman dadhe
2.228.22	tad etad vrīhiyavayoḥ kṣīram
2.228.23	sa aikṣatālaṃ vai tasmā asmi sṛjeyet tad annaṃ labheta yat sṛjeya hanta sṛjā iti
2.229.1	sa etāṃś cāturmāsyān yajñān apaśyat
2.229.2	tān āharat
2.229.3	tair ayajata
2.229.4	tair imāḥ prajā asṛjata
2.229.5	yā imā stanavatīs tābhyo 'nnādyaṃ prāyacchat
2.229.6	tā asyānnavatīḥ prajā abhavan
2.229.7	sa yaḥ kāmayeta bahuḥ prajayā paśubhiḥ prajāyeyānnavatīr ma imāḥ prajā syur iti sa etair yajeta
2.229.8	bahur eva prajayā paśubhiḥ prajāyate 'nnavatīr asya prajā bhavanti
2.229.9	tad eṣābhyanūcyate
2.229.10	tisro ha prajā atyāyam īyuḥ
2.229.11	ny anyā arkam abhito viviśyuḥ
2.229.12	bṛhad dha tasthau rajaso vimāne
2.229.13	pavamāno harita ā viveśa
2.229.14	iti
2.229.15	tad yad āha tisro ha prajā atyāyam īyur iti yā eva tāḥ prajā atyāyam āyaṃs tā eva tāḥ
2.229.16	ny anyā arkam abhito viviśyur ity agnir vā arkas tam imāḥ prajā abhito viṣṭāḥ
2.229.17	bṛhaddha tasthau rajaso vimāne pavamāno harita ā viveśeti
2.229.18	diśo vai haritaḥ
2.229.19	tā ayaṃ vāyuḥ pavamāna āviṣṭa iti vājasaneyaḥ
2.229.20	athaikādaśākṣī
2.229.21	tisro ha prajā atyāyam īyur iti
2.229.22	yā eva tāḥ prajā atyāyam āyaṃs tā etāḥ
2.229.23	ny anyā arkam abhito viviśyur ity annaṃ vā arkas tad imāḥ prajā abhito viṣṭāḥ
2.229.24	bṛhaddha tasthau rajaso vimāna iti
2.229.25	mano vai bṛhat
2.229.26	tad idaṃ rajaso vimāne madhya ātmano hṛdayaṃ tat
2.229.27	pavamāno harita ā viveśeti
2.229.28	prajā vai haritaḥ
2.229.29	tā ayaṃ prāṇaḥ pavamāna āviṣṭa iti
2.230.1	so 'kāmayata vaiśvadevīḥ prajās sṛjeyeti
2.230.2	sa etaṃ vaiśvadevaṃ yajñam apaśyat
2.230.3	tam āharat
2.230.4	tenāyajata
2.230.5	tena vaiśvadevīḥ prajā asṛjata
2.230.6	sa yaḥ kāmayeta vaiśvadevīḥ prajās sṛjeyeti sa etena yajeta
2.230.7	vaiśvadevīr eva prajās sṛjate
2.230.8	sa trivṛd rathantarasāmā bhavati
2.230.9	brahma vai trivṛt
2.230.10	brahma rathantaram
2.230.11	brahmaṇā vā enās tad asṛjata
2.230.12	brahmaṇaiva prajās sṛjate ya evaṃ veda
2.230.13	tasyāgneyaś ca bārhaspatyaś ca paśū bhavataḥ
2.230.14	brahma vā agniḥ
2.230.15	brahma bṛhaspatiḥ
2.230.16	brahmaṇā vā enās tad abhipūrvam asṛjata
2.230.17	brahmaṇaivābhipūrvaṃ prajās sṛjate ya evaṃ veda
2.230.18	tasya maitrāvaruṇy anūbandhyā bhavati
2.230.19	mitro vai yajñasya sviṣṭaṃ gṛhṇāti varuṇo duriṣṭam
2.230.20	tad yan maitrāvaruṇy anūbandhyā bhavati punar evāsmai mitro dadāti
2.230.21	sviṣṭam asmai varuṇaḥ karoti
2.230.22	dyāvāpṛthivyopālaṃbhyā bhavati
2.230.23	dyāvāpṛthivī vā āikṣetāṃ yad vā ayam idaṃ sṛjata āvaṃ vā ayam idaṃ pratiṣṭhe paśyan sṛjate hantāsmin bhāgadheyam icchāvahā iti
2.230.24	te 'smin bhāgadheyam aicchetām
2.230.25	tābhyām etāṃ dyāvāpṛthivyām upālaṃbhyām akalpayat
2.230.26	tad yad etā dyāvāpṛthivyopālaṃbhyā bhavati dyāvāpṛthivī evaitena bhāgadheyena niravadayante
2.230.27	āgneyaḥ paśur yajño vā agnir ned yajñād agner ayāmeti
2.231.1	tā asya prajās sṛṣṭā varuṇasya yavam ādan
2.231.2	tā varuṇo varuṇapāśenāgṛhṇāt
2.231.3	sa aikṣata yā amūḥ pūrvāḥ prajā asṛkṣi parā tā abhūvan
2.231.4	yadīmāḥ parābhavanti kva tato bhavāni haintainā abhito bhiṣajyānīti
2.231.5	sa etau dvidivau varuṇapraghāsāv apaśyat
2.231.6	tāv āharat
2.231.7	tābhyām ayajata
2.231.8	tābhyām enā varuṇīyād enaso vyamuñcat
2.231.9	tad yad etau dvidivau varuṇapraghāsau bhavato varuṇīyād evaitābhyām enasaḥ prajā muñcati
2.231.10	marutvatī pūrvasyāhna pratipad bhavati
2.231.11	āgneyaś ca mārutaś ca paśū
2.231.12	tā asya prajā varuṇagṛhītā maruto randhrāṇy anvavapātino vyamimathiṣanta
2.231.13	tad yan marutvatī pratipad bhavati maruta evaitena bhāgadheyena niravadāyante
2.231.14	āgneyapaśur yajño vā agnir ned yajñād agner ayāmeti
2.231.15	kavaty uttarasyāhnaḥ pratipad bhavati kāyopālambhyā prajāpatir vai kaḥ prajāpatim eva tad antataḥ prīṇanti
2.231.16	prajāpatir vā aikṣata kaṃ vai prajābhyo bhūvaṃ kam ātmane 'sānīti
2.231.17	sa etāṃ kavatīṃ pratipadam apaśyat kāyām upālaṃbhyām
2.231.18	tato vai sa kaṃ prajābhyo 'bhavat kam ātmane
2.231.19	kaṃ haiva prajābhyo bhavati kam ātmane ya evaṃ veda
2.231.20	āgneyaḥ paśur yajño vā agnir ned yajñād agner ayāmeti
2.232.1	atha yad vāruṇo nirvaruṇatāyā eva
2.232.2	tā asya prajā varuṇān mumucānā vṛtraḥ pāpmāgṛhṇāt
2.232.3	sa aikṣata hanto nv evainā abhito bhiṣajyānīti
2.232.4	sa etāṃs tridivān sākamedhān apaśyat
2.232.5	tān āharat
2.232.6	tair ayajata
2.232.7	tair enā vṛtrāt pāpmano 'bhyamuñcat
2.232.8	tad yad ete tridivās sākamedhā bhavanti vṛtrād evaitaiḥ pāpmanaḥ prajā muñcati
2.232.9	tā asya prajā vṛtrāt pāpmano mumucānās sarvās sākaṃ samaidhayanta
2.232.10	yat sākaṃ samaidhayanta tat sākamedhānāṃ sākamedhatvam
2.232.11	sākaṃ ha vai prajayā paśubhir edhate ya evaṃ veda
2.232.12	anīkavatī prathamasyāhnaḥ pratipad bhavati
2.232.13	āgneyaḥ paśuḥ
2.232.14	agninā vā anīkenendro vṛtraṃ pāpmānam ahan
2.232.15	tad yad anīkavatī pratipad bhavaty agninānīkena vṛtraṃ pāpmānaṃ hanānīti
2.232.16	agninaivānīkena dviṣantaṃ pāpmānaṃ bhrātṛvyaṃ hanti ya evaṃ veda
2.232.17	krīḍanī dvitīyasyāhnaḥ pratipad bhavati
2.232.18	āgneyaś caindrāgnaś ca paśū
2.232.19	tad yat krīḍanī pratipad bhavati yad eva prajā vṛtrāt pāpmano mumucānā ākrīḍanta tasmāt krīḍanī
2.232.20	atho hendro vṛtraṃ haniṣyan maruta uvāca paraśuvadhahastā mām abhitaḥ parikrīḍata sa vītabhīr vṛtraṃ pāpmānaṃ hanānīti
2.232.21	tam u ha marutaḥ paraśuvadhahastā abhitaḥ paricikrīḍuḥ
2.232.22	sa ha vītabhīr vṛtraṃ pāpmānam ahan
2.232.23	vītabhīr ha vai dviṣantaṃ pāpmānaṃ bhrātṛvyaṃ hanti ya evaṃ veda
2.232.24	āgneyaḥ paśur yajño vā agnir ned yajñād agner ayāmeti
2.233.1	atha yad aindrāgno brahma vā agniḥ
2.233.2	kṣatram indro brahmaṇā ca ha vāva sa tat kṣatreṇa ca sayugbhyāṃ vṛtraṃ pāpmānaṃ hanānīti
2.233.3	brahmaṇā ca haiva kṣatreṇa ca sayugbhyāṃ dviṣantaṃ pāpmānaṃ bhrātṛvyaṃ hanti ya evaṃ veda
2.233.4	vaiśvakarmaṇī tṛtīyasyāhnaḥ pratipad bhavati
2.233.5	vaiśvakarmaṇy upālaṃbhyāgneyaś ca māhendraś ca paśū
2.233.6	tad yad vaiśvakarmaṇī pratipad bhavati vaiśvakarmaṇy upālaṃbhyā prajāpatir vai viśvakarmā prajāpatim eva tad antataḥ prīṇanti
2.233.7	atho yad eva prajā vṛtrāt pāpmano mumucānā viśvaṃ karmopākramanta tasmād vaiśvakarmaṇī
2.233.8	āgneyaḥ paśur yajño vā agnir ned yajñād agner ayāmeti
2.234.1	atha yan māhendraḥ
2.234.2	indro ha vā eṣa purā vṛtrasya vadhād āsa
2.234.3	sa vṛtraṃ hatvā mahendro 'bhavat
2.234.4	bhūyo hy eva jyāyasā karmaṇā 'bhyaśnute
2.234.5	tasmād u rājānaṃ vijitinam ācakṣate mahārāja iti
2.234.6	athaiṣa śunāsīryo yad vā indrasya vṛtraṃ jaghnuṣa indriyaṃ vīryam āsīt tac chunam
2.234.7	yat saṃvatsarasya prajitasya payas tat sīram
2.234.8	tad yad indrasya vṛtraṃ jaghnuṣa indriyaṃ vīryaṃ yat saṃvatsarasya prajitasya payas tad ubhayam avaruṇadhāmahā iti
2.234.9	saṃvatsarasad dha khalu vā eṣa yaś cāturmāsyayājī
2.234.10	tasya śunāsīryaṃ me mahāvrataṃ bhājanam
2.234.11	sa yāvat saṃvatsareṇa mahāvratavatāvarunddhe tāvad avarunddhe ya evaṃ veda
2.234.12	tasya saurī pratipad bhavati saury upālaṃbhyā
2.234.13	asau vā ādityaḥ
2.234.14	sūrya eṣa indraḥ
2.234.15	aindraṃ mahāvrataṃ tat tatsalakṣma kriyate
2.234.16	ṛtuṣu ha khalu vā eṣa saṃvatsaraṃ svargaṃ lokam apyeti yaś cāturmāsyayājī
2.234.17	sa vasantam eva prathamenāhnāpyeti grīṣmaṃ dvitīyena varṣās tṛtīyena śaradaṃ caturthena hemantaṃ pañcamena śiśiraṃ ṣaṣṭhena
2.234.18	saṃvatsaram eva śunāsīryeṇāpyeti
2.234.19	sa sarvastomo bhavati
2.234.20	sarvaṃ hi tad yat sarvastomaḥ
2.234.21	sarvam evaitenāpyeti
2.234.22	tasya tryeṇī śalalī bhavati lauhāyasaḥ kṣuraḥ
2.234.23	sa caturṣu caturṣu māssu keśān parivartayate 'nantatāyā asau vā ādityo 'nantaḥ
2.234.24	ananto vā asau bhūtvedaṃ sarvam abhyaśnute 'nanto bhūtvedaṃ sarvam abhyaśnavā iti
2.234.25	ananto bhūtvedaṃ sarvam abhyaśnavā iti
2.235.1	athaite dvirātrāḥ
2.235.2	haviṣmāṃś ca vai haviṣkṛc cāṅgirasāv āstām
2.235.3	tāv asmin loke strīcaryam pramattau carantāv ṛṣayo 'ṅgirasaḥ pitaraś ca pitāmahāś ca sukṛto hitvā svargaṃ lokam āyan
2.235.4	tau yadā sā caryā paraid athākāmayetāṃ kathaṃ nv id yatra nāv ṛṣayo 'ṅgirasaḥ pitaraś ca pitāmahāś ca sukṛta svargaṃ lokam itās tad anugaccheveti
2.235.5	tau tapo 'tapyetām
2.235.6	tāv etad dvirātraṃ yajñam apaśyatām
2.235.7	tam āharetām
2.235.8	tenāyajetām
2.235.9	tato vai tau yatrainayor ṛṣayo 'ṅgirasaḥ pitaraś ca pitāmahāś ca sukṛta svargam lokam itā āsaṃs tad anvagacchatām
2.235.10	sa yaḥkāmayeta yatra me pitaraś ca pitāmahāś ca sukṛta svargaṃ lokaṃ itās tad anugaccheyam iti sa etena yajeta
2.235.11	yatra haivāsya pitaraś ca pitāmahāś ca sukṛta svargaṃ lokam itā bhavanti tad evānugacchati
2.235.12	atho āhur yasmād eva śreyān bhrātṛvya syāt sa enena yajeteti
2.235.13	pūrvapreta iva ha vā eṣa ya śreyān
2.235.14	pūrvapretān iva vā etena tau tān āpnutām
2.235.15	āptvā śreyāṃsaṃ vasīyān ātmanā bhavati
2.235.16	atho āhuḥ prajākāma evainena yajeteti
2.235.17	ātmā vai pūrvam ahaḥ prajottaram
2.235.18	ātmānam eva pūrveṇāhnā saṃskurute prajām uttareṇa
2.236.1	suduṣṣaja iva ha khalu vā eṣa yajñakratur yad dvirātraḥ
2.236.2	yadi jyotir agniṣṭomaḥ pūrvam ahar bhavati sarvastomo 'tirātra uttaraṃ stotrāṇi vicchindanti
2.236.3	atha yadi jyotir agniṣṭomaḥ pūrvam ahar bhavati sarvastoma u evātirātra uttaraṃ stotrāṇi vicchindanti
2.236.4	atha yadi jyotir ukthyaḥ pūrvam ahar bhavati sarvastoma u evātirātra uttaraṃ yajñamukhaṃ chambaṭkurvanti
2.236.5	tad yaj jyotir bhavati tena yajñamukhaṃ na chambaṭkurvanti
2.236.6	atha yad ukthyas tena stotrāṇi na vicchindanti
2.236.7	āpta iva ha khalu vā eṣa yajñakratur yo virājam abhisaṃpannaḥ
2.236.8	sa punar ārambhyo bhavati
2.236.9	tyad yad uttarasyāhnaś caturviṃśaṃ bahiṣpavamānaṃ bhavati caturviṃśatyardhamāsas saṃvatsaraḥ
2.236.10	saṃvatsaro yajño yajñam evaitad yajñamukha ārabhante
2.236.11	atho caturviṃśatyakṣarā vai gāyatrī
2.236.12	gāyatryo vā āptaṃ yajñakratuṃ punas tanvate
2.236.13	no hy anyā gāyatryā āptaṃ yajñakratum udyantum arhati
2.236.14	tad āhuḥ kathaṃ na catuścatvāriṃśo nāṣṭācatvāriṃśo mukhaṃ yugmatāṃ stomānāṃ bhavitum arhati
2.236.15	kathaṃ caturviṃśa eveti
2.236.16	sa brūyāt tripadā vai gāyatrī
2.236.17	tat tripadā pratipadyanta iti
2.236.18	sarvastomo 'tirātro bhavati sarveṣāṃ lokānām abhijityā abhikrāntyai
2.236.19	sarvaṃ hīdaṃ stomā eva
2.236.20	atho yān imān ekaikān stomān upāgāma tān sārdham ṛddhvā eṣu pratiṣṭhāyodṛcam aśnavāmahā iti
2.237.1	vicchinna iva ha khalu vā eṣa yajñakratur yad dvirātraḥ
2.237.2	gāyatrīṃ pūrvam ahas saṃpadyate triṣṭubham uttaram
2.237.3	atha kva jagatī cānuṣṭup cety āhuḥ
2.237.4	gāyatrīṃ caiva pūrvam ahas saṃpādayet triṣṭubhaṃ ca jagatīṃ cānuṣṭubhaṃ cottaraṃ chandasāṃ saṃtatyā avyavacchedāya
2.237.5	uccā te jātam andhasety andhasvatīr bhavaty andhasvad vai jagatyai rūpaṃ tena jagatyai rūpān na yanti
2.237.6	vaikhānasaṃ bhavati jāgataṃ sāma
2.237.7	tenaiva jagatyai rūpān na yanti
2.237.8	ye dve sāmanī tayor anyatarad bhavati yathobhayāpadī pratitiṣṭhet tādṛk tat
2.237.9	suvar jyotir bhavati
2.237.10	suvar vai pūrvam ahar jyotir uttaram ahnor eva santatyā ahnos samārambhāya
2.237.11	hāviṣmatahāviṣkṛte svargye sāmanī svargasya lokasya samaṣṭyai
2.237.12	tad āhuḥ kṣipre sāmanī yad ubhe kuryur īśvaro yajamānaṃ purāyuṣaḥ pramathitor anādṛtya hi tāv imaṃ lokam amum eva lokam abhisaṃpraitām iti
2.237.13	hāviṣmatam evottarasyāhna uktheṣu brahmasāma kuryuḥ
2.237.14	tathā sarvam āyur eti gacchati svargaṃ lokam
2.238.1	atha yasyaitasya jyotir ukthyaḥ pūrvam ahar bhavaty āyur atirātra uttaram eteno hābhipratāraṇa īje rājā prajākāmaś ca khalatī ca daivovātī avacicchitsamānaḥ
2.238.2	tato vai so 'va khalatī daivovātī acchintta
2.238.3	imām iyatīṃ prajām adhyagacchat
2.238.4	trīṇy anyasyātiricyante dvābhyām anya ūnaḥ
2.238.5	trīṇi tāni puṃso 'tiriktāni yais sa prajanayati
2.238.6	dve te striyā ūne yatas sā prajāyate
2.238.7	tad etan mithunaṃ prajananaṃ kriyate
2.238.8	mithunena prajananena prajāyate ya evaṃ veda
2.238.9	tā ubhe stotryās saṃpadyante sapta ca śatāny ekaviṃśatiś ca tāvanti saṃvatsarasyāhorātrāṇi
2.238.10	ahorātre vai kṛtsnaḥ prajāpatiḥ kṛtsnaṃ prajāpatim ṛdhnavāma kṛtsno naḥ prajāpatir upeto 'sad iti
2.238.11	atha yaikā stotryātiricyate yajamānaloko haiva saḥ
2.238.12	śaśvad dhainaṃ brāḥmaṇa uvāca nāsyāparaḥ prajāyām etādṛṅ vīro 'nājānitoḥ
2.238.13	ātmana eva lokam akṛta na prajāyā ekam imaṃ hy eva lokam abhyupāgād iti
2.239.1	tad dhānubudhyovāca yathādaivaṃ tyasya prajāyā astu
2.239.2	khalatī devedevo 'haṃ daivovātī avācchitsīti
2.239.3	tathā hainaṃ tāv abhitepatus tathābhiśuśucatuḥ
2.239.4	tad idaṃ tad eva
2.239.5	ime hābhipratāraṇā iyanto no aparas tādṛṅ vīra ājāyate
2.239.6	atha yasyaitasyatrivṛtpañcadaśābhyāṃ viparyāsam
2.239.7	pūrvam ahar agniṣṭomo bhavati
2.239.8	sarvastomo 'tirātra uttaram
2.239.9	prajananakāmo haitena yajeta
2.239.10	trivṛtpañcadaśau stomau bhavata ūnātiriktau mithunau prajanī
2.239.11	ūnam anyasyātiriktam anyasya
2.239.12	ūnātiriktād vai mithunāt prajāḥ paśavaḥ prajāyante
2.239.13	tat tatprajananaṃ kriyate
2.239.14	tasya rathantaraṃ pṛṣṭhaṃ bhavati
2.239.15	prajananaṃ vai rathantaram
2.239.16	tat tatprajananaṃ kriyate
2.239.17	tasya dvādaśa stotrāṇi bhavanti
2.239.18	dvādaśa māsās saṃvatsaraḥ
2.239.19	saṃvatsaraḥ prajananam
2.239.20	tat tatprajananaṃ kriyate
2.239.21	tasya caturviṃśati stutaśastrāṇi bhavanti
2.239.22	caturviṃśatyardhamāsas saṃvatsaraḥ
2.239.23	saṃvatsaraḥ prajananam
2.239.24	tat tad abhipūrvaṃ prajananaṃ kriyate
2.239.25	pra prajayā paśubhir jāyate ya evaṃ veda
2.239.26	sarvastomo 'tirātro bhavati sarveṣāṃ lokānām abhijityā abhikrāntyai
2.239.27	sarvaṃ hīdaṃ stomā eva
2.239.28	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.240.1	atha yasyaitasya trivṛt pañcadaśaḥ saptadaśa iti pūrvam ahar bhavaty ekaviṃśas triṇavas trayastriṃśa ity uttaraṃ svargakāmo haitena yajeta
2.240.2	ūrdhvā ete stomā bhavanti
2.240.3	ūrdhvo vai svargo lokaḥ
2.240.4	svargasyaiva lokasya samaṣṭyai
2.240.5	abhikrāntastomā bhavanti
2.240.6	abhikrāntena ha vai yajñasya bhuñjate
2.240.7	etena ha vai tad dhaviṣmāṃś ca haviṣkṛc ca sadya svargaṃ lokam īyatuḥ
2.240.8	tasya parāñcy eva stotrāṇi bhavanti parāñci śastrāṇi bhavanti parāñci pṛṣṭhāni parācīr viṣṭutayaḥ parāṅ eva sarvo bhavati
2.240.9	tena haitenottaravayasy eva yajeta yademaṃ lokaṃ na pratyavakāṅkṣed yadāsmin loke na nidhitsed yadāsmāl lokād amum eva lokam abhisaṃprajigāṃset
2.240.10	sa hainena yajeta
2.240.11	iṣṭvā haiva svargaṃ lokam eti
2.240.12	tasminn u ha tarhy ubhe hāviṣmatahāviṣkṛte kuryu svargye svargasya lokasya samaṣṭyai
2.240.13	tasyāhus sapta ca śatāni viṃśatiś ca stotryās saṃpādayeyur iti
2.240.14	tāvanti saṃvatsarasyāhorātrāṇi
2.240.15	saṃvatsarād eva tan na yanti
2.240.16	atho āhur yāvatīr evaitasya jyotir gaur āyur iti tryahasya stotryās tāvatīr asya stotryās saṃpādayeyur iti
2.240.17	tena tryaharūpān na yanti
2.240.18	atho āhus sahasram evāsya stotryās saṃpādayeyur iti
2.240.19	sahasraṃ vai trirātrasya stotryāḥ
2.240.20	trirātrarūpād eva tan na yanti
2.240.21	eṣa ha vai samṛddho dvirātro yas trirātrasya saṃpadā tāyate yo vā trirātraś catūrātrasya
2.241.1	athaite trirātrāḥ
2.241.2	trirātreṇa vai devā eṣu lokeṣv ārdhnuvaṃs trirātreṇa svargaṃ lokam āyan
2.241.3	vāg vai trirātraḥ
2.241.4	vāco rūpeṇājyāni cāhāni ca vibhajyante
2.241.5	ekākṣarā vai vāk tryakṣaram akṣaram
2.241.6	akṣarasya rūpeṇa vibhajyante
2.241.7	trayo gandharvāḥ
2.241.8	teṣām eṣā bhaktir agneḥ pṛthivī vāyor antarikṣam asāv ādityasya dyauḥ
2.241.9	tad eṣābhyanūcyate
2.241.10	trayaḥ kṛṇvanti bhuvaneṣu retas tisraḥ prajā āryā jyotiragrāḥ
2.241.11	trayo gharmāsa uṣasaṃ sacante sarvaṃ it taṃ anu vidur vasiṣṭhāḥ
2.241.12	iti
2.241.13	tad yad āha trayaḥ kṛṇvanti bhuvaneṣu reta ity agniḥ pṛthivyāṃ retaḥ kṛṇoti vāyur antarikṣa ādityo divi / tisraḥ prajā āryā jyotiragrā iti
2.242.1	vasavo rudrā ādityāḥ
2.242.2	teṣām eti jyotir agraṃ yad asāv ādityaḥ
2.242.3	trayo gharmāsa uṣasaṃ sacanta ity agnir uṣasaṃ sacate vāyur uṣasaṃ sacata āditya uṣasaṃ sacate
2.242.4	sarvaṃ it taṃ anu vidur vasiṣṭhā iti ye vai brāhmaṇāś śuśruvāṃsas te vasiṣṭhās te hy etat sarvaṃ anu viduḥ
2.242.5	etāvān vāva trirātraḥ
2.242.6	gāyatraḥ prāṇas traiṣṭubhaṃ cakṣur jāgataṃ śrotram
2.242.7	trīṇi mithunāni tāny eṣu mithunaṃ dve sambhavato yan mithunāt prajāyate tat tṛtīyam
2.242.8	indro vṛtrāya vajram udayacchat
2.242.9	taṃ viṣṇur anvatiṣṭhat
2.242.10	so 'bravīd asti vā idaṃ tyasmiṃs teja indriyaṃ vīryam
2.242.11	tat ta āharāṇi
2.242.12	mā me prahārṣīr iti
2.242.13	tatheti
2.242.14	tad asmai prāyacchat
2.242.15	tad viṣṇuḥ pratyagṛhṇāt
2.242.16	tasmai dvitīyam udayacchat
2.242.17	taṃ viṣṇur anvatiṣṭhat
2.242.18	so 'bravīd asti vā idaṃ tyasmiṃs teja indriyaṃ vīryam
2.242.19	tat ta āharāṇi
2.242.20	mā me prahārṣīr iti
2.242.21	tatheti
2.242.22	tad asmai prāyacchat
2.242.23	tad viṣṇuḥ pratyagṛhṇāt
2.242.24	tasmai tṛtīyam udayacchat
2.242.25	taṃ viṣṇur anvatiṣṭhat
2.242.26	so 'bravīd asti vā idaṃ tyasmiṃs teja indriyaṃ vīryam
2.242.27	tat ta āharāṇi
2.242.28	mā me prahārṣīr iti
2.242.29	tatheti
2.242.30	tad asmai prāyacchat
2.242.31	tad viṣṇuḥ pratyagṛhṇāt
2.242.32	tasmin hodāte sarvaṃ mametīndras tṛtīyaṃ mameti viṣṇuḥ
2.243.1	tau vai pṛcchāvahā iti
2.243.2	tau ha prajāpatāv apṛcchetām
2.243.3	tābhyām haitayā vyuvāca
2.243.4	ubhā jigyathur na parā jayethe na parā jigye kataraś canainoḥ
2.243.5	indraś ca viṣṇo yad apaspṛdhethāṃ tredhā sahasraṃ vi tad airayethām
2.243.6	iti
2.243.7	dvau tava bhāgāv itīndram abravīt tṛtīyaṃ taveti viṣṇum
2.243.8	etad ābhyām tat sahasraṃ prāyacchat
2.243.9	tasyaiṣāptir yo bandhumān anūcāna syāt tasmai prathame 'hani dadyāt
2.243.10	yathā iyaṃ pṛthivy evaṃ saḥ
2.243.11	pratiṣṭḥitā vā iyaṃ pratiṣṭhitas saḥ
2.243.12	atha yo 'bandhur anūcāna syāt tasmai dvitīye 'han dadyāt
2.243.13	yathā vā idam antarikṣam evam saḥ
2.243.14	antarikṣam iti vā idaṃ vidur vedaṃ tasya viduḥ
2.243.15	atha yo bandhumān ananūcāna syāt tasmai tṛtīye 'hani dadyāt
2.243.16	yathā vā asau dyaur evaṃ saḥ
2.243.17	dyaur iti vā amuṃ vidur bandhu tasya viduḥ
2.243.18	anvahaṃ daśato dīyante
2.243.19	daśākṣarā virāṭ
2.243.20	vairājo yajñaḥ
2.243.21	saiva sā vyavacchinnā dīyate
2.243.22	anvahaṃ śatāni dīyante
2.243.23	eṣā vai yajñasya mātrā yac chatam
2.243.24	saiva sā vyavacchinnā dīyate
2.243.25	trayastriṃśataṃ ca trīṇi ca śatāni prathame 'hani dadyāt
2.243.26	trayastriṃśataṃ ca trīṇi ca śatāni dvitīye 'hani dadyāt
2.243.27	trayastriṃśataṃ ca trīṇi ca śatāni tṛtīye 'hani dadyāt
2.243.28	athaiṣā sahasratamī trirūpā dvidevatyā
2.243.29	tasyai dvau bhāgau brahmaṇa eko 'gnīdhaḥ
2.244.1	prajāpatir vā idam agra āsīt
2.244.2	nānyaṃ dvitīyaṃ paśyamānas tasya vāg eva svam āsīd vāg dvitīyā sa aikṣata hantemāṃ vācaṃ visṛjai
2.244.3	iyaṃ vāvedaṃ visṛṣṭā sarvaṃ vibhavanty eṣyantīti
2.244.4	tāṃ vāg ity eva vyasṛjata
2.244.5	sordhvodātanod yathāpāṃ dhārā santataivam
2.244.6	tasyā ety ekam akṣaram acchinat
2.244.7	tad idam abhavat
2.244.8	abhūd vā idam iti
2.244.9	tad bhūmer bhūmitvam
2.244.10	keti dvitīyam
2.244.11	tad idam antarikṣam abhavat
2.244.12	antareva vā idam ubhayam abhūd iti
2.244.13	tad antarikṣasyāntarikṣatvam
2.244.14	ho iti tṛtīyam ūrdhvam udāsyat
2.244.15	tad dyaur abhavat
2.244.16	adyutad iva vā ada iti
2.244.17	tad divo divatvam
2.244.18	prajāpatir vā idam agra ekākṣarāṃ vācaṃ tredhā vyabhajat
2.244.19	ta ime lokā abhavan ṛkṣā anupajīvanīyāḥ
2.244.20	so 'śocat so 'tapyata
2.244.21	sa aikṣata katham ime lokā loma gṛhṇīyuḥ katham upajīvanavanta syur iti
2.244.22	sa etaṃ trirātraṃ yajñam apaśyat
2.244.23	tam āharat
2.244.24	tenāyajata
2.244.25	tam eṣu lokeṣv anvāyātayat
2.244.26	tato vā ime lokā lomāgṛhṇaṃs tata upajīvanavanto 'bhavan
2.244.27	trirātrasya ha khalu vā idaṃ puṣṭhaṃ trirātrasyodaraṇaṃ yad eṣu lokeṣv adhi
2.244.28	gacchati paśūnāṃ dvipadāṃ catuṣpadāṃ bhūmānaṃ ya evaṃ veda
2.245.1	yatho ha vai maṇau maṇisūtram otaṃ syād evam eṣu lokeṣu trirātra otaḥ
2.245.2	śobhate 'sya mukhaṃ ya evaṃ veda
2.245.3	eṣā ha khalu vai pratyakṣaṃ vāg yaj jihvāgreṇaitad vāco vadati yad eti
2.245.4	madhyenaitad vāco vadati yad keti
2.245.5	sarvayaitad vāco raso 'dhy ūrdhva udvadati yad dho iti
2.245.6	ho iti hi sarvā vāk
2.245.7	tad yad etāni rūpāṇy ājyeṣu cāhassu ca niyujyante
2.245.8	mukhata evaitad vācaṃ visṛjante mukhato yājñiyaṃ karma
2.245.9	prajāpatir yad vācaṃ vyasṛjata sākṣarad eva
2.245.10	tasyā ety eva prathamam akṣaraṃ kṣeti dvitīyaṃ rad iti tṛtīyam
2.245.11	tad yena yena vai rūpeṇa prajāpatir vācaṃ vyasṛjata tena tena rūpeṇājyāny ārabhyante tena tenāhāny āpyante
2.245.12	akṣareṣṭhā ha khalu vā eṣa yajño yas trirātraḥ
2.245.13	akṣaraṃ tryakṣaram
2.245.14	tryakṣaras trirātraḥ
2.245.15	akṣaraṃ trirātraḥ
2.245.16	sa ha vā enaṃ veda ya enaṃ puruṣasammitaṃ veda puruṣas trirātraḥ
2.246.1	idam eva prathamenāhnā vyakarod yad asyām āyattamūlam idaṃ dvitīyena yat prāṇad ejaty adas tṛtīyena yad varṣati yan nakṣatrāṇi yad amuṃ lokaṃ bheje
2.246.2	mahāvrataṃ vā etad yad eṣa trirātrasya
2.246.3	yāny eteṣām ahnāṃ bahiṣpavamānāni tac chiraḥ
2.246.4	ye 'bhito 'hanī tau pakṣau
2.246.5	yan madhyamam ahas sa ātmā
2.246.6	agniṣṭomasāmāny eva puccham
2.246.7	atho āhur yad evāsāv udeti tac chiraḥ
2.246.8	ye 'bhito 'hanī tau pakṣau
2.246.9	yan madhyamam ahas sa ātmā
2.246.10	agnir eva puccham
2.246.11	atho āhur ya evāsāv udeti tac chiraḥ
2.246.12	ye 'bhito 'hanī tau pakṣau
2.246.13	yan madhyamam ahas sa ātmā
2.246.14	yad evāstam eti tat puccham iti
2.247.1	vāgdevatyaṃ vai trirātrasya prathamam ahaḥ prāṇadevatyaṃ dvitīyaṃ cakṣurdevatyaṃ tṛtīyam
2.247.2	tad āhuḥ kiyāṃs trirātra iti
2.247.3	iyān iti brūyāt
2.247.4	iyad dhy evaitad iti
2.247.5	atho iyān iti brūyāt
2.247.6	iyad dhy evaitad iti
2.247.7	tad āhur arvāṅ trirātrā3ḥ parā3ṅ iti
2.247.8	parāṅ iti brūyāt
2.247.9	parāṅ hi vadati parāṅ prāṇiti parāṅ paśyati parāṅ chṛṇoti
2.247.10	atho ha brūyād arvāñ ca parāñ ceti
2.247.11	arvāñ ca hi parāñ ca vadaty arvāñ ca parāñ ca prāṇity arvāñ ca parāñ ca paśyaty arvāñ ca parāñ ca śṛṇoti
2.247.12	tad āhur ekas trirātrā3u dvā3u trayā3 iti
2.247.13	eka iti brūyāt
2.247.14	eko hy evaiṣa yat prāṇo 'pāno vyāna iti
2.247.15	tad āhur ekaṃ bhūyā3s sahasrā3m iti
2.247.16	ekam iti brūyāt
2.247.17	ekaṃ hy eva bhūyas sahasrāt saṃkhyāne bhavati
2.248.1	vāg eveti
2.248.2	gāyatraṃ vai trirātrasya prathamam ahas traiṣṭubhaṃ dvitīyaṃ jāgataṃ tṛtīyam
2.248.3	yad vā anyasya trirātrasya viloma tas asya saloma yas asya saloma tad anyasya viloma
2.248.4	tad yad etat paraṃ sad ahar avaraṃ kriyate yajamānāyaiva tat paśūn prajanayanti na hy amuṣmiṃl loke paśavaḥ prajāyante
2.248.5	ete ha khalu vai chandasāṃ vīryavattame yad gāyatrī ca triṣṭup ca
2.248.6	tad yad gāyatrī ca triṣṭup cābhito bhavato madhye paśavo jagatī vīryavadbhyām evaitac chandobhyāṃ yajamānāyobhayataḥ paśūn parigṛhṇanty aparāvāpāya
2.248.7	nāsya vittaṃ paropyate ya evaṃ veda
2.248.8	asāv eva trirātro yo 'sau tapati
2.248.9	sa yathodety evam asya prathamam ahar yathā madhyandina evaṃ dvitīyam yathāstam ety evaṃ tṛtīyam
2.248.10	sa ya etad evaṃ veda gacchaty etasya sāyujyaṃ sāṃveśyam
2.249.1	indro vai marutas sahasram ajinot svāṃ viśaṃ somāya rājñe pratiprocya
2.249.2	tadanukṛtīdam apy etarhi rājñe pratiprocya viśaṃ jinvanti
2.249.3	tad yamo 'nvabudhyata sahasram ajyāsiṣṭām iti
2.249.4	sa āgacchat
2.249.5	sa etyābravīd upa māsmin sahasre hvayethām iti
2.249.6	tatheti
2.249.7	tam upāhvayetām
2.249.8	sa yamo 'smin sahasre 'pi gām apaśyat sahasrasya gavāṃ payo bibhratīm
2.249.9	tām abravīd iyam eva mama yuvayor etad itarad iti
2.249.10	tāv itarāv abrūtāṃ yad vāva tvam etasyāṃ paśyasi tad āvaṃ paśyāva iti so 'bravīt tayā vā etā eva vikaravāmahā iti
2.249.11	te tayaiva vyakurvata
2.249.12	te 'bruvann aṃśān āharāmahai yasmai naḥ prathamaiṣyati
2.249.13	te 'ṃśān āharanta
2.249.14	somasya prathamait
2.249.15	athendrasyātha yamasya
2.249.16	tām apsu prāveśayan
2.250.1	tām abruvan somāyodehi tṛtīyena cātmanas tṛtīyena ca sahasrasyeti
2.250.2	sā babhruḥ piṅgākṣy udait tṛtīyena cātmanas tṛtīyena ca sahasrasya
2.250.3	saiṣā somakrayaṇī
2.250.4	tṛtīyena ca ha vai tasyai tṛtīyena ca sahasrasya saha somo rājā krīto bhavati
2.250.5	tām punar evāpsu prāveśayan
2.250.6	tām abruvann indrāyodehi tṛtīyena cātmanas tṛtīyena ca sahasrasyeti
2.250.7	sā śabalī paṣṭhauhy udait tṛtīyena cātmanas tṛtīyena ca sahasrasya
2.250.8	saiṣendreṣyā dīyate
2.250.9	tṛtīyena ca ha vai tasyai tṛtīyena ca sahasrasya saha sā dattā bhavati
2.250.10	tām punar evāpsu prāveśayan
2.250.11	tām abruvan yamāyodehi tṛtīyena cātmanas tṛtīyena ca sahasrasyeti
2.250.12	sā dhūmrā dityauhy udaid īrmato hrasīyasī paścād varṣīyasī jaratī vākuṣṭhāśṛṅgī tṛtīyena cātmanas tṛtīyena ca sahasrasya
2.250.13	saiṣānustaraṇī
2.250.14	tṛtīyena ca ha vai tasyai tṛtīyena ca sahasrasya saha sānustaraṇī kṛtā bhavati
2.250.15	no hācakrur iva manyeta
2.251.1	tad āhur nāmuṣmin loke sahasrasyāvakāśo 'sti
2.251.2	ātmane vaiva na vātmane caneti
2.251.3	tad āhuḥ kiyad ita svargo loka iti
2.251.4	yāvat sahasraṃ gaur gavy adhi pratiṣṭhitā tāvad iti brūyāt
2.251.5	atho yāvat sahasraṃ prāṇais saṃ prānantīty atho yāvat sahasram āśvīnānīty atho yāvat sahasraṃ yojanānīty atho yāvat sahasram ahnyānīti
2.251.6	tad gavā gavaivāpnoti
2.251.7	sā yaiṣā śabalī paṣṭhauhy upainam eṣāmuṣmin loke kāmadughā bhūtvā tiṣṭhate ya evaṃ veda
2.251.8	tārpyaṃ pratyasya dakṣiṇā nayati sahasrasya sayonitāyai
2.251.9	sahasraṃ vai yad asṛjata tasya tārpyam eva yonir āsīt
2.251.10	tad yat tārpyaṃ pratyasya sa dakṣiṇā nayati sayony eva tat sahasraṃ karoti
2.251.11	upa hainaṃ sahasraṃ dadivāṃsaṃ sayonisahasraṃ tiṣṭhate ya evaṃ veda
2.251.12	sā yā sahasratamī syāt tasyai karṇam ājaped iḍe rante mahi viśruti śukre candre havye kāmye 'dite sarasvaty etāni te 'ghnye nāmāni deveṣu nas sukṛto brūtād iti
2.251.13	sukṛtaṃ ha vā enaṃ deveṣv āha
2.251.14	tām kalaśam apaghrāpayaty apajighra kalaśaṃ mahyā tvā viśantv indavas sā no dhukṣas sahasram urudhārā payasvatīti
2.251.15	upa hainaṃ sahasraṃ dadivāṃsaṃ sahasraṃ tiṣṭhate ya evaṃ veda
2.252.1	prajāpatir vāvedam agra āsīt
2.252.2	so 'kāmayata bahuḥ syāṃ prajāyeya bhūmānaṃ gaccheyam iti
2.252.3	sa tapo 'tapyata
2.252.4	sa vācam asṛjata
2.252.5	vāco gāṃ niramimīta
2.252.6	sa aikṣatālaṃ vai tasmā asmi yat sṛjeyet
2.252.7	tad annaṃ labheta yat sṛjeya hanta sṛjā iti
2.252.8	sa vasūn asṛjata sa rudrān sa ādityān
2.252.9	taṃ vasava upāsīdann astu na svam iti
2.252.10	tebhya etāṃ gāṃ prāyacchat
2.252.11	tāṃ saṃvatsaram arakṣanta
2.252.12	saibhyas saṃvatsare trayastriṃśataṃ ca trīṇi ca śatāni prājanayat
2.252.13	tāṃ punar ājāyata
2.252.14	taṃ rudrā upāsīdann astu na svam iti
2.252.15	tebhya etāṃ gāṃ prāyacchat
2.252.16	tāṃ saṃvatsaram arakṣanta
2.252.17	saibhyas saṃvatsare trayastriṃśataṃ ca trīṇi ca śatāni prājanayat
2.252.18	tāṃ punar ājāyata
2.252.19	tam ādityā upāsīdann astu na svam iti
2.252.20	tebhya etāṃ gāṃ prāyacchat
2.252.21	tāṃ saṃvatsaram arakṣanta
2.252.22	saibhyas saṃvatsare trayastriṃśataṃ ca trīṇi ca śatāni prājanayat
2.252.23	tat sahasram abhavat
2.252.24	saiva sahasratamī
2.252.25	tāṃ punar ājāyata
2.252.26	sa yo haivaṃ vidvān gā rakṣate pra haivāsya sahasram āpnuvanti
2.252.27	tasmād u haivaṃvidā rakṣitavyā eva gāvaḥ
2.252.28	te 'bruvann alaṃ vai tasmai smo yat sahasreṇa yajemahi
2.252.29	eta sahasreṇa yajāmahā iti
2.253.1	tat sārdhaṃ sahasraṃ samākurvan
2.253.2	tad eṣāṃ sahasraṃ saṃkhyāna evaikasyai gor nodabhavat
2.253.3	te 'bruvan prajāpatim evemāṃ sahasratamīṃ yācāmahā iti
2.253.4	te prajāpatim eva tāṃ sahasratamīm ayācanta
2.253.5	sa prajāpatir aikṣata yady ebhyaḥ pradāsyāmi rekṣye yady ebhyo na pradāsyāmy ūnam eṣāṃ sahasraṃ bhaviṣyati
2.253.6	haintainān sahaivānayābhyupayānīti
2.253.7	tān abravīt sahaiva vo 'ham anayābhyupayānīti
2.253.8	tatheti
2.253.9	tāṃs tayaiva sahābhyupait
2.253.10	ta etaṃ trirātraṃ yajñam apaśyat
2.253.11	tam āharanta
2.253.12	so 'bravīt samenā3nena yajñena yakṣāmahā3 asamenā3 iti
2.253.13	samenety abruvan
2.253.14	yat samenety abruvan sama eva tad varṣam akurvata same rāṣṭraṃ saṃjñāṃ eva tad akurvata
2.253.15	atha yad avakṣyann asamenety asama eva varṣam abhaviṣyad asame rāṣṭram asaṃjñābhaviṣyat
2.253.16	te kena sameṣyāma iti
2.253.17	yajñāyajñīyeneti
2.253.18	tasmād yajñāyajñīyenaiva saṃyanti
2.253.19	vāg vai yajñāyajñīyam
2.253.20	vāg ime lokāḥ
2.253.21	vācaiva tad vācam ārohan
2.253.22	te trayastriṃśataṃ ca trīṇi ca śatāni prathame 'hann adaduḥ
2.253.23	tenāsmin loke vasubhir arādhnot
2.253.24	trayastriṃśataṃ ca trīṇi ca śatāni dvitīye 'hann adaduḥ
2.253.25	tenāsmin antarikṣe loke rudrair arādhnot
2.253.26	trayastriṃśataṃ ca trīṇi ca śatāni tṛtīye 'hann adaduḥ
2.253.27	tenāmuṣmin loka ādityair arādhnot
2.253.28	sa yo haivaṃ vidvān etena yajñakratunā yajata etāsu caiva devatāsv ṛdhnoty etāṃś ca lokān āpnoti
2.254.1	prajāpatir yad agre sahasram asṛjata tat prajābhyaḥ prāyacchad etad vas saheti
2.254.2	yat sahety abravīt tat sahasrasya sahasratvam
2.254.3	tasmād u ha sahasrīva satir eva syāt
2.254.4	saheti hy abravīt
2.254.5	sā yo hainas tatrāvāsyamāno brūyād ā te sahasrasya payo dada iti tathā haiva syāt
2.254.6	te devā īśānaṃ devam abruvaṃs tvaṃ vai na śreṣṭho 'si
2.254.7	tam uddhāram uddharasveti
2.254.8	sa etāni trīṇi sāmāni sahasrasya rasaṃ prāvahatarttanidhanam īnidhanaṃ triṇidhanam iti
2.254.9	tāni vā etāni sāmāni sahasratrirātreṇa kāryāṇīśānasya devasyoddhāra uddhṛtāni
2.254.10	ud uddhāraṃ harata uddhāryo bhavati ya evaṃ veda
2.254.11	tasmād etāni sāmāni sahasratrirātreṇa kāryāṇīśānasya devasyākhalasya sāmānīśvaro yajamānasya paśūn abhimantor iti
2.254.12	aparasam iva tu hāsya sahasraṃ dattaṃ syāt
2.254.13	kāryāṇy eva sahasrasya dharatāyai
2.254.14	prajāptir yad devebhyas sahasraṃ prāyacchat tad apratīkṣamāṇā evādan
2.254.15	tad devebhyo 'dyamānaṃ tiro 'bhavat
2.254.16	tad anvamantrayanta
2.254.17	tad abravīt kṣayād vai bibhemīti
2.254.18	nety abruvan
2.254.19	tathā vai tvātsyāmo yathā no 'dyamānaṃ pīyamānaṃ na kṣeṣyasa iti
2.254.20	tasmai vai ma ṛtaṃ kuruteti
2.254.21	tasmā ṛtanidhanenaivartam akurvan īnidhanenādayan pra caivainat triṇidhanenājanayann akṣitiṃ cāsmā akurvan
2.254.22	adyamānam asya sahasraṃ na kṣīyate ya evaṃ veda
2.255.1	anvaham ājidohāni bhavanti
2.255.2	prāṇā vā ājidohāni
2.255.3	yad anvaham ājidohāni bhavanti
2.255.4	prāṇeṣv eva tat pratitiṣṭhati
2.255.5	anvaham ājidohāni bhavanti
2.255.6	paśavo vā ājidohāni
2.255.7	yad anvaham ājidohāni bhavanti paśuṣv eva tat pratitiṣṭhati
2.255.8	anvaham ājidohāni bhavanti
2.255.9	ime vai lokā ājidohāni
2.255.10	yad anvaham ājidohāni bhavanty eṣv eva tal lokeṣu pratitiṣṭhati
2.255.11	agnir ājidohaṃ vāyur ājidoham asāv āditya ājidoham
2.255.12	yad anvaham ājidohāni bhavanty etāsv eva tad devatāsu pratitiṣṭhati
2.255.13	ime vai lokā ājayo nāma
2.255.14	eteṣām ete dohāḥ
2.255.15	duha imān lokān ya evaṃ veda
2.255.16	anvaham arkā bhavanty annaṃ vā arko 'nnādyasyaivāvaruddhyai
2.255.17	svāśirām arkaḥ prathame 'hani bhavati
2.255.18	āpo vai svāśiraḥ
2.255.19	annam u vā āpaḥ
2.255.20	no vā anavaso 'dhvānaṃ samaśnute
2.255.21	agner arko dvitīye 'hani bhavati
2.255.22	antarikṣāyatanaṃ vai dvitīyam ahaḥ
2.255.23	astam evāntarikṣaṃ tamassahacayāni rakṣāṃsy agnir vai rakṣasām apahantā rakṣasām evāpahatyai
2.255.24	dīrghatamaso 'rkas tṛtīye 'hani bhavati
2.255.25	jāgato vai dīrghatamaso 'rkaḥ
2.255.26	jāgataṃ tṛtīyam ahaḥ
2.255.27	ahar eva tadrūpeṇa samardhayanti
2.256.1	anvahaṃ sauparṇāni bhavanti svargyāṇi svargasya lokasya samaṣṭyai
2.256.2	tad āhuḥ kṣiprāṇi sāmānīśvaro yajamānaṃ purāyuṣaḥ pramathitoḥ
2.256.3	dve eva kārye patanāyaiveti
2.256.4	saṃ vā enaṃ tat sādhayantīty āhuḥ
2.256.5	ekam eva kāryaṃ samaṣṭyā eveti
2.256.6	kim u ya enaṃ pramathnīyur api sarvāṇy eva kāryāṇi
2.256.7	trirātreṇa vai devā ūrdhvā svargaṃ lokam āyan
2.256.8	sa eṣām asaṃgṛhīto vīvāvṛhyata
2.256.9	taṃ gāyatrapārśveṇaivodastabhnuvan saṃtaninā samatanvan saṃkṛtinā samakurvaṃs triṣandhinā samadadhuḥ śrāyantīyena samaśrīṇann ariṣṭenāriṣṭatām agamayan
2.256.10	tad yad etāni sāmāni bhavanti trirātrasyaivottabdhyai trirātrasya santatyai trirātrasya saṃkṛtyai trirātrasya saṃhityai trirātrasya saṃśrityai trirātrasyāriṣṭatāyai
2.256.11	aiḍaṃ kakubhi svāram uṣṇihi
2.256.12	trirātram evaitan madhyato vyatiṣajanty anavasraṃsāya
2.257.1	ṣaṭ ca vai gāyatrī prathamam ahas saṃpadyate daśa ca stotryāḥ
2.257.2	ṣaṭ ca vai triṣṭubho dvitīyam ahas saṃpadyata ekāṃ ca stotryām
2.257.3	atha yat tṛtīyam ahas tasya dve savane jagatīs saṃpadyate 'nuṣṭubhaḥ
2.257.4	tṛtīyasavanam ekaviṃśaṣ ṣoḍaśī
2.257.5	ṣoḍaśī vai pūrvayor ahnor apitvam aicchata
2.257.6	ṣoḍaśini pūrve 'hanī apitvam aicchetām
2.257.7	tam etābhir ekādaśabhi stotryābhir upasaṃparāitām
2.257.8	sa ānuṣṭubhaṣ ṣoḍaśī samapadyata
2.257.9	sa yo vai ṣoḍaśinaṃ pūrvayor ahnor apitvinaṃ veda ṣoḍaśini pūrve 'hanī apitvinī apitvī ha tatra bhavati yatra kāmayate 'pitvī ha syām iti
2.257.10	tad āhu stomair eva pṛṣṭhyaṃ ṣaḍaham āpnoti saṃpadā chandomān rātryā daśamam ahar iti
2.257.11	sa yavadvādaśāhena dakṣiṇāvatāvarunddhe ya evaṃ veda
2.257.12	athaiṣā sahasratamī tāṃ yad dadyād ricyetānu garbhāś śuṣyeyur yan na dadyād ūnam asya sahasraṃ dattaṃ syāt
2.257.13	kalāṃ cādeyaṃ ca na dadyāt
2.257.14	tan mithunam
2.257.15	tad anu prajāyate
2.257.16	tad āhur adattaṃ vai tathā bhavaty uta vai kalām evānv avajayati
2.257.17	tat tat kalāṃ vānu sahasraṃ iyāt
2.257.18	kalāvānu sahasraṃ tat tad avijñānaṃ datvaivainām adyayā gavā niṣkrīṇīyād iti
2.257.19	tad u vā āhur dattaṃ vai tathā bhavati
2.257.20	gaur itarā gaur itarorṇāsūtrasyaivanām āvikasya yāvad arhantīm manyeta tāvatā niṣkrīṇīyād iti
2.257.21	ūrṇāsūtram u vai goḥ kiñcid iva
2.257.22	dattam asya sahasraṃ bhavati nātmanā ricyate
2.257.23	sa yathā vāgarayā vā rajjvā vā vrajaṃ paritanuyād evam evaitat paśūn parigṛhṇīte 'parāvāpāya
2.257.24	nāsya vittaṃ paropyate ya evaṃ veda
2.258.1	śabali samudro 'sy akṣitir brahmadevī prathamjā ṛtasyaikam akṣaraṃ kṣarasi vibhāvary abhīmān lokān amṛtaṃ duhānā tāṃ tvā vidma sarame dīdyānām akṣitiṃ devebhyo bhāsā tapantīm
2.258.2	tejo 'si śukram asy amṛtam asy annam asi mahad asy eṣāsi mahi tāṃ tvā tathā veda
2.258.3	tasyāṃ tvayy etāṃ dakṣiṇāṃ nidadhe 'kṣitim akṣīyamāṇāṃ śriyaṃ devānāṃ bṛhaj jyotir vasānāṃ prajānāṃ śaciṣṭhām āvṛtam anugeṣam iti
2.258.4	eṣā ha vai śaciṣṭhāvṛd yad asāv ādityaḥ
2.258.5	tasyā ete dve pade ahaś caiva rātriś ca satyaṃ cānṛtaṃ ca
2.258.6	tad dhāsyā etat satyaṃ padaṃ yad ahaḥ
2.258.7	tad etad atyāyu nāma
2.258.8	sa yo hāsya etad atyāyu nāma padaṃ vedāty evānyān prajayā paśubhi śriyā kīrtyāyuṣā bhavati
2.259.1	athāsyā etat pṛśni śabalaṃ padaṃ yad rātriḥ
2.259.2	sa yo hāsya etat pṛśni śabalaṃ padaṃ veda pṛśnir eva prajayā paśubhi śriyā kīrtyāyuṣā bhavati
2.259.3	tad yathāgniṃ dīpyamānam upavājanenopavājayed evam evaitad brāhmaṇa ātmānaṃ saṃśyate satyaṃ vadan
2.259.4	sa satyam eva vadet satyaṃ caret satyaṃ cikīrṣet satyam eva bhavati
2.259.5	uta tv enam anṛtasya kāmo vindej jīvanakāmyā vā strīkāmyā vā narmakāmyā vā sakhikāmyā vā
2.259.6	rātryāṃ vā hainac chāyāyāṃ vā vadet
2.259.7	tathā hainaṃ tan na druṇīte
2.259.8	sve hy enad āyatane vadati
2.259.9	pṛthvī bekura iti
2.259.10	heti hesinī parimanthāditye manas te bhuvo yuvas te yajñasyājyam asi dhīṣṇas tv ṛtusthā manasthā manaso grāmasyāmāviśanābhṛt te 'smi rantir asi ramatir asīme svargasya ūrjasvatī payasvatī śabaly ehy arābhur asmi sikatāḥ puromi vatsā bibharmi sahasramātaraṃ vidma tvā puruṣa tallaka sa na idaṃ brūhi yathedaṃ bhaviṣyati
2.260.1	agne devāṇāṃ hotas tvaṃ devānāṃ hotāsy ahaṃ manuṣyāṇāṃ sa na idaṃ brūhi yathedaṃ bhaviṣyati na sāma samaiti na stotryā no me lokās saṃkrāmanti varīyān yajamānasya loko bhavati
2.260.2	yat sāma sameyād yat stotryo yad ime lokās saṃkrāmeyur aṃhīyān yajamānasya loka syāt
2.260.3	gāyatraṃ samaiti
2.260.4	prāṇo vai gāyatram
2.260.5	sarvatra hy eva prāṇaḥ samaiti
2.260.6	yajñāyajñīyaṃ samaiti
2.260.7	vāg vai yajñāyajñīyam
2.260.8	sarvatra hy eva vāk ca prāṇaś ca sametaḥ
2.260.9	dve sāmanī sameto dvipād yajamānaḥ pratiṣṭhityai
2.260.10	pratitiṣṭhati ya evaṃ veda
2.261.1	prajāpatir vāvedam agra āsīt
2.261.2	so 'kāmayata bahuḥ syāṃ prajāyeya bhūmānaṃ gaccheyam iti
2.261.3	so 'śocat
2.261.4	so 'tapyata
2.261.5	taṃ śocantaṃ tapyamānaṃ prāṇā abhyavadan vayaṃ vā imaṃ yajñam adṛśma tena tvā yājayāmeti
2.261.6	so 'bravīt taṃ katham adrāṣṭa katamam adrāṣṭeti
2.261.7	te 'bruvann āśrāvayāstu śrauṣaṭ
2.261.8	yajaye yajāmahe
2.261.9	vauṣaḍ ity etam adṛśmeti
2.261.10	so 'ved adṛśan vā iti
2.261.11	yat pañcāsan pāṅkto yajñaḥ
2.261.12	tenāved adṛśan vā iti
2.261.13	teṣām u yat pañcānāṃ satāṃ saptadaśākṣarāṇy āsan saptadaśaḥ prajāpatiḥ prājāpatyo yajñaḥ
2.261.14	teno evāved adṛśan vāveti
2.261.15	so 'bravīt te kena hoṣyāmaḥ kasmin hoṣyāma iti
2.261.16	te 'bruvaṃs tavaiva vapām utkhidya tāṃ tavaiva hṛdaye 'gnau sarvahutāṃ hoṣyāma iti
2.261.17	te prajāpater eva vapām udakhidan
2.261.18	vācam eva teṣāṃ prāṇa evāśrāvayad apānaḥ pratyāśrāvayat
2.261.19	mana eva hotāsīt
2.261.20	prajāpatir eva caturtho brahmā dakṣiṇata āsta
2.261.21	tāṃ prajāpater eva hṛdaye 'gnau sarvahutāṃ ajuhavuḥ
2.261.22	tāṃ yad avapaṃs tad vapāyai vapātvam
2.261.23	yad vo enāṃ tad ajuhavus tad enām avapan
2.261.24	tasmād u ha vaptavyam eva
2.261.25	uptād dhy evedaṃ sarvaṃ jāyate / tasyai hutāyā ajaḥ
2.262.1	śveto lomaśas tūparo lapsugy anyatodaṃś catuṣpād ajāyata
2.262.2	tasmin sarvāṇi rūpāṇi paryapaśyan
2.262.3	te 'bruvann imāni vā asmin sarvāṇi rūpāṇi
2.262.4	etemam evālabhāmahā iti
2.262.5	te tam ālabhanta
2.262.6	teṣāṃ prāṇa evāśrāvayad apānaḥ pratyāśrāvayat
2.262.7	mana eva hotāsīt
2.262.8	prajāpatir eva caturtho brahmā dakṣiṇata āsta
2.262.9	taṃ prajāpater eva hṛdaye 'gnau sarvahutaṃ ajuhavuḥ
2.262.10	tasmād dhutād agnir devatājāyata
2.262.11	tad ṛco vedaḥ
2.262.12	anu vāyur devatājāyata
2.262.13	tad yajūṃṣi vedaḥ
2.262.14	anv ādityo devatājāyata
2.262.15	tat sāmāni vedaḥ
2.262.16	anv ete ca trayo devānāṃ śreṣṭhā ajāyantaitāś ca tisro viyāḥ
2.262.17	śaśvad dhaitāvad eva prajāpatinā sṛṣṭam
2.262.18	athaitābhir eva devatābhir idam itarat sarvam
2.262.19	te 'bruvan yena naḥ pitā prajāpatir yajñeneṣṭvārātsīt tena yajāmahā iti
2.262.20	te tam āharanta
2.262.21	teṣāṃ vāyur evāśrāvayad ādityaḥ pratyāśrāvayat
2.262.22	agnir eva hotāsīt
2.262.23	prajāpatir eva candramāś caturtho brahmā dakṣiṇata āsta
2.263.1	ta eva caturhotāram āsata
2.263.2	ete ha vāva caturhotāro yān imān āhuś caturhotṝn
2.263.3	teṣāṃ sahasratamyām āhutyāṃ gaur ājāyata
2.263.4	tasyāṃ sarvān bhogān paryapaśyan ye ke ca gavi bhogās tān
2.263.5	te 'bruvann ime vā asyāṃ sarve bhogāḥ
2.263.6	etemām eva pra ṇo janayeti bravāmeti
2.263.7	tām abruvan pra ṇo janayeti
2.263.8	sā trayastriṃśataṃ ca trīṇi ca śatāny agnaye prājanayat
2.263.9	trayastriṃśataṃ ca trīṇi ca śatāni vāyave prājanayat
2.263.10	trayastriṃśataṃ ca trīṇi ca śatāni ādityāya prājanayat
2.263.11	tat sahasram abhavat
2.263.12	saiva sahasratamī
2.263.13	tāṃ punar ājāyata
2.263.14	sa yo haivaṃ vidvān gā rakṣate pra haivāsya sahasram āpnuvanti
2.263.15	tasmād u haivaṃvidā rakṣitavyā eva gāvaḥ
2.263.16	te 'bruvann alaṃ vai tasmai smo yan nānāśo viparetya yajamānā āsīmahy eta nānāśo viparetya yajamānā āsāmahā iti
2.263.17	te nānāśo viparetya yajamānā āsata
2.263.18	te naiva śreyāṃso 'bhavan na pāpīyāṃsaḥ
2.263.19	te 'bruvan na vai śreyāṃso 'bhūma na pāpīyāṃsaḥ
2.263.20	eta sahasreṇa yajāmahā iti
2.264.1	tat sārdhaṃ sahasraṃ samākurvan
2.264.2	tad eṣāṃ sahasraṃ saṃkhyāna ekasyai gor nodabhavat
2.264.3	te 'bruvan prajāpatim evemāṃ sahasratamīṃ yācāmahā iti
2.264.4	te prajāpatim eva tāṃ sahasratamīm ayācanta
2.264.5	sa prajāpatir aikṣata yady ebhyaḥ pradāsyāmi rekṣye yady ebhyo na pradāsyāmy ūnam eṣāṃ sahasraṃ bhaviṣyati
2.264.6	haintainān sahaivānayābhyupayānīti
2.264.7	tān abravīt sahaiva vo 'ham anayābhyupayānīti
2.264.8	tatheti
2.264.9	tāṃs tayaiva sahābhyupait
2.264.10	ta etaṃ trirātraṃ yajñam apaśyat
2.264.11	tam āharanta
2.264.12	so 'bravīt samenā3nena yajñena yakṣāmahā3 asamenā3 iti
2.264.13	samenety abruvan
2.264.14	yat samenety abruvan sama eva tad varṣam akurvata same rāṣṭraṃ saṃjñāṃ eva tad akurvata
2.264.15	atha yad avakṣyann asamenety asama eva varṣam abhaviṣyad asame rāṣṭram asaṃjñābhaviṣyat
2.264.16	te kena sameṣyāma iti
2.264.17	yajñāyajñīyeneti
2.264.18	tasmād yajñāyajñīyenaiva saṃyanti
2.264.19	vāg vai yajñāyajñīyam
2.264.20	vāg ime lokāḥ
2.264.21	vācaiva tad vācam ārohan
2.264.22	te trayastriṃśataṃ ca trīṇi ca śatāni prathame 'hann adaduḥ
2.264.23	tenāsmin loke 'gnir arādhnot
2.264.24	trayastriṃśataṃ ca trīṇi ca śatāni dvitīye 'hann adaduḥ
2.264.25	tenāsmin antarikṣe loke vāyur arādhnot
2.264.26	trayastriṃśataṃ ca trīṇi ca śatāni tṛtīye 'hann adaduḥ
2.264.27	tenāmuṣmin loka ādityo 'rādhnot
2.264.28	sa yo haivaṃ vidvān etena yajñakratunā yajata etāsu caiva devatāsv ṛdhnoty etāṃś ca lokān āpnoti
2.265.1	sā yā sahasratamy āsa vidyud dhaiva sā bhūtvā prajāpatiṃ viveśa
2.265.2	tad eṣābhyanūcyate
2.265.3	ayaṃ sa śiṅkte yena gaur abhīvṛtā mimāti māyuṃ dhvasanāv adhi śritā
2.265.4	sā cittibhir ni hi cakāra martyaṃ vidyud bhavantī prati vavrim auhata
2.265.5	iti
2.265.6	imāṃ haiva gāṃ rūpaṃ pratyuhya vidyud eva bhūtvā punaḥ prajāpatiṃ praviveśa
2.265.7	saiṣā vidyut sā yad etat stanayati dadadadadadeti
2.265.8	dadāni dadānīti haiva tat prajābhyo vṛṣṭim annādyaṃ prayacchati
2.265.9	prāsmā eṣā devatā vṛṣṭim annādyaṃ yacchati ya evaṃ veda
2.266.1	athaiṣo 'śvamedhaḥ
2.266.2	prajananakāmo haitena yajeta
2.266.3	prajāpatir vā akāmayata bahuḥ prajayā paśubhiḥ prajāyeya vīmān lokān āpnuyām avendriyaṃ vīryaṃ rundhīyeti
2.266.4	sa etaṃ yajñam apaśyat
2.266.5	tam āharat
2.266.6	tenāyajata
2.266.7	tato vai sa bahuḥ prajayā paśubhiḥ prājāyata vīmān lokān āpnod avendriyaṃ vīryam arunddha
2.266.8	sa yaḥ kāmayeta bahuḥ prajayā paśubhiḥ prajāyeya vīmān lokān āpnuyām avendriyaṃ vīryaṃ rundhīyeti sa etena yajeta
2.266.9	bahur eva prajayā paśubhiḥ prajāyate vīmān lokān āpnoty avendriyaṃ vīryaṃ runddhe
2.266.10	sa vā eṣa vīryam eva yajñaḥ
2.266.11	yarhi vā etena purejire sarvam eva vīryavad āsa ṛṣir ha sma mantrakṛd brāhmaṇa ājāyate 'tivyādhī rājanyaś śūraḥ poṣayiṣṇur vaiśyo rayimān utthātā śūdro dakṣaḥ karmakartā kalyāṇya striyaḥ pativratāḥ
2.266.12	akṛṣṭapacyaṃ ha sma dhānyaṃ pacyate
2.266.13	api ha smaiko vrīhipātraḥ pakvaḥ kulāyālaṃ bhavati
2.266.14	tathā payasvad dha tarhi sarvam evāsa
2.266.15	api ha smāraṇye vīryāṇy upajāyante 'ghalās siṃhā aghalāś śārdūlā aghalā ṛkṣā ṛkṣīkā aghalā ahayo 'jagarāḥ
2.266.16	puruṣavyāghrā ha smāraṇyeṣv ādadānās tiṣṭhanti
2.266.17	api ha smaikaḥ śiṃśumāro bahūni tīrthāni gopāyati
2.266.18	vīryeṇa ha vāva te tat tathāsuḥ
2.267.1	tasya vā etasya lalāṭād eva siṃho 'jāyatoraso 'dhi śārdūla udarād dvīpy akṣībhyām apāṣṭhihau karṇābhyām aśvakarṇau kesarebhya ṛkṣā ṛkṣīkā lomabhyo dūrvā anūkāc chiṃśumāro vālebhyo 'śvavālāḥ sakthibhyāṃ krauñcāv āṇḍābhyāṃ varāhau vaktrābhyām cakravākau vaniṣṭhor udro gudābhyo 'hayo 'jagarāḥ kuṣṭhikābhyo vartakāḥ śaphebhyaḥ śalyakāḥ śakṛtpiṇḍebhyaḥ kūśmā ūvadhyād urvāru taṃtisantadūlaḥ śyāmāko lohitakam ity etat kṣudram annādyam upajajñe
2.268.1	tad āhur yaḥkathaṃ sa ālabhya iti
2.268.2	ya eva dūre śrutas sa ālabhya ity āhuḥ
2.268.3	vīryeṇa vai sa śrutaḥ
2.268.4	vīryam eṣa yajña iti
2.268.5	atho āhur ya eva yugyayor vahīyān sa ālabhya iti
2.268.6	vīryeṇa ha vai sa tayor vahīyān
2.268.7	vīryam eṣa yajña iti
2.268.8	tasmin ha śaunakaś ca kāpeyo 'bhipratāraṇaś ca samūdāte yaḥkathaṃrūpas sa ālabhya iti
2.268.9	tau ha kṛṣṇapiśaṅge saṃpādayāṃ cakratuḥ
2.268.10	yasya śvetasya sataḥ kṛṣṇam asti kṛṣṇasya vā sata śvetaṃ sa eva saḥ prajāpatinyaṅgaḥ
2.268.11	prajāpater akṣy aśvayat
2.268.12	tat parāpatat
2.268.13	tad apaḥ prāviśat
2.268.14	tato 'śvas samabhavat
2.268.15	yad aśvayat tasmād aśvaḥ
2.268.16	yac chvayathos samabhavat tasmāt pūtir yad apaḥ prāviśat tasmāc chvetanaḥ
2.268.17	śvetasya vā vai sato 'kṣṇaḥ kṛṣṇam asti kṛṣṇasya vā sata śvetam
2.268.18	sa eva sa prajāpatinyaṅgaḥ
2.268.19	tam etad ālabhante
2.269.1	tena haitena mauṇḍibha udanyur īja udanyūnāṃ rājā
2.269.2	tad dha yavakrīḥ saumastambir āstāvaṃ prati niṣasāda
2.269.3	tasya hāyaṃ pūṣā rayir bhaga ity etāḥ pratipadaś cakruḥ
2.269.4	sa hovāca chaṃbaṇ māsthā mauṇḍibhāpa prāṇān arātsīr iti
2.269.5	eṣa ha tarhy anuvyāhāra āsa
2.269.6	atha ha mauṇḍibha udanyus trayyai vidyāyai kassavita āsa
2.269.7	sa hovācasaṃvṛhata me sadohavirdhāne mṛdā me grahān saṃdihya nidhatta
2.269.8	yarhy ayaṃ brāhmaṇo 'nuvyāhārī martā tarhi yaṣṭāsa iti
2.269.9	tasya ha mṛdā grahān saṃdihya nidadhuḥ
2.269.10	atha ha yavakrīḥ saumastaṃbis tejasvī brahmavarcasy āsa
2.269.11	sa ha sma yām acchābrūte yā ha smainaṃ kāmayate mriyate ha sma
2.269.12	yo ha smainaṃ na kāmayate mriyata u eva
2.269.13	sa ha yajñavacaso rājastaṃbāyanasya jāyām acchoce
2.269.14	sā hekṣāṃ cakre yadi vā enaṃ kāmayiṣye yadi ca na mariṣyaty eva syā
2.269.15	hantainaṃ kāmayai
2.269.16	brāhmaṇasya cit syā priyaṃ kṛtvā mriyatād iti
2.269.17	taṃ hovācādas tiṣṭha
2.269.18	atha tvābhyeṣyāma iti
2.270.1	tāṃ hālaṃkurvāṇāṃ rudatīṃ patir ājagāma
2.270.2	tāṃ hovāca kim alaṃkuruṣe kiṃ rodiṣīti
2.270.3	sā hovāca mariṣyasi hīty ātmānam evaitat kṛpaye
2.270.4	yavakrīr vai tyām acchāvocateti
2.270.5	sa hovācājyam ata āharateti
2.270.6	tad dha pavitrābhyām utpūya juhavāṃ cakāra
2.270.7	yā no adya trāyāti bhāradvājasya saṃskṛtā
2.270.8	preṇīm agnipriyām agne tāṃ mahyam ā vaha svāhā
2.270.9	iti
2.270.10	tasyai hāyaḥkūṭahastaṃ gandharvam īrṣyum utthāpayāṃ cakāra
2.270.11	tam hovācāsau te jāyā yavakriyam abhyagāt
2.270.12	tad ihīti
2.270.13	tasyai hāyatyā upatastāra
2.270.14	sā ha siṣmiye
2.270.15	sa hovāca nāha kila te strike smetavyam
2.270.16	atha smayasa iti
2.270.17	kathā heti
2.270.18	mariṣyasi hīti
2.270.19	sā ha pādaṃ pragṛhṇaty uvāca na khalu tvaṃ puruṣetthaṃpadīṃ striyaṃ peciṣa iti
2.270.20	lomaśau hāsyā adhastāt pādāv āsatuḥ
2.270.21	saṃnipannau vā hāsaṃnipannau vāsatuḥ
2.270.22	atha hedam evāyaḥkūṭahasto gandharvo 'bhivicakrame
2.270.23	sa hovāca namas te 'stu
2.270.24	kāsya prāyaścittir iti
2.271.1	asti vā na veti hovāca
2.271.2	yad eva te kiṃ ca pitu svaṃ tasya sarvasya purā sūryasyodetoś śiraś chinddhi
2.271.3	sā vaiva sā vā neti
2.271.4	sa ha tathā chettum upacakrame
2.271.5	te hocur adṛpad yavakrīr vibadhnāmeti
2.271.6	neti ha pitovāca
2.271.7	deveṣito vai me putraḥ karoti
2.271.8	eṣa eva tad veda yad atra śreya iti
2.271.9	tad dha badhiro grāme takṣā pratiṣidhyamānaṃ na śuśrāva
2.271.10	tasya ha ghnan pareyāya
2.271.11	sa ha ko nu no janas tṛṇeḍhīti
2.271.12	sa evāsya prajaghānety eke
2.271.13	ghnantam evainaṃ sūryo 'bhyudiyāya
2.271.14	tasyodite sa eva gandharvaḥ prajaghānety eke
2.271.15	yathā ha tu mamāra tathāsa
2.271.16	śaśvad dhāsya sa eva gandharvaḥ prajaghāna
2.272.1	tad u ha mauṇḍibho 'nubudhyovāca saṃminuta me sadohavidhāne yājayata mā brāhmaṇāḥ
2.272.2	amṛta ha vai sa brāhmaṇo 'nuvyāhārīti
2.272.3	tasya ha tathā cakruḥ
2.272.4	tad u ha saumastambir anubudhyājagāma
2.272.5	sa ha tathaivāstāvaṃ pratiniṣasāda
2.272.6	tasya hāyaṃ pūṣā rayir bhaga ity etā eva pratipadaś cakruḥ
2.272.7	sa hovāca na vai kilāyaṃ rājanyabandhur imaṃ yajñakratuṃ vidāṃ cakāra
2.272.8	na vai kila me 'nenoktena putram avadhīt
2.272.9	etāvad vāva kila tyasya putrasyāyur abhūd iti
2.272.10	taṃ ha tac chaśāpa mariṣyaty ahāyaṃ rājanyabandhuḥ paro ime mauṇḍibhā bhaviṣyantīti
2.272.11	ta ete parābhūtā gotamā bruvāṇāś caranti
2.272.12	tasya vā etasya tarat sa mandī dhāvatīty eva pratipado bhavanti taradvatīḥ
2.272.13	tasmād aśvo 'dhvānaṃ tariṣṭaḥ
2.272.14	dhāvadvatīr bhavanti
2.272.15	tasmād aśvo 'dhvānaṃ dhāvan samaśnute
2.272.16	samayy ekaṃ padaṃ bhavati
2.272.17	tasmād aśva ekaikaṃ pādam udaṅkaṃ tiṣṭhati
2.273.1	tasya catasṛṣu bahiṣpavamānaṃ bhavati
2.273.2	catuṣpādā vā aśvāḥ santaś catuśśaphāḥ
2.273.3	te ye catuṣpādāḥ paśavaś catuśśaphās tān evaitenāvarunddhe
2.273.4	aṣṭāsvaṣṭāsv ājyāni
2.273.5	aṣṭāśaphā vai paśavaḥ
2.273.6	te ye 'ṣṭāśaphāḥ paśavas tān evaitenāvarunddhe
2.273.7	dvādaśo mādhyaṃdinaḥ
2.273.8	dvādaśākṣarā vai jagatī
2.273.9	paśavo jagatī
2.273.10	yat kṣudraṃ paśūnāṃ taj jāgatam
2.273.11	tad evaitenāvarunddhe
2.273.12	saviṃśa ārbhavaḥ pavamānaḥ
2.273.13	dve vā ete daśadaśinyau virājau yad viṃśatiḥ
2.273.14	viṃśatipratiṣṭhānā vai paśavo vairājāḥ
2.273.15	te ye viṃśatipratiṣṭhānāḥ paśavo vairājās tān evaitenāvarunddhe
2.273.16	atha caturviṃśam agniṣṭomasāma
2.273.17	catuṣpādā vai paśavo vairājāḥ
2.273.18	te ye catuṣpādāḥ paśavo vairājās tān evaitenāvarunddhe
2.273.19	atho caturviṃśatyardhamāsas saṃvatsaraḥ / saṃvatsareṇaivainat
2.274.1	tat parigṛhyaitasmin dvitīye 'hann ālabhante
2.274.2	tad etad ekaviṃśaṃ dvitīyam ahar bhavaty ekastomam
2.274.3	dvādaśa māsāḥ pañcartavas traya ime lokā asāv āditya ekaviṃśaḥ
2.274.4	yathā ha vai dṛḍhā methī nihataivam ekavīṃśa stomānām
2.274.5	tasminn etān paśūn ālabhante hastinaṃ paramaṃ pluṣim avamam
2.274.6	tān paryagnikṛtvāikān labhanta ud ekān sṛjante
2.274.7	tasya mahānāmnyaḥ pṛṣṭhaṃ bhavanti
2.274.8	no hy etān anyan mahānāmnībhyaḥ pṛṣṭhaṃ paśūn udyantum arhati
2.274.9	tās saptapadā bhavanti sapta vai grāmyāḥ paśavo grāmyāṇām eva paśūnām avaruddhyai
2.274.10	ati saptamaṃ padaṃ bhavaty āraṇyānām eva paśūnām avaruddhyai
2.274.11	tasya pārthuraśmaṃ brahmasāma bhavaty athakāreṇa samṛddham
2.274.12	athag athag itīva hy aśvo dhāvati
2.274.13	atho pṛthur vāva raśmir aśvaṃ yantuṃ arhati
2.274.14	tad u pāṅktaṃ bhavati
2.274.15	pāṅktaṃ hi mahānāmnīnāṃ brahmasāma
2.274.16	tasyaikaviṃśatir yūpā bhavanty ekaviṃśatyaratnayaḥ
2.274.17	no hy etān anekaviṃśatir yūpāḥ paśūn udyantum arhanti
2.274.18	ṣaḍ bailvā dvādaśa khādirāḥ pautudrāvāv abhito 'gner vā etac charīraṃ yat pūtudru rājjudāla ekaviṃśatiḥ
2.274.19	so 'gniṣṭhaḥ
2.274.20	prajāpatir vā eṣa vṛkṣāṇāṃ yad rājjudālaḥ
2.274.21	tasya yāni phalāni śiśnāny eva tāni
2.274.22	atha ya śleṣmā reta eva tat
2.274.23	prajāpatir vai pitā ādityaḥ putraḥ
2.274.24	sarvastomo 'tirātro bhavati sarveṣāṃ lokānām abhijityā abhikrāntyai
2.274.25	sarvaṃ hīdaṃ stomā eva
2.274.26	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.275.1	athaiṣa govinataś chandomapavamānaḥ
2.275.2	paśukāmo haitena yajeta
2.275.3	tasyobhaye stomā bhavanty ayujaś ca yugmantaś ca tad ye ha vā ayuja stomās tān grāmyāḥ paśavo 'nv atha ye yugmantas tān āraṇyāḥ
2.275.4	paśavo vai chandomāḥ
2.275.5	sa yo haivaṃ vidvāñ chandomapavamānena yajeta ubhayān eva paśūn avarunddhe ye ca grāmyā ye cāraṇyāḥ
2.275.6	athaitad ekaviṃśapṛṣṭhaṃ dvitīyam ahar bhavati
2.275.7	yaivāsāv ekaviṃśasya praśaṃsā na upāptāsad iti
2.275.8	tad evaitasya brāhmaṇam
2.275.9	tasminn etam aśvaṃ medhyam ālabhante
2.275.10	yad v evaitad ekaviṃśapṛṣṭhaṃ tasmād govinataḥ
2.275.11	trayastriṃśaṃ punarabhyāvarti tṛtīyasyāhno bhavati
2.275.12	trayastriṃsad vai devatās trayastriṃśad devalokāḥ
2.275.13	tān evaitad antata āptvābhyārohanti
2.275.14	atha yasyaitasya pañcadaśo 'gniṣṭomaḥ pañcadaśa ukthyaḥ pañcadaśo 'tirātra iti
2.275.15	kṣatrakāmo haitena yajeta
2.275.16	kṣatram aśvaḥ kṣatraṃ pañcadaśaḥ kṣatraṃ yajñaḥ
2.275.17	eṣa tat tatsalakṣma kriyate
2.275.18	tena haitenarṣabho yājñatura īje śvaitno rājaikarāṭkāmaḥ
2.275.19	sa heṣṭvaivaikarāḍ āsa śvitnānām
2.275.20	sa ya śrīkāma syāt sa etena yajeta
2.275.21	kṣatraṃ śrīḥ
2.275.22	kṣatrayajña eṣaḥ
2.275.23	aśnute śriyam
2.276.1	atha yasyaitasya trivṛd ahaḥ pañcadaśī rātris trivṛd ahaḥ pañcadaśī rātris trivṛd ahaḥ pañcadaśī rātri svargakāmo heitena yajeta
2.276.2	datvaś ca ha sautemanaso mitravic ca daṃṣṭradyumnas tau ha pratidarśasya vaibhāvatasya śvaitnasya rājño brahmacāriṇāv āsatuḥ
2.276.3	tayor ha mitravid daṃṣṭradyumna ācāryakarma cakāra
2.276.4	gā ha sma rakṣati
2.276.5	atha hetaro 'dhyāyam eva cacāra
2.276.6	tau ha sma sāyaṃ samāgatyānyonyam āhatur āhara somyānūkte hastaṃ nidhāsyāva āhara somya sucarite hastaṃ nidhāsyāva iti
2.276.7	atha ha datvaṃ sautemanasam ācāryo 'nuśaśāsa
2.276.8	tau ha sāyaṃ samāgatyānyonyam āhatur āhara somyānūkte hastaṃ nidhāsyāva āhara somya sucarite hastaṃ nidhāsyāva iti
2.276.9	neti hovāca
2.276.10	ati vā ahaṃ tvad amukṣy ācāryapraśiṣṭo vā aham asmīti
2.276.11	sa ha tāṃ rātrim apriyaviddha uvāsa
2.276.12	śvo ha bhūte gā anviyāya
2.276.13	taṃ ha gaur īkṣitvaiva vijajñāv apriyaṃ vā asyeti
2.277.1	sā hovāca veda vai yat te 'priyam
2.277.2	mā te 'priyaṃ bhūt
2.277.3	ehy ahaṃ tubhyaṃ devayānaṃ panthānaṃ vakṣyāmīti
2.277.4	tatheti
2.277.5	taṃ hāsmā uvāca
2.277.6	tau ha sāyaṃ samājagmatuḥ
2.277.7	sa hovāca datvehīdam ācāryapraśiṣṭo brūṣe
2.277.8	paśyasi tvaṃ devayānaṃ panthānam iti
2.277.9	neti hovāca
2.277.10	atha vā ahaṃ paśyāmīti
2.277.11	taṃ vai me brūhīti
2.277.12	tatheti
2.277.13	taṃ hāsmā uvāca
2.277.14	tasmād u ha rājanyabandhur eva brāhmaṇāt suhṛdayataraḥ
2.277.15	sa ha datvaḥ sautemanasa uvāca paśyasi vai tvaṃ devayānaṃ panthānam ehi svargaṃ lokam ayāveti
2.278.1	neti hovāca
2.278.2	dānena vā vai śrameṇa vaitaṃ prajānann eti
2.278.3	hanta nu dadāva vā śrāmyāva veti
2.278.4	sa ha mitravid daṃṣṭradyumno goāyurbhyām eva saṃvatsaram iyāya
2.278.5	sa hopariṣṭād eva saṃvatsarasya svargaṃ lokam iyāya
2.278.6	atha ha datvas sautemanasa etenaiva trirātreṇeṣṭvā svargaṃ lokam iyāya
2.278.7	tena haiteneṣṭvaiva svargaṃ lokam eti
2.278.8	eteno eva hiraṇyadan veda īje dvandvakāmaḥ
2.278.9	yad idam goaśvaṃ hastihiraṇyam ajāvikaṃ vrīhiyavās tilamāṣā iti tad dhāsya bahv āsa
2.278.10	sa yo haivaṃ vidvān etena dvandvakāmo yajate bahu haivāsyaitad bhavati
2.279.1	athaiṣo 'ntarvasuḥ
2.279.2	khaṇḍikaś ca haudbhāriḥ keśī ca dārbhyaḥ pāñcāleṣu paspṛdhāte
2.279.3	sa ha khaṇḍikaḥ keśinam abhibabhūva
2.279.4	sa ha keśī khaṇḍikena nibāḍha uccaiḥśravasaṃ kauvayeyaṃ jagāma kauravyaṃ rājānaṃ mātur bhrātaram
2.279.5	taṃ hovāca yajñaṃ me vidhehīti
2.279.6	tatheti hovāca
2.279.7	kathaṃ te vidhāsyāmi
2.279.8	yathāsmin loka ṛdhnotī3 yathāho amuṣmī3n iti
2.279.9	yathāsminn iti hovāca
2.279.10	sa hovācota nu sa yajñaṃ pṛcchati yo yajñassahayaṃ na vedeti
2.279.11	kathā heti
2.279.12	amuṣmai hy eva lokāya yajño nāsmā iti
2.279.13	neti hovāca
2.279.14	khaṇḍiko vai tyam audbhārir abhyabhūt
2.279.15	sa yathā tam abhibhavāny evaṃ me vidhehīti
2.279.16	tasmā etam antarvasuṃ vidadhau
2.279.17	sarvastomo 'gniṣṭomaḥ
2.279.18	itaūrdhvachandomavidhaṃ madhyamam ahaś caturviṃśaṃ prātassavanaṃ catuścatvāriṃśaṃ mādhyaṃdinaṃ savanam aṣṭācatvāriṃśaṃ tṛtīyasavanam
2.279.19	sarvastomo 'tirātraḥ parastāt pratyaṅ
2.279.20	brahma vai caturviṃśaḥ kṣatraṃ catuścatvāriṃśo viḍ aṣṭācatvāriṃśaḥ
2.279.21	saṃvatsaro vai sarvastomaḥ
2.279.22	etābhyām eva sarvastomābhyām etāṃ trayīṃ viśaṃ parigṛhyātman dadhe
2.279.23	tasyai ha śriyaṃ jagāma
2.280.1	tato vai sa khaṇḍikaṃ nissārayāṃ cakāra
2.280.2	tato vai keśī dārbhyo 'bhavat parā khaṇḍikaḥ
2.280.3	bhavaty ātmanā parāsya dviṣan bhrātṛvyo bhavati ya evaṃ veda
2.280.4	sa ya śrīkāma syāt sa etena yajeta
2.280.5	etābhyām eva sarvastomābhyām etāṃ trayīṃ viśaṃ parigṛhyātman dhatte
2.280.6	tasyai ha śriyaṃ gacchati
2.280.7	athaiṣa parākaḥ
2.280.8	svargakāmo haitena yajeta
2.280.9	tasya parāñcy eva stotrāṇi bhavanty parāañci śastrāṇi parāñci pṛṣṭhāni parācīr viṣṭutayaḥ parāṅ eva sarvo bhavati
2.280.10	tena haitenoccaiḥśravāḥ kauveyāya īje sthaviro rājā kauravyaḥ
2.280.11	sa heṣṭvaiva svargaṃ lokam iyāya
2.280.12	tena haiteneṣṭvaiva svargaṃ lokam eti
2.280.13	atha yasyaitasya jyotir agniṣṭomo jyotir ukthyo jyotir atirātra iti brahmavarcasakāmo haitena yajeta
2.280.14	jyotir iva ha vai sa bhāti yo brahmavarcasam ṛdhnoti
2.280.15	ṛdhnoti hainena brahmavarcasaṃ brahmavarcasī bhavati
2.280.16	atha yasyaitasya saptadaśo 'gniṣṭomas saptadaśa ukthyas saptadaśo 'tirātra iti prajāpater aśvamedhaḥ
2.280.17	prajananakāmo haitena yajeta
2.280.18	atha yasyaitasyakaviṃśo 'gniṣṭoma ekaviṃśa ukthya ekaviṃśo 'tirātra ity ādityasyāśvamedhaḥ
2.280.19	svargakāmo haitena yajeta
2.281.1	athaite catūrātrāḥ
2.281.2	atrir vā akāmayata catvāro me vīrā ājāyerann iti
2.281.3	sa etaṃ catūrātraṃ yajñam apaśyat
2.281.4	tam āharat
2.281.5	tenāyajata
2.281.6	tato vai tasya catvāro vīrā ājāyanta
2.281.7	asya catvāro vīrā ājāyante ya evaṃ veda
2.281.8	atryṛṣayo vā akāmayanta catvāraś catvāro no vīrā ājāyerann iti
2.281.9	ta etaṃ catūrātraṃ yajñam apaśyan
2.281.10	tam āharan
2.281.11	tenāyajanta
2.281.12	tato vai teṣāṃ catvāraś catvāro vīrā ājāyanta asya catvāraś catvāro vīrā ājāyante ya evaṃ veda
2.281.13	ā caturaṃ ha khalu vai mithunaṃ prajananaṃ mithunaṃ parācīnam
2.281.14	ekaś ca vā ekā ca dvau ca dve ca trayaś ca tisraś ca catvāraś ca catasraś ca etad vā ā caturaṃ mithunaṃ prajananam
2.281.15	na ha vai pañca ca pañca ceti nāma santi
2.281.16	tad yan mithunaṃ prajananaṃ tan mā prajanayād iti
2.281.17	tasya caturviṃśāḥ pavamānā bhavanti caturviṃśatyardhamāsas saṃvatsaraḥ
2.281.18	saṃvatsaraḥ prajananaṃ sa mā prajanayād iti
2.281.19	tasyobhe bṛhadrathantare sāmanī bhavataḥ
2.281.20	etad vai daivyaṃ mithunaṃ prajananaṃ yad ubhe bṛhadrathantare
2.281.21	tad yad daivyaṃ mithunaṃ prajananaṃ tan mā prajanayād iti
2.281.22	tasyobhaye stomā bhavanty ayujaś ca yugmantaś ca
2.281.23	etad vai daivyaṃ mithunaṃ prajananaṃ yad ubhaye stomāḥ
2.281.24	tad yad daivyaṃ mithunaṃ prajananaṃ tan mā prajanayād iti
2.282.1	ayujaś ca uttare stomā bhavanti
2.282.2	ṛtavo vā ayujaḥ
2.282.3	ṛtavo vā idaṃ sarvaṃ prajanayanti
2.282.4	te ya idaṃ sarvaṃ prajanayanti te mā prajanayān iti
2.282.5	ahno 'hna stomam utsṛjamānā yanti
2.282.6	ahno 'hna stomam abhyupāharante
2.282.7	vīro vā eṣa yat stomaḥ
2.282.8	ahno 'hna eva tad vīryaṃ prajanayanto yanty ahno 'hno vīryam abhyupāharante 'kṣareṇākṣareṇotkrāmanto yanti
2.282.9	ekākṣaraṇidhanaṃ prathame 'hani bhavati dvyakṣaraṇidhanaṃ dvitīye tryakṣaraṇidhanaṃ tṛtīye caturakṣaraṇidhanaṃ caturthe 'kṣareṣṭhā vīro 'sad akṣareṣṭhā vīro 'sad iti
2.282.10	nānāgniṣṭomasāmāni bhavanti vīrāṇām eva nānāvīryatāyai
2.282.11	na ha vai sa vīro yo 'nyasya vīryam anu vīraḥ
2.282.12	sa ha vāva vīro ya ātmana eva vīryam anu vīraḥ
2.282.13	tad yan nānāgniṣṭomasāmāni bhavanti vīrāṇām eva nānāvīryatāyai
2.283.1	tad āhur yajñāyajñīyam evāhno 'hno 'gniṣṭomasāma kuryuḥ
2.283.2	jyaiṣṭhyaṃ vai yajñāyajñīyam
2.283.3	jyaiṣṭhyād vīro na cyavātā iti
2.283.4	tad yat samāni stotrāṇi syus samāvaccha eva vīryam aśnuvīran
2.283.5	yad viṣamāṇi jyeṣṭheṣv evaikadhā vīryaṃ dadhyuḥ
2.283.6	tad yat samāḥ pavamānā bhavanti samāvaccha eva tad vīryam aśnuvate
2.283.7	atha yad uttarair stotrair utkrāmanto yanti jyeṣṭheṣv eva tad bhūyo vīryaṃ dadhato yanti
2.283.8	dvirātro ha khalu vā eṣa tāyate
2.283.9	yo bṛhadrathantarābhyām abhi tvā vṛṣabhā suta ity etāsu tṛtīye 'hani rathantaraṃ pṛṣṭhaṃ kuryuḥ
2.283.10	tad yad abhi tveti tena rathantarasya rūpān na yanti
2.283.11	gāyatryāyātayāmnyā tṛtīyam ahas tāyate
2.283.12	kas tam indra tvāvasav iti maitrāvaruṇasāma
2.283.13	tāsām ihākṣarāṇi saṃpadyante
2.283.14	yā gāyatryo gāyatryas tā yāḥ kakubhaḥ kakubhas tā yā bṛhatyo bṛhatyas tāḥ
2.283.15	yathāyatanaṃ chandāṃsi yujyante
2.283.16	gāyatryā vai prathamam ahas tāyate triṣṭubhā dvitīyaṃ jagatyā tṛtīyam anuṣṭubhā caturtham
2.283.17	taṃ tvā yajñebhir īmaha ity etāsu caturthe 'hani bṛhat pṛṣṭhaṃ kuryuḥ
2.283.18	tad yat taṃ tveti tena bṛhato rūpān na yanti
2.283.19	anuṣṭubhāyātayāmnyā caturtham ahas tāyate
2.283.20	vayam u tvām apūrvyeti maitrāvaruṇasāma
2.283.21	tāsām ihākṣarāṇi saṃpadyante
2.283.22	yā gāyatryo gāyatryas tā yā kakubhaḥ kakubhas tā yā bṛhatyo bṛhatyas tāḥ
2.283.23	yathāyatanaṃ chandāṃsi yujyante
2.284.1	agniṣṭomo vai prathamam ahar ukthyo dvitīyaṃ ṣoḍaśimāṃs tṛtīyam atirātraś caturtham
2.284.2	nānāvīryāṇy ahāni bhavanti vīrāṇām eva nānāvīryatāyai
2.284.3	atha ha smāha takṣako bhāgerathir mātsyo rājānu catūrātraḥ pṛṣṭhāni vyāpnoti
2.284.4	dvirātro vai bṛhadrathantarābhyāṃ tāyata iti
2.284.5	vairūpaṃ ca mahānāmnayaś ca tṛtīye 'hani kuryuḥ
2.284.6	rāthantare vaite
2.284.7	rāthantaraṃ tṛtīyam ahar iti
2.284.8	vairājaṃ ca revatyaś ca caturthe 'hani kuryuḥ
2.284.9	bārhate vaite
2.284.10	bārhataṃ caturtham ahar iti
2.284.11	evaṃ vai catūrātraḥ pṛṣṭhāni vyāpnotīti ha sma sa āha
2.284.12	tad āhuḥ ko yajñānāṃ varṣiṣṭhaḥ ko variṣṭha iti
2.284.13	sa brūyāt trirātra eva yajñānāṃ varṣiṣṭha iti
2.284.14	ime vai lokās trirātro diśa eva catūrātraḥ
2.285.1	athaiṣa jāmadagnyaḥ
2.285.2	prajananakāmo haitena yajeta
2.285.3	jamadagnir vā akāmayata bahuḥ prajayā paśubhiḥ prajāyeyeti
2.285.4	sa etaṃ catūrātraṃ yajñam apaśyat
2.285.5	tam āharat
2.285.6	tenāyajata
2.285.7	tato vai sa bahuḥ prajayā paśubhiḥ prājāyata
2.285.8	api hāsya dvāv aurvau prajāyāṃ na saṃjajñāte kayas tvam asi kayas tvam asīti
2.285.9	tathā bahur iha prajajñe
2.285.10	tasmād idam apy etarhi dvāv aurvau palitau samāgatya na saṃjānāte
2.285.11	bahuḥ prajayā paśubhiḥ prajāyate ya evaṃ veda
2.285.12	tasyāhus saṃvatsaraṃ eva dīkṣā syur iti
2.285.13	prajananaṃ vai saṃvatsaraḥ
2.285.14	prajananam eṣa yajñaḥ
2.285.15	tat tat prajananaṃ kriyate
2.285.16	tasmād u hainena prajananakāmo yajeta
2.285.17	atho āhur aṣṭācatvāriṃśad eva syur iti
2.285.18	aṣṭācatvāriṃśadakṣarā vai jagatī
2.285.19	paśavo jagatī
2.285.20	jāgata eṣa yajñaḥ
2.285.21	tasmād u hainena paśukāmo yajeta
2.285.22	atho āhuṣ ṣaṭtriṃśad eva syuḥ
2.285.23	ṣaṭtriṃśadakṣarā vai bṛhatī
2.285.24	bṛhatī vai svargaṃ lokam ānaśe
2.285.25	tad vā asya svargyam
2.285.26	tasmād u hainena svargakāmo yajeta
2.285.27	tāni trīṇi jāgatāni
2.285.28	trīṇi jāgatāni padāni bhavanti
2.285.29	tena jagatyai rūpān na yanti
2.285.30	atho āhuś caturviṃśatir eva syur iti
2.285.31	caturviṃśatyardhamāsas saṃvatsaraḥ prajananam
2.285.32	prajananam eṣa yajñaḥ
2.285.33	tat tat prajananaṃ kriyate
2.285.34	tasmād u hainena prajananakāmo yajeta
2.285.35	tad ekaṃ jāgataṃ padaṃ bhavati
2.285.36	tenaiva jagatyai rūpān na yanti
2.286.1	tad āhur yad gāyatryā prathamam ahas tāyate triṣṭubhā dvitīyaṃ jagatyā tṛtīyam anuṣṭubhā caturtham atha kasmāj jāgata evaiṣa yajña ākhyāyata iti
2.286.2	sa brūyād yadā vai bahvaśvo vā bahvaśvatarīko vānyān anyān āyuñjānā ety evam evaitaj jagaty anyad anyac chando 'bhyārohanty etīti
2.286.3	atho yad evaitāni stotrāṇi saṃstutāni jagatīm abhi saṃpadyante teno eva jāgata iti
2.286.4	atho jyaiṣṭhyaṃ vai jagatī chandasām
2.286.5	tasmāj jyaiṣṭhyena gṛhyān ācakṣatainena gṛhyāṃś cakṣate ya evaṃ veda
2.286.6	dvirātro ha khalu vā eṣa tāyate yo bṛhadrathantarābhyām abhi tvā vṛṣabhā suta ity etāsu tṛtīye 'hani rathantaraṃ pṛṣṭhaṃ kuryuḥ
2.286.7	tad yad abhi tveti tena rathantarasya rūpān na yanti
2.286.8	gāyatryāyātayāmnyā tṛtīyam ahas tāyate
2.286.9	kas tam indra tvāvasav iti maitrāvaruṇasāma
2.286.10	tāsām ihākṣarāṇi saṃpadyante
2.286.11	taṃ tvā yajñebhir īmaha ity etāsu caturthe 'hani bṛhat pṛṣṭhaṃ kuryuḥ
2.286.12	tad yat taṃ tveti tena bṛhato rūpān na yanti
2.286.13	anuṣṭubhāyātayāmnyā caturtham ahas tāyate
2.286.14	vayam u tvām apūrvyeti maitrāvaruṇasāma
2.286.15	tāsām ihākṣarāṇi saṃpadyante
2.287.1	vyūḍhacchandā ha khalu vā eṣa catūrātraḥ
2.287.2	pūrvo vai bṛhatyai pṛṣṭheṣu yoga uttaro gāyatryai pūrvo vā uṣṇikkakubhor ārbhave yoga uttaro 'nuṣṭubhaḥ
2.287.3	tad yad etāni vyatiṣaktāni chandāṃsi kriyante vyatiṣaktād vai mithunāt prajāḥ paśavaḥ prajāyante prajātyā eva
2.287.4	atho vyatiṣakto vai puruṣaḥ pāpmabhiḥ
2.287.5	vyatiṣaktair eva tac chandobhir vyatiṣaktān pāpmano 'pahate
2.287.6	tad āhuḥ kim anu catūrātra iti
2.287.7	ahorātre iti brūyāt
2.287.8	ahorātre ha vā anu catūrātraḥ
2.287.9	ahar eva prathamenāhnā stṛṇute 'hnaḥ ketuṃ dvitīyena rātrim eva tṛtīyenāhnā stṛṇute yaḥ prātarahnaḥ ketus taṃ caturthena
2.287.10	ahorātre vā idaṃ sarvaṃ prajanayataḥ
2.287.11	te ya idaṃ sarvaṃ prajanayatas te mā prajanayatām iti
2.287.12	atho ha brūyād diśa evānu catūrātra iti
2.287.13	catasro diśaḥ
2.287.14	ūrdhvā dik pañcamī
2.287.15	catvāry etāny ahāni bhavanti
2.287.16	rātriḥ pañcamī
2.287.17	diśa evaitenardhnoti
2.287.18	dikṣu pratiṣṭhāya svargaṃ lokam eti
2.287.19	tasyaitāḥ puroḍāśinīr upasado bhavanti
2.287.20	yonir vai puroḍāśo reta ājyam
2.287.21	tad yat puroḍāśaṃ hutvājyenābhijuhoti yonyām evaitad retaḥ pratiṣṭhāpayanti
2.287.22	anuṣṭhyāsya retas siktaṃ prajāyate ya evaṃ veda
2.287.23	atho yābhya evaitad devatābhyo havīṃṣi nirvapati tāsv evaitad ṛdhnoti
2.287.24	tāsu pratiṣṭhāya svargaṃ lokam eti
2.288.1	athaiṣa prājāpatyaḥ
2.288.2	prajananakāmo haitena yajeta
2.288.3	prajāpatir vā akāmayata bahuḥ prajayā paśubhiḥ prajāyeyeti
2.288.4	sa etaṃ catūrātram apaśyat tam āharat
2.288.5	tenāyajata
2.288.6	tasyaite trivṛtpañcadaśā stomā bhavanti saptadaśaikaviṃśāḥ
2.288.7	ūnātiriktā mithunāḥ prajanayaḥ
2.288.8	ūnam anyasyātiriktam anyasya
2.288.9	ūnātiriktād vai mithunāt prajāḥ paśavaḥ prajāyante
2.288.10	trivṛc ca pañcadaśaś ca tan mithunaṃ prajananam
2.288.11	saptadaśaś caikaviṃśaś ca tan mithunaṃ prajananaṃ tad yan mithunaṃ prajananaṃ tan mā prajanayād iti
2.288.12	tato vai sa bahuḥ prajayā paśubhiḥ prājāyata
2.288.13	bahur eva prajayā paśubhiḥ prajāyate ya evaṃ veda
2.288.14	atho āhus tāsām eva prajānāṃ sṛṣṭānāṃ parāvāpād abibhed iti
2.288.15	sa etaṃ catūrātraṃ yajñam apaśyat
2.288.16	tam āharat
2.288.17	tenāyajata
2.288.18	tasyāgniṣṭomāv abhito bhavata ukthyau madhye
2.288.19	brahma vā agniṣṭomaḥ prajāḥ paśava ukthyāni brahmaṇaiva tad ubhayataḥ prajāḥ paśūn parigṛhṇīte 'parāvāpāya
2.288.20	nāsya vittaṃ paropyate ya evaṃ veda
2.289.1	athaiṣa vasiṣṭhasya saṃsarpaḥ
2.289.2	vasiṣṭho vā akāmayata sam imān lokān sarpeyam iti
2.289.3	sa etaṃ catūrātraṃ yajñam apaśyat
2.289.4	tam āharat
2.289.5	tenāyajata
2.289.6	tato vai sa imān lokān samasarpat
2.289.7	yad imān lokān samasarpat tat saṃsarpasya saṃsarpatvam
2.289.8	sam imān lokān sarpati ya evaṃ veda
2.289.9	tasya trayastraya stomā yuktā ahar vahanti
2.289.10	trayastrayo vai yuktānāṃ vahiṣṭhau
2.289.11	yuktena tatra gacchati yatra jigamiṣati
2.289.12	atho āhuḥ prajākāma evainena yajeteti stomo vā etat stomena saṃsakto bhavati
2.289.13	saṃsaktād vai mithunāt prajāḥ paśavaḥ prajāyante prajātyā eva
2.289.14	ahno 'hna stomam utsṛjamānā yanty ahno 'hna stomam abhyupāharante
2.290.1	athaiṣa gautamasya catuṣṭomaḥ
2.290.2	gautamāya vai na śrad adadhata
2.290.3	aśraddhānīyo rājanya ṛṣir iti
2.290.4	so 'kāmayata śran me dadhīran śraddhānīya syām iti
2.290.5	sa etaṃ catūrātraṃ yajñam apaśyat
2.290.6	tam āharat
2.290.7	tenāyajata
2.290.8	tato vai tasmai śrad adadhata śraddhānīyo 'bhavat
2.290.9	śraddhānīyo bhavati ya evaṃ veda
2.290.10	sa vā eṣa kṛtastomaḥ
2.290.11	śraddhā vai kṛtam
2.290.12	yad dha vā idaṃ kṛtena jitvā haranti śraddhayā haiva tad dharanti
2.290.13	tasmāt kṛtastomaḥ
2.290.14	sa vā eṣa caturuttary aṅgirasām
2.290.15	dvyuttareṇa vā ādityā svargaṃ lokam āyaṃś caturuttareṇāṅgirasaḥ
2.290.16	caturuttareṇa svargaṃ lokam eti ya evaṃ veda
2.290.17	tad āhur apabhraṃśī yajñakratur īśvaraḥ purāyuṣo 'muṃ lokam etor iti
2.290.18	tad yat pratyavarohīṇi stotrāṇi bhavanti tenānapabhraṃśī teno āyuṣyaḥ
2.290.19	athaiṣa viśvajyotiḥ
2.290.20	devā vā akāmayanta sarva eva jyotir iva syāmeti
2.290.21	ta etaṃ catūrātraṃ yajñam apaśyan
2.290.22	tam āharan tenāyajanta
2.290.23	tato vai te sarva eva jyotir ivāsan
2.290.24	tasmād yam apy etarhi devānāṃ paśyanti jyotir ivādṛśmety evāhuḥ
2.290.25	sa yo brahmavarcasakāma syāt sa etena yajeta
2.290.26	jyotir iva ha vai sa bhāti yo brahmavarcasam ṛdhnoti
2.290.27	ṛdhnoti hainena brahmavarcasaṃ brahmavarcasī bhavati
2.291.1	athaite pañcarātrāḥ
2.291.2	pañca vai jayāḥ
2.291.3	pañcabhir vai vyāhṛtibhir idaṃ devā ajayan
2.291.4	tad yāvatedaṃ devā ajayaṃs tāvatā jayānīti
2.291.5	pāṅkto yajñaḥ
2.291.6	yāvatī yajñasya mātrā tām āpnavānīti
2.291.7	pāṅktāḥ paśavaḥ
2.291.8	yāvatī paśūnāṃ mātrā tāvatā mā paśavo 'varuddhā upatiṣṭhāntā iti
2.291.9	pāṅktam annādyam
2.291.10	yāvaty annādyasa mātrā tāvatā mānnādyam avaruddham upatiṣṭhātā iti
2.291.11	pañcaitāny ahāni bhavanti
2.291.12	pañcartavas saṃvatsaraḥ
2.291.13	saṃvatsaraḥ prajāpatir yajñaḥ
2.291.14	saṃvatsaram evaitena prajāpatiṃ yajñam āpnoti
2.291.15	devāsurā aspardhanta
2.291.16	te naiva daṇḍair neṣubhir vyajayanta
2.291.17	te 'bruvan na vai daṇḍair neṣubhir vijayāmahai
2.291.18	vācy eva vāva no brahman vijayo 'stv iti
2.291.19	ta aikṣanta yatare no yatarān pūrve 'bhivyāhariṣyanti te teṣāṃ kṣeṣyanta iti
2.291.20	te devā asurān abruvan yūyaṃ pūrve brūdhvam iti
2.291.21	yūyam id vā ity asurā devān
2.291.22	te devā etad vāco mithunam apaśyan
2.292.1	eko 'smākam iti devā abruvataikāsmākam ity asurāḥ
2.292.2	mana eva devā abruvata vācam asurāḥ
2.292.3	te devā manasaiva vācam asurāṇām avṛñjata
2.292.4	tasmād yan manasādhigacchati tad vācā vadati
2.292.5	dvāv asmākam iti devā abruvata dve asmākam ity asurāḥ
2.292.6	prāṇāpānāv eva devā abruvata ahorātre asurāḥ
2.292.7	te devāḥ prāṇāpānābhyām evāhorātre asurāṇām avṛñjata
2.292.8	tasmāj jyog jīvan bahūny ahorātrāṇy evāniti
2.292.9	trayo 'smākam iti devā abruvata tisro 'smākam ity asurāḥ
2.292.10	imān eva trīn lokān devā abruvata tisro vidyā asurāḥ
2.292.11	te devā ebhir eva lokais tisro vidyā asurāṇām avṛñjata
2.292.12	tasmād etā vidyā eṣv eva lokeṣu procyante
2.292.13	catvāro 'smākam iti devā abruvata catasro 'smākam ity asurāḥ
2.292.14	catuṣpada eva paśūn devā abruvata catasro diśo 'surāḥ
2.292.15	te devā catuṣpādbhir eva paśubhiś catasro diśo 'surāṇām avṛñjata
2.292.16	tasmād yāṃ kāṃ cana diśaṃ paśum ānayati sarvām eva jitāṃ kḷptāṃ pratiṣṭhitām anveti
2.292.17	pañcāsmākam iti devā ṛtūṇ evābruvata
2.292.18	athāsurā na prāvindan
2.292.19	na hi pañci kiṃ canāsti
2.292.20	te 'surā ārambham avindantaḥ pañca pañcety eva vadantaḥ parājayanta
2.292.21	tato vai devā abhavan parāsurāḥ
2.292.22	bhavaty ātmanā parāsya dviṣan bhrātṛvyo bhavati ya evaṃ veda
2.293.1	jitir vā etā vyāhṛtayaḥ
2.293.2	jitiḥ pañcarātraḥ
2.293.3	jayati jayati ya evaṃ veda
2.293.4	sā vā eṣā sarvasyānyā jitis sarvasyānyā parājitiḥ
2.293.5	sarvaṃ vā etena devā asurān ajayan
2.293.6	sarvam asurāḥ parājayanta
2.293.7	sarvam eva dviṣantaṃ bhrātṛvyaṃ jayati sarvam asya dviṣan bhrātṛvyaḥ parājayate ya evaṃ veda
2.293.8	athaite santatā bhavanti
2.293.9	yathā ha vai dārūṇi vardhreṇa santatāni rathasya vānaso vaivaṃ stomaiḥ pañcarātras santataḥ
2.293.10	prāṇā ha khalu vai stomāḥ
2.293.11	prāṇaiḥ puruṣas santataḥ
2.293.12	saṃ ha tāyate ya evaṃ veda
2.293.13	tasya dvaudvau stomau yuktāv ahar vahataḥ
2.293.14	dvaudvau vai yuktānāṃ vahiṣṭhau
2.293.15	yuktena tatra gacchati yatra jigamiṣati
2.294.1	atha yasyaitasya jyotir gaur āyur iti tryahaḥ pañcaviṃśaṃ mahāvrataṃ sarvastomo 'tirātro 'nnādyakāmo haitena yajeta
2.294.2	tad āhur na purā saṃvatsarān mahāvratam upetyam iti
2.294.3	tad yaj jyotir gaur āyur iti tryaho bhavaty ayaṃ vai loko jyotir ayaṃ gaur asāv āyuḥ
2.294.4	ime vai lokā ṛtavas saṃvatsaraḥ
2.294.5	ṛtavas saṃvatsaraḥ kṛtsnam annādyaṃ pacati saṃvatsarābhijitam eva tad annādyam upayanti
2.294.6	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.294.7	sarvastomo 'tirātro bhavati sarveṣāṃ lokānām abhijityā abhikrāntyai
2.294.8	sarvaṃ hīdaṃ stomā eva
2.294.9	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.294.10	atha yasyaitasya trivṛt pañcadaśas saptadaśa iti tryahaḥ pañcaviṃśaṃ mahāvrataṃ sarvastomo 'tirātro 'nnādyakāma u evaitena yajeta
2.294.11	tad āhur na purā saṃvatsarān mahāvratam upetyam iti
2.294.12	tad yat trivṛt pañcadaśas saptadaśa iti tryaho bhavaty ayaṃ vai lokas trivṛd ayaṃ pañcadaśo 'sau saptadaśaḥ
2.294.13	ime vai lokā ṛtavas saṃvatsaraḥ
2.294.14	ṛtavas saṃvatsaraḥ kṛtsnam annādyaṃ pacati saṃvatsarābhijitam eva tad annādyam upayanti
2.294.15	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.294.16	sarvastomo 'tirātro bhavati sarveṣāṃ lokānām abhijityā abhikrāntyai
2.294.17	sarvaṃ hīdaṃ stomā eva
2.294.18	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.295.1	atha yasyaitasya jyotir gaur āyur iti tryahaś caturviṃśam ahas sarvastomo 'tirātro yaḥ kāmayeta parokṣopetaṃ me mahāvrataṃ syād iti sa etena yajeta
2.295.2	tad yac caturviṃśam ahar bhavati tenaivāsya parokṣopetaṃ mahāvrataṃ bhavati
2.295.3	yad v eva tatra hiṃkāro vā prastāvo vā pratihāro vā kiñcid bhavati tenaivāsya pañcaviṃśy upāptā bhavati
2.295.4	sarvastomo 'tirātro bhavati sarveṣāṃ lokānām abhijityā abhikrāntyai
2.295.5	sarvaṃ hīdaṃ stomā eva
2.295.6	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.295.7	atha yasyaitasya trivṛt pañcadaśas saptadaśa iti tryahaś caturviṃśam ahar jyotir atirātro ya u eva kāmayeta parokṣopetaṃ me mahāvrataṃ syād iti sa etena yajeta
2.295.8	tad yac caturviṃśam ahar bhavati tenaivāsya parokṣopetaṃ mahāvrataṃ bhavati
2.295.9	yad v eva tatra hiṃkāro vā prastāvo vā pratihāro vā kiñcid bhavati tenaivāsya pañcaviṃśy upāptā bhavati
2.295.10	jyotir atirātra etad vai prajñātaṃ devatīrthaṃ yaj jyotir atirātraḥ prajñātena devatīrthenāriṣṭenāriṣṭā udṛcam aśnavāmahā iti
2.296.1	atha yasyaitasya jyotiṣī agniṣṭomāv abhito bhavato goāyuṣī ukthyāv antarau jyotir atirātro madhye prajananakāmo haitena yajeta
2.296.2	etad vai kṛtsnam prajananaṃ yaj jyotir atirātraḥ
2.296.3	madhyata u vā ātmanaḥ prajananam
2.296.4	tad yan madhye jyotir atirātro bhavati madhyata evaitad ātmanaḥ prajananaṃ dhatte bahur bhavati prajāyate
2.296.5	goāyuṣī ukthyāv antarau bhavataḥ
2.296.6	paśavo vā ukthāni
2.296.7	tayoḥ pañcaśatāni stotriyāḥ
2.296.8	paśubhir eva tad ubhayataḥ prajāṃ parigṛhṇīte
2.296.9	jyotiṣī agniṣṭomāv abhito bhavataḥ
2.296.10	brahma vai jyotir agniṣṭomaḥ
2.296.11	brahmaṇaiva tad ubhayataḥ prajāṃ paśūn parigṛhṇīte 'parāvāpāya
2.296.12	nāsya vittaṃ paropyate ya evaṃ veda
2.296.13	atha yasyaitasya jyotiṣī agniṣṭomāv abhito bhavato goāyuṣī ukthyāv antarau jyotir agniṣṭomo madhye yaḥ kāmayetā me brahmavarcasī prajāyāṃ jāyeteti sa etena yajeta
2.296.14	tejo vai brahmavarcasaṃ jyotir agniṣṭomaḥ
2.296.15	madhyata u vā ātmanaḥ prajananam
2.296.16	tad yan madhye jyotir agniṣṭomo bhavati madhyata evaitad ātmano jyotir dhatta ā hāsya brahmavarcasī prajāyāṃ jāyate
2.296.17	goāyuṣī ukthyāv antarau bhavataḥ
2.296.18	paśavo vā ukthāni
2.296.19	tayoḥ pañcaśatāni stotriyāḥ
2.296.20	paśubhir eva tad ubhayato brahmavarcasinīṃ prajāṃ parigṛhṇīte
2.296.21	jyotiṣī atirātrāv abhito bhavataḥ
2.296.22	imau vai lokāv atirātrau
2.296.23	ābhyām evaital lokābhyām ubhayataḥ prajāṃ paśūn parigṛhṇīte 'parāvāpāya
2.296.24	nāsya vittaṃ paropyate ya evaṃ veda
2.297.1	athaite ṣaḍrātrāḥ
2.297.2	maruto vā akāmayantaujiṣṭhā baliṣṭhā bhūyiṣṭhā vīryavattamā devānāṃ syāma jayema svargaṃ lokam iti
2.297.3	ta etaṃ ṣaḍrātraṃ yajñam apaśyan
2.297.4	tam āharan
2.297.5	tenāyajanta
2.297.6	tato vai ta ojiṣṭhā baliṣṭhā bhūyiṣṭhā vīryavattamā devānām āsann ajayan svargaṃ lokam
2.297.7	ojiṣṭho baliṣṭho bhūyiṣṭho vīryavattama svānāṃ bhavati jayati svargaṃ lokaṃ ya evaṃ veda
2.297.8	pṛṣṭhyena ṣaḍahena yanti
2.297.9	śrīr vai varṣma pṛṣṭhāni
2.297.10	śriyam eva tad varṣma pṛṣṭhāny abhyārohati
2.297.11	ojo vai vīryaṃ pṛṣṭhāni
2.297.12	ojasaiva tad vīryeṇa yanti
2.297.13	svargo vai lokaḥ pṛṣṭhāni
2.297.14	svargam eva tal lokaṃ rohanto yanti
2.297.15	teṣāṃ sarasvatyā upamajjane dīkṣā
2.297.16	dakṣiṇe tīre dīkṣante
2.298.1	cakravatī sadohavirdhāne bhavata ulūkhalabudhno yūpa utkrāntyā anapabhraṃśāya
2.298.2	yad dhi te tatra kurvāṇā ivāsīrann apabhraṃśo haiṣāṃ saḥ
2.298.3	śamyāparāsaṃ yanti
2.298.4	ete ha vai svargasya lokasya vikramā yac chamyāparāsāḥ
2.298.5	svargasyaiva tal lokasya vikramān kramamāṇā yanti
2.298.6	ghnanta ākrośanto yanti
2.298.7	etad vai balasya rūpaṃ yad dhatam ākruṣṭam
2.298.8	sarasvatyā yanti
2.298.9	vāg vai sarasvatī
2.298.10	vāg u devayānaḥ panthāḥ
2.298.11	devayānenaiva tat pathā yanti
2.298.12	pratīpaṃ yanti
2.298.13	pratīpam iva vai svargo lokaḥ
2.298.14	svargam eva tal lokaṃ pratipadyante
2.298.15	prāñca udañco yanti
2.298.16	prāṅ iva ha vā udaṅ svargo lokaḥ
2.298.17	svargam eva tal lokaṃ rohanto yanti
2.298.18	ā prakṣāt prāsravaṇād yanti
2.298.19	eṣa u ha vai vāco 'nto yat prakṣaḥ prāsravaṇaḥ
2.298.20	yatro ha vai vāco 'ntas tat svargo lokaḥ
2.298.21	svargam evaital lokaṃ gacchanti
2.299.1	tena haitena maruto yata indrāgnī īkṣāṃ cakrāte ime ced vā idaṃ samāpayanti maruta evedaṃ sarvaṃ bhavantīti
2.299.2	tān ha satrapariveṣaṇaṃ sahasraṃ jigyatuḥ
2.299.3	tad dhaiṣāṃ vimāthīcakrire
2.299.4	pāpmānaṃ ha vā eṣāṃ tad vimethire
2.299.5	tasmād u ha vimāthyasya na lipseta net pāpmano 'pabhajā iti
2.299.6	tayor ha vai te jyānyā rarādhuḥ
2.299.7	te hottasthur arātsmeti
2.299.8	teṣām etā udṛco yat samāpayanti saikā
2.299.9	yad eṣām mriyate saikā
2.299.10	yad daśa gāvaś śataṃ bhavanti saikā
2.299.11	yac chataṃ gāvas sahasraṃ bhavanti saikā
2.299.12	tena haitena purāyu sthūragṛhapatayaḥ
2.299.13	tān ha trikartānāṃ vā salvānāṃ vāvyādhinīḥ paryutthāya jigyuḥ
2.299.14	tad dhaiṣāṃ gṛhapatiṃ jaghnuḥ
2.299.15	taṃ hemaṃ gṛhapatiṃ hatam abhitaḥ kṛpayamāṇā niṣeduḥ
2.299.16	tam u ha dhruvagopaḥ sāṃkāśinenaiva dravantaṃ nirjajñau
2.299.17	sa āhavanīyād evordhva svargaṃ lokam ācakrame
2.299.18	sa hovāca mā kṛpayadhvam
2.299.19	yaṃ vā imaṃ kṛpayadhve 'yaṃ vai sa āhavanīyād evordhva svargaṃ lokam ākraṃsteti
2.299.20	teṣāṃ yāṃs tatra jaghnus te svargaṃ lokam īyuḥ
2.299.21	atha ye pariśiśiṣire ta ima etarhi paṇāyyatarā iva sthūrāṇām
2.299.22	pāpagrāmatarā iva hi tataḥ purāsuḥ
2.299.23	tasmād u sthauryaṃ śamyāparāsinety ākhyāpayanti
2.300.1	atha yasyaitasya viśvajidabhijitāv atirātrāv abhito bhavato gaur āyur gaur āyur iti catvāra ukthyā madhye paśukāmā haitad upeyuḥ
2.300.2	ayaṃ vai loko 'bhijid asau viśvajit
2.300.3	athaite catvāro madhya ukthyā bhavanti
2.300.4	paśavo vā ukthāni
2.300.5	teṣāṃ sahasraṃ stotriyāḥ
2.300.6	anena caiva tal lokenāmunā cobhayata etān paśūn parigṛhṇate 'va paśūn rundhate
2.300.7	bahupaśavo ha bhavanti
2.300.8	etena ha vai tad enenendrāgnī marutaḥ sahasraṃ jigyatuḥ
2.300.9	agnir abhijid indro viśvajit
2.300.10	athaite catvāro madhya ukthyā bhavanti
2.300.11	paśavo vā ukthāni
2.300.12	teṣāṃ sahasraṃ stotriyā
2.300.13	etad dha vai tad indrāgnī ubhayatas sahasraṃ parigṛhyājahratuḥ
2.300.14	ābhyāṃ ca ha vā enaṃ tal lokābhyām indrāgnibhyāṃ cobhayataḥ paśavaḥ parigṛhītā upatiṣṭhante ya evaṃ veda
2.300.15	teṣām u teṣāṃ parīṇad iti kurukṣetrasya jaghanārdhe saraskaṃ tad dīkṣāyai
2.300.16	te prāñco yanti samayā kurukṣetram
2.300.17	etad vai devānāṃ devayajanaṃ yat kurukṣetram
2.300.18	devānām eva tad devayajanena yanti
2.300.19	teṣāṃ yamunāvabhṛthaḥ
2.300.20	eṣa vai svargo loko yad yamunā
2.300.21	svargam eva tal lokaṃ gacchanti
2.300.22	atha yasyaitasyordhvas triyahaḥ pratyaṅ tryaho yaḥ kāmayeta gaccheyaṃ svargaṃ lokaṃ praty asmin loke tiṣṭheyam iti sa etena yajeta
2.300.23	tryaheṇaiveta ūrdhva svargaṃ lokaṃ gacchati praty evāmutas tryaheṇāvarohati
2.300.24	gacchati svargaṃ lokaṃ praty asmin loke tiṣṭhati
2.300.25	atho ha veda yo 'sāv āsaṃ so 'yam asmīti punar haivāsmin loka ājāyate
2.301.1	athaite saptarātrāḥ
2.301.2	sapta vai chandāṃsi
2.301.3	chandāṃsi vai sarvā vāk
2.301.4	vācas sa aiśvaryam ādhipatyaṃ gacchati ya śriyam aśnute
2.301.5	vāca aiśvaryam ādhipatyaṃ gacchānīti
2.301.6	tasmāt saptarātreṇa yajate
2.301.7	sapta vai prāṇāḥ
2.301.8	prāṇair vai prajāḥ paśavaḥ parigṛhītā upatiṣṭhante
2.301.9	tad yaiḥ prāṇaiḥ prajāḥ paśavaḥ parigṛhītā upatiṣṭhante tair mā prāṇaiḥ prajāḥ paśavaḥ parigṛhītā upatiṣṭhāntā iti
2.301.10	prāṇair vai devā svargaṃ lokam āyan
2.301.11	tad yaiḥ prāṇair devā svargaṃ lokam āyaṃs taiḥ prāṇai svargaṃ lokam ayānīti
2.301.12	sapta vai mukhyāḥ prāṇāḥ
2.301.13	ete vā apahatapāpmānaḥ prāṇā yan mukhyāḥ
2.301.14	te ye 'pahatapāpmānaḥ prāṇās teṣāṃ mātrayā yajñaṃ tanavā iti
2.301.15	saptarṣayo vā ṛddhikāmās tapo 'tapyanta
2.301.16	ta etaṃ saptarātraṃ yajñam apaśyan
2.301.17	tam āharan
2.301.18	tenāyajanta
2.302.1	te 'harbhāja āsan
2.302.2	tato vai teṣām ahnaivaika ārdhnod ahnaiko 'hnaikaḥ
2.302.3	sā ha khalu vai śreṣṭharddhīnāṃ sa lokānāṃ puṇyatamo yam etena saptarṣaya ārdhnuvan
2.302.4	sā yā śreṣṭharddhīnāṃ yo lokānāṃ puṇyatamo yam etena saptarṣaya ārdhnuvaṃs tam ṛdhnavānīti
2.302.5	tasmāt saptarātreṇa yajate
2.302.6	saptaitāny ahāni bhavanti sapta stomāḥ
2.302.7	ahar eva stomo vahaty aha stomo 'ha stomaḥ
2.302.8	sā ha khalu vā ahnāṃ samṛddhir yad enāni nānā stomā vahanti
2.302.9	sā yaivāhnāṃ samṛddhis saivaiṣā kriyate
2.302.10	ta u sarve sapta saṃpadyaikaviṃśam evābhisaṃpadyante trivṛc ca trayastriṃśaś ca tau dvāv ekaviṃśau pañcadaśaś ca triṇavaś ca tau dvāv ekaviṃśau saptadaśaś ca pañcaviṃśaś ca tau dvāv ekaviṃśāv ekaviṃśa evaikaviṃśaḥ
2.302.11	dvādaśa māsāḥ pañcartavas traya ime lokā asāv āditya ekaviṃśaḥ
2.302.12	etasya vā ete salokatāṃ gacchanti ye saptarātrayājinaḥ
2.302.13	etam abhisaṃpanna eṣāṃ loka ṛdhnoti
2.302.14	etaṃ gacchaty etasya salokatāṃ ya evaṃ veda
2.303.1	tena haitena janako vaideha iyakṣāṃ cakre
2.303.2	taṃ ha sma yad brāhmaṇāḥ kurupāñcālā āhur anena tvā yajñena yājayāmānena tvā yajñena yājayāmeti
2.303.3	neti ha smāha
2.303.4	na sa yuṣmad brāhmaṇo brahmīyān āsīd yo mahyam etaṃ yajñakratuṃ vyadadhāt
2.303.5	etenaiva mā yājayateti
2.303.6	tatheti
2.303.7	tena hainaṃ yājayāṃ cakruḥ
2.303.8	sa vā eṣa pṛṣṭhya eva ṣaḍahaḥ pañcaviṃśaṃ mahāvratam
2.303.9	tata eva rātrim upayanti
2.303.10	śrīr vai varṣma pṛṣṭhāni
2.303.11	śriyam eva tad varṣma pṛṣṭhāny abhyārohati
2.303.12	annaṃ vai mahāvratam annādyasyaivāvaruddhyai
2.303.13	tad āhur na purā saṃvatsarān mahāvratam upetyam iti
2.303.14	tad yat pṛṣṭhyaṣ ṣaḍaho bhavaty ṛtavo vai pṛṣṭhāni
2.303.15	saṃvatsara ṛtavaḥ
2.303.16	saṃvatsaraḥ kṛtsnam annādyaṃ pacati saṃvatsarābhijitam eva tad annādyam upayanti
2.303.17	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.304.1	tad āhus tatsthānaṃ vā etad ahorātryā agniṣṭomo vā etad ahar iti
2.304.2	tad u vā āhus saṃvatsaro vā eṣa yad agniṣṭomaḥ
2.304.3	saṃvatsaraḥ prajāpatiḥ
2.304.4	prājāpatyaṃ mahāvratam evāgniṣṭomasāmnaḥ pañcaviṃśāni stotrāṇi syuḥ
2.304.5	athaikaviṃśair ukthyai rātrim upāvaroheyur iti
2.304.6	tathā haitau yajñakratū vyākriyete
2.304.7	atha yasyaitasya pṛṣṭhyasya ṣaḍahasya stomāḥ pañcame 'hani mahāvrataṃ viśvajit sarvapṛṣṭho 'tirātra eteno ha kratuḥ kārīrādir īje śrīkāmo 'nnādyakāmaḥ
2.304.8	ātmā vai pṛṣṭhyaṣ ṣaḍaho 'nnaṃ mahāvratam
2.304.9	sa madhyata evātmano 'nnādyaṃ dhāsye so 'nnāda śreṣṭha svānāṃ bhaviṣyāmīti
2.304.10	atho saṃvatsaro vai pṛṣṭhyaṣ ṣaḍahaḥ
2.304.11	tan mā saṃvatsareṇānnādyaṃ parigṛhītam upasthāsyata iti
2.304.12	viśvajit sarvapṛṣṭho 'tirātro bhavati
2.304.13	śrīr vai varṣma pṛṣṭhāni
2.304.14	tad u śriyaṃ varṣma pṛṣṭhāny abhyutkramiṣyāmīti
2.304.15	tam u ha brāhmaṇa uvāca yāvaj jīviṣyaty annāda eva śreṣṭha svānāṃ bhaviṣyati viśīrṣās tv eva marteti
2.304.16	śiro vā etad yajñasya yan mahāvratam
2.304.17	tad yathā śiraś chitvā tad upapakṣayor upagūhet tad vai na śliṣyati tādṛg akṛd iti hovāca
2.304.18	jānanta evāsya śiraś chettāra iti
2.304.19	tad dha tathaivāsa
2.304.20	yāvad dha kratuḥ kārīrādir jijīvānnāda eva śreṣṭha svānām āsa
2.304.21	viśīrṣās tv eva mamāra
2.304.22	jānanto ha tv evāsya śiraś cicchidur bhāryakāḥ
2.304.23	sa haiṣa kalyāṇa eva yajñakratur yas tvainenānupadraṣṭre yajeta
2.305.1	athaiṣa babarasaptarātraḥ
2.305.2	tasya saptadaśam eva prathamam ahar atha trivṛd atha pañcadaśam athaikaviṃśam atha triṇavam atha trayastriṃśaṃ jyotir atirātraḥ
2.305.3	eteno ha sa īje śrīkāmo 'nnādyakāmaḥ
2.305.4	ātmā vai pṛṣṭhyaṣ ṣaḍaha iti
2.305.5	mukhaṃ trivṛd annaṃ saptadaśaḥ
2.305.6	sa prathamata eva mukhato 'nnādyaṃ dhāsye so 'nnāda śreṣṭha svānāṃ bhaviṣyāmīti
2.305.7	atho saṃvatsaro vai pṛṣṭhyaṣ ṣaḍahas tan mā saṃvatsarasya purastād annādyam avaruddham upasthāsyata iti
2.305.8	jyotir atirātraḥ
2.305.9	etad vai prajñātaṃ devatīrthaṃ yaj jyotir atirātraḥ
2.305.10	sa u prajñātena devatīrthenāriṣṭenāriṣṭa udṛcaṃ gamiṣyāmīti / tam u ha sva evāntevāsy anuvyājahāra
2.306.1	govarṇaḥ khālateyaḥ pāpīyān bhaviṣyati
2.306.2	prathamata eva mukhato 'nnādyam adhita
2.306.3	yadā vai mukham annaṃ prāpnoti tato vāva tat pūyati yadi pragirati pūyati yadi ṣṭhīvati pūyaty apūpuyad annādyaṃ pāpīyān bhaviṣyatīti
2.306.4	tad dha tathaivāsa
2.306.5	sa ha pāpīyān āsa
2.306.6	tasmai hocur yo vai te 'yaṃ sva evāntevāsī govarṇaḥ khālateyas sa vai tvānuvyāhārṣīd iti
2.306.7	taṃ hovāca sa vai mā tvam anena yajñena yājayeti
2.306.8	tatheti hovāca
2.306.9	taṃ vai tvā yathā rathaṃ vā riṣṭaṃ saṃskuryād ano vā evaṃ tvā saṃskariṣyāmīti
2.306.10	tasya ha trivṛd eva prathamam ahaś cakāra atha pañcadaśam athaikaviṃśam atha triṇavam atha trayastriṃśam atha saptadaśam atha saptadaśam
2.306.11	dve saptadaśe anūcī
2.306.12	eteno ha govarṇaḥ khālateya ācāryaṃ yājayāṃ cakāra
2.306.13	ātmā vai pṛṣṭhyaṣ ṣaḍaho 'nnaṃ saptadaśaḥ
2.306.14	sa ātmana evādhy ūrdhvo 'nnādyam abhyutkramiṣyate
2.306.15	tat tvopariṣṭād annādyam avaruddham upasthāsyate saptadaśāt saptadaśam annād annam
2.306.16	abhi te prajānnādī bhaviteti hovāca
2.307.1	ete bābarayaḥ kuruṣu paṇāyyā eva
2.307.2	sa ha sma tad devayajane paricaratīdam ayaja idam u nāyaja iti
2.307.3	atha yasyaitasya jyotir gaur āyur iti tryaho viśvajit sarvapṛṣṭhya ukthyaṣ ṣoḍaśimāñ chandomapavamānaḥ sarvastoma ukthyaḥ pañcaviṃśaṃ mahāvrataṃ jyotir atirātro yaḥ kāmayetopetyābhiplavam upetya pṛṣṭhāny upetya chandomān mahāvrataṃ ma upetaṃ syād iti sa etena yajeta
2.307.4	upetya haivābhiplavam upetya pṛṣṭhāny upetya chandomān mahāvratam asyopetaṃ bhavaty annaṃ vai mahāvratam annādyasyaivāvaruddhyai
2.307.5	tad āhur na purā saṃvatsarān mahāvratam upetyam iti
2.307.6	tad yat pṛṣṭhyaṣ ṣaḍaho bhavaty ṛtavo vai pṛṣṭhāni
2.307.7	saṃvatsara ṛtavaḥ
2.307.8	saṃvatsaraḥ kṛtsnam annādyaṃ pacati saṃvatsarābhijitam eva tad annādyam upayanti
2.307.9	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.307.10	jyotir atirātraḥ
2.307.11	etad vai prajñātaṃ devatīrthaṃ yaj jyotir atirātraḥ
2.307.12	prajñātena devatīrthenāriṣṭenāriṣṭa udṛcaṃ aśnavā iti
2.308.1	pṛṣṭhyaṣ ṣaḍaho 'tha yat saptamam ahas tasya caturviṃśaṃ bahiṣpavamānaṃ trayastriṃśāny uttarāṇi stotrāṇi pañcaviṃśaṃ mahāvrataṃ catustriṃśam agniṣṭomasāma
2.308.2	āpyata iva vā etad yajño yad eṣa pṛṣṭhyaṣ ṣaḍaha āpyata iti
2.308.3	tad yat saptamasyāhnaś caturviṃśaṃ bahiṣpavamānaṃ bhavati caturviṃśatyardhamāsas saṃvatsaraḥ
2.308.4	saṃvatsaro yajño yajñam evaitad yajñamukha ārabhante
2.308.5	atho caturviṃśatyakṣarā vai gāyatrī
2.308.6	gāyatryo vā āptaṃ yajñakratuṃ punas tanvate
2.308.7	teno hy anyā gāyatryā āptaṃ yajñakratum udyantum arhati
2.308.8	trayastriṃśāny uttarāṇi stotrāṇi trayastriṃśad vai devatā devatānām evāptyai
2.308.9	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.308.10	catustriṃśam agniṣṭomasāma
2.308.11	trayastriṃśad vai devatāḥ
2.308.12	prajāpatiś catustriṃśaḥ
2.308.13	saprajāpatikāsv evaitad devatāsu yajñasyāntataḥ pratitiṣṭhati
2.308.14	pṛṣṭhya eva ṣaḍaho 'tha yat saptamam ahas tasya caturviṃśāḥ pavamānās trayastriṃśaṃ punarabhyāvarti pañcaviṃśaṃ mahāvrataṃ catustriṃśam agniṣṭomasāma
2.308.15	āpyata iva vā etad yajño yad eṣa pṛṣṭhyaṣ ṣaḍaha āpyata iti
2.308.16	tad yat saptamasyāhnaś caturviṃśāḥ pavamānā bhavanti savanamukhe savanamukhe no yajña ārabdho 'sad iti
2.308.17	trayastriṃśaṃ punarabhyāvarti trayastriṃśad vai devatā devatānām evāptyai
2.308.18	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.308.19	catustriṃśam agniṣṭomasāma
2.308.20	trayastriṃśad vai devatāḥ
2.308.21	prajāpatiś catustriṃśaḥ
2.308.22	saprajāpatikāsv evaitad devatāsu yajñasyāntataḥ pratitiṣṭhati
2.309.1	pṛṣṭhya eva ṣaḍaho 'tha yat saptamam ahas tat sarvam eva caturviṃśaṃ pañcaviṃśaṃ mahāvrataṃ catustriṃśam agniṣṭomasāma
2.309.2	āpyata iva vā etad yajño yad eṣa pṛṣṭhyaṣ ṣaḍaha āpyata iti
2.309.3	tad yat saptamam ahas sarvam eva caturviṃśaṃ bhavati sarveṇaivāhnā yajña ārabdho 'sad iti
2.309.4	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.309.5	catustriṃśam agniṣṭomasāma
2.309.6	trayastriṃśad vai devatāḥ
2.309.7	prajāpatiś catustriṃśaḥ
2.309.8	saprajāpatikāsv evaitad devatāsu yajñasyāntataḥ pratitiṣṭhati
2.309.9	pṛṣṭhya eva ṣaḍaho 'tha yat saptamam ahas tasya chandomāḥ pavamānāś catustriṃśaṃ punarabhyāvarti pañcaviṃśaṃ mahāvrataṃ trayastriṃśam agniṣṭomasāma
2.309.10	yaḥ kāmayetopetya pṛṣṭhāny upetya chandomān mahāvrataṃ ma upetaṃ syād iti sa etena yajeta
2.309.11	upetya haiva pṛṣṭhāny upetya chandomān mahāvratam asyopetaṃ bhavaty annaṃ vai mahāvratam annādyasyaivāvaruddhyai
2.309.12	catustriṃśaṃ punarabhyāvarti
2.309.13	trayastriṃśad vai devatāḥ
2.309.14	prajāpatiś catustriṃśaḥ
2.309.15	saprajāpatikāsv evaitad devatāsu pratitiṣṭhati
2.309.16	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.309.17	trayastriṃśam agniṣṭomasāma trayastriṃśad vai devatā devatānām evāptyai
2.310.1	athaitau saṃsaṅgyau
2.310.2	jamadagnir ha vai māhenānāṃ purohita āsa
2.310.3	tān ha vittenātyādadhau
2.310.4	ta u hainam upajihiṃsuḥ
2.310.5	sa hekṣāṃ cakre kathaṃ nv aham eṣāṃ sapta saptaikāhani grāmyāṇāṃ paśūnāṃ hanyām iti
2.310.6	sa etau yajñāv apaśyat
2.310.7	tāv āharata
2.310.8	tābhyām ayajata
2.310.9	tato vai sa teṣāṃ saptasaptaikāhani grāmyāṇāṃ paśūnām ahan
2.310.10	sa vā eṣo 'chidro vajraḥ
2.310.11	tān ha smaitenaivāchidreṇa vajreṇopapravartayati
2.310.12	tad yathā matyena tilāṃs tṛṃhyād evaṃ ha smaivaināṃs tat tṛḍhān apoptān abhivyucchati
2.310.13	sa yo bhrātṛvyavān syād yo 'bhicared ya spardheta sa etābhyāṃ yajeta
2.310.14	etenaivāchidreṇa vajreṇa dviṣantaṃ pāpmānaṃ bhrātṛvyaṃ stṛṇute
2.310.15	atho āhuḥ prajākāma evābhyāṃ yajeteti
2.310.16	stomo vā etat stomena saṃsakto bhavati saṃsaktād vai mithunāt prajāḥ paśavaḥ prajāyante prajātyā eva
2.310.17	athaitat saptadaśaṃ saptamam ahar bhavati
2.310.18	tasmin mahāvratam upayanti
2.310.19	prajāpatir vai saptadaśaḥ
2.310.20	annaṃ mahāvratam sva eva tad āyatane prajāpatim annādyena samardhayanti
2.311.1	athaite 'ṣṭarātrāh
2.311.2	bṛhaspatir vā akāmayata tejasvī brahmavarcasī syāṃ yaśo deveṣu gaccheyam iti
2.311.3	sa etam aṣṭarātraṃ yajñam apaśyat
2.311.4	tam āharat
2.311.5	tenāyajata
2.311.6	tato vai sa tejasvī brahmavarcasy abhavad yaśo deveṣv agacchat
2.311.7	yaśo hy eṣa tad agacchad yad eṣāṃ purodhām āśnuta
2.311.8	tejasvī brahmavarcasī bhavati yaśo deveṣu gacchati ya evaṃ veda
2.311.9	atho āhur āyuṣkāma evainena yajeteti
2.311.10	prāṇo vai gāyatrī
2.311.11	gāyatrīm eṣa yajño 'bhi saṃpannaḥ
2.311.12	tasmād u hainenāyuṣkāmo yajeta
2.311.13	atho āhuḥ paśukāma evainena yajeteti
2.311.14	aṣṭākṣarā vai gāyatrī
2.311.15	aṣṭāśaphāḥ paśavaḥ
2.311.16	paśavo gāyatrī
2.311.17	gāyatrīm eṣa yajño 'bhi saṃpannaḥ
2.311.18	tasmād u hainena paśukāmo yajeta
2.311.19	prajāpatir vā akāmayatāsmāl lokād amuṃ lokaṃ gaccheyam iti
2.311.20	sa etam aṣṭarātraṃ yajñam apaśyat
2.311.21	tam āharat
2.311.22	tenāyajata
2.311.23	tato vai so 'smāl lokād amuṃ lokam āṣṭa
2.311.24	yad asmāl lokād amuṃ lokam āṣṭa tad aṣṭarātrāṇām aṣṭarātratvam
2.311.25	aṣṭe hāsmāl lokād amuṃ lokaṃ ya evaṃ veda
2.311.26	tad āhuḥ kim anv aṣṭarātra iti
2.311.27	diśa iti brūyāt
2.311.28	diśo ha vā anv aṣṭarātraḥ
2.311.29	catasro diśaś catvāro 'vāntaradeṣāḥ
2.311.30	ūrdhvā diṅ navamī
2.311.31	aṣṭāv etāny ahāni bhavanti rātrir navamī
2.311.32	diśa evaitenardhnoti dikṣu pratiṣṭhāya svargaṃ lokam eti
2.312.1	atha yasyaitasya jyotir agniṣṭomaḥ pṛṣṭhyaṣ ṣaḍaho jyotir agniṣṭomo yaḥ kāmayeta tejasvī brahmavarcasy asmin loke syāṃ gaccheyaṃ svargaṃ lokaṃ tejasvī brahmavarcasy amuṣmin loke syām iti sa etena yajeta
2.312.2	tad yat purastāj jyotir agniṣṭomo bhavati tejo vai brahmavarcasaṃ jyotir agniṣṭomas tenaivāsmin loke tejasvī bramavarcasī bhavati
2.312.3	pṛṣṭhyaṣ ṣaḍaho bhavati svargo vai lokaḥ pṛṣṭhyaṣ ṣaḍaha svargam evaitena lokaṃ gacchati
2.312.4	jyotir agniṣṭoma upariṣṭād bhavati tejo vai brahmavarcasaṃ jyotir agniṣṭomas tenaivāmuṣmin loke brahmavarcasī bhavati
2.312.5	atha yasyaitasya jyotir atirātraḥ pṛṣṭhyaṣ ṣaḍaho jyotir atirātro yaḥ kāmayeta praty asmin loke tiṣṭheyaṃ gaccheyaṃ svargaṃ lokaṃ praty amuṣmin loke tiṣṭheyam iti sa etena yajeta
2.312.6	tad yat purastāj jyotir atirātro bhavaty eṣā vai kṛtsnā pratiṣṭhā yaj jyotir atirātras tenaivāsmin loke pratitiṣṭhati
2.312.7	pṛṣṭhyaṣ ṣaḍaho bhavati svargo vai lokaḥ pṛṣṭhyaṣ ṣaḍaha svargam evaitena lokaṃ gacchati
2.312.8	jyotir atirātra upariṣṭād bhavaty eṣa vai kṛtsnā pratiṣṭhā yaj jyotir atirātras tenaivāmuṣmin loke pratitiṣṭhati
2.313.1	atha yasyaitasya jyotir agniṣṭomaḥ pṛṣṭhyaṣ ṣaḍaho jyotir atirātro yaḥ kāmayeta tejasvī brahmavarcasy asmin loke syāṃ gaccheyaṃ svargaṃ lokaṃ praty amuṣmin loke tiṣṭheyam iti sa etena yajeta
2.313.2	tad yat purastāj jyotir agniṣṭomo bhavati tejo vai brahmavarcasaṃ jyotir agniṣṭomas tenaivāsmin loke tejasvī bramavarcasī bhavati
2.313.3	pṛṣṭhyaṣ ṣaḍaho bhavati svargo vai lokaḥ pṛṣṭhyaṣ ṣaḍaha svargam evaitena lokaṃ gacchati
2.313.4	jyotir atirātra upariṣṭād bhavati eṣā vai kṛtsnā pratiṣṭhā yaj jyotir atirātras tenaivāmuṣmin loke pratitiṣṭhati
2.313.5	atha yasyaitasya jyotir atirātraḥ pṛṣṭhyaṣ ṣaḍaho jyotir agniṣṭomo yaḥ kāmayeta praty asmin loke tiṣṭheyaṃ gaccheyaṃ svargaṃ lokaṃ tejasvī brahmavarcasy amuṣmin loke syām iti sa etena yajeta
2.313.6	tad yat purastāj jyotir atirātro bhavaty eṣā vai kṛtsnā pratiṣṭhā yaj jyotir atirātras tenaivāsmin loke pratitiṣṭhati
2.313.7	pṛṣṭhyaṣ ṣaḍaho bhavati svargo vai lokaḥ pṛṣṭhyaṣ ṣaḍaha svargam evaitena lokaṃ gacchati
2.313.8	jyotir agniṣṭoma upariṣṭād bhavati tejo vai brahmavarcasaṃ jyotir agniṣṭomas tenaivāmuṣmin loke tejasvī brahmavarcasī bhavati
2.314.1	athaiṣa pṛṣṭhyaṣ ṣaḍahaḥ pañcaviṃśaṃ mahāvrataṃ sarvastomo 'tirātraḥ
2.314.2	annādyakāmo haitena yajeta
2.314.3	tad āhur na purā saṃvatsarān mahāvratam upetyam iti
2.314.4	tad yat pṛṣṭhyaṣ ṣaḍaho bhavaty ṛtavo vai pṛṣṭhāni
2.314.5	saṃvatsara ṛtavaḥ
2.314.6	saṃvatsaraḥ kṛtsnam annādyaṃ pacati saṃvatsarābhijitam eva tad annādyam upayanti
2.314.7	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.314.8	sarvastomo 'tirātro bhavati sarveṣāṃ lokānām abhijityā abhikrāntyai
2.314.9	sarvaṃ hīdaṃ stomā eva
2.314.10	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.314.11	atha yasyaitasya pṛṣṭhyasya ṣaḍahasya stomāś caturviṃśam ahar viśvajit sarvapṛṣṭho 'tirātro yaḥ kāmayeta parokṣopetaṃ me mahāvrataṃ syād iti sa etena yajeta
2.314.12	tad yac caturviṃśam ahar bhavati tenaivāsya parokṣopetaṃ mahāvrataṃ bhavati
2.314.13	yad v eva tatra hiṃkāro vā prastāvo vā pratihāro vā kiñcid bhavati tenaivāsya pañcaviṃśy upāptā bhavati
2.314.14	viśvajit sarvapṛṣṭho 'tirātro bhavati
2.314.15	śrīr vai varṣma pṛṣṭhāni
2.314.16	śriyam eva tad varṣma pṛṣṭhāny abhyārohanti
2.315.1	atha yasyaitasya pṛṣṭhyasya ṣaḍahasya jyotir agniṣṭomo madhye bhavati jyotir atirātra upariṣṭād yaḥ kāmayetā me brahmavarcasī prajāyāṃ jāyeteti sa etena yajeta
2.315.2	ātma vai pṛṣṭhyaṣ ṣaḍahaḥ
2.315.3	tejo vai brahmavarcasaṃ jyotir agniṣṭomaḥ
2.315.4	madhyata u vā ātmanaḥ prajananam
2.315.5	tad yan madhye jyotir agniṣṭomo bhavati madhyata evaitad ātmano jyotir dhatta ā hāsya brahmavarcasī prajāyāṃ jāyate
2.315.6	jyotir atirātra upariṣṭād etad vai prajñātaṃ devatīrthaṃ yaj jyotir atirātraḥ prajñātena devatīrthenāriṣṭenāriṣṭā udṛcam aśnavāmahā iti
2.315.7	atha yasyaitasya viśvajidabhijitāv agniṣṭomāv abhito bhavata ubhayato jyotiṣ ṣaḍaho madhye paśukāmo haitena yajeta
2.315.8	catvāra ete madhya ukthyā bhavanti
2.315.9	paśavo vā ukthāni
2.315.10	teṣāṃ sahasraṃ stotriyāḥ
2.315.11	catvāra u vaite 'gniṣṭomā abhito bhavanti
2.315.12	brahma vai jyotir agniṣṭomaḥ
2.315.13	brahmaṇaiva tad ubhayataḥ paśūn parigṛhṇīte 'parāvāpāya
2.315.14	nāsya vittaṃ paropyate ya evaṃ veda
2.315.15	īśvaro ha tu yādṛśa eva san yajate tādṛṅ bhavitoḥ
2.315.16	sa yadaivāntagata iva śriyai manyetātha hainena yajeta
2.315.17	iṣṭvā haiva svargaṃ lokaṃ eti
2.316.1	athaite navarātrāḥ
2.316.2	tejaskāmo haitena yajeta yan navarātraḥ
2.316.3	tejo vai trivṛt stomaḥ
2.316.4	trivṛtam eṣa stomaṃ yajño 'bhisaṃpannaḥ
2.316.5	tasmād u hainena tejaskāmo yajeta
2.316.6	atho āhur brahmavarcasakāma evainena yajeteti
2.316.7	brahma vai trivṛt stomaḥ
2.316.8	trivṛtam eṣa stomaṃ yajño 'bhisaṃpannaḥ
2.316.9	tasmād u hainena brahmavarcasakāmo yajeta
2.316.10	atho āhur āyuṣkāma evainena yajeteti
2.316.11	prāṇo vai trivṛt stomaḥ
2.316.12	navaitāny ahāni bhavanti rātrir daśamī
2.316.13	nava puruṣe prāṇā nābhir daśamī
2.316.14	prāṇān evaitenābhijayati prāṇān āpnoti
2.316.15	tad āhuḥ kim anu navarātra iti
2.316.16	diśa iti brūyāt
2.316.17	diśo ha vā anu navarātraḥ
2.316.18	catasro diśaś catvāro 'vāntaradeśā ūrdhvā diṅ navamy arvācī daśamī
2.316.19	diśa evaitenardhnoti
2.316.20	dikṣu pratiṣṭhāya svargaṃ lokam eti
2.317.1	atha yasyaitasya jyotir gaur āyur iti tryaho jyotir gaur āyur iti tryaho jyotir gaur āyur atirātro yaḥ kāmayeta anantarhitān imān lokān abhyāroheyam iti sa etena yajeta
2.317.2	tad yaj jyotir gaur āyur iti tryaho bhavaty ayaṃ vai loko jyotir ayaṃ gaur asāv āyur anantarhitān evaitenemān lokān abhyārohati
2.317.3	atirātrāv anuttamas tryaho bhavati
2.317.4	evaṃvidhā iva vā ime lokā agniṣṭoma ivāyaṃ loka ukthya ivāyam atirātra ivāsau
2.317.5	tad yathāvidhā ime lokā evam evainān etad abhyārohann eti
2.317.6	atha yasyaitasya jyotir gaur āyur atirātro jyotir gaur āyur atirātro jyotir gaur āyur atirātro ya u eva kāmayeta anantarhitān imān lokān abhyāroheyam iti sa etena yajeta
2.317.7	tad yaj jyotir gaur āyur atirātro bhavaty ayaṃ vai loko jyotir ayaṃ gaur asāv āyur anantarhitān evaitenemān lokān abhyārohati
2.317.8	atirātravantas tryahā bhavanti
2.317.9	atho evaṃvidhā iva vā ime lokā agniṣṭoma ivāyaṃ loka ukthya ivāyam atirātra ivāsau
2.317.10	tad yathāvidhā ime lokā evam evainān etad abhyārohann eti
2.318.1	trayo ha vā eṣāṃ lokānāṃ viṣuvanto 'gnir vā asya lokasya viṣuvān vāyur antarikṣasya ādityo divaḥ
2.318.2	tān evaitenātitarati
2.318.3	tryanīko bhavaty aindro vijityai
2.318.4	tryanīkena vai devasadanena devā asurān ajayan
2.318.5	tasmād yā apy etarhi tryanīkā senā bhavati jayaty eva
2.318.6	tad yathā tryanīkayā senayā jeṣyantyopapreyād evam evaitena jeṣyan svargaṃ lokam upapraiti jayati svargaṃ lokaṃ ya evaṃ veda
2.318.7	atha yasyaitasya jyotir atirātraḥ pṛṣṭhyaṣ ṣaḍahaḥ pañcaviṃśaṃ mahāvrataṃ jyotir atirātro 'nnādyakāmo haitena yajeta
2.318.8	tad āhur na purā saṃvatsarān mahāvratam upetyam iti
2.318.9	tad yat pṛṣṭhyaṣ ṣaḍaho bhavaty ṛtavo vai pṛṣṭhāni
2.318.10	saṃvatsara ṛtavaḥ
2.318.11	saṃvatsaraḥ kṛtsnam annādyaṃ pacati saṃvatsarābhijitam eva tad annādyam upayanti
2.318.12	pañcaviṃśaṃ mahāvratam annaṃ vai pañcaviṃśam annādyasyaivāvaruddhyai
2.318.13	jyotir atirātra etad vai prajñātaṃ devatīrthaṃ yaj jyotir atirātraḥ
2.318.14	prajñātena devatīrthenāriṣṭenāriṣṭa udṛcaṃ aśnavā iti
2.319.1	tad v etasya paricakṣate yad enat satram eva manyante satraṃ ha smaitat puropayanti
2.319.2	anena ha tvāva satriyāś ca dakṣiṇāvantaś ca stomā vijñāyante
2.319.3	ubhayato 'tirātrā eva satriyā anyatarato 'tirātrā dakṣiṇāvantaḥ
2.319.4	sa ya enena dakṣiṇāvatā yajeta purastād agniṣṭomaṃ kṛtvā yajeta
2.319.5	atha yasyaitasya pṛṣṭhyasya ṣaḍahasya stomāḥ pañcame 'hani mahāvrataṃ viśvajitstomo 'tirātraḥ
2.319.6	iheva ca ha khalu vā eta iheva ca vācaṃ viprayuñjate ye yajante ye satram āsate
2.319.7	tāṃ daśamenaivāhnā saṃpādayanti
2.319.8	saṃpannāyai vāco 'vikṛṣṭāyai pratiṣṭhitāyai mahāvratam upetam asad iti
2.319.9	annaṃ vai mahāvratam
2.319.10	annādyasyaivāvaruddhyai
2.319.11	viśvajitstomo 'tirātro bhavati
2.319.12	parāṅ iva ha vā eṣaḥ
2.319.13	svargam eva lokam abhinirmṛṣṭo yad viśvajitstomo 'tirātraḥ
2.319.14	parāṅ evaitena svargaṃ lokam eti
2.319.15	tad yac caturthastoma ekaviṃśo bhavati pratiṣṭhā vā ekaviṃśas tenaivāsyāṃ pratitiṣṭhati
2.320.1	atha yasyaitasya pṛṣṭhyasya ṣaḍahasya jyotir gaur āyur iti madhye tryaho bhavati prajananakāmo haitena yajeta
2.320.2	ātmā vai pṛṣṭhyaṣ ṣaḍahaḥ
2.320.3	prajananam ete stomāḥ
2.320.4	tad yan madhye jyotir gaur āyur iti tryaho bhavati madhyata evaitad ātmanaḥ prajananaṃ dhatte bahur bhavati prajāyate
2.320.5	atha yasyaitasyordhvaṣ ṣaḍahaḥ pratyaṅ tryaho yaḥ kāmayeta gaccheyaṃ svargaṃ lokaṃ praty asmin loke tiṣṭheyam iti sa etena yajeta
2.320.6	ṣaḍahenaiveta ūrdhva svargaṃ lokaṃ gacchati praty evāmutas tryaheṇāvarohati
2.320.7	gacchati svargaṃ lokaṃ praty asmin loke tiṣṭhati
2.320.8	atho ha veda yo 'sāv āsaṃ so 'yam asmīti punar haivāsmin loka ājāyate
2.320.9	atha yasyaitasyordhvas tryahaḥ pratyaṅ ṣaḍaho ya u eva kāmayeta gaccheyaṃ svargaṃ lokaṃ praty asmin loke tiṣṭheyam iti sa etena yajeta
2.320.10	tryaheṇaiveta ūrdhva svargaṃ lokaṃ gacchati praty evāmutaṣ ṣaḍahenāvarohati
2.320.11	gacchati svargaṃ lokaṃ praty asmin loke tiṣṭhati
2.320.12	atho ha veda yo 'sāv āsaṃ so 'yam asmīti punar haivāsmin loka ājāyate
2.320.13	atha yasyaitasyordhvaṣ ṣaḍaha ūrdhvas tryaha svargakāmo haitena yajeta
2.320.14	ūrdhvā ete stomā bhavanty ūrdhvo vai svargo loka svargasyaiva lokasya samaṣṭyai
2.321.1	athaiṣa vivadhaḥ
2.321.2	tasya jyotir agniṣṭomo gaur ukthya āyur ukthyo jyotir agniṣṭoma āyur atirātro jyotir agniṣṭomo gaur ukthya āyur ukthyo jyotir agniṣṭomaḥ
2.321.3	paśukāmo haitena yajeta
2.321.4	tasyaiṣo 'nyatassaṅgo goāyuṣī ukthyāv antarau bhavataḥ
2.321.5	paśavo vā ukthāni
2.321.6	tayoḥ pañca śatāni stotryāḥ
2.321.7	jyotiṣī agniṣṭomāv abhito bhavataḥ
2.321.8	brahma vai jyotir agniṣṭomaḥ
2.321.9	brahmaṇaiva tad ubhayataḥ paśūn parigṛhṇīte 'parāvāpāya
2.321.10	nāsya vittaṃ paropyate ya evaṃ veda
2.321.11	āyur atirātro madhye bhavati
2.321.12	tad yathā ha vai vivadhas tasya madhye pṛthv ivānavamardāya tādṛk tad
2.321.13	tasyaiṣa u evānyatassaṅgo goāyuṣī ukthyāv antarau bhavataḥ
2.321.14	paśavo vā ukthāni
2.321.15	tayoḥ pañca śatāni stotriyāḥ
2.321.16	jyotiṣī agniṣṭomāv abhito bhavataḥ
2.321.17	brahma vai jyotir agniṣṭomaḥ
2.321.18	brahmaṇaiva tad ubhayataḥ paśūn parigṛhṇīte 'parāvāpāya
2.321.19	nāsya vittaṃ paropyate ya evaṃ veda
2.322.1	athaite daśarātrāḥ
2.322.2	abhicaryamāṇo haitena yajeta yad daśarātraḥ
2.322.3	daśaitāny ahāni bhavanti
2.322.4	daśa puruṣe prāṇāḥ
2.322.5	ahnaiva prāṇaṃ parigṛhṇīte 'hnā prāṇam ahnā prāṇaṃ na tatas tasya sa prāṇo 'tiśaye yam asyābhicaraṃs stṛṇvīta
2.322.6	atho āhur abhicarann evainena yajeteti
2.322.7	daśaitāny ahāni bhavanti
2.322.8	daśa puruṣe prāṇāḥ
2.322.9	ahnaiva parasya prāṇaṃ stṛṇute 'hnā prāṇam ahnā prāṇam
2.322.10	na tataḥ parasya sa prāṇaḥ pariśiṣyate yenābhicaryamāṇo jīvet
2.322.11	etaddha vai jyaiṣṭhyaṃ karmaṇāṃ yad eṣa saumyo 'dhvaro daśarātro vidhayā vidhīyate
2.322.12	tad yaj jyaiṣṭhyaṃ karmaṇāṃ tena no yajño vihito 'sad iti
2.323.1	etad dha vai paramaṃ vācaḥ krāntaṃ yad daśeti
2.323.2	etāvad dha paramaṃ vāk cakrame
2.323.3	tad yat paramaṃ vācaḥ krāntaṃ tat sarvam āpnavānīti
2.323.4	atho āhur annādyakāma evainena yajeteti
2.323.5	sarvo ha vā anyo virājam atiṣṭauti
2.323.6	eṣa ha vāva virājaṃ nātiṣṭauti yo daśabhi stute
2.323.7	daśākṣarā virāṭ
2.323.8	annaṃ virāṭ
2.323.9	ahnaiva virājam avarunddhe 'hnā virājam ahnā virājam sa daśamenaivāhnā sarvāṃ virājam annādyam avaruddhyāntata uttiṣṭhati
2.323.10	puruṣo ha vāva virājam atiśaye
2.323.11	daśaitāny ahāni bhavanti rātrir ekādaśī
2.323.12	daśa puruṣe prāṇā ātmaikādaśaḥ
2.323.13	puruṣo ha vā eṣa virājy adhyūḍho 'niṣpādāya
2.323.14	na ha vai gaur nāśvo nāśvataro virājam adhitiṣṭhati
2.323.15	puruṣo ha vāva virājam adhitiṣṭhati
2.323.16	tasmāt puruṣaḥ paśūnām attā
2.323.17	attā paśūnāṃ bhavaty adhi virājaṃ tiṣṭhati ya evaṃ veda
2.324.1	indro vṛtraṃ vajreṇādhyasya nāstṛṣīti manyamānas sa vyasmayata
2.324.2	sa harito vismito 'jarat
2.324.3	sa aikṣata kathaṃ nv aham asya harimṇaḥ pāpmano daśamīṃ nirdaśyaṃ gaccheyam iti
2.324.4	sa etaṃ daśarātraṃ yajñam apaśyat
2.324.5	tam āharat
2.324.6	tenāyajata
2.324.7	tato vai sa tasya harimṇaḥ pāpmano daśamīṃ nirdaśyam agacchat
2.324.8	gacchati ha harimṇaḥ pāpmano daśamīṃ nirdaśyaṃ ya evaṃ veda
2.324.9	tasmād uta viddhaṃ vā vijātaṃ vāvatīrṇinaṃ vā pṛcchanti nirdaśyo 'bhūd iti
2.324.10	tasya ha vāva te tad dharimṇaḥ pāpmano daśamīṃ nirdaśyaṃ gacchanti
2.324.11	gacchati ha harimṇaḥ pāpmano daśamīṃ nirdaśyaṃ ya evaṃ veda
2.325.1	athaiṣa trikakup
2.325.2	prajananakāmo haitena yajeta
2.325.3	trivṛtpañcadaśau stomau bhavataḥ
2.325.4	ūnātiriktau mithunau prajanī
2.325.5	ūnam anyasyātiriktam anyasya
2.325.6	ūnātiriktād vai mithunāt prajāḥ paśavaḥ prajāyante
2.325.7	tābhyāṃ trivṛtaṃ stomaṃ paryūhanti
2.325.8	tam eva tau prajanayataḥ
2.325.9	saptadaśaikaviṃśau stomau bhavataḥ
2.325.10	ūnātiriktau mithunau prajanī
2.325.11	ūnam anyasyātiriktam anyasya
2.325.12	ūnātiriktād vai mithunāt prajāḥ paśavaḥ prajāyante
2.325.13	tābhyāṃ saptadaśaṃ stomaṃ paryūhanti
2.325.14	tam eva tau prajanayataḥ
2.325.15	triṇavastrayastriṃśau stomau bhavataḥ
2.325.16	ūnātiriktau mithunau prajanī
2.325.17	ūnam anyasyātiriktam anyasya
2.325.18	ūnātiriktād vai mithunāt prajāḥ paśavaḥ prajāyante
2.325.19	tābhyāṃ triṇavaṃ stomaṃ paryūhanti
2.325.20	tam eva tau prajanayataḥ
2.325.21	tad āhur āpyante vā etat stomā āpyante chandāṃsy āpyante devatā āpyanta ṛtavo gṛhā yad eṣa pṛṣṭhyaṣ ṣaḍaha āpyanta iti
2.325.22	āgneyīṣv ayātayāmnīṣu saptame 'hani stuvīran
2.325.23	agnir vai devānām ayātayāmā
2.325.24	agnim eva tad devānām ayātayāmānaṃ paśyanto yajante
2.325.25	aindrīṣv ayātayāmnīṣv aṣṭame 'hani stuvīran
2.325.26	indro vai devānām ayātayāmā
2.325.27	indram eva tad devānāṃ ayātayāmānaṃ paśyanto yajante
2.325.28	vaiśvadevīṣv ayātayāmnīṣu navame 'hani stuvīran
2.325.29	viśve vai devā devānām ayātayāmānaḥ
2.325.30	viśvān eva devāṃs tad devānām ayātayāmnaḥ paśyanto yajante
2.325.31	sarvastomo 'tirātro bhavati sarveṣāṃ lokānām abhijityā abhikrāntyai
2.325.32	sarvaṃ hīdaṃ stomā eva
2.325.33	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.326.1	athaiṣa pañcayajñakratuḥ
2.326.2	yāḥ pañca daivīr ācchadas tāsām eṣarddhiḥ
2.326.3	yaḥ pāṅkto yajño ye pāṅktāḥ paśavo yat pāṅktam annādyaṃ ye pañcartavo yat kiṃ ca pañca pañca tasyaiṣā sarvasyarddhis tasyopāptiḥ
2.326.4	tasyo etasya na rātrim upayanti ned virājam atiṣṭavāmeti
2.326.5	tad āhur ati vai daśarātro yajñasya mātrām eti
2.326.6	tad yad eṣa pañcayajñakratur bhavati pañcāhe śrutas taṃ kāmam ṛdhnavāni yo daśarātra iti
2.326.7	sarvastomo 'tirātro bhavati sarveṣāṃ lokānām abhijityā abhikrāntyai
2.326.8	sarvaṃ hīdaṃ stomā eva
2.326.9	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.326.10	athaiṣa saptayajñakratuḥ
2.326.11	yās sapta daivīr ācchadas tāsām eṣarddhiḥ
2.326.12	yās saptapadāś śakvaryo ye sapta grāmyāḥ paśavo yāni sapta caturuttarāṇi chandāṃsi ye sapta mukhyāḥ prāṇā yāni saptaviṃśatir divyāni nakṣatrāṇi yas saptaviṃśa stomo yat kiṃ ca sapta sapta tasyaiṣā sarvasyarddhis tasyopāptiḥ
2.326.13	tad āhur ati vai daśarātro yajñasya mātrām eti
2.326.14	tad yad eṣa saptayajñakratur bhavati saptāhe śrutas taṃ kāmam ṛdhnavāni yo daśarātra iti
2.326.15	sarvastomo 'tirātro bhavati sarveṣāṃ lokānām abhijityā abhikrāntyai
2.326.16	sarvaṃ hīdaṃ stomā eva
2.326.17	atho yān imān ekaikān stomān upāgāma tān sārdham ṛddhvā teṣu pratiṣṭhāyodṛcam aśnavāmahā iti
2.327.1	athaiṣa mahātrikakup
2.327.2	ya śrīkāmaḥ purodhākāma syāt sa etena yajeta
2.327.3	trīṇi varṣmāṇi tisra śriyas traya ime lokāḥ
2.327.4	tad evaitenāvarunddhe
2.327.5	trivṛtā pañcadaśaṃ pariṣṭuvanti
2.327.6	brahma vai trivṛt kṣatraṃ pañcadaśaḥ
2.327.7	brahmaṇaiva tat kṣatraṃ parigṛhṇanti
2.327.8	saptadaśenaikaviṃśaṃ pariṣṭuvanti
2.327.9	brahma vai saptadaśaḥ kṣatram ekaviṃśaḥ
2.327.10	brahmaṇaiva tat kṣatraṃ parigṛhṇanti
2.327.11	triṇavena trayastriṃśaṃ pariṣṭuvanti
2.327.12	brahma vai triṇavaḥ kṣatraṃ trayastriṃśaḥ
2.327.13	brahmaṇaiva tat kṣatraṃ parigṛhṇanti
2.327.14	yado vai brahmaṇā kṣatraṃ parigṛhṇāty atha sa tasya purodhāṃ gacchati gacchati purodhāṃ pura enaṃ dadhate
2.328.1	sa vā eṣa mahātrikakub bhavati
2.328.2	trayo ha vā eṣāṃ lokānāṃ kakubhaḥ
2.328.3	agnir vā asya lokasya kakub vāyur antarikṣasyādityo divaḥ
2.328.4	kakubhām eko bhavati ya evaṃ veda
2.328.5	viśvajit sarvapṛṣṭhātirātro bhavati
2.328.6	śrīr vai varṣma pṛṣṭhāni
2.328.7	śriyam eva tad varṣma pṛṣṭhāny abhyārohati
2.328.8	ojo vai vīryaṃ pṛṣṭhāni
2.328.9	ojasaiva tad vīryeṇantataḥ purodhāṃ parigṛhṇīte
2.328.10	nānāgniṣṭomasāmāni bhavanty anyo 'nyasyānanuyānāya
2.328.11	śaṃ no devīr abhiṣṭaye taṃ gūrdhayā svarṇaram iti yajñāyajñīyaṃ ca sākamaśvaṃ ca
2.328.12	agne vājasya gomato viśoviśo vo 'tithim iti śrudhīyaṃ ca viśoviśīyaṃ ca
2.328.13	ā te agna idhīmahi mūrdhānaṃ divo aratiṃ pṛthivyā iti saṃjayaṃ ca dairghaśravasaṃ ca
2.328.14	agniṃ naro dīdhitibhir araṇyos tvam agne gṛhapatir iti bṛhac cāgneyaṃ samantaṃ ca
2.328.15	samiddham agniṃ samidhā girā gṛṇa ā no yajñaṃ divispṛśam iti rājovājīyaṃ ca bṛhac ca
2.329.1	tena haitena jabālam āruṇir yājayāṃ cakāra
2.329.2	sa ha trayāṇāṃ nigṛdhnānānāṃ purodhāṃ jagāma kāśyasya kausalyasyaikṣvākasyeti
2.329.3	tasya ha śrīr āsa kalyāṇī
2.329.4	tasya ha sma tac chriyaṃ dṛṣṭvā śvetaketuḥ pitrā vivadate palita yajñakāma anyān eva śriyā yaśasā samañjaṃś carasi nātmānam iti
2.329.5	neti ha smāha
2.329.6	mā mā putraka vocaḥ
2.329.7	yajñakratur eva me vijñāta āsa
2.329.8	taṃ pāpaka iva brahmabandhuke vyajijñāse
2.329.9	sa kila tahaivāsa yathā ma enam anūcuḥ
2.329.10	tato vā atitarām iva
2.329.11	sa vā eṣa yajño mṛtyor eva nikṛtiḥ
2.329.12	devā vai mṛtyor abibhayur ya svarge loke
2.329.13	tasmāt te prajāpatim evopādhāvan
2.329.14	tebhya etaṃ daśarātraṃ yajñaṃ vyadadhāt
2.329.15	tam āharan
2.329.16	tenāyajanta
2.330.1	te trivṛtāstuvata
2.330.2	trivṛta vai stuvata iti mṛtyuḥ pañcadaśam abhiparyetyātiṣṭhad idam ata eṣyantīti
2.330.3	taṃ pañcadaśe 'nvāgacchan
2.330.4	taṃ tata udarundhan
2.330.5	sa saptadaśam abhyudakrāmat
2.330.6	athetare pañcadaśena stutvā trivṛtaiva punar astuvata
2.330.7	trivṛtā vai stuvata iti mṛtyuḥ pañcadaśam evābhipratyādravad idam evāta eṣyantīti
2.330.8	athetare saptadaśam abhyatyakrāman
2.330.9	te saptadaśenāstuvata
2.330.10	saptadaśena vai stuvata iti mṛtyur ekaviṃśam abhiparyetyātiṣṭhad idam ata eṣyantīti
2.330.11	tam ekaviṃśe 'nvāgacchan
2.330.12	taṃ tata udarundhan
2.330.13	sa triṇavam abhyudakrāmat
2.330.14	athetara ekaviṃśena stutvā saptadaśenaiva punar astuvata
2.330.15	saptadaśena vai stuvata iti mṛtyur ekaviṃśam evābhipratyādravad idam evāta eṣyantīti
2.330.16	athetare triṇavam abhyatyakrāman
2.330.17	te triṇavenāstuvata
2.330.18	triṇavena vai stuvata iti mṛtyus trayastriṃśam abhiparyetyātiṣṭhad idam ata eṣyantīti
2.330.19	taṃ trayastriṃśe 'nvāgacchan
2.330.20	taṃ tata udarundhan
2.330.21	sa chandomān abhyudakrāmat
2.330.22	athetare trayastriṃśena stutvā triṇavenaiva punar astuvata
2.330.23	triṇavena vai stuvata iti mṛtyus trayastriṃśam evābhipratyādravad idam evāta eṣyantīti
2.331.1	athetare viśvajitam eva sarvapṛṣṭhaṃ pitaraṃ prajāpatiṃ prāpadyanta
2.331.2	tato vai te nikṛtya mṛtyum amṛtā abhavan
2.331.3	nikṛtya haiva mṛtyum amṛto bhavati ya evaṃ veda
2.331.4	athaite 'gniṣṭomā eva daśāhāni bhavanti
2.331.5	etebhyo ha vai sāmabhyaḥ prajāpatis somapīthaṃ pradadau
2.331.6	tāni vā etāni prattasomapīthāny apahatapāpmāni sāmāni
2.331.7	apahatya pāpmānaṃ śreyān bhavati ya evam veda
2.331.8	etāny u ha vai sāmāni kāmānāṃ pūrṇāni
2.331.9	yathā dṛti svāsikta syād dadhno vā ghṛtasya vā madhuno vaivam etāni sāmāni kāmānāṃ pūrṇāni
2.331.10	etāny u ha sma vai tat kuṃsthaḥ kālāśabhir upagāyati
2.331.11	aruṇān sadam ukṣann aśvān kāṣṭhāto yathā
2.331.12	pūrṇān parisrutaḥ kumbhāñ janamejayasādana iti
2.331.13	yaṃ ha vā etais sāmabhiḥ kāmaṃ kāmayate tam evāvarunddhe
2.331.14	athaitāni dvādaśāhasya daśāhāni bhavanti
2.331.15	etāny u ha vai vīryavanty ahāni yāni dvādaśāhasya
2.331.16	tad yāni vīryavanty ahāni tair na stutam asad iti
2.331.17	tāny u nānā stomā vahanti
2.331.18	eṣā ha vā ahnāṃ samṛddhir yad enāni nānā stomā vahanti
2.331.19	sā yāivāhnāṃ samṛddhis saivaiṣā kriyate
2.332.1	athaiṣa kusurvindadaśarātraḥ
2.332.2	tasya trayas trivṛto 'gniṣṭomās trayaḥ pañcadaśā ukthyās trayas saptadaśā ukthyā jyotir atirātro yaḥ kāmayeta tejasvī brahmavarcasy ojasvī vīryāvān annādaḥ pratitiṣṭheyam iti sa etena yajeta
2.332.3	tejo vai brahmavarcasaṃ trivṛt stoma ojo vīryaṃ pañcadaśo 'nnaṃ saptadaśaḥ pratiṣṭhā jyotir atirātra ṛdhnoti hainenaitān kāmān ya etasmin kāmāḥ
2.332.4	ato jyotiṣṭome 'tirātre śrutas taṃ kāmam ṛdhnavāni yo daśarātra iti
2.332.5	etaṃ ha sma vai tat prasṛptau brāhmaṇau samūdāte kaṃ nu somya yajñakratuṃ prasṛptau sva iti
2.332.6	tayor hānyatara uvāca yadi nvā idam evāpy aha śvo bhavitāgniṣṭomā eva tarhi daśo eva tvayi nūnam ahāny āsiṣyāvahā iti
2.332.7	taṃ haitaṃ tāv agniṣṭomam eva menāte ye hy evāmī agniṣṭimasya stomās ta evaite / athaiṣo 'bhrir ubhayataḥkṣṇūḥ
2.333.1	tasya trivṛd agniṣṭomaḥ purastād bhavati trivṛd agniṣṭoma upariṣṭād aṣṭāv ukthyāḥ saptadaśā madhye
2.333.2	annādyakāmo haitena yajeta
2.333.3	agnir vai pūrvas trivṛd āditya uttaraḥ
2.333.4	agnir vā asya lokasyābhrir ādityo 'muṣya
2.333.5	athaitad annam eva yajeta
2.333.6	aṣṭāv ukthyās saptadaśā madhye
2.333.7	ayam evāsmā agnir ita etad annādyaṃ radaty ādityo 'muto vṛṣṭiṃ prayacchati
2.333.8	tā asmā etad ubhayato 'nnādyaṃ radato 'nnādo ha bhavati ya evaṃ veda
2.333.9	atho āhuḥ paśukāma evainena yajeteti
2.333.10	tasyāgniṣṭomāv abhito bhavata ukthyā madhye
2.333.11	brahma vā agniṣṭomaḥ paśava ukthāni
2.333.12	brahmaṇaiva tad ubhayataḥ paśūn parigṛhṇīte 'parāvāpāya
2.333.13	nāsya vittaṃ paropyate ya evaṃ veda
2.333.14	atha yasyaitasyordhvaṣ ṣaḍaha ūrdhvas tryaho jyotir atirātra svargakāmo haitena yajeta
2.333.15	ūrdhvā ete stomā bhavanty ūrdhvo vai svargo loka svargasyaiva lokasya samaṣṭyai
2.333.16	atha yasyaitasya jyotir gaur āyur atirātro jyotir gaur āyur atirātro jyotir atirātro yaḥ kāmayeta jyotiṣmato lokān jayeyam iti sa etena yajeta
2.333.17	catvāry u ha vai devānām āviṣṭamānīva jyotīṃṣy agniḥ pṛthivyām ādityo divi candramā nakṣatreṣu vidyud apsu
2.333.18	etān eva jyotiṣmato lokān jayati ya evaṃ vidvān etena yajñakratunā yajate ya u cainam evaṃ veda ya u cainam evaṃ veda
2.334.1	athaiṣa trayodaśarātraḥ
2.334.2	asau vā ādityas sadṛṅṅ evānyair devair āsīd anenāgninā vāyunā candramasānyair devaiḥ
2.334.3	sa 'kāmayata sarveṣāṃ devānāṃ śraiṣṭhyaṃ gaccheyaṃ trayodaśo māso bhūtvedaṃ sarvam abhyāroheyam iti
2.334.4	sa etaṃ trayodaśarātram apaśyat
2.334.5	tam upait
2.334.6	tato vai sa sarveṣāṃ devānāṃ śraiṣṭhyam agacchat
2.334.7	trayodaśo māso bhūtvedaṃ sarvam abhyārohat
2.334.8	saṃvatsaro vā idaṃ sarvam
2.334.9	ta eva sarve stomās tāni sarvāṇi pṛṣṭhāni tāni sarvāṇi chandāṃsi tāni sarvāṇi savanāni te sarve devās te sarve lokās te sarve kāmāḥ
2.334.10	sa dvādaśabhir evāhobhir dvādaśa māsān āptvā trayodaśenaivāhnā trayodaśo māso bhūtvedaṃ sarvam abhyārohat
2.334.11	te ya evaṃ vidvāṃsas trayodaśarātram upayanty etam evardhnuvanty etasya salokatāṃ gacchanti
2.335.1	māsyaṃ vā etat satram
2.335.2	tena yarddhis saivarddhiḥ
2.335.3	māso ha khalu vai punaḥpunaḥ palyayamānas saṃvatsaram āpnoti
2.335.4	saṃvatsaraṃ vā etad īrtsanti saṃvatsaram īpsanti yad yajante yat satram āsate
2.335.5	na hi kiṃ cana bahis saṃvatsarād asti
2.335.6	svārājyaṃ vā etā rātrayo yac caturdaśa
2.335.7	sapta parastād ahāni saptāvastāt
2.335.8	atha yo madhye lokas sa svarāṭ sa svargo lokaḥ
2.335.9	tad bradhnasya viṣṭapaṃ gacchanti tat svārājyaṃ gacchanti
2.335.10	tad anyasyānanuyānā bhavanti
2.335.11	tā vā etā rātrayas saṃpadyante virājaṃ ca gāyatrīṃ ca
2.335.12	ete ha khalu vai chandasāṃ vīryavattame yad virāṭ ca gāyatrī ca
2.335.13	te ye chandasāṃ vīryavattame tayor ṛdhnavāma tayoḥ pratitiṣṭhāma tābhyāṃ na stutam asad iti
2.335.14	upo virājaṃ gacchanti
2.335.15	tad u virājo 'nnādyasyaiśvaryam ādhipatyaṃ gacchanti
2.335.16	dvyūnā virāḍ dve te striyā ūne yatas sā prajāyate teno prajananam
2.335.17	vaiśvānaraḥ prāyaṇīyo 'tirātro bhavati
2.335.18	vaiśvānaraprāyaṇā hy ahīnās somāḥ
2.336.1	athaiṣa pṛṣṭhyaṣ ṣaḍaho bhavati
2.336.2	śrīr vai pṛṣṭhāni varṣma vai pṛṣṭhāni
2.336.3	tac chriyaṃ varṣma pṛṣṭhāni rohanti
2.336.4	tad u satriṇo bhavanti
2.336.5	tad āhu śreyāṃsaṃ vā ete 'bhyārohanti ya etaṃ pṛṣṭhyaṃ ṣaḍaham upayantīti
2.336.6	tad yat parastād pratyaṅ pṛṣṭhyaṣ ṣaḍaho bhavati nihnavāyaivānārtyai śivatvāya śāntyai
2.336.7	tat tv etasya paricakṣate yad ārabhamāṇā evaṃ pṛṣṭhyaṃ ṣaḍaham ārabhante
2.336.8	vaiśvānara udayanīyo 'tirātro bhavati
2.336.9	vaiśvānarodayanā hy ahīnās somāḥ
2.336.10	athaite jyotir gaur āyur iti stomā bhavanti
2.336.11	ete ha vai śivāś śāntāḥ pathyā stomā ye jyotir gaur āyur iti
2.336.12	te ye śivāś śāntāḥ pathyā stomās tair na stutam asad iti
2.336.13	ta u virājaṃ saṃpannāḥ
2.336.14	tad u virājam annādyam ārabhante
2.336.15	yo vai śreyāṃsam asaṃvidyopādhirohaty ud vai sa taṃ hiṃste
2.336.16	yayā vai sa tam ārtyā kāmayate tayainaṃ ninayati
2.336.17	atha ya enam anu saṃvidam anusamāsādyopādhirohati na vai sa tam uddhiṃste
2.336.18	tad yad ete jyotir gaur āyur iti stomā bhavanti yathā śreyāṃsam anu saṃvidam anusamāsādyopādhirohet tādṛk tat
2.337.1	athaiṣa pṛṣṭhyaṣ ṣaḍaho bhavati
2.337.2	śrīr vai pṛṣṭhāni varṣma vai pṛṣṭhāni
2.337.3	tac chriyaṃ varṣma pṛṣṭhāni rohanti
2.337.4	tad u satriṇo bhavanti
2.337.5	tad āhur agram iva vā ete rohanti ya etaṃ pṛṣṭhyaṃ ṣaḍaham upayantīti
2.337.6	yo vai mahāvṛkṣasyāgraṃ rūḍhvā pratyavaroḍhuṃ na veda bhaṅgaṃ vai sa nyety ava vā hi padyate tad vai vopari śuṣyati
2.337.7	tad yat parastāt pratyaṅ tryaho bhavati nihnavāyaivānārtyai śivatvāya śāntyai
2.337.8	jyotiṣo 'dhy ahna uttiṣṭhanti prajñātāj jyaiṣṭhyāt stomāt
2.337.9	prajñāte jyaiṣṭhye stome pratiṣṭhāyodṛcam aśnavāmahā iti
2.337.10	tasya dvādaśa stotrāṇi bhavanti dvādaśa māsās saṃvatsaraḥ
2.337.11	saṃvatsaro jyaiṣṭhyaṃ tasya bhrātṛvyo nāsty abhrātṛvye jyaiṣṭhye stome pratiṣṭhāyodṛcam aśnavāmahā iti
2.337.12	vaiśvānara udayanīyo 'tirātro bhavati
2.337.13	vaiśvānarodayanā hy ahīnās somāḥ
2.338.1	athaitā dvādaśāhavatīr bhavanti devasatraṃ ha khalu vā etat prajāpatisatraṃ yad dvādaśāhaḥ
2.338.2	etena vai satreṇa prajāpatir ārdhnot tad yena satreṇa prajāpatir ārdhnot tenardhnavāmeti
2.338.3	tad āhuḥ kiṃ varṣma satrāṇām iti
2.338.4	dvādaśāha iti brūyāt
2.338.5	dvādaśāho ha vai varṣma satrāṇāṃ na hy anyasmin satre catuścatvāriṃśa stomo 'sti nāṣṭācatvāriṃśaḥ
2.338.6	tad yad varṣma satrāṇāṃ tan na upetam asad iti
2.338.7	iheva ca ha khalu vā eta iheva ca vācaṃ viprayuñjate ye yajante ye satram āsate
2.338.8	tāṃ daśamenaivāhnā saṃpādayanti
2.338.9	saṃpannāyai no vāco 'vikṛṣṭāyai pratiṣṭhitāyā udṛcam aśnavāmahā iti
2.338.10	ekeno ca satreṇa dve satre upayanti dvādaśāhaṃ ca caturdaśarātraṃ ca
2.338.11	vaiśvānara udayanīyo 'tirātro bhavati
2.338.12	vaiśvānarodayanā hy ahīnās somāḥ
2.339.1	māsyaṃ vā etat satram
2.339.2	tena yarddhis saivarddhiḥ
2.339.3	māso ha khalu vai punaḥpunaḥ palyayamānas saṃvatsaram āpnoti
2.339.4	saṃvatsaraṃ vā etad īrtsanti saṃvatsaram īpsanti yad yajante yat satram āsate
2.339.5	na hi kiṃ cana bahis saṃvatsarād asti
2.339.6	svārājyaṃ vā etā rātrayo yat pañcadaśa
2.339.7	sapta parastād ahāni saptāvastāt
2.339.8	atha yan madhye 'has sa svarāṭ sa svargo lokaḥ
2.339.9	tad bradhnasya viṣṭapaṃ gacchanti tat svārājyaṃ gacchanti
2.339.10	tad anyasyānanuyānā bhavanti
2.339.11	vajro ha khalu vā eṣa yat pañcadaśarātraḥ
2.339.12	pañcadaśarātreṇa vai vajreṇa devā asurān abhyabhavan
2.339.13	te ye pāpmagṛhītā iva manyeraṃs ta etam eva pañcadaśarātram upeyuḥ
2.339.14	pañcadaśarātreṇaiva vajreṇa dviṣantaṃ pāpmānaṃ bhrātṛvyam abhibhūyottiṣṭhanti
2.339.15	tad u hovāca yāmano bhrātalāyano yām ahaṃ sarasvatīṃ pañcadaśarātreṇa vajreṇājayaṃ kas tasyām ud anyo 'vasātum arhati
2.339.16	vajreṇa vā aham etām ajayam
2.339.17	durapajayyaṃ vai vajrajitam iti
2.339.18	tā vā etā rātrayas saṃpadyante virājaṃ ca gāyatrīṃ ca
2.339.19	ete ha khalu vai chandasāṃ vīryavattame yad virāṭ ca gāyatrī ca
2.339.20	te ye chandasāṃ vīryavattame tayor ṛdhnavāma tayoḥ pratitiṣṭhāma tābhyāṃ na stutam asad iti
2.339.21	upo virājaṃ gacchanti
2.339.22	tad u virājo 'nnādyasyaiśvaryam ādhipatyaṃ gacchanti
2.339.23	ekonā virāḍ ūnaṃ tat striyai yatas sā prajāyate teno prajananam
2.339.24	vaiśvānaraḥ prāyaṇīyo 'tirātro bhavati
2.339.25	vaiśvānaraprāyaṇā hy ahīnās somāḥ
2.340.1	athaite jyotir gaur āyur iti stomā bhavanti
2.340.2	ete ha vai śivāś śāntāḥ pathyā stomā ye jyotir gaur āyur iti
2.340.3	te ye śivāś śāntāḥ pathyā stomās tair na stutam asad iti
2.340.4	ta u virājaṃ saṃpannāḥ
2.340.5	tad u virājam annādyam ārabhante
2.340.6	yo vai śreyāṃsam asaṃvidyopādhirohaty ud vai sa taṃ hiṃsteyayā vai sa tam ārtyā kāmayate tayainaṃ ninayati
2.340.7	atha ya enam anu saṃvidam anusamāsādyopādhirohati na vai sa tam uddhiṃste
2.340.8	tad yad ete jyotir gaur āyur iti stomā bhavanti yathā śreyāṃsam anu saṃvidam anusamāsādyopādhirohet tādṛk tat
2.340.9	athaiṣa trivṛd agniṣṭud agniṣṭomo bhavati
2.340.10	brahma vai trivṛt
2.340.11	kṣatraṃ pṛṣṭhyaṣ ṣaḍahaḥ
2.340.12	tad yat purastāt pṛṣṭhyasya ṣaḍahasyāgniṣṭutam upayanti brahmaiva tat kṣatrasya purastād dadhāti
2.340.13	tasmād brāhmaṇaḥ kṣatriyasya purohitaḥ
2.340.14	ekeno ca satreṇa dve satre upayanti dvādaśāhaṃ ca pañcadaśarātraṃ ca
2.340.15	vaiśvānara udayanīyo 'tirātro bhavati
2.340.16	vaiśvānarodayanā hy ahīnās somāḥ
2.341.1	dvimāsyaṃ vā etat satram
2.341.2	tena yarddhis saivarddhiḥ
2.341.3	yau ha khalu vai dvau māsāv ṛtos sarddhiḥ
2.341.4	ṛtur u pratyakṣaṃ saṃvatsarasyarddhiḥ
2.341.5	saṃvatsaraṃ vā etad īrtsanti saṃvatsaram īpsanti yad yajante yat satram āsate
2.341.6	na hi kiṃ cana bahis saṃvatsarād asti
2.341.7	svārājyaṃ vā etā rātrayo yad ekaviṃśatir daśa parastād ahāni daśāvastāt
2.341.8	atha yan madhye 'has sa svarāṭ sa svargo lokaḥ
2.341.9	tad bradhnasya viṣṭapaṃ gacchanti tat svārājyaṃ gacchanti
2.341.10	tad anyasyānanuyānā bhavanti
2.341.11	tā vā etā rātrayas saṃpadyante virājam eva
2.341.12	tad u virājo 'nnādyasyaiśvaryam ādhipatyaṃ gacchanti
2.341.13	pañca ca virāṭ ca
2.341.14	tā yāḥ pañca daivīr ācchadas tāsām eṣarddhiḥ
2.341.15	yaḥ pāṅkto yajño ye pāṅktāḥ paśavo yat pāṅktam annādyaṃ ye pañcartavo yat kiṃ ca pañca pañca tasyaiṣā sarvasyarddhis tasyopāptiḥ
2.342.1	daśaitāni parastād ahāni bhavanti daśāvastād viṣuvān ekaviṃśaḥ
2.342.2	daśa vai puruṣasya hastyā aṅgulayo daśa padyā ātmaikaviṃśaḥ
2.342.3	puruṣo ha vā eṣa virājy adhyūḍho 'niṣpādāya
2.342.4	na ha vai gaur nāśvo nāśvataro virājam adhitiṣṭhati
2.342.5	puruṣo ha vāva virājam adhitiṣṭhati
2.342.6	tasmāt puruṣaḥ paśūnām attā
2.342.7	attā paśūnāṃ bhavaty adhi virājaṃ tiṣṭhati ya evaṃ veda
2.342.8	tā haitā rātrīr naidāghīye māsy upeyuḥ
2.342.9	naidāghīye vai māsi prajāpatir ādityāya rucaṃ prāyacchat
2.342.10	tasmād eṣa naidāghīye māsi baliṣṭhaṃ tapaty api dviguṇāś chāyā upasarpanti
2.342.11	tā hāgradevo rājanir brahmavarcasakāma upeyāya
2.342.12	tam u ha brāhmaṇa uvāca yāvad brahmavarcasam avāruddhābhiśveto bhaviṣyatīti
2.342.13	sa yathāśva śveta evam āsa
2.342.14	tāvat tejasvinīs tāvad brahmavarcasinīs tāvad vīryavatīr etā rātrayaḥ
2.342.15	te ya evaṃ vidvāṃsa etā rātrīr upayanti sarva evardhnuvate sarve brahmavarcasino bhavanti
2.342.16	tāsu vāyavyaṃ paśum ālabheran vāyur vai śāntiś śāntyā evānirdāhāya
2.342.17	vaiśvānaraḥ prāyaṇīyo 'tirātro bhavati
2.342.18	vaiśvānaraprāyaṇā hy ahīnās somāḥ
2.343.1	athaiṣa pṛṣṭhyaṣ ṣaḍaho bhavati
2.343.2	śrīr vai pṛṣṭhāni varṣma vai pṛṣṭhāni
2.343.3	tac chriyaṃ varṣma pṛṣṭhāni rohanti
2.343.4	tad u satriṇo bhavanti
2.343.5	athaite saptadaśā svarasāmāno bhavanti prājāpatyāny ahāni trayaḥ parastāt trayo 'vastāt
2.343.6	prajāpatir vā eṣa dvedhā vyūḍha ādityāya rucaṃ prayacchati
2.343.7	tad yo rucaḥ pradātā yena ruk prattā sa no rucaṃ prayacchād iti
2.343.8	athaiṣa ekaviṃśo viṣuvān bhavati
2.343.9	dvādaśa māsāḥ pañcartavas traya ime lokā asāv āditya ekaviṃśaḥ
2.343.10	etasya vā ete salokatāṃ gacchanty etam abhyārohanti
2.343.11	tad āhu śreyāṃsaṃ vā ete 'bhyārohanti ya etaṃ ādityam iti
2.343.12	tad yat parastād pratyaṅ pṛṣṭhyaṣ ṣaḍaho bhavati nihnavāyaivānārtyai śivatvāya śāntyai
2.343.13	vaiśvānara udayanīyo 'tirātro bhavati
2.343.14	vaiśvānarodayanā hy ahīnās somāḥ
2.344.1	atha yasyaitasya pṛṣṭhyasya ṣaḍahasya yan madhye saptadaśam ahas tad upariṣṭāt trayastriṃśasya paryūhanti
2.344.2	prajananakāmā haitad upeyuḥ
2.344.3	prajananaṃ vai pṛṣṭhyaṣ ṣaḍahaḥ
2.344.4	ṣaḍuttareṇa vai stomāḥ prajanayanti caturuttareṇa chandāṃsi
2.344.5	athaiṣa ṣaḍuttarai stomais stomas saptadaśo madhye vyavahitaḥ
2.344.6	prajananam antardhāyeva tiṣṭhati
2.344.7	taṃ yad upariṣṭāt trayastriṃśasya paryūhanty anantarhitāt prajananāt prajāyāmahā iti
2.344.8	dvayor u vai saptadaśayos tṛtīyatāyai
2.344.9	athaitau viśvajidabhijitāv abhita stomānāṃ vīryam
2.344.10	vīryeṇa ha vā etau viṣuvantaṃ dādhartuḥ
2.344.11	yajñasya ha khalu vā methyau yad viśvajidabhijitau
2.344.12	etābhyāṃ vai yajño dhṛtaḥ
2.344.13	devatalpo ha khalu vā eṣa yad viśvajidabhijitau kṣatram asāv ādityaḥ
2.344.14	devatalpa eva tat kṣatram adhyūhanti
2.344.15	tasmāt kṣatriyo viśy adhyūḍhaḥ
2.344.16	athaiṣa ekaviṃśo viṣuvān bhavati
2.344.17	dvādaśa māsāḥ pañcartavas traya ime lokā asāv āditya ekaviṃśaḥ
2.344.18	etasya vā ete salokatāṃ gacchanty etam abhyārohanti
2.344.19	tad āhu śreyāṃsaṃ vā ete 'bhyārohanti ya etaṃ ādityam iti
2.344.20	tad yat parastād pratyaṅṅ evaṃvidhaṣ ṣaḍaho bhavati nihnavāyaivānārtyai śivatvāya śāntyai
2.344.21	vaiśvānara udayanīyo 'tirātro bhavati
2.344.22	vaiśvānarodayanā hy ahīnās somāḥ
2.345.1	athaitat pañcāhavidhaṃ bhavati
2.345.2	na ha khalu vai sa ekaviṃśatirātro yo viṣuvān
2.345.3	ko nu sa viṣuvān yasmin na viśvajiabhijitau bhavataḥ
2.345.4	tad yad viśvajidabhijitau bhavataḥ kṛtsnaṃ viṣuvantam ṛdhnavāma kṛtsno no viṣuvān upeto 'sad iti
2.345.5	tad āhu śreyāṃsaṃ vā ete 'bhyārohanti ya etā rātrīr upayantīti
2.345.6	tad yat parastād pratyaṅ pañcāho bhavati nihnavāyaivānārtyai śivatvāya śāntyai
2.345.7	vaiśvānara udayanīyo 'tirātro bhavati
2.345.8	vaiśvānarodayanā hy ahīnās somāḥ
2.346.1	dvimāsyaṃ vā etat satram
2.346.2	tena yarddhis saivarddhiḥ
2.346.3	yau ha khalu vai dvau māsāv ṛtos sarddhiḥ
2.346.4	ṛtur u pratyakṣaṃ saṃvatsarasyarddhiḥ
2.346.5	saṃvatsaraṃ vā etad īrtsanti saṃvatsaram īpsanti yad yajante yat satram āsate
2.346.6	na hi kiṃ cana bahis saṃvatsarād asti
2.346.7	svārājyaṃ vā etā rātrayo yad caturviṃśatir dvādaśa parastād ahāni dvādaśāvastāt
2.346.8	atha yo madhye lokas sa svarāṭ sa svargo lokaḥ
2.346.9	tad bradhnasya viṣṭapaṃ gacchanti tat svārājyaṃ gacchanti
2.346.10	tad anyasyānanuyānā bhavanti
2.346.11	tā vā etā rātrayas saṃpadyante jagatīm eva
2.346.12	paśavo vai jagatī
2.346.13	tenaitat satraṃ paśavyam
2.346.14	upo virājaṃ gacchanti
2.346.15	tad u virājo 'nnādyasyaiśvaryam ādhipatyaṃ gacchanti
2.346.16	dvyūnā virāṭ dve te striyā ūne yatas sā prajāyate teno prajananam
2.346.17	gāyatrīm u dīkṣopasadbhiś ca sutyābhiś ca saṃpadyante
2.346.18	prāṇo vai gāyatrī tenaitat satram āyuṣyam
2.346.19	tejo vai gāyatrī tat tejasvino brahmavarcasino bhavanti
2.346.20	jyaiṣṭyaṃ vai gāyatrī tad v abhrātṛvye jyaiṣṭhye pratitiṣṭhanti
2.347.1	athaite saptāhā bhavanti sapta vai chandāṃsi
2.347.2	chandāṃsi vai svārājyo lokas tad yāvān svārājyo lokas tāvantaṃ svārājyaṃ lokam ṛdhnavāmeti
2.347.3	sapta vai prāṇāḥ
2.347.4	prāṇair vai prajāḥ paśavaḥ parigṛhītā upatiṣṭhante
2.347.5	tad yaiḥ prāṇaiḥ prajāḥ paśavaḥ parigṛhītā upatiṣṭhante tair naḥ prāṇaiḥ prajāḥ paśavaḥ parigṛhītā upatiṣṭhāntā iti
2.347.6	prāṇair vai devā svargaṃ lokam āyan
2.347.7	tad yaiḥ prāṇair devā svargaṃ lokam āyaṃs taiḥ prāṇai svargaṃ lokam āyāmeti
2.347.8	sapta vai mukhyāḥ prāṇāḥ
2.347.9	ete vā apahatapāpmānaḥ prāṇā yan mukhyāḥ
2.347.10	te ye 'pahatapāpmānaḥ prāṇās teṣāṃ mātrayā yajñaṃ tanavāmahā iti
2.347.11	agniṣṭomā bhūyāṃsa ukthyebhyo bhavanti
2.347.12	brahma vā agniṣṭomaḥ
2.347.13	tad brahmavarcasam ṛdhnuvanti
2.347.14	tad u brahmavarcasino bhavanti
2.347.15	agniṣṭomāḥ parastād bhavanty agniṣṭomā avastād ukthyā madhye
2.347.16	brahma vā agniṣṭomaḥ paśava ukthyāni
2.347.17	brahmaṇaiva tad ubhayataḥ paśūn parigṛhṇanty aparāvāpāya nāsya vittaṃ paropyate ya evaṃ veda
2.347.18	vaiśvānaraḥ prāyaṇīyo 'tirātro bhavati
2.347.19	vaiśvānaraprāyaṇā hy ahīnās somāḥ
2.348.1	athaite pṛṣṭhyasya ṣaḍahasya stomā bhavanti
2.348.2	śrīr vai pṛṣṭhāni varṣma vai pṛṣṭhāni
2.348.3	tac chriyaṃ varṣma pṛṣṭhāni rohanti
2.348.4	tad u satriṇo bhavanti
2.348.5	athaitat trayastriṃśam ahar bhavati
2.348.6	trayastriṃśād evādhi trayastriṃśam
2.348.7	sa hy antaḥ
2.348.8	kuto hy anyad āhareyuḥ
2.348.9	tasya catustriṃśaṃ bahiṣpavamānaṃ bhavati
2.348.10	trayastriṃśad vai devatāḥ
2.348.11	prajāpatiś catustriṃśaḥ
2.348.12	ṣaṣṭhāyatano vai prajāpatir devatānām
2.348.13	atha yat saptamam aha svārājyas sa lokaḥ
2.348.14	svārājyam u catustriṃśī
2.348.15	tad yat saptamasyāhnaś catustriṃśaṃ bahiṣpavamānaṃ bhavati tad yāvān svārājyo lokas tāvantaṃ svārājyaṃ lokam ṛdhnavāmeti
2.348.16	trayāṇām u caiva trayastriṃśānām ananūcīnatāyai
2.348.17	proṣṭhasya ha khalu vā etā rūpaṃ rātrayaḥ
2.348.18	ūrdhvo vā ayam itaṣ ṣaḍahas tiryaṅ madhye 'rvāṅ asāv amutaḥ
2.348.19	upariṣadyasyo vā etā rūpaṃ rātrayaḥ
2.348.20	upariṣadyaṃ vai so 'śnute ya śriyam aśnute
2.348.21	upariṣadyaṃ jyaiṣṭhyaṃ śraiṣṭhyaṃ śriyam aśnavāmahā iti
2.348.22	tasmād etā rātrīr upayanti
2.348.23	tad āhu śreyāṃsaṃ vā ete 'bhyārohanti ya etā rātrīr upayantīti
2.348.24	tad yat parastād pratyañcaḥ pṛṣṭhyasya ṣaḍahasya stomā bhavanti nihnavāyaivānārtyai śivatvāya śāntyai
2.348.25	jyotiṣo 'dhy ahna uttiṣṭhanty uktabrāhmaṇāt
2.348.26	vaiśvānara udayanīyo 'tirātro bhavati
2.348.27	vaiśvānarodayanā hy ahīnās somāḥ
2.349.1	atha yasyaitasya sarvam eva catustriṃśam ahar bhavati sarveṇaivāhnā svārājyaṃ lokam ṛdhnavāmeti
2.349.2	trayāṇām u caiva trayastriṃśānām ananūcīnatāyai
2.349.3	atha ha smāha bhāllabeyo na purā saṃvatsarān mahāvratam upetyam
2.349.4	upo ced iyuś caturviṃśatyām evainad rātrīṣūpeyur iti
2.349.5	saṃvatsaro vā etā rātrayo yac caturviṃśatiḥ
2.349.6	caturviṃśatyardhamāsas saṃvatsaraḥ
2.349.7	saṃvatsara evaiṣa ubhayataḥ paryūḍhaḥ
2.349.8	tasya yan madhye saptadaśam ahas tasminn evopetyam iti
2.349.9	saptadaśo vai prajāpatiḥ
2.349.10	prājāpatyaṃ mahāvratam
2.349.11	madhyāyatano vai prajāpatir devatānām
2.349.12	tad yatrāyatanaḥ prajāpatir devatānāṃ tat prajāpatim ṛdhnavāmeti
2.349.13	madhyato vā annam aśitaṃ dhinoti
2.349.14	tad yad evam upayanti madhyata evaitad aśanayām apahatyottiṣṭhanti
2.349.15	tad āhu śreyāṃsaṃ vā ete 'bhyārohanti ya etā rātrīr upayantīti
2.349.16	tad yat parastād pratyañcaḥ pṛṣṭhyasya ṣaḍahasya stomā bhavanti nihnavāyaivānārtyai śivatvāya śāntyai
2.349.17	jyotiṣo 'dhy ahna uttiṣṭhanty uktabrāhmaṇāt
2.349.18	yad iti ha khalu vā etac chando yad gāyatrī
2.349.19	yad gāyatryā adhy uttiṣṭheyur īśvarā apratiṣṭhitāś caritoḥ
2.349.20	savitā yantraiḥ pṛthivīm aramṇād iti sāvitraṃ vaiśvadeve hotāram anuśaṃstavai brūyāt
2.349.21	tad u dṛḍhāt pratiṣṭhitād uttiṣṭhanti
2.349.22	vaiśvānara udayanīyo 'tirātro bhavati
2.349.23	vaiśvānarodayanā hy ahīnās somāḥ
2.350.1	athaitās saṃsado bhavanti
2.350.2	etaddha vai saṃsadāṃ saṃsattvaṃ yad ete stomāś ca chandāṃsi ca madhyataḥ saṃsannāḥ
2.350.3	stomāś ca ha khalu vai chandāṃsi ca sarvā devatāḥ
2.350.4	devā vai mṛtyor abibhayur ya svarge loke
2.350.5	tasmāt te prajāpatim evopādhāvan
2.350.6	tān prajāpatir abravīn mā bibhīta
2.350.7	ahaṃ vas taṃ mṛtyum atineṣyāmi ya svarge loka iti
2.350.8	tān pṛṣṭhye ṣaḍahe samasādayat
2.350.9	ṛtavo vai pṛṣṭhāni
2.350.10	saṃvatsara ṛtavaḥ
2.350.11	saṃvatsaro mṛtyuḥ
2.350.12	mṛtyor vāvaināṃs tat pṛṣṭhe pratiṣṭhitas samasādayat
2.350.13	tān etenāniruktena trayastriṃśenātyanayat
2.350.14	sa aikṣata māniruktā bhūvann iti
2.350.15	tān niruktena nirabravīt
2.350.16	te stomāṃś ca chandāṃsi cākramamāṇā āyan
2.350.17	mṛtyor vāva te tat padayopanaṃ kurvanta īyus tad yad ete stomāś ca chandāṃsi ca madhyato viṣvañco bhavanti
2.351.1	yathā viṣūcī pade vinihite anenāgā3d anenā3 ity aprajānaṃs tiṣṭhed evam evaitan mṛtyoḥ padayopanaṃ kṛtaṃ bhavati pāpmano 'nanvavāyāya
2.351.2	na ha vā enaṃ punarmṛtyur anvety apa pāpmānaṃ hate gacchati svargaṃ lokam
2.351.3	te param antam itvā punar evābibhayuḥ
2.351.4	tān etenaivāniruktena trayastriṃśenātyanayan niruktena nirabravīt
2.351.5	tato vai te taṃ mṛtyum apājayan ya svarge loke
2.351.6	apa ha vai taṃ mṛtyuṃ jayati ya svarge loke ya evaṃ veda
2.351.7	saṃvatsaro vā etā rātrayas saṃvatsarasya garbhaḥ
2.351.8	saṃvatsarasya vai garbhaṃ prajāḥ paśava upajīvanti
2.351.9	garbhiṇīr u etā rātrayaḥ
2.351.10	yathā vā ajagaro gīrṇavān evam etā rātrayaḥ
2.351.11	yady u vā ajagaro gīrṇavān bhavaty ubhāv antāv aṇū sthūlaṃ madhyam
2.351.12	suhityasyo vā etā rūpaṃ rātrayaḥ
2.351.13	suhityaṃ vai so 'śnute ya śriyam aśnute
2.351.14	suhityaṃ jyaiṣṭhyaṃ śraiṣṭhyaṃ śriyam aśnavāmahā iti tasmād etā rātrīr upayanti
2.352.1	atha ha smāhāṣāḍhas sāvayaso yādovaśyaṃ yasminn eva me saṃvatsare samānā dāsy udakaṃ caudanaṃ cāharat tasminn eva me saṃvatsare caturviṃśatiḥ pariṣkandā niṣkagrīvāḥ pariveṣaṇam anvāyan
2.352.2	no tān saṃpaśyāmo ye 'niṣkā āsann iti
2.352.3	tāvat tejasvinīs tāvad brahmavarcasinīs tāvad vīryāvatīr etā rātrayaḥ
2.352.4	tad āhu śreyāṃsaṃ vā ete 'bhyārohanti ya etā rātrīr upayantīti
2.352.5	tad yat parastād pratyañcaḥ pṛṣṭhyasya ṣaḍahasya stomā bhavanti nihnavāyaivānārtyai śivatvāya śāntyai
2.352.6	trivṛto 'dhy ahna uttiṣṭhanti
2.352.7	brahma vai trivṛt
2.352.8	brahmaṇy evaitat pratiṣṭhāyodṛcam aśnuvate
2.352.9	trivṛt trivṛto 'nucaro bhavati
2.352.10	tasmād brāhmaṇo brāhmaṇasyānucaro bhavati
2.352.11	vindate 'nucaritṝn bahavo 'syānucarā bhavanti [ya etā rātrīr upaiti]
2.352.12	na ha khalu vā eṣā kṣamā ramate yad gāyatrī
2.352.13	ūrdhvā ha vā eṣā saha yajamānena svargaṃ lokam eti
2.352.14	ūrdhvā haivāsya kīrtir ūrdhvā śrīr ūrdha svargaṃ lokam eti ya evaṃ veda
2.352.15	vaiśvānara udayanīyo 'tirātro bhavati
2.352.16	vaiśvānarodayanā hy ahīnās somāḥ
2.353.1	dvimāsyaṃ vā etat satram
2.353.2	tena yarddhis saivarddhiḥ
2.353.3	yau ha khalu vai dvau māsāv ṛtos sarddhiḥ
2.353.4	ṛtur u pratyakṣaṃ saṃvatsarasyarddhiḥ
2.353.5	saṃvatsaraṃ vā etad īrtsanti saṃvatsaram īpsanti yad yajante yat satram āsate
2.353.6	na hi kiṃ cana bahis saṃvatsarād asti
2.353.7	svārājyaṃ vā etā rātrayo yat pañcaviṃśatir dvādaśa parastād ahāni dvādaśāvastāt
2.353.8	atha yan madhye ahas sa svarāṭ sa svargo lokaḥ
2.353.9	tad bradhnasya viṣṭapaṃ gacchanti tat svārājyaṃ gacchanti
2.353.10	tad anyasyānanuyānā bhavanti
2.353.11	tā vā etā rātrayas saṃpadyante jagatīm eva
2.353.12	paśavo vai jagatī
2.353.13	tenaitat satraṃ paśavyam
2.353.14	upo virājaṃ gacchanti
2.353.15	tad u virājo 'nnādyasyaiśvaryam ādhipatyaṃ gacchanti
2.353.16	ekonā virāḍ ūnaṃ tat striyai yatas sā prajāyate teno prajananam
2.353.17	gāyatrīm u dīkṣopasadbhiś ca sutyābhiś ca saṃpadyante
2.353.18	prāṇo vai gāyatrī tenainat satram āyuṣyam
2.353.19	tejo vai gāyatrī tat tejasvino brahmavarcasino bhavanti
2.353.20	jyaiṣṭyaṃ vai gāyatrī tad v abhrātṛvye jyaiṣṭhye pratitiṣṭhanti
2.354.1	saṃvatsarasya ha khalu vā eṣa rasaḥ pravṛḍho yad eṣa pañcaviṃśatirātraḥ
2.354.2	etad dhi sarvaṃ saṃvatsararūpaṃ kriyate
2.354.3	etāv atirātrāv ete ārambhaṇīyamahāvratīye ahanī etau pṛṣṭhyāv etau viśvajidabhijitāv ete svarasāmāna eṣa viṣuvān
2.354.4	te ye kāmaṃkāmaṃ samārebhāṇā iva manyeraṃs ta etam eva pañcaviṃśatirātram upeyuḥ
2.354.5	āptvā haivaitat satram uttiṣṭhanti
2.354.6	puruṣasaṃmitaṃ ha khalu vā etat satraṃ yad eṣa pañcaviṃśatirātraḥ
2.354.7	daśa vai puruṣasya hastyā aṅgulayo daśa padyāś catvāri prāṅgāṇy ātmā pañcaviṃśaḥ
2.354.8	ṣaḍ imāni parvāṇi ṣaḍ imāni ṣaḍ imāni ṣaḍ imāny ātmā pañcaviṃśaḥ
2.354.9	dvādaśemāḥ pariśavo dvādaśemā ātmaiva pañcaviṃśaḥ
2.354.10	puruṣaṃ vāvaitena saṃskurvanti puruṣaṃ prajanayanti
2.354.11	tad āhu śreyāṃsaṃ vā ete 'bhyārohanti ya etaṃ pañcaviṃśatirātram upayantīti
2.354.12	tad yat parastād pratyaṅ pṛṣṭhyaṣ ṣaḍaho bhavati nihnavāyaivānārtyai śivatvāya śāntyai
2.354.13	mahāvratīyād adhy ahna uttiṣṭhanty annaṃ vai mahāvratam annādya evaitat pratiṣṭhāyodṛcam aśnuvate
2.354.14	vaiśvānara udayanīyo 'tirātro bhavati
2.354.15	vaiśvānarodayanā hy ahīnās somāḥ
2.355.1	dvimāsyaṃ vā etat satram
2.355.2	tena yarddhis saivarddhiḥ
2.355.3	yau ha khalu vai dvau māsāv ṛtos sarddhiḥ
2.355.4	ṛtur u pratyakṣaṃ saṃvatsarasyarddhiḥ
2.355.5	saṃvatsaraṃ vā etad īrtsanti saṃvatsaram īpsanti yad yajante yat satram āsate
2.355.6	na hi kiṃ cana bahis saṃvatsarād asti
2.355.7	svārājyaṃ vā etā rātrayo yat trayastriṃśat ṣoḍaśa parastād ahāni ṣoḍaśāvastāt
2.355.8	atha yan madhye ahas sa svarāṭ sa svargo lokaḥ
2.355.9	tad bradhnasya viṣṭapaṃ gacchanti tat svārājyaṃ gacchanti
2.355.10	tad anyasyānanuyānā bhavanti
2.355.11	tā vā etā rātrayas saṃpadyante virājam eva
2.355.12	tad u virājo 'nnādyasyaiśvaryam ādhipatyaṃ gacchanti
2.355.13	tisraś ca virāṭ ca
2.355.14	tā yās tisro daivīr ācchadas tāsām eṣarddhir yāni trīṇi chandāṃsi yāni trīṇi savanāni ye trayaḥ prāṇāpānāvyānā ye traya ime lokāh
2.355.15	yat kiṃ ca tristris tasyaiṣā sarvasyarddhis tasyopāptiḥ
2.355.16	devasatraṃ ha khalu vā etad yad eṣa trayastriṃśadrātraḥ
2.355.17	trayastriṃśad vai devatāḥ
2.355.18	devatā vā ṛddhikāmās tapo 'tapyanta
2.355.19	tā etad ayanam apaśyan
2.355.20	tad upāyan
2.355.21	tato vai tāsām ahnaivaikārdhnod ahnaikāhnaikā
2.355.22	sā ha khalu vai śreṣṭharddhīnāṃ sa lokānāṃ puṇyatamo yam etena devatā ārdhnuvan
2.355.23	sā yā śreṣṭharddhīnāṃ yo lokānāṃ puṇyatamo yam etena devatā ārdhnuvaṃs tam ṛdhnavāmeti
2.355.24	tasmād etā rātrīr upayanti
2.356.1	athaite pañcāhā bhavanti pañca vai jayāḥ
2.356.2	pañcabhir vai vyāhṛtibhir idaṃ devā ajayaṃs tad yāvatedaṃ devā ajayaṃs tāvatā jayāmeti
2.356.3	pāṅkto yajñaḥ
2.356.4	yāvatī yajñasya mātrā tām āpnavāmeti
2.356.5	pāṅktāḥ paśavaḥ
2.356.6	yāvatī paśūnāṃ mātrā tāvatā naḥ paśavo 'varuddhā upatiṣṭhāntā iti
2.356.7	pāṅktam annādyaṃ yāvaty annādyasya mātrā tāvatā no 'nnādyam avaruddham upatiṣṭhātā iti
2.356.8	atha smāhuḥ kāpeyā anṛtau vā eṣa pratiṣṭhito yat ṣaḍahaḥ
2.356.9	pañcāho vā ṛtau pratiṣṭhita iti
2.356.10	vasanto vai prathama ṛtūnāṃ grīṣmo dvitīyo varṣās tṛtīyāś śarac caturthī hemantaḥ pañcamaś śiśiraṣ ṣaṣṭhaḥ
2.356.11	sa eṣa śreṣṭha ṛtūnāṃ yad dhemantaḥ pīvaguḥ pīvavatsaḥ
2.356.12	tam anu pañcāhaḥ pratitiṣṭhann eti
2.356.13	athaiṣa paricakṣyaiva yac chiśiraḥ kṛśaguḥ kṛśapuruṣaḥ
2.356.14	tam anu ṣaḍahaḥ pratitiṣṭhati
2.356.15	sa ya śreṣṭha ṛtūnāṃ hemantas tasya pratiṣṭhām anu pratitiṣṭhanto 'yāmeti
2.356.16	tasmād etat pañcāhavidham upayanti
2.356.17	vaiśvānaraḥ prāyaṇīyo 'tirātro bhavati
2.356.18	vaiśvānaraprāyaṇā hy ahīnās somāḥ
2.357.1	athaite jyotir gaur āyur iti stomā bhavanti
2.357.2	ete ha vai śivāś śāntāḥ pathyā stomā ye jyotir gaur āyur iti
2.357.3	te ye śivāś śāntāḥ pathyā stomās tair na stutam asad iti
2.357.4	ta u virājaṃ saṃpannāḥ
2.357.5	tad u virājam annādyam ārabhante
2.357.6	tām āntaṃ nāvasṛjeyuḥ
2.357.7	bṛhadrathantare sāmanī bhavataḥ
2.357.8	sā hy ṛddhis sa panthāḥ
2.357.9	śyaitanaudhase brahmasāmanī bhavataḥ
2.357.10	praspaṣṭam ājim anu śūkaravāmeti
2.357.11	tad yat tṛtīye 'hani rathantaraṃ saṃpadyeta tad vairūpam upeyuḥ
2.357.12	idaṃ vai rathantaram ado bṛhad idam evāntarikṣaṃ vairūpam
2.357.13	etayor eva sāmnor asamade
2.357.14	atha ha vai niṣkaraṇīyā iti brāhmaṇāḥ pūrviṇas satraṃ niṣeduḥ
2.357.15	teṣāṃ ha sma vāsiṣṭhas sātyahavya āsadya somaṃ bhakṣayitvā pradhāvati
2.357.16	te hābhiśastiṃ cakrire kathaṃ nu no dīkṣitānām adīkṣitās somaṃ bhakṣayeyur iti
2.357.17	te haitad ekam ahar vairūpam upeyuḥ
2.357.18	sa ha punar āsadya tūṣṇīm evekṣamāṇo niṣasāda
2.357.19	taṃ hocuḥ kathaṃ na sarpasi kathaṃ na bhakṣayasīti
2.357.20	sa hovāca satriṇo vā abhūta dīrghasomo vāva vaḥ purābhūd iti
2.357.21	tad yat tṛtīye 'hani vairūpam upayanti satritāyā eva
2.357.22	te vā ete sāmanī anyadanyad ahar upapadyamāne itaḥ / yatra gavi rathantaraṃ saṃpadyeta
2.358.1	taddhotāraṃ brūyād ubhe rūpe saṃsa yac ca rāthantaraṃ yac ca bārhatam iti
2.358.2	yatrāyuṣi bṛhat saṃpadyeta tad dhotāraṃ brūyād ubhe rūpe śaṃsa yac ca bārhataṃ yac ca rāthantaram iti
2.358.3	yady ubhe rāthantare ahanī saṃpadyeyātām pūrvasyāhnas saubharam ukthyeṣu brahmasāma kuryuḥ
2.358.4	yady ubhe bārhate ahanī saṃpadyeyātām uttarasyāhnaḥ kaṇvarathantaraṃ mādhyandine pavamāne proheyuḥ
2.358.5	prajā vā eṣā bṛhadrathantayor yad ete sāmanī
2.358.6	tad yad evam upayanty ajāmitāyā eva
2.358.7	athaiṣa viśvajit sarvapṛṣṭho 'tirātro bhavati prājāpatyam ahar ahorātre vai kṛtsnaḥ prajāpatiḥ kṛtsnaṃ prajāpatim ṛdhnavāma kṛtsno naḥ prajāpatir upeto 'sad iti
2.358.8	tad āhu śreyāṃsaṃ vā ete 'bhyārohanti ya etaṃ viśvajitam atirātram upayanti
2.358.9	prajāpatiṃ hy eva pratyakṣam upayantīti
2.358.10	tad yat parastād pratyañcaḥ trayaḥ pañcāhā bhavanti nihnavāyaivānārtyai śivatvāya śāntyai
2.358.11	vaiśvānara udayanīyo 'tirātro bhavati
2.358.12	vaiśvānarodayanā hy ahīnās somāḥ
2.359.1	athaitā dvādaśāhavatīr bhavanti yaivāsau dvādaśāhavatīnāṃ praśaṃsā sā na upāptāsad iti
2.359.2	idam iva tv atropādhīyate
2.359.3	tā vā tvai purastād upeyus tā vopariṣṭāt
2.359.4	yadi purastād upeyuḥ prāyaṇīyasyaivāhno 'chaṃbaṭkārāya
2.359.5	tad iva tv atra paricakṣate yad vācam ohuṣīṃ daśamenāhnāsaṃpādya tasyai vikṛṣṭāyai vāco 'pratiṣṭhitāyā udṛcam aśnuvate
2.359.6	yad eva tatra prāyaṇīyarūpaṃ manyeraṃs tad eva tatra kuryuḥ
2.359.7	pratnavat pretivat saṃpannāyai vāco 'vikṛṣṭāyai pratiṣṭhāyā udṛcam aśnavāmahā iti
2.359.8	athaiṣa viśvajit sarvapṛṣṭho 'tirātro bhavati prājāpatyam ahar ahorātre vai kṛtsnaḥ prajāpatiḥ kṛtsnaṃ prajāpatim ṛdhnavāma kṛtsno naḥ prajāpatir upeto 'sad iti
2.359.9	tad āhu śreyāṃsaṃ vā ete 'bhyārohanti ya etaṃ viśvajitam atirātram upayanti
2.359.10	prajāpatiṃ hy eva pratyakṣam upayantīti
2.359.11	tad yat parastād pratyaṅ pañcāho bhavati nihnavāyaivānārtyai śivatvāya śāntyai
2.359.12	vaiśvānara udayanīyo 'tirātro bhavati
2.359.13	vaiśvānarodayanā hy ahīnās somāḥ
2.360.1	athaitat tryahavidhaṃ bhavati
2.360.2	trayo ha vā ṛtavo 'nṛtavo 'nye
2.360.3	grīṣmo varṣā hemanta ete ha vā ṛddhā ṛtava upaśleṣagā ivānye
2.360.4	te ya ṛddhā ṛtavas te na upāptā asann iti
2.360.5	trīṇi vāva chandāṃsi trīṇi savanāni trayaḥ prāṇāpānāvyānās traya ime lokāh
2.360.6	yat kiṃ ca tristris tasyaiṣā sarvasyarddhis tasyopāptiḥ
2.360.7	pañcaite parastāt tryahā bhavanti pañcāvastāt
2.360.8	teno eva pañcāhavidhatāyai na yanti
2.360.9	athaiṣa viśvajit sarvapṛṣṭho 'tirātro bhavati prājāpatyam ahar ahorātre vai kṛtsnaḥ prajāpatiḥ kṛtsnaṃ prajāpatim ṛdhnavāma kṛtsno naḥ prajāpatir upeto 'sad iti
2.360.10	tad āhu śreyāṃsaṃ vā ete 'bhyārohanti ya etaṃ viśvajitam atirātram upayanti
2.360.11	prajāpatiṃ hy eva pratyakṣam upayantīti
2.360.12	tad yat parastād pratyañcaḥ pañca tryahā bhavanti nihnavāyaivānārtyai śivatvāya śāntyai
2.360.13	vaiśvānara udayanīyo 'tirātro bhavati
2.360.14	vaiśvānarodayanā hy ahīnās somāḥ
2.361.1	trimāsyaṃ vā etat satraṃ tena yarddhis saivarddhiḥ
2.361.2	yau ha khalu vai dvau māsāv ṛtos sarddhiḥ
2.361.3	ṛtur u pratyakṣaṃ saṃvatsarasyarddhiḥ
2.361.4	atha yas tṛtīyo māsas trayodaśasya sa māsasyarddhiḥ
2.361.5	saṃvatsaraṃ vā etad īrtsanti saṃvatsaram īpsanti yad yajante yat satram āsate
2.361.6	na hi kiṃ cana bahis saṃvatsarād asti
2.361.7	svārājyaṃ vā etā rātrayo yad ekānnapañcāśac caturviṃśatiḥ parastād ahāni caturviṃśatir avastāt
2.361.8	caturviṃśatyardhamāsas saṃvatsaraḥ
2.361.9	saṃvatsara evaiṣa ubhayataḥ paryūḍhaḥ
2.361.10	tasya yan madhye ahas sa svarāṭ sa svargo lokaḥ
2.361.11	tad bradhnasya viṣṭapaṃ gacchanti tat svārājyaṃ gacchanti
2.361.12	tad anyasyānanuyānā bhavanti
2.361.13	tā vā etā rātrayas saṃpadyante jagatīm eva
2.361.14	paśavo vai jagatī
2.361.15	tenaitat satraṃ paśavyam upo virājaṃ gacchanti
2.361.16	tad u virājo 'nnādyasyaiśvaryam ādhipatyaṃ gacchanti
2.361.17	ekonā virāḍ ūnaṃ tat striyai yatas sā prajāyate teno prajananam
2.361.18	gāyatrīm u dīkṣopasadbhiś ca sutyābhiś ca saṃpadyante
2.361.19	prāṇo vai gāyatrī tenaitat satram āyuṣyam
2.361.20	tejo vai gāyatrī tat tejasvino brahmavarcasino bhavanti
2.361.21	jyaiṣṭyaṃ vai gāyatrī tad v abhrātṛvye jyaiṣṭhye pratitiṣṭhanti
2.362.1	ādityāś ca vā aṅgirasaś ca svarge loke 'spardhanta
2.362.2	ta ādityā akāmayanta vayaṃ pūrve svargaṃ lokaṃ gacchemeti
2.362.3	ta etad ayanam apaśyan
2.362.4	tad upāyan
2.362.5	tato vā ādityāḥ pūrve svargaṃ lokam agacchann ahīyantāṅgirasaḥ
2.362.6	sā ha khalu vai śreṣṭharddhīnāṃ sa lokānāṃ puṇyatamo yam etenādityā agacchan
2.362.7	sā yā śreṣṭharddhīnāṃ yo lokānāṃ puṇyatamo yam etenādityā agacchaṃs taṃ gacchāmeti tasmād etā rātrīr upayanti
2.362.8	vaiśvānaraḥ prāyaṇīyo 'tirātro bhavati
2.362.9	vaiśvānaraprāyaṇā hy ahīnās somāḥ
2.363.1	athaite jyotir gaur āyur iti stomā bhavanti
2.363.2	ete ha vai śivāś śāntāḥ pathyā stomā ye jyotir gaur āyur iti
2.363.3	te ye śivāś śāntāḥ pathyā stomās tair na stutam asad iti
2.363.4	ta u virājaṃ saṃpannāḥ
2.363.5	tad u virājam annādyam ārabhante
2.363.6	bṛhadrathantare sāmanī bhavataḥ
2.363.7	sā hy ṛddhis sa panthāḥ
2.363.8	śyaitanaudhase brahmasāmanī bhavataḥ
2.363.9	praspaṣṭam ājim anu śūkaravāmeti
2.363.10	athaite ṣaḍ atirātrā bhavanti
2.363.11	ṣaḍ vai puruṣe pāpmānaṣ ṣaḍ viṣuvanta svapnaś ca tandrī ca manyuś cāśanayā cākṣakāmyā ca strīkāmyā ca
2.363.12	tān evaitair apaghnate tān atitaranti
2.363.13	athaite trayas tryahā bhavanti
2.363.14	navāhāni
2.363.15	nava vai puruṣe prāṇāḥ
2.363.16	prāṇānām evaiṣā saṃmā prāṇānām ṛddhiḥ
2.363.17	athaitad vairājapṛṣṭhaṃ daśamam ahar bhavati
2.363.18	nābhir ha sā tad vā etad ākṣit sad ahar eteṣv ahassu niyuktam
2.363.19	yasmād etad ākṣit sad ahar eteṣv ahassu niyuktaṃ tasmād ākṣit satī nābhiḥ prāṇesu niyuktā
2.363.20	prāṇato hy enām anūdanity apānato 'nvapāniti
2.363.21	tad eteṣām ahnāṃ daśamaṃ bhavati daśākṣarā virāṭ
2.363.22	annaṃ virāḍ virāja evānnādyasyāvaruddhyai
2.364.1	tad vairājapṛṣṭhaṃ bhavaty annaṃ vai vairājam annādyasyaivāvaruddhyai
2.364.2	tad ukthyaṃ bhavati paśavo vā ukthāny annaṃ paśavo 'bhipūrvasyaivānnādyasyāvaruddhyai
2.364.3	tat ṣoḍaśimad bhavati vajro vai ṣoḍaśy annaṃ virāḍ vajreṇaivānnādyaṃ parigṛhṇanti
2.364.4	tad ekaviṃśaṃ bhavati dvādaśa māsāḥ pañcartavas traya ime lokā asāv āditya ekaviṃśaḥ
2.364.5	etad vai daivyaṃ kṣatram
2.364.6	kṣatriya u vā annādyasya pradātā
2.364.7	sa yo 'nnādyasya pradātā sa no 'nnādyaṃ prayacchād iti
2.364.8	athaite catvāras triyahā bhavanti dvādaśāhāni
2.364.9	dvādaśa vai saṃvatsarasya paurṇamāsyaḥ
2.364.10	paurṇamāsīnām evaiṣā saṃmā paurṇamāsīnām ṛddhiḥ
2.364.11	athaiṣa pṛṣṭhyaṣ ṣaḍaho bhavati
2.364.12	śrīr vai pṛṣṭhāni varṣma vai pṛṣṭhāni
2.364.13	tac chriyaṃ varṣma pṛṣṭhāni rohanti
2.364.14	tad u satriṇo bhavanti
2.364.15	athaite catvāra uttare tryahā bhavanti dvādaśo evāhāni
2.364.16	dvādaśa vai saṃvatsarasyāmāvāsyāḥ
2.364.17	amāvāsyānām evaiṣā saṃmāmāvāsyānām ṛddhiḥ
2.364.18	dvādaśaitāni parastāt pṛṣṭhyasya ṣaḍahasyāhāni bhavanti dvādaśāvastāt
2.364.19	tasmāt samāvatīs saṃvatsarasya paurṇamāsyaś cāmāvāsyāś ca
2.364.20	vaiśvanara udayanīyo 'tirātro bhavati
2.364.21	vaiśvānarodayanā hy ahīnās somāḥ
2.365.1	ādityāś ca vā aṅgirasaś ca svarge loke 'spardhanta
2.365.2	ta ādityāḥ pūrve svargaṃ lokam agacchan
2.365.3	te 'ṅgiraso 'kāmayanta vayam api taṃ lokaṃ gacchema yam ādityā agmann iti
2.365.4	te yena yenaivāyanenāyaṃs tatastata enān praty apānudanta
2.365.5	tān ha paraś catvāriṃśāni varṣāṇi praty eva nunudire
2.365.6	ta etad ayanam apaśyan
2.365.7	tad evāsīdan
2.365.8	yathāvidham iva tad upāyan
2.365.9	tato vā aṅgirasas taṃ lokam agacchan yam ādityāḥ
2.365.10	sā ha khalu vai śreṣṭharddhīnāṃ sa lokānāṃ puṇyatamo yam etenāṅgiraso 'gacchan
2.365.11	sā yā śreṣṭharddhīnāṃ yo lokānāṃ puṇyatamo yam etenāṅgiraso 'gacchaṃs taṃ gacchāmeti
2.366.1	tad ye ha vā eta ādityasyodañco raśmayas ta ādityā ye dakṣiṇās te 'ṅgirasaḥ
2.366.2	te haita ādityāś cāṅgirasaś ca salokāḥ
2.366.3	saloko ha vā ādityaiś cāṅgirobhiś ca bhavati ya evaṃ veda
2.366.4	athaitau dvau tryahau bhavataṣ ṣaḍ ahāni
2.366.5	ṣaḍ vā ṛtavaḥ
2.366.6	ṛtuṣv eva tat pratitiṣṭhanti
2.366.7	athaitau dvāv uttarau tryahau bhavataṣ ṣaḍ u evāhāni
2.366.8	abhipūrvam eva tad ṛtuṣu pratitiṣṭhanti
2.366.9	athaite ṣaḍ atirātrā bhavanty uktabrāhmaṇāḥ
2.366.10	athaite trayas tryahā bhavanty uktabrāhmaṇāḥ
2.366.11	athaite catvāras tryahā bhavanti dvādaśāhāni
2.366.12	dvādaśa māsās saṃvatsaraḥ
2.366.13	māsā eva tad bhūtvā madhyatas saṃvatsaram atītya svargaṃ lokaṃ ruruhuḥ
2.367.1	athaitā dvādaśāhavatīr bhavanti yaivāsau dvādaśāhavatīnāṃ praśaṃsā sā na upāptāsad iti
2.367.2	athaitāni caturuttarāṇi chandāṃsy upayanti
2.367.3	caturuttarā vai vāco rohāḥ
2.367.4	vācam evaite rohanti
2.367.5	atho catuṣpadā vai paśavaḥ
2.367.6	tad yad etāni caturuttarāṇi chandāṃsy upayanti catuṣpadām eva paśūnām avaruddhyai
2.367.7	athaitāni athaitāni dviyantarāṇy upāharanti
2.367.8	caturuttarāṇi dviyantarāṇi
2.367.9	na ha vai tāvac chriyam aśnute yāvad dvipadāṃ catuṣpadāṃ paśūnām aiśvaryam ādhipatyaṃ na gacchati
2.367.10	tad yad etāni dviyantarāṇy upāharanti caturuttaradviyantarāṇi dvipadāṃ catuṣpadāṃ paśūnām aiśvaryam ādhipatyaṃ gacchāmeti
2.367.11	athaitāny aṣṭāntarāṇy upāharanti caturuttaradviyantarāṇi sarvāṇi catasro diśaś catvāro 'vāntaradeśā diśāṃ sa upariṣṭāl loko yaḥ puṇyas sarvāsu dikṣu pratiṣṭhāya svargaṃ lokaṃ gacchāmeti
2.367.12	athaitāni pañca sandhiṣāmāni bhavanti rathantaraṃ jarābodhīyaṃ śrudhīyaṃ nānadagaurivīte iti
2.367.13	etad dha vā ekaṃ prajñātaṃ sandhiṣāma yad rathantaram / tad yad ekaṃ prajñātam
2.368.1	sandhiṣāma tena na stutam asad iti
2.368.2	atho vāg vai rathantaraṃ vāg āśvinaṃ vāg vai vācaṃ prati vibhavitum arhatīyaṃ vāg vācaṃ prati vibhavād iti
2.368.3	etad u ha vai dvitīyaṃ prajñātaṃ sandhiṣāma yaj jarābodhīyam
2.368.4	tad yad dvitīyaṃ prajñātaṃ sandhiṣāma tena na stutam asad iti
2.368.5	atha śrudhīyaṃ kīrtimat
2.368.6	sāmavṛktir u sandhiṣāmanī
2.368.7	tad yad ābhyāṃ sandhiṣāmabhyām avṛkṣmahi tan no 'sya lokavatas sāmnaḥ paśavo lokam anūpatiṣṭhāntā iti
2.368.8	atha nānadagaurivīte lokavatī sāmanī bhūyāṃsaṃ no lokam anūpatiṣṭhāntā iti
2.368.9	tad āhus trir evāśvinaṃ śastavyam iti triṣatyā vai vāk
2.368.10	traya ime lokāḥ
2.368.11	yad atirātre 'tirātra āśvinaṃ śaṃsed vikarṣas sa vācaḥ
2.368.12	hotāraṃ brūyād āśvinakratūn evānyeṣv atirātreṣv śaṃsa trir evāśvinaṃ śastavyam iti prāyaṇato madhyata udayanataḥ
2.368.13	etad dha vai samṛddham āśvinaṃ yad rathantareṇa saṃpadyate
2.368.14	yady ekena saṃpadyeta rathantaram eva prāyaṇato madhyata udayanato yadi dvābhyāṃ rathantaram eva prāyaṇato madhyata udayanato yadi tribhī rathantaram eva prāyaṇato madhyata udayanato na caturbhis saṃpadyate no eva pañcabhiḥ
2.369.1	athaitā eṇya ekakṛṣṇāḥ
2.369.2	eṇyo ha vai nāmaitā rātrayaḥ
2.369.3	tāsu kṛṣṇo 'pi mithunatvāya prajananāya
2.369.4	pra mithunena jāyate ya evaṃ veda
2.369.5	taṃ vā tvai purastād upeyus taṃ vopariṣṭāt
2.369.6	yadi purastād upeyuḥ puṃspraṇetrā asann iti
2.369.7	yady upariṣṭāt paścād vai pumān yoṣāyāṃ reto dadhāti retodheyāya
2.369.8	prajāpatir vāvedam agra eko 'sṛjyata nānyaṃ dvitīyaṃ paśyamānaḥ
2.369.9	sa aikṣatāhaṃ vāva prathamo 'janiṣy ahaṃ śreṣṭho 'smy asti svin mad ihānyā3 iti
2.369.10	sa vyaikṣata
2.369.11	so 'nyad ātmano 'dhy uttarato jyāyas tiṣṭhad apśyat
2.369.12	tad apṛcchat kim idam asi yad idam asīti
2.369.13	brahma vā asmīty abravīt
2.369.14	tad abravīt āvaṃ vāva prathamāv ajaniṣvahy āvaṃ śreṣṭhau svas saṃsṛjāvahai sahāsāveti
2.369.15	nety abravīt
2.369.16	pāpmagṛhīto vā asīti
2.369.17	sa me kva sa pāpmeti
2.369.18	eṣa te śīrṣann iti
2.369.19	taṃ vai me 'vajahīti
2.369.20	tatheti
2.369.21	tam avāhan
2.369.22	taṃ grīvāsv asināt
2.369.23	taṃ samapīḍayat
2.369.24	tad etat parigṛhītakam ivāvajahīti
2.369.25	tam avāhan
2.369.26	taṃ nīvyām asināt
2.369.27	taṃ samapīḍayat
2.369.28	tad etat parigṛhītakam ivāvajahīti
2.369.29	tam avāhan
2.369.30	taṃ kulphayor asināt
2.369.31	taṃ samapīḍayat
2.369.32	tad etat parigṛhītakam ivāvaiva jahīti
2.369.33	tam avāhan
2.369.34	padābhitiṣṭheti
2.369.35	taṃ padābhyatiṣṭhat
2.370.1	sa evaiṣa pador ucchlaṅkhaḥ
2.370.2	tredhā vicchinddhīti
2.370.3	taṃ tredhā vyacchinat
2.370.4	saivāsya śrīr abhavad gaus tṛtīyaṃ svapnas tṛtīyaṃ chāyā tṛtīyam
2.370.5	tasmād etāni śreṣṭhasya bhūyiṣṭhāni
2.370.6	bhūyiṣṭhāḥ paśavo jyeṣṭhā chāyā svapiti
2.370.7	sa aikṣata yaṃ ma imaṃ pāpmānam avocad dhantemam apaiva chinadā iti
2.370.8	sa etad eva brahmāṣṭadhā vyauhat
2.370.9	aṣṭākṣarā gāyatrī
2.370.10	brahma gāyatrī
2.370.11	brahmaiva tad aṣṭadhā vyauhat
2.370.12	tam aṣṭābhis trivṛdbhiḥ parāñcam apauhat
2.370.13	tam aṣṭābhiḥ pañcadaśaiḥ parāñcam apauhat
2.370.14	tam aṣṭābhiḥ saptadaśaiḥ parāñcam apauhat
2.370.15	tam aṣṭābhir ekaviṃśaiḥ parāñcam apauhat
2.370.16	tam aṣṭābhis triṇavaiḥ parārdham agamayat
2.370.17	tam aṣṭābhis trayastriṃśair apaivāchinat
2.370.18	sa evaiṣa upariṣṭād atirātraḥ
2.370.19	pāpmā hāsyaiṣo 'poḍhaḥ
2.370.20	atho eṣa eva prajāpatir yo 'sau tapati
2.370.21	sa eṣo 'pahatapāpmā tapati
2.370.22	tasya chāyā nāsti
2.370.23	tasmād u chāyām abhi ca ṣṭhīved abhi ca mehet
2.370.24	pāpmānam eva tad dhate
2.370.25	suptvodakam ācāmet
2.370.26	pāpmānam eva tad dhate
2.370.27	gām upāṣṭāṃ hanīta
2.370.28	pāpmānam eva tad dhate
2.370.29	te ya evaṃ vidvāṃsa etā rātrīr upayanti sarvam eva pāpmānam apahatyottiṣṭhanti
2.370.30	īśvarā ha tv apaśavo bhavitoḥ paśavo vā ukthāni paśūn hi sa tatrāpy apauhat
2.370.31	te ye śrīkāmā syus ta etā rātrīr upeyuḥ
2.370.32	etā ha sma vai tat purā kurupāñcālānāṃ brāhmaṇā śrīkāmā upayanti
2.370.33	te hāgavo 'bhadrā āsuḥ
2.370.34	sajāteṣu haivaiṣāṃ paśava āsuḥ
2.370.35	tato ha smaiva goruhāyāgatāya gām upāñjanti
2.370.36	tato 'deyāya daduḥ
2.370.37	tad u hovāca śāṭyāyanir na tāṃ vaded yā paricakṣā
2.370.38	yadākāmīnā vai śriyāṃ paśavo yadākāmīnaṃ vittaṃ paśumantaś ca bhaviṣyāma śreṣṭhāś ca rātsyāmaś cety evaṃ manyamānā etā rātrīr upeyur iti
2.370.39	tathā haiva bhavati
2.370.40	vaiśvānara udayanīyo 'tirātro bhavati
2.370.41	vaiśvānarodayanā hy ahīnās somāḥ
2.371.1	sāvitraṃ pūrvedyuḥ paśum ālabhante
2.371.2	savitā vai devānāṃ prasavitā savitṛprasūtā evaitat saṃvatsaram ārabhante
2.371.3	ko hy etam arhaty aprasūta ārabham
2.371.4	prājāpatyaṃ śvo bhūta ālabhante
2.371.5	prajāpatiśreṣṭhā vai devāḥ
2.371.6	śreṣṭhata evaitad devatāḥ prīṇanti
2.371.7	yo vai śreṣṭham arādhayitvāthānyān īpsati sarve vāva tasya te 'rādhitā bhavanti
2.371.8	atha ya śreṣṭhaṃ rādhayitvāthāpy anyān ādriyate sarve vāva tasya te 'bhīṣṭhāḥ prītā bhavanti
2.371.9	prajāpatiśreṣṭhā vai devāḥ
2.371.10	śreṣṭhata evaitat sarvā devatāḥ prīṇanti
2.371.11	śveto lomaśas tūparo lapsugy anyatodañ catuṣpād
2.371.12	yac chveto lomaśas tad avīnāṃ rūpam
2.371.13	yat tūparas tad aśvānām
2.371.14	yal lapsugī tat pruṣāṇām
2.371.15	yad anyatodaḍs tad gavām
2.371.16	yad ajas tad ajānām
2.371.17	sarveṣāṃ vā eṣa paśūnāṃ mehdaḥ
2.371.18	sarveṣām evaitat paśūnāṃ medhena saṃvatsaraṃ pitaraṃ prajāpatiṃ prīṇanti
2.371.19	sa enān prītaḥ prīṇāti
2.371.20	devā vā ṛddhikāmās tapo 'tapyanta
2.372.1	sa indra etām aṣṭakām apaśyat
2.372.2	tasyām adīkṣata
2.372.3	sa ekayāśnuta
2.372.4	yad ekayāśnuta tad ekāṣṭakāyā ekāṣṭakātvam
2.372.5	te ya evaṃ vidvāṃso dīkṣante sarva evāśnuvate sarve viṣuvanto bhavanti
2.372.6	viṣuvān hy eṣo 'bhavat
2.372.7	te yat purastād dīkṣeran pitṛloke dīkṣeran pramāyukāḥ syuḥ
2.372.8	yad upariṣṭād dīkṣeran yathā pūrvaṃ palāyitum īpset taṃ vāpnuyāt taṃ vā na tādṛk tat
2.372.9	ta etasyām evāṣṭakāyāṃ dīkṣeran
2.372.10	tad yathā ratham upasthitam ātiṣṭhed dhastinaṃ vā niṣāditaṃ tathā
2.372.11	kadriyañcas satriṇa iti vai pṛcchanti
2.372.12	nārvāñco na parāñca iti brūyād yathāsāv āditya iti
2.372.13	na ha vā ete 'rvāñco na parāñcaḥ
2.372.14	tiryañco ha vā ete
2.372.15	no ha vā asāv ādityo 'rvāṅ na parāṅ tiryaṅ u ha vā eṣa
2.372.16	ṣaḍ vā eṣa māso dakṣiṇaiti ṣaḍ udaṅ
2.372.17	yān dakṣiṇaiti te pitṛdevatyā yān udaṅ te devadevatyāḥ
2.373.1	etaṃ vā eta ārabhya yantīndraṃ prajāpatiṃ vipraṃ padam ṛtupātraṃ viśvān devān svargaṃ lokam
2.373.2	etasya vā eta āvṛtam anvāvartanta
2.373.3	etasya vā eta āvṛtam anv āvartanta etasya vimuktim anu vimucyante
2.373.4	tasyaiṣā paricakṣā yad apakṣīyamāṇe sutyāṃ gacchanty apakṣīyamāṇa udṛcam aśnuvate
2.373.5	dvādaśa dīkṣāḥ kurvīraṃs tisra upasadaḥ
2.373.6	tenaitad ubhayam upāpnuvanti
2.373.7	tad u vā āhur upāhaivaitenaitad ubhayam āpnuvantīti
2.373.8	seva tu paricakṣā yad apo 'nabhinandantaś śiśire 'vabhṛtham ahbyavayanti
2.373.9	sam iva kopayati himaḥ
2.373.10	sa ya enāṃs tathā cakruṣo 'nuvyāhared iti veti vā bhaviṣyantīti tathā haiva syuḥ
2.373.11	yaivāsau phālgunasyāmāvāsyā tasyā upariṣṭāt pañcāha ṣaḍahe dīkṣeran
2.373.12	yo vai śreyaso niyānenaitīdam ayāsīd idam ayāsīd iti na vai sa riṣyati śreyaso vā ete niyānena yanti ya ādityasya te svasty ariṣṭā udṛcam aśnuvate te tad gacchanti yatraiṣa ādityo gacchati tat te tad gatvaitasyaivāyanena punar āyanti
2.374.1	gāvo vā etad agre satram āsatānnādyam avarurutsamānāḥ
2.374.2	tā daśame māsy udatiṣṭhan sarvam annādyam avārutsmahīti manyamānāḥ
2.374.3	tā etā śṛṅgiṇīḥ
2.374.4	tāsāṃ tvā ivābruvan sarvān evaitān dvādaśa māsaḥ samāpayāmeti
2.374.5	tā atiprāyuñjata
2.374.6	tāsāṃ dvādaśe māsi śṛṅgāṇi prāvartanta
2.374.7	tā etās tūparāḥ
2.374.8	tasmāt satriṇo dvādaśe māsy api śikhāḥ pravapante
2.374.9	gavāṃ hi tarhy anurūpā bhavanti
2.374.10	tā udatiṣṭhann arātsmety āptvā satram āptvā sarvam annādyam
2.374.11	tasmād etās sarvān dvādaśa māsa uttiṣṭhanti pratvāpi vārṣikāv api śiśirau
2.374.12	satrābhijitaṃ hy āsām avaruddhaṃ hy āsām
2.374.13	te ya evaṃ vidvāṃso dvādaśa māsaḥ samāpayanti sarvam evānnādyam avarudhyottiṣṭhanti
2.374.14	ātmadakṣiṇaṃ ha khalu vai satram
2.374.15	lomaiva prathamābhyām upasadbhyāṃ spṛṇvate tvacaṃ dvitīyābhyāṃ māṃsaṃ tṛtīyābhyām asthi caturthībhyāṃ majjānaṃ pañcamībhyām
2.374.16	yad evaiṣāṃ tatra kiṃ cāspṛtaṃ bhavati tad eva ṣaṣṭhībhyāṃ spṛṇvate
2.374.17	te śuddhāḥ pūtā medhyāś śucayo bhūtvā devalokam apiyanti
2.375.1	prajāpatir vāvedam agra āsīt
2.375.2	so 'kāmayata bahuḥ syāṃ prajāyeya bhūmānaṃ gaccheyam iti
2.375.3	sa tapo 'tapyata
2.375.4	sa etaṃ vaiśvānaraṃ prāyaṇīyam atirātram apaśyat
2.375.5	tasmād ahorātre prājanayat
2.375.6	ahorātrayoḥ pratyatiṣṭhat
2.375.7	tad yad eṣa vaiśvānaraḥ prāyaṇīyo 'tirātro bhavaty ahorātre evaitasmāt prajanayanty ahorātrayoḥ pratitiṣṭhanti
2.375.8	so 'kāmayata praiva jāyeyeti
2.375.9	sa etasmād eva vaiśvānarāt prāyaṇīyād atirātrāt tryahaṃ niramimīta agniṣṭomād eva jyotir niramimīta ukthyebhyo gāṃ rātryā āyuḥ
2.375.10	tasmāt tryahāt trīn ṛtūn prājanayat triṣv ṛtuṣu pratyatiṣṭhat
2.375.11	tad yad eṣa tryaho bhavati trīn evaitasmād ṛtūn prajanayanti triṣv ṛtuṣu pratitiṣṭhanti
2.375.12	so 'kāmayata praiva jāyeyeti
2.375.13	sa etam eva ṣaḍahaṃ parastāt paryauhat
2.375.14	tau dvau ṣaḍahāv abhavatām
2.375.15	tābhyāṃ dvābhyāṃ ṣaḍahābhyāṃ dvādaśa māsaḥ prājanayad dvādaśasu māseṣu pratyatiṣṭhat
2.375.16	tad yad etau dvau ṣaḍahau bhavato dvādaśaivaitābhyāṃ māsaḥ prajanayanti dvādaśasu māseṣu pratitiṣṭhanti
2.375.17	so 'kāmayata praiva jāyeyeti
2.375.18	sa etāv eva ṣaḍahau parastāt paryauhat
2.375.19	te catvāraṣ ṣaḍahā abhavan
2.375.20	tebhyaś caturbhyaṣ ṣaḍahebhyaś caturviṃśatim ardhamāsān prājanayac caturviṃśatyām ardhamāseṣu pratyatiṣṭhat
2.375.21	tad yad ete catvāraṣ ṣaḍahā bhavanti caturviṃśatim evaitebhyo 'rdhamāsān prajanayanti caturviṃśatyām ardhamāseṣu pratitiṣṭhanti
2.376.1	sa idaṃ sarvaṃ bhuvanaṃ prajanya pṛṣṭhyena ṣaḍahenātmann adhatta
2.376.2	tad yad eṣa pṛṣṭhyaṣ ṣaḍaho bhavati sarvam evaitena bhuvanaṃ prajanyātmasu dadhate
2.376.3	varṣma vai pṛṣṭhāni
2.376.4	varṣmaṇy evaitat pratitiṣṭhanti
2.376.5	śrīr vai pṛṣṭhāni
2.376.6	śriyām evaitat pratitiṣṭhanti
2.376.7	jyaiṣṭhyaṃ vai pṛṣṭhāni
2.376.8	jyaiṣṭhya evaitat pratitiṣṭhanti
2.376.9	tejo vai pṛṣṭhāni tejasy evaitat pratitiṣṭhanti
2.376.10	paśavo ha khalu vā abhiplavaṣ ṣaḍaha ātmā pṛṣṭhyaḥ
2.376.11	yad abhiplavaṃ ṣaḍaham upetyātha pṛṣṭhyam upayanti puruṣam evaitat paśuṣv adhyūhanti
2.376.12	tasmāt puruṣa upariṣṭāt paśūn adhīva tiṣṭhati
2.376.13	mūlaṃ ha khalu vā abhiplavaṣ ṣaḍaho 'graṃ pṛṣṭhyaḥ
2.376.14	yad abhiplavaṃ ṣaḍaham upetyātha pṛṣṭhyam upayanti tasmād oṣadhayo mūlato jāyante 'grataḥ pacyante
2.376.15	pañcaite ṣaḍahā bhavanti
2.376.16	pāṅkto yajñaḥ
2.376.17	yāvatī yajñasya mātrā tasyām evaitat pratitiṣṭhanti
2.376.18	sa māsas saṃpadyate
2.376.19	saṃvatsaro vai māsaḥ
2.376.20	māsaśa eva tat saṃvatsaram āpnuvanti
2.376.21	tasya triṃśad rātrayo bhavanti triṃśadakṣarā virāḍ annaṃ virāḍ virājy eva tad annādye pratitiṣṭhanto yanti
2.377.1	prāyaṇīyam ahar bhavati
2.377.2	prāyaṇīyena vā ahnā devā svargaṃ lokaṃ prāyan
2.377.3	yat prāyaṃs tat prāyaṇīyasya prāyaṇīyatvam
2.377.4	tad yat prāyaṇīyam ahar bhavati svargasyaiva lokasya samaṣṭyai
2.377.5	tasmād u haitasyāhna ṛtvijā bubhūṣitavyaṃ svargasya hy etal lokasya nediṣṭham
2.377.6	tac caturviṃśaṃ bhavati
2.377.7	caturviṃśatyardhamāso vai saṃvatsaraḥ
2.377.8	ardhamāsaśa eva tat saṃvatsaram āpnuvanti
2.377.9	etad u ha vā eke satriṇo 'har upetyottasthur āpāma saṃvatsaram iti vadantaḥ
2.377.10	te ye kāmaṃkāmaṃ samārebhāṇā iva syus ta etad evāhar upetyotiṣṭheyuḥ
2.377.11	āpto haiṣāṃ saṃvatsaro bhavati
2.377.12	tasya trīṇi ca śatāni stotriyā bhavanti ṣaṣṭiś ca
2.377.13	tāvatīs saṃvatsarasya rātrayaḥ
2.377.14	rātriśa eva tat saṃvatsaram āpnuvanti
2.377.15	tad āhur yat saṃvatsarasadas saṃvatsarasyāhāni sunvanta āsate 'tha kena rātrīr āpnuvantīti
2.377.16	sa brūyād yāvatīḥ prāyaṇīyasyāhna stotryās tāvatīs saṃvatsarasya rātrayaḥ
2.377.17	prāyaṇīyasyāhna eva stotryābhī rātrīr āptvā ahāni sunvanta āsata iti
2.377.18	tad ukthyaṃ bhavati paśavo vā ukthāni paśūnām evāvaruddhyai
2.377.19	tasya pañcadaśa stotrāṇi bhavanti
2.377.20	pañcadaśa vā ardhamāsasya rātrayaḥ
2.377.21	ardhamāsaśa eva tat saṃvatsaram āpnuvanti
2.377.22	triṃśat stutaśastrāṇi bhavanti
2.377.23	triṃśan māsasya rātrayaḥ
2.377.24	māsaśa eva tat saṃvatsaram āpnuvanti
2.378.1	tad āhur īrma iva vā eṣā hotrāṇāṃ yad acchāvāko yad acchāvākam anusaṃtiṣṭheterma iva tuṣṭuvānā syur iti
2.378.2	tasya traikakubhaṃ brahmasāma bhavaty udvaṃśīyam acchāvākasāma
2.378.3	indriyaṃ vai vīryaṃ traikakubhaṃ sarvaṃ pṛṣṭharūpam udvaṃśīyam
2.378.4	indriye caiva tad vīrye sarvasmiṃś ca pṛṣṭharūpe 'ntataḥ pratitiṣṭhanti
2.378.5	tad vā enat tat prāśaṃsat
2.378.6	tad āhur agniṣṭoma eva kārya iti
2.378.7	tasya dvādaśa stotrāṇi bhavanti
2.378.8	dvādaśa māsās saṃvatsaraḥ
2.378.9	etad u ha vai saṃvatsarasya jyaiṣṭhyaṃ parva yan māsaḥ
2.378.10	tad yat saṃvatsarasya jyaiṣṭhyaṃ parva tena nas saṃvatsara ārabdho 'sad iti
2.378.11	īśvarā ha tv apaśavo bhavitoḥ paśavo vā ukthāni tebhyo hi yanti
2.378.12	tasya trīṇi stotrāṇy aṣṭācatvāriṃśāni kuryur ubhau pavamānau brahmasāma
2.378.13	tāvatīr ukthyasya stotryāḥ
2.378.14	āpnuvanti taṃ kāmaṃ ya ukthye no vā agniṣṭomād yanti
2.378.15	varṣma vā agniṣṭomo varṣma hotā varṣmaṇaiva tad varṣma saṃdadhati varṣmaṇā varṣman pratitiṣṭhanti
2.378.16	śrīr vā agniṣṭomo jyaiṣṭhyaṃ hotā jyaiṣṭhyenaiva taj jyaiṣṭhyaṃ saṃdadhati jyaiṣṭhyena jyaiṣṭhye pratitiṣṭhanti
2.379.1	tad āhuḥ plavam iva vā etac chando yaj jagatī na prāyaṇāya
2.379.2	tatsthānaṃ ṣaḍ eva ṣaṭtriṃśāni stotrāṇi kuryuṣ ṣaṭ caturviṃśānīti
2.379.3	ṣaṭtriṃśadakṣarā vai bṛhatī
2.379.4	bṛhatī svargo lokaḥ sāmrājyam
2.379.5	bṛhatyām eva tat svarge loke sāmrājye pratitiṣṭhanto yanti
2.379.6	bṛhaty u ha vā imān sarvān lokān akṣarair vyāpnoti daśabhir evākṣarair imaṃ lokaṃ vyāpnoti daśabhir antarikṣaṃ daśabhir amuṃ caturbhir diśo dvābhyām ahorātre
2.379.7	sā yemāṃl lokān vyāpnoti tayemāṃl lokān vyāpnavāmeti
2.379.8	tasmāt ṣaḍ eva ṣaṭtriṃśāni stotrāṇi kuryuṣ ṣaṭ caturviṃśānīti
2.379.9	atho caturviṃśatyardhamāso vai saṃvatsaraḥ
2.379.10	ardhamāsaśa eva tat saṃvatsaram āpnuvanti
2.379.11	ete asṛgram indava iti bahurūpāṃ pratipadaṃ kurvīran
2.379.12	bahavo hy ete dīkṣante
2.379.13	tad u vā āhuḥ pavasva vāco agriya ity eva pratipat kāryā
2.379.14	eṣā vai bahurūpā
2.379.15	etasyāṃ vai sarvāṇirūpāṇi
2.379.16	ubhe pratipadau bhavata ubhe hy atra sāmanī kriyete
2.379.17	tarhi yathaujiṣṭhau baliṣṭhau vahiṣṭhau saṃpārayiṣṇū mahāntam adhvānaṃ saṃyujyopapreyāt tādṛk tat
2.379.18	sarvaṃ pṛṣṭharūpam anu samāvartayanti yathā pitre ca mātre ca vatsān anu samāvartayet tādṛk tathā
2.379.19	tad agne yuṅkṣvā hi ye tavety etāsv agniṣṭomasāma kāryam āhuḥ
2.379.20	agnir vā eṣa vaiśvānaro yat saṃvatsaraḥ
2.379.21	tasyaiva yuktyā aśvāso deva sādhava iti siddhyā araṃ vahanty āśava iti samaṣṭyai
2.379.22	tad āhur yajñena vā ete yajñān abhiyanti ye yajñāyajñīyasyargbhyo 'dhi yajñāyajñīyaṃ cyāvayanti
2.379.23	athaite yajñena yajñe pratitiṣṭhanti ye yajñāyajñīyasyarkṣu yajñāyajñīyaṃ cyāvayanti
2.379.24	tasmād yajñāyajñīyaṃ svāsv eva kāryam iti
2.380.1	abhīvarto brahmasāma bhavati
2.380.2	abhīvartena vai devā imān lokān abhyavartanta
2.380.3	yad abhyavartanta tad abhīvartasyābhīvartatvam
2.380.4	tad yad abhīvarto brahmasāma bhavaty eṣām eva lokānām abhivṛtyai
2.380.5	prajāpatir vā abhīvartaḥ prajāś chandāṃsi
2.380.6	sa eṣa prajāpatiḥ prajāsu garbhaṃ dadhad eti
2.380.7	anyāsv anyāsv stuvanti samānena sāmnā
2.380.8	reta eva tat siñcanti
2.380.9	tasmād samāno bahvīṣv reto dadhāti
2.380.10	samānīḥ parastād ṛco bhavanty anyad anyat sāma
2.380.11	reta eva tat siktaṃ prajanayanti
2.380.12	tasmāt samānā bahūn sūte
2.380.13	anyāsv anyāsv stuvanti samānena sāmnā
2.380.14	anyad anyad dhi yantaḥ paśyanti
2.380.15	samānīḥ parastād ṛco bhavanty anyad anyat sāma
2.380.16	yān eveto lokān pragāthair abhyārohanto yanti tān amutas sāmabhiḥ pratyavarohanta āyanti
2.380.17	ṛg vā ayaṃ lokas sāmāsau
2.380.18	yad ito yantas sāmārabhya yanty amuṃ tal lokam ārabhya yanti
2.380.19	te yat purastād viṣuvata utsṛjerann avāmuṣmāl lokāc chidyeran
2.380.20	yad amuta āyanta ṛcam ārabhyāyantīmaṃ tal lokam ārabhyanti
2.380.21	te yat purastād dvādaśāhīyebhyo 'hobhya utsṛjerann avāsmāl lokāc chidyeran
2.381.1	sakṛt parastād abhīvartaṃ paryasyanti
2.381.2	tasmād garbhā jāyamānāḥ paryāvartante
2.381.3	purā ha khalu vai pañcamān māso bārhatāḥ pragāthā āpyanta
2.381.4	uṣṇihaṃ ca triṣṭubhaṃ ca dve chandasī saṃyujya pañca māsas samāpayeyuḥ
2.381.5	anuṣṭubhaṃ ca paṅktiṃ ca dve chandasī saṃyujya ṣaṇ māsas samāpayeyur ekacchandaḥ pariśiṣya
2.381.6	jagatīṃ tad viṣuvaty upeyuḥ
2.381.7	jāgato vai viṣuvān
2.381.8	sva eva tad āyatane viṣuvantaṃ samardhayanti
2.381.9	chandāṃsi vai svargo lokaḥ
2.381.10	svargam eva tal lokaṃ rohanto yanti
2.381.11	tad āhur vīva vā etac chandāṃsi viśanti yad etāni dve dve saṃyujyanti
2.381.12	kva hy adyatanaṃ ca śvastanaṃ cāhanī saṃpatsyataḥ
2.381.13	sarvāṇy eva sapta caturuttarāṇy upetyānīti
2.381.14	gāyatrīm eva prathame 'hann upetyoṣṇihaṃ dvitīye 'nuṣṭubhaṃ tṛtīye bṛhatyā pañca māsas samāpayeyuḥ
2.381.15	paṅktim eva prathame 'hann upetya triṣṭubhā ṣaṇ māsas samāpayeyur ekacchandaḥ pariśiṣya
2.381.16	jagatīṃ tad viṣuvaty upeyuḥ
2.381.17	jāgato vai viṣuvān
2.381.18	sva eva tad āyatane viṣuvantaṃ samardhayanti
2.381.19	chandāṃsi vai svargo lokaḥ
2.381.20	svargam eva tal lokaṃ rohanto yanti
2.382.1	tad āhur ayātayāmānīva vā etac chandāṃsi yuñjati yad enāni yātayāmāni santi
2.382.2	tāni sarvāṇi punaḥ punaḥ prayuñjate
2.382.3	yān eva vīryavattamān pragāthān manyeraṃs tān praṇiścitya ṣaṭtriṃśad upeyur iti
2.382.4	ṣaṭtriṃśadakṣarā vai bṛhatī
2.382.5	bṛhatī svargo lokas sāmrājyam
2.382.6	bṛhatyām eva tat svarge loke sāmrājye pratitiṣṭhanto yanti
2.382.7	ṣaḍutsargaṃ triṃśatā punarabhyāvartam ayātayāmatāyai
2.382.8	atho āhus trayastriṃśad evopetyā iti
2.382.9	trayastriṃśad vai sarvā devatāḥ
2.382.10	sarvāsv evaitad devatāsu pratitiṣṭhanto yanti
2.382.11	trīn utsargaṃ triṃśatā punarabhyāvartam ayātayāmatāyai
2.382.12	atho āhus triṃśad evopetyā iti
2.382.13	triṃśadakṣarā virāḍ annaṃ virāṭ
2.382.14	virājy eva tad annādye pratitiṣṭhanto yanti
2.382.15	atho āhuś caturviṃśatir evopetyā iti
2.382.16	caturviṃśatyardhamāso vai saṃvatsaraḥ
2.382.17	ardhamāsaśa eva tat saṃvatsare pratitiṣṭhanto yanti
2.382.18	atho āhur dvādaśaivopetyā iti
2.382.19	dvādaśa māsās saṃvatsaraḥ
2.382.20	māsaśa eva tat saṃvatsare pratitiṣṭhanto yanti
2.382.21	atho āhuṣ ṣaḍ evopetyā iti
2.382.22	ṣaḍ vā ṛtavaḥ
2.382.23	ṛtuṣv eva tat pratitiṣṭhanto yanti
2.382.24	atho āhuś catvāra evopetyā iti
2.382.25	catasro diśaś catuṣpadāḥ paśavaḥ
2.382.26	dikṣu caitat paśuṣu ca pratitiṣṭhanto yanti
2.382.27	atho āhus traya evopetyā iti
2.382.28	trayo vā ime lokāḥ
2.382.29	eṣv eva tal lokeṣu pratitiṣṭhanto yanti
2.382.30	atho āhur dvāv evopetyāv iti śyaitanaudhasayor eva pragāthāv iti
2.382.31	śyaitanaudhasayor ha khalu vai pragāthau vīryavattamau
2.382.32	dvipād yajamānaḥ pratiṣṭhityai
2.383.1	yo vai punarnivṛttam adhvānam eti nainaṃ sa samaśnute
2.383.2	atha ya enam apunarnivṛttam eti sa evainaṃ samaśnute
2.383.3	punarnivṛttam ivaite yanti ye dvā upayanti
2.383.4	traiṣṭubhabārhatā evopetyā iti
2.383.5	traiṣṭubhabārhato vai mādhyandinaḥ
2.383.6	tad yad rāthantaram aha syāt tasmin bārhatam upeyur bārhate 'haṃs traiṣṭubham
2.383.7	naiṣāṃ traiṣṭubhāḥ pragāthā āpyante na bārhatāḥ
2.383.8	yathāyatanaṃ chandāṃsi yujyante 'yātayāmānam u saṃvatsaram āsate
2.383.9	tad u vā āhur dvāv evopetyau śyaitanaudhasayor eva pragāthāv iti
2.383.10	athā u ha vai vīryavattamāv etā u ha vai svargasya lokasya me panthāv añjasāyanau yad bṛhadrathantare
2.383.11	tayor ete 'ñjasāyane yac chyaitanaudhase
2.383.12	ahar ahar evaitad añjasā svargaṃ lokam upayanti
2.383.13	tasyaiṣa ślokaḥ
2.383.14	mahāpathād viśvavayo yad udrudhyate puruṣaḥ
2.383.15	tam eva sṛptvājiṃ śrāntaḥ punar abhyājigāṃsati
2.383.16	iti
2.383.17	mahāpathe vā ete satyapathaṃ pratipadyante ye 'nyān pragāthān upayanti
2.383.18	athaite aharahar evāñjasā svargaṃ lokam upayanti ye śyaitanaudhasayoḥ pragāthāv upayanti
2.383.19	tasmād dvāv evopetyau śyaitanaudhasayor eva pragāthāv iti
2.384.1	anuṣṭubho vā anyāni sāmāny annam
2.384.2	anuṣṭub evānyeṣāṃ sāmnām annam
2.384.3	yāni vā abhikrāntyapakrāntāni sāmāni tāny anuṣṭubo 'nnam
2.384.4	tair enāṃ ye vyardhayanti tān eṣāvibhūṣitāprītājñātāsvā vāg abhivadaty alūlubhann ṛtūn aśraddadhānā ayakṣata nārātsur iti
2.384.5	atha ya enāṃ tais samardhayanti tān eṣā tṛptā prītā jñātā svā vāg abhivadaty acīkḷpann ṛtūn śraddadhānā ayakṣatārātsur iti
2.384.6	anvahaṃ sujñānaṃ bhavati
2.384.7	sa ha vā udgātā satriṇas satrāya dīkṣayed yadi ya enān devānāṃ devakṣetram abhyārohayet
2.384.8	na ha vai devānāṃ devakṣetram abhyāruhya bibheti nāśanāyati na pipāsati nārtim ārcchati
2.384.9	sujñānaṃ ha vāva devānāṃ devakṣetram
2.384.10	tad āhuḥ preva vā ete 'smāl lokāc cyavante ye 'nvahaṃ sujñānam upayantīti
2.384.11	tad yad rāthantaram aha syāt tasmin pauṣkalam upeyur bārhate 'han sujñānam
2.384.12	tad u vā āhus sujñāne vāvaitāni sarvāṇi rūpāṇīti
2.384.13	suvarvida ity evāsya lokasya rūpam e ity antarikṣasya suvar ity amuṣya
2.385.1	tat saptākṣaraṇidhanaṃ bhavati
2.385.2	sapta vai prāṇāḥ
2.385.3	prāṇair eva tat samṛdhyamānā yanti prāṇeṣu pratitiṣṭhantaḥ
2.385.4	anvahaṃ gaurivītaṃ bhavati
2.385.5	atiriktaṃ vā etad brahmaṇo yad gaurivītam
2.385.6	atiriktāny etāny ahāni yāny ahīnasya
2.385.7	atiriktā eva tad atiriktaṃ brahmaṇo rasaṃ dadhato yanti
2.385.8	anvahaṃ plavo bhavati svargasyaiva lokasya samaṣṭyai
2.385.9	e ity evāntarikṣam atiplavante
2.385.10	āti viśvāni duritā taremeti yat kiṃ ca yajñasya duṣṭutaṃ duśśastaṃ vidhuraṃ tad atitaranti
2.385.11	tad dvādaśākṣaraṇidhanaṃ bhavati
2.385.12	dvādaśa māsās saṃvatsaraḥ
2.385.13	māseṣv eva tat saṃvatsare pratitiṣṭhanto yanti
2.385.14	tad āhuḥ preva vā ete 'smāl lokāc cyavante ya etān parācaṣ ṣaḍahān upayantīti
2.385.15	okonidhanaṃ ṣaṣṭhe 'hani kuryuḥ
2.385.16	ayaṃ vai lokaḥ puruṣasyaukaḥ
2.385.17	asminn evaital loke pratitiṣṭhanti
2.385.18	tad v evācakṣate prahitos saṃyojanam iti
2.385.19	ahorātre vai prahitau
2.385.20	prahite iva hy ete carataḥ
2.385.21	atha ha vā etat ṣaḍahā vīva chidyante yadā ṣaṣṭham ahar āgacchanti
2.385.22	sa yathāśvaṃ saṃyojanena saṃyujyād evam evaitena sāmnā ṣaḍahān saṃyuñjanto yanti
2.385.23	tad āhuḥ kāryam okonidhanaṃ pṛṣṭhye ṣaḍahā3 iti nā3 iti
2.385.24	neti brūyāt
2.385.25	etadagrā vai ṣaḍahā yat pṛṣṭhya etadantā
2.385.26	etaṃ vāvaitena prepsyanty etam abhīvartenaitaṃ plavenaitaṃ sujñānena
2.385.27	punaḥprayoga iva syād yad etad atra kuryuḥ
2.385.28	tasmād etad atra na kāryam iti
2.386.1	svarbhānur vā āsura ādityaṃtamasāvidhyat
2.386.2	taṃ devāś carṣayaś cābhiṣajyan
2.386.3	ta etāni svarāṇy apaśyan
2.386.4	tair enam aspṛṇvan
2.386.5	yad aspṛṇvaṃs tat svarāṇāṃ svaratvam
2.386.6	tad yad etāni svarāṇi bhavanty ādityam evaitai spṛṇvanti
2.386.7	yādṛg aha vai manuṣyo devebhyaḥ karoti tādṛg asmai devāḥ kurvanti
2.386.8	tad yad etāni svarāṇi bhavanty ātmānam evaitai spṛṇvate
2.386.9	saptadaśā svarasāmāno bhavanty ekaviṃśo viṣuvān
2.386.10	prajāpatir vai saptadaśo 'sāv āditya ekaviṃśaḥ
2.386.11	pitraiva tat putraṃ paryūhanti
2.386.12	pitā hi putrāya kantamaḥ putro hi pitre kantamaḥ
2.386.13	yad atrānyaṃ stomam avadadhyuḥ prāsau taṃ tejasā dahed agnir vaiśvānaraḥ prajā ādadīta
2.386.14	ṣaḍ ete svarasāmāno bhavanti
2.386.15	ṣaḍ ṛtavaḥ
2.386.16	ṛtuṣv evainaṃ tad adhyūhanti tasmād eṣas trīn ṛtūn dakṣiṇaiti trīn udaṅ
2.386.17	sa yathā putraḥ pitṝn anusaṃcaret tādṛg evaitad ajāmitāyai
2.386.18	ajāmi hi putraḥ pitṝn anusaṃcarati
2.386.19	athaitau viśvajidabhijitāv abhita stomānāṃ vīryam
2.386.20	vīryeṇa ha vā etau viṣuvantaṃ dādhartuḥ
2.386.21	tad āhu stomakṛntatram iva vā etat stomā yanti yat trayastriṃśāt saptadaśam upayantīti
2.386.22	purastād eva pṛṣṭhyasya ṣaḍahasyābhijitam upetya pṛṣṭhyasyaiva ṣaḍahasya yan madhye saptadaśam ahas tad upariṣṭāt trayastriṃśasya paryūheyuḥ
2.386.23	tat yat saptadaśād eva saptadaśam upayanti samāt samaṃ na stomakṛntatraṃ stomā yanti nārtim ārcchanti
2.387.1	tad āhur ātmā vai pṛṣṭhyaṣ ṣaḍaho 'nnaṃ saptadaśaḥ
2.387.2	yat pṛṣṭhyāt ṣaḍahāt saptadaśaṃ nirhareyur annādyaṃ bahirdhā kuryur aśanāyukā syuḥ
2.387.3	trayastriṃśād evopetyam iti
2.387.4	trayastriṃśad vai sarvā devatāḥ
2.387.5	sarvā u ha vai devatās saṃpadya prajāpatim ud vā āpnuvanti na vā
2.387.6	tat tat samād eva samam upayanti
2.387.7	varṣmaṇo vā varṣma
2.387.8	varṣma hi pitā
2.387.9	atho utkrāntir eva
2.387.10	pitā hi putrāc chreyān
2.387.11	ta ukthyā bhavanti paśavo vā ukthāni paśūnām evāvaruddhyai
2.387.12	tad āhur vilomeva vā etad yajñaḥ kriyate yadāgniṣṭomau viśvajidabhijitau bhavato 'gniṣṭomo viṣuvān ukthyā svarasāmānaḥ
2.387.13	sarva evāgniṣṭomāḥ kāryā iti
2.387.14	varṣma vā agniṣṭomo varṣma viṣuvān
2.387.15	varṣmaṇaiva tad varṣma saṃdadhati
2.387.16	varṣmaṇā varṣma rohanti
2.387.17	tejo vā agniṣṭomas tejo viṣuvāṃs tejasaiva tat tejas saṃdadhati tejasā tejo rohanti
2.387.18	atha ha kāmyakīyā iti satriṇo 'yasthūṇagṛhapatayas satraṃ niṣeduḥ
2.387.19	tān hendradyumno bhāllabeyo 'bhipradhāvayāṃ cakāra putraṃ viṣuvatā stāvayiṣyāmīti
2.387.20	teṣāṃ ha pṛṣṭhyasya ṣaḍahasyaikenāhnāstutam ājagāma
2.387.21	sa hovāca sādhu haivākṛta yad astoḍhvam
2.387.22	yat tv aham ihābhaviṣyam anyathāto viṣuvantam akalpayiṣyam iti
2.387.23	kathaṃ bhagavo 'kalpayiṣya iti hainaṃ putra uvāca
2.387.24	sa hovāca purastād eva pṛṣṭhyasya ṣaḍahasyābhijitam upetya pṛṣṭhyād eva ṣaḍahāt svarasāmna upaiṣyam iti
2.388.1	ātmā vai pṛṣṭhyaṣ ṣaḍahaḥ prajā svarasāmānaḥ
2.388.2	prajo vā asmat pareti
2.388.3	vāg vai vayam ime smaḥ
2.388.4	vāg asmat pareti
2.388.5	tad yad eṣo 'bhijid antareṇa bhavati prajananaṃ vā eṣa etad antardhāyaiva tiṣṭhati
2.388.6	taṃ yat purastāt pṛṣṭhyasya ṣaḍahasya paryūhanty anantarhitāt prajananāt prajāyāmahā iti
2.388.7	ta u vai saptadaśā bhavanti
2.388.8	prajāpatir vai saptadaśaḥ
2.388.9	prajāpatiḥ prajānāṃ prajanayitā
2.388.10	sa yaḥ prajānāṃ prajanayitā tena prajātāḥ prajāyāmahā iti
2.388.11	ta u vā ānuṣṭubhā bhavanti vāg vā anuṣṭub vāk prajananaṃ vācaḥ prajananāt prajāyāmahā iti
2.388.12	ta u vā ukthyā bhavanti paśavo vā ukthāny annaṃ paśavaḥ paśubhyo 'nnādyāt prajāṃ ned antarayāmeti
2.388.13	tad u hovāca śāṭyāyanir anādṛtya bhāllabeyasya vadanam abhijita evādhyupetyam
2.388.14	yo vā eṣa pṛṣṭhyaṣ ṣaḍahas sa evābhijit
2.388.15	āyatanena ye vā ete pṛṣṭhyasya ṣaḍahasya stomās ta evaite
2.388.16	eko vai pṛṣṭhye ṣaḍahe saptadaśaḥ
2.388.17	athaitasmiṃs trayas saptadaśāḥ
2.388.18	taṃ vāvaitad etaṃ stomaṃ kṛtvā prajanayanti
2.388.19	tad yat saptadaśād eva saptadaśaṃ prajanayanti saptadaśāt saptadaśaṃ saptadaśāt saptadaśam
2.388.20	parastād u vai viśvajiti trayas saptadaśāḥ
2.388.21	te vāvaitad ubhaye saṃpadya prajanayanti
2.388.22	teṣāṃ vā atra pratiṣṭhā
2.388.23	abhijita evādhyupetyam iti
2.389.1	ekaviṃśo viṣuvān bhavati
2.389.2	ekaviṃśo vā asya bhuvanasya viṣuvān
2.389.3	dvādaśa māsāḥ pañcartavas traya ime lokā asāv āditya ekaviṃśaḥ
2.389.4	sarvasmin vā eṣo 'sminn adhi pratiṣṭhitaḥ
2.389.5	tad yasminn eṣa sarvasminn adhi pratiṣṭhitas tasmin sarvasminn adhi pratitiṣṭhāmeti
2.389.6	tasmād vāyavyānuṣṭup pratipad bhavati
2.389.7	vāk ca vai vāyuś caitaṃ devatānām ānaśānau
2.389.8	tau yāv etaṃ devatānām ānaśānau tābhyām enam aśnavāmahā iti
2.389.9	yaddha vai vāyur na paveta prāsāv idaṃ tejasā dahed agnir vaiśvānaraḥ prajā ādadītavāyavyā pratipad bhavaty agner eva vaiśvānarasya śāntyā apradāhāya
2.389.10	tad āhur vīva vā ete prāṇair ṛdhyante ye pāvamānībhiḥ pratipadyanta iti
2.389.11	tad yad eṣā vāyavyā pratipad bhavati prāṇo vai vāyuḥ prāṇair eva tat samṛdhyante
2.389.12	vāyo śukro ayāmi ta iti śukravatī bhavati
2.389.13	śukriyaṃ hy etad ahaḥ
2.389.14	madhvo agraṃ diviṣṭiṣv iti tad u madhavyā agryā brahmavarcasino bhavanti
2.389.15	ā yāhi somapītaya iti saumī tena pāvamānī kriyate
2.389.16	spārho deva niyutvatety asyau vai spārho 'nnaṃ niyutvad etam eva tad annādyenābhyupayanti
2.389.17	yo vai śreyāṃsam āharann upaiti prati vai sa taṃ nandati
2.389.18	atha ya enam anāharann upaiti na vai sa taṃ pratinandati
2.389.19	tad yad eṣā vāyavyānuṣṭup pratipad bhavaty eṣa naḥ pratinandād etam ṛdhnavāmeti
2.389.20	tad u vā āhuḥ pavasva vāco agriya ity eva pratipat kāryeti
2.389.21	vāg vā iyaṃ vitatā yad ime lokāḥ
2.389.22	tasyā ado 'graṃ tapati yad asāv ādityaḥ
2.389.23	tad yad eṣā pavasva vāco agriya iti pratipad bhavaty etam evaitad etayā abhipratipadyante
2.389.24	sa yathātmanātmānam ārabhetaivam evainam etat svena rūpeṇārabhante
2.389.25	yad v evaitat padaṃ pavasvety avastāt paryūḍhaṃ bhavati tenāyaṃ vāyur avastāt paryūḍhaḥ pavate 'nirdāhāya
2.390.1	svarbhānur vā āsura ādityaṃ tamasāvidhyat
2.390.2	taṃ devāś carṣayaś cābhiṣajyan
2.390.3	ta etāni divākīrtyāni sāmāny apaśyan
2.390.4	tair asya tamo 'paghnan
2.390.5	tad yad etāni divākīrtyāni bhavanty ādityasyaivaitais tamo 'paghnanti
2.390.6	yādṛg aha vai manuṣyo devebhyaḥ karoti tādṛg asmai devāḥ kurvanti
2.390.7	tad yad etāni divākīrtyāni bhavanty ātmana evaitais tamo 'paghnate
2.390.8	bhrājābhrāje pavamānayor mukhe bhavataḥ
2.390.9	aṅgebhya evāsya tat tamo 'paghnanti
2.390.10	mahādivākīrtyaṃ pṛṣṭhaṃ vikarṇaṃ brahmasāma
2.390.11	madhyata evāsya tat tamo 'paghnanti
2.390.12	daśastobhaṃ bhāsam agniṣṭomasāma
2.390.13	śīrṣata evāsya tat tamo 'paghnanti
2.390.14	asāv āditya ekaviṃśo viṣuvāṃs tasya divākīrtyāny eva raśmayaḥ
2.390.15	tad yad etāni divākīrtyāni bhavanty etam evaitaiḥ paryūhanty etaṃ samardhayanti
2.390.16	tad āhuḥ kena saṃvatsarasada svargaloka iti
2.390.17	mūrdhānaṃ divo aratiṃ pṛthivyā ity agniṣṭomasāma bhavatīti brūyāt
2.390.18	teneti
2.390.19	asau vai divo mūrdhā yo 'sau tapaty etam evaitenābhyārohanti
2.390.20	tad āhuḥ preva vā ete 'smāl lokāc cyavante ya etam abhyārohantīti
2.390.21	aratiṃ pṛthivyā iti bhavati
2.390.22	ayaṃ vai loko 'ratiḥ pṛthivyā asminn evaital loke pratitiṣṭhanti
2.390.23	daśastobhaṃ bhāsam agniṣṭomasāma bhavati daśākṣarā virāḍ annaṃ virāḍ virāja evānnādyasyāvaruddhyai
2.390.24	īśvarā ha tv anyasmai mūrdhnānnādyaṃ hartor ya etāsu mūrdhanvatīṣv agniṣṭomasāma kurvantīti
2.390.25	tad anuṣṭubhy eva kāryam
2.390.26	vāg vā anuṣṭub annaṃ daśastobham
2.390.27	mukhato vai vāg iyaṃ mukhato evaitad ātmano 'nnādyaṃ dadhate tasmād anuṣṭubhy eva kāryam iti
2.391.1	ātmā vai saṃvatsarasya viṣuvān pakṣāv abhito yena ceto 'bhīvartena yanti yena cāmutaḥ pragāthena pratyavarohanti tāv ubhau viṣuvati kuryuḥ
2.391.2	ātmann eva tat pakṣau pratidadhate svargasya lokasya patanāya
2.391.3	tasmād ātman pakṣau pratihitau
2.391.4	tad āhuḥ preva vā ete 'smāl lokāc cyavante ya etān parācaṣ ṣaḍahān parāca stomān parāñci pṛṣṭhāni parāñci chandāṃsy upayantīti
2.391.5	tad yat parastād viṣuvato 'rvācaṣ ṣaḍahān upayanty asminn evaital loke pratitiṣṭhanti
2.391.6	adyādyā śvaśvo vayam enam idā hyas tvām idā hyo naraḥ kveyatha kved asi indra tridhātu śaraṇam iti saṃtanayaḥ pragāthā bhavanty adyaśvasyaiva saṃtatyai
2.391.7	adya caiva te śvaś ca saṃtanvanti
2.391.8	ayātayāmānam u saṃvatsaram āsate
2.391.9	tad āhur indra kratuṃ na ā bharety etāsv āvatīṣu stotavyam ahno rūpeṇeti
2.391.10	pitā putrebhyo yathā
2.391.11	śikṣā ṇo asmin puruhūta yāmani jīvā jyotir aśīmahīti
2.391.12	ete ha vai jīvā jyotir aśnuvate ye saṃvatsarasyodṛcam aśnuvate
2.391.13	mā no ajñātā vṛjanā durādhyo māśivāso ava kramuḥ
2.391.14	tvayā vayaṃ pravataḥ śaśvatīr apo ati śūra tarāmasi
2.391.15	ity etā ha vai pravataḥ śaśvatīr āpo yat saṃvatsara ṛtavo māsā ardhamāsā ahorātrāṇy uṣasaḥ
2.391.16	tā evaitenātitaranti
2.392.1	śaktiṃ ha vāsiṣṭhaṃ saudāsā agnau prāsuḥ
2.392.2	sa ha prāsyamāna uvācendra kratuṃ na ā bhara pitā putrebhyo yatheti
2.392.3	etāvad dhaivāsya vyāhṛtam āsa
2.392.4	atha hainam agnau prāsuḥ
2.392.5	atha ha vasiṣṭha ājagāma
2.392.6	sa hovāca kiṃ me putraḥ prāsyamāno 'bravīd iti
2.392.7	tasmai hocur indra kratuṃ na ā bhara pitā putrebhyo yathety etāvad evāsya vyāhṛtam āsīd athainam agnau prāsyann iti
2.392.8	sa hovāca śikṣā ṇo 'smin puruhūta yāmani jīvā jyotir aśīmahīti yan ma etam uttaram ardharcaṃ putraḥ prāpsyan na caivainam agnau prāsiṣyan sarvam u cāyur ayiṣyat
2.392.9	yaiva kurutamā devatānām abhūt tām upāsarat
2.392.10	ṛdhnavan te satriṇo ye ma etena putrasya pragāthena stavāntā iti
2.392.11	sa eṣa ṛddhiprāgubhitaḥ pragāthaḥ
2.392.12	ṛddhiṣṇavo ha bhavanty enena tuṣṭuvānāḥ
2.392.13	gauś cāyuś ca stomau bhavataḥ pratiṣṭityai
2.392.14	ūnātiriktau bhavataḥ prajananāya
2.392.15	vairājau bhavato 'nnādyasyaivāvaruddhyai
2.392.16	pṛṣṭhyaṣ ṣaḍaho bhavati
2.392.17	śrīr vai varṣma pṛṣṭhāni
2.392.18	tad u śriyaṃ varṣma pṛṣṭhāny ūrdhvā rohanti
2.392.19	chandomā bhavanti paśavo vai chandomāḥ paśūnām evāvaruddhyai
2.392.20	daśamam ahar bhavati daśākṣarā virāḍ annaṃ virāḍ virāja evānnādyasyāvaruddhyai
2.392.21	ayaṃ sahasramānava iti purā tūṣṇīṃ stomād etāsv atichandassu stotavyam āhuḥ
2.392.22	ati vā eṣo anyāni chandāṃsi yad atichandāḥ
2.392.23	aty ete 'nyān ye saṃvatsarasadaḥ
2.392.24	sva evaitac chandasi pratitiṣṭhanti
2.392.25	ekākṣaraṇidhanaṃ sāma bhavati
2.392.26	ekākṣarā vai vāk
2.392.27	vācam evaitad daśamenāhnā saṃpādayanti
2.392.28	gor iti nidhanaṃ bhavati gaur vai kṛtsnam annādyaṃ kṛtsnasyaivānnādyasyāvaruddhyai
2.392.29	tad āhur atiṣṭutānuṣṭup syād yad etad atra kuryuḥ
2.392.30	ned vācam atiṣṭavāmeti vai manasā tūṣṇīṃ stomena stuvanti
2.392.31	atro vāvaitad vācā saṃpannam
2.392.32	tasmād etad atra na kāryam iti
2.393.1	utsṛjyā3ṃ notsṛjyā3m iti mīmāṃsante
2.393.2	tad āhur utsṛjyam eveti
2.393.3	yo vā avimokaṃ yāty ud vā vai sa kṛntati pra vā kṣiṇoti
2.393.4	avimokam ivaite yanti ye notsṛjante
2.393.5	tad yat paurṇamāsīr utsṛjante 'riṣṭyā eva
2.393.6	yo vai pūrṇa āvapati vi vā vai tat patati pra vā śīryate
2.393.7	pūrṇa eṣa yat saṃvatsaraḥ
2.393.8	tad yat paurṇamāsīr utsṛjante 'riṣṭyā eva
2.393.9	ūnād vai retas sicyata ūnāt prajāḥ prajāyante
2.393.10	pūrṇa eṣa yat saṃvatsaraḥ
2.393.11	tad yat paurṇamāsīr utsṛjante retasa eva tal lokaṃ kurvanti prajananāya
2.393.12	ūnād vai prāṇā īrate
2.393.13	prajāpatir eṣa yat saṃvatsaraḥ
2.393.14	tasyaite prāṇā yat paurṇamāsyaḥ
2.393.15	tad yat paurṇamāsīr utsṛjante prajāpater eva tat prāṇān utsṛjante
2.393.16	paurṇamāsīstomā ha khalu vai devāḥ
2.393.17	tad yat paurṇamāsīr utsṛjante ko devān praty abhiṣṭotum arhatīti
2.394.1	te yad ahar utsṛjerann indrāya vasumate pūrvāhṇe puroḍāśam aṣṭākapālaṃ nirvapeyuḥ
2.394.2	indrāya rudravate madhyandine puroḍāśam ekādaśakapālaṃ nirvapeyuḥ
2.394.3	indrāyādityavate 'parāhṇe puroḍāśaṃ dvādaśakapālaṃ nirvapeyuḥ
2.394.4	etāsāṃ vai devatānāṃ savanāni bhājanaṃ tan na savanenaibhyo yanti na devatā antaryanti
2.394.5	prajāpatir eṣa yat saṃvatsaraḥ
2.394.6	tasyaite prāṇāpānā yat paurṇamāsyaś cāmāvāsyāś ca
2.394.7	tad yat paurṇamāsīś cāmāvāsyāś cotsṛjyante prajāpater eva tat prāṇāpānān utsṛjante
2.394.8	tam etam upariṣṭāt saṃvatsarasya caturviṃśatirātram upayanti
2.394.9	atho āhuḥ paurṇamāsīr evotsṛjyā iti
2.394.10	prāṇābhājanā vai paurṇamāsy apānabhājanāmāvāsyā
2.394.11	bahir vai santaṃ prāṇam upajīvanty antas santam apānam
2.394.12	tad yat paurṇamāsīr utsṛjante bahis santaṃ prāṇam upajīvāmāntas santam apānam iti
2.394.13	tam etam upariṣṭād dvādaśarātram upayanti
2.395.1	tad u hovācāruṇir aṣāḍhaṃ sāvayasam utsasṛjānaṃ hotā chidre saṃvatsara āsta iti
2.395.2	sa hovāca mā na evaṃ bravīr upa vai vayaṃ tam upariṣṭād dvādaśarātram aimeti
2.395.3	taṃ ha tad upajagau
2.395.4	jyāyo vā hi kanīyo vā na hi vā tena tat samam
2.395.5	kapālam anyathā saty achidra upadhīyate
2.395.6	iti vā aham etad dhotur manye
2.395.7	chidraṃ vā ahaṃ teṣāṃ saṃvatsaraṃ manye ya utsṛjante
2.395.8	atho haiṣāṃ tad anyatheva satram upetaṃ bhavati
2.395.9	yathā vai śaśa evaṃ yajñaḥ
2.395.10	yo vai śaśam utsargaṃ lipsate nainaṃ sa gṛhṇāti
2.395.11	atha ya enam anutsargaṃ lipsate sa evainaṃ gṛhṇāti
2.395.12	utsargam evaital lipsante ya utsṛjante
2.395.13	tasmān naivotsṛjyam iti
2.396.1	atha ha smāha kusurbinda auddālakir utsṛjyaṃ caiva na neti
2.396.2	yad evādyāhar utsṛjeraṃs tac chvo bhūte pratisaṃkhyāyopaprastuyuḥ
2.396.3	tenaivotsṛṣṭaṃ ca na ceti
2.396.4	atho yāvanty evāhāny utsṛjeraṃs tāni saṃkhyāyopariṣṭād atirātrasyopeyuḥ
2.396.5	teno evotsṛṣṭaṃ ca na ceti
2.396.6	atha ha smāha bhāllabeya ukthāny evotsṛjyānīti
2.396.7	prajā vai paśava ukthāni
2.396.8	prajā eva tat paśūn utsṛjante
2.396.9	atho yathā dṛtim padocchvāsayet tādṛk tat
2.396.10	tad āhur utsṛjyam eveti
2.396.11	prajāpatir eṣa yat saṃvatsaraḥ
2.396.12	tasyaite prāṇāḥ parvāṇi yat paurṇamāsyaś cāmāvāsyāś ca
2.396.13	yathā ha vā idaṃ dṛtir abhidhmātaś śoced evaṃ ha vā eṣa prajāpatiḥ paśūñ chocayaty anutsṛjyamānaḥ
2.396.14	tad yat paurṇamāsīś cāmāvāsyāś cotsṛjante 'ṅgāny evāsya tat prāṇān parvāṇi prasārayanti nen nas saṃvatsaraś śuśucāno hinasad iti
2.396.15	tam īṃ hinvanty agruva iti śvo bhūte pratipadaṃ kurvīran
2.396.16	tad yathā dṛtim ucchvāsitaṃ punar abhidhamet tādṛk tat
2.396.17	dhamanti bākuraṃ dṛtiṃ tridhātu sāraghaṃ madhv iti saṃvatsaro vai bākuro dṛtir yajñas tridhātur brāhmaṇās saraghās ta evaitan madhu kurvanti
2.397.1	atha ha smāha sirindaḥ pālālir amāvāsyāyām evotsṛjyam iti
2.397.2	amāvāsyāyāṃ vā etad devatā udasṛjanta
2.397.3	devatānām utsṛṣṭim anūtsṛjāmahā iti
2.397.4	ete u ha vai saṃvatsarasya medhye rātrī yat paurṇamāsī cāmāvāsyā ca
2.397.5	tad yat paurṇamāsīṃ cāmāvāsyāṃ cotsṛjeran saṃvatsaraṃ medhenavyardhayeyuḥ
2.397.6	trivṛd evāgniṣṭomaḥ kārya iti
2.397.7	tasya yan nyūnāni stotrāṇi bhavanti tenaivotsṛṣṭaṃ ca na ceti
2.397.8	atha ha smāha nagarī jānaśruteya ekatrika evopetya iti
2.397.9	tasya yac chvāṅkṣitānīva stotrāṇi bhavanti tenaivotsṛṣṭaṃ ca na ceti
2.397.10	atha ha smāhāruṇir yāv evaitau goāyuṣī stomau tābhyām evotsṛṣṭaṃ ca na ceti
2.397.11	tayor yasya nyūnāni stotrāṇi tenotsṛṣṭaṃ yasyātiriktāni tenānutsṛṣṭam
2.397.12	tasmād etāv evopetyāv iti
2.398.1	adhvaryur grahaṃ gṛhītvā dravati
2.398.2	sa āhopāvartadhvam iti
2.398.3	te hiṃkṛtyaiva prāñco niṣkramyāgreṇāgnīdhraṃ tiṣṭhanto viśveṣāṃ devānāṃ vratena stuvate
2.398.4	viśvebhya eva tad devebhyo nivedayante 'rātsmeti
2.398.5	te prāñco 'bhikramya cātvālam avekṣamāñāḥ krośena stuvate
2.398.6	devānāṃ vā antaṃ jagmuṣām indriyaṃ vīryam apākrāmat
2.398.7	tat krośenaivāvarundhata
2.398.8	antam ivaite gacchanti ye saṃvatsarasyodṛcam aśnuvate
2.398.9	tad yat krośena stuvata indriyasyaiva vīryasyāvaruddhyai
2.398.10	athānukrośam
2.398.11	devā vai yatra tryaheṇa svargaṃ lokam āyaṃs tad dhaiṣām etat tṛtīyam ahar vairūpaṃ vyāra
2.398.12	tasyaiṣa ślokaḥ
2.398.13	vairūpaṃ devā abhisaṃvasānās tad ātasthus tad u haiṣāṃ vyāra
2.398.14	te hiṃkṛtya punar āruhya sarva avādhūnvata jarasaṃ tanūnām
2.398.15	iti
2.398.16	tasya evaiṣā ślokaḥ
2.398.17	yad vairūpa upahate vyaddhve hiṃkṛṇvantas samatiṣṭhanta yāman
2.398.18	tad devasthānam asṛjanta sāma tena devāso amṛtatvam āyan
2.398.19	iti
2.398.20	te yatra svargaṃ lokam āyaṃs tad vidhātā putrān abravīn mā yūyam ādṛḍhvam ihaivāhaṃ yuṣmān vidhāsyāmīti
2.399.1	so 'syāṃ prācyāṃ diśi puraṃ vaidhātram adadhāt
2.399.2	tasya prācīna āhuryāyaṇaḥ purohitaḥ
2.399.3	so 'syāṃ dakṣiṇāyāṃ diśy adharāhiṃ vaidhātram adadhāt
2.399.4	tasya dakṣiṇa āhuryāyaṇaḥ purohitaḥ
2.399.5	so 'syāṃ pratīcyāṃ diśi paścaṃ vaidhātram adadhāt
2.399.6	tasya pratīcīna āhuryāyaṇaḥ purohitaḥ
2.399.7	so 'syām udīcyāṃ diśy uttarāhiṃ vaidhātram adadhāt
2.399.8	tasyodīcīna āhuryāyaṇaḥ purohitaḥ
2.399.9	te devā vidhātāram abruvann evam u cet tvam etad adhithās tathāsmān anvīkṣasva yathā vayaṃ svasti svargaṃ lokaṃ gacchemeti
2.399.10	tān etena krośenānvaikṣata
2.400.1	indrāsuteṣu someṣu hoyehūho ity evainān prāsedhat
2.400.2	te 'bruvan satrā vai no 'tyudasītsaḥ
2.400.3	tathā no 'nvīkṣasva yathā na etasmin loke anvābhajā iti
2.400.4	tān etenaivānukrośenendrā ho iha veho ity evāsmin loke 'nvābhajat
2.400.5	tato vai ta ubhayor anayor lokayoḥ pratyatiṣṭhan
2.400.6	krośenaiva svargaṃ lokam agacchann anukrośenāsmin pratyatiṣṭhan
2.400.7	te ya evaṃ vidvāṃsaḥ krośānukrośābhyāṃ stuvata ubhayor evānayor lokayopratitiṣṭhanti krośenaiva svargaṃ lokaṃ gacchanty anukrośenāsmin pratitiṣṭhanti
2.401.1	agner apipakṣaṃ prati satrasyarddhyā stuvate
2.401.2	agnaya eva tad devebhyo nivedayante 'rātsmeti
2.401.3	vratapakṣābhyām abhito havirdhāne
2.401.4	svargāya vā ete lokāya dīkṣante ye saṃvatsarāya
2.401.5	tad yad vratapakṣābhyāṃ stuvate ātmann eva tat pakṣau pratidadhate svargasya lokasya patanāya
2.401.6	tasmād ātman pakṣau pratihitau
2.401.7	prāṇāpānābhyām stuvate
2.401.8	prāṇena purastād apānena paścāt
2.401.9	tad āhur vīva vā ete prāṇāpānābhyām ṛdhyante ye yajñiyasya karmaṇo 'tipādayanti yadi vā nātipādayanti
2.401.10	ko hi tad veda yadi te 'ti vā pādayanti na vā
2.401.11	tad yat prāṇāpānābhyāṃ stuvate prāṇāpānābhyām eva tat samṛdhyante
2.402.1	ślokānuślokābhyāṃ stuvate
2.402.2	ślokena purastād anuślokena paścāt
2.402.3	tad yac chlokena stuvate puṇyaṃ ślokam avaruṇadhāmahā iti
2.402.4	atha yad anuślokena puṇyo 'nuśloka uttasthuṣo 'nūttiṣṭhād iti
2.402.5	nihnavābhinihnavābhyāṃ stuvate
2.402.6	nihnavena purastād abhinihnavena paścāt
2.402.7	tad āhu śreyāṃsaṃ vā ete 'bhyārohanti ye saṃvatsaram iti
2.402.8	tad yan nihnavena stuvate śreyasa eva tan nihnuvate 'bhy evābhinihnavenārohanti
2.402.9	yad u cehākarma tad u ca māpahnoṣmahā iti
2.402.10	tathā haiṣāṃ tad anumoditaṃ bhavati
2.402.11	aṅgirasāṃ ṣaḍviṃśatyakṣaraṇidhanenāntassadasaṃ stuvate
2.402.12	jaghanenaudumbarīm aṅgirobhya etad devebhyo nivedayante 'rātsmeti
2.403.1	tat pañcaviṃśaṃ kṛtvā stuvate vratasyānatiṣṭavāya yad v eva prati bhūtecchandasāṃvratena stuvate
2.403.2	harī ta indra śmaśrūṇy uto te haritā harī
2.403.3	taṃ tvā stuvanti kāravaḥ puruṣāso vanargavaḥ
2.403.4	ṛddhyāsa indra bhuṅṅ iti maghavann indra bhuṅṅ iti
2.403.5	indras trasarapūtaḥ
2.403.6	sphigi punaḥpunas trasarasphigir iti
2.403.7	etāvad dha vā asyaikam aṅgam anāstutam āsa yat sphigau
2.403.8	anāstutenainam aṅgena stuvanti
2.403.9	ṛddhiṣṇavo ha bhavanty enena tuṣṭuvānāḥ
2.403.10	tad āhuḥ kasmai kaṃ parimādaḥ kriyanta iti
2.403.11	yathā ha vai śārada ukṣaivaṃ mahāvratam
2.403.12	sa yathā śāradam ukṣāṇaṃ vāgarābhiḥ paritatyālabherann evam evaitat parimādbhir mahāvratam ālabhante vratasyāprakṣayāya
2.403.13	atho yathaivedaṃ puruṣasya keśā nakhā lomāni śmaśrūṇi tathaivāsyaitad iti
2.403.14	atho yad evedaṃ puruṣam abhito gaur aśvo 'jāvir vrīhayo yavās tad evāsyaitad iti
2.404.1	saptāśītir mahāvratasya stotryā bhavanti trayodaśa parimādaḥ
2.404.2	tac chatam
2.404.3	śatāyur vai puruṣaś śatendriyaś śatavīryas tasyaivendriyasya vīryasyāvaruddhyai
2.404.4	athaitā vācaḥ pravadanti
2.404.5	kṣudrāḥ parimādaḥ karkarī cālābuś ca vakrā ca kapiśīrṣṇī caiṣīkī cāpāghāṭalīkā ca vīṇā ca kaśyapī ca bhūmidundubhiś cārṣabheṇa carmaṇābhivihato vāṇaś ca śatatantrīḥ
2.404.6	antarikṣe dundubhayo vitatā vadanti
2.404.7	adhikumbhāḥ paryāyanti
2.404.8	etā vācaḥ pravadanti sarvasyai vāco 'varuddhyai kṛtsnāyai vācaḥ kṛtsnāṃ vācam avaruṇadhāmahā iti
2.404.9	tad yad bhūmidundubhir ārṣabheṇa carmaṇābhivihato vadati paramā vā ṛṣabho vāk paramasyā eva vāco 'varuddhyai
2.404.10	antarikṣe dundubhayo vitatā vadanti yaivāntarikṣe vāk tām eva tenāvarundhate
2.404.11	adhikumbhāḥ paryāyanty etad vai pratyakṣaṃ divo rūpaṃ yan mūrdhā yaivāmuṣyāṃ vāk tām eva tenāvarundhate
2.404.12	vāṇaṃ śatatantrīm āghnanti śatāyur vai puruṣaś śatendriyaś śatavīryas tasyaivendriyasya vīryasyāvaruddhyai
2.405.1	māgadhaṃ ca puṃścalūṃ ca dakṣiṇe vedyante mithunīkārayanti mithunatvāya prajananāya
2.405.2	pra mithunena jāyate ya evaṃ veda
2.405.3	āryaṃ ca varṇaṃ śaudraṃ coparyupari cātvālaṃ bastājine vyāyamayanty ārṣabhe vā carmaṇi
2.405.4	tayor antarvedy āryo varṇo bhavati bahirvedi śaudraḥ
2.405.5	tayor āryeṇa varṇena śaudraṃ varṇaṃ jyāpayanti
2.405.6	devāś ca vā asurāś cāmuṣminn āditye 'spardhanta
2.405.7	taṃ devā asurāṇām avṛñjata
2.405.8	tad yad āryeṇa varṇena śaudraṃ varṇaṃ jyāpayanty etam eva tad dviṣato bhrātṛvyasya vṛñjate
2.405.9	tayor ānyaḥ krośati prānyaś śaṃsati
2.405.10	ya ākrośati punāty evainān saḥ
2.405.11	atha yaḥ praśaṃsati pūteṣv evaiteṣu sa indriyaṃ vīryaṃ dadhāti
2.405.12	ājiṃ dhāvanti
2.405.13	paramaṃ vā etan maho yad ājiḥ paramasyaiva mahaso 'varuddhyai
2.405.14	saṃnaddhā bhavanti
2.405.15	paramā vai saṃnaddhe tviṣiḥ
2.405.16	paramām eva tat tviṣim ātmasu dadhate
2.405.17	pūrṇakumbhā mārjālīyaṃ paryāyanti pūrṇasyaivāvaruddhyai
2.405.18	hai mahā hai mahā iti mahaso 'varuddhyai
2.405.19	idaṃ madhv idaṃ madhv iti madhv iva vā etad devebhyaḥ kriyate yan mahāvratam
2.405.20	paramo vai madhuni rasaḥ paramasyaiva rasasyāvaruddhyai
2.405.21	tad āhur īśvarā ādyā bhavitor yaddhai mahā idaṃ madhv iti gāyantīḥ paryeyuḥ
2.405.22	hai mahām eva gāyantīḥ paryeyur iti
2.405.23	tad u hovāca śāṭyāyanir yadā vai bhavati yadāsty athādyo bhavati
2.405.24	kim asato 'dyuḥ
2.405.25	hai mahā idaṃ madhv ity eva gāyantīḥ paryeyur iti
2.406.1	te stoṣyanto viparāyanti
2.406.2	adhvaryus trivṛtā śīrṣṇā gāyatreṇa stoṣyann agreṇa havirdhāne upaviśati maitrāvaruṇaḥ pañcadaśena pakṣeṇa bṛhatā stoṣyan dakṣiṇata upaviśati brāhmaṇācchaṃsī saptadaśena pakṣeṇa rathantareṇa stoṣyann uttarata upaviśati neṣṭaikaviṃśena pucchena bhadreṇa stoṣyan patnīnāṃ madhya upaviśaty udgātā pañcaviṃśenātmanā rājanena stoṣyann audumbarīm adhirohaty ūrg vā annam udumbara ūrja evānnādyasyāvaruddhyai
2.406.3	tām abhimantrayate bṛhadrathantare te pūrvau pādau vairūpavairāje 'parau śākvararaivate 'nūcyāni chandāṃsy āstaraṇaṃ yajūṃṣi vivayanaṃ syonām āsadaṃ suṣadām āsadam iti
2.406.4	tasyai pratyavarohaḥ
2.406.5	mahī dyauḥ pṛthivī ca na imaṃ yajñaṃ mimikṣatām
2.406.6	pipṛtāṃ no bharīmabhiḥ
2.406.7	iti
2.407.1	te sakṛd eva sarve hiṃkurvanti
2.407.2	tasmāt puruṣas saṃviddho jāyate
2.407.3	udgātur hiṃkāram anu hiṃkurvanti
2.407.4	tasmād ātmano vaśam aṅgāni yanti
2.407.5	adhvaryus trivṛtā śīrṣṇā gāyatreṇodgāyati
2.407.6	idaṃ tac chiraḥ pratidadhāti
2.407.7	tasmād idaṃ śiraḥ pratihitam
2.407.8	parācībhir apunarabhyāvartam
2.407.9	tasmād idaṃ śiraḥ parāṅ eva neti neti
2.407.10	navabhir udgāyati
2.407.11	tasmād idaṃ śiro na medyato 'numedyati na kṛśyato 'nukṛśyati
2.407.12	maitrāvaruṇaḥ pañcadaśapakṣeṇa bṛhatodgāyati
2.407.13	imaṃ tad bāhuṃ pratidadhāti
2.407.14	tasmād ayaṃ bāhuḥ pratihitaḥ
2.407.15	parācībhir apunarabhyāvartam
2.407.16	tasmād idaṃ bāhuṃ saṃ cāñcati pra ca sārayati
2.407.17	tisras satīḥ pañcadasa karoti
2.407.18	tasmād ayaṃ bāhur medyato 'numedyati kṛśyato 'nukṛśyati
2.407.19	vīryaṃ vai bṛhad vīryaṃ pañcadaśaḥ
2.407.20	tad yat pañcadaśena pakṣeṇa bṛhatodgāyati tasmād ayaṃ bāhvor vīryavattaraḥ
2.407.21	tasmād u dakṣiṇaṃ pakṣaṃ vayāṃsy anu pariplavante
2.407.22	puṃso vā etad rūpaṃ yad bṛhat striyai rathantaram
2.407.23	tad yad ito bṛhatā stuvata ito rathantareṇa tasmāt pumān dakṣiṇato yoṣām upaśete
2.407.24	brāhmaṇācchaṃsī saptadaśena pakṣeṇa rathantareṇodgāyati
2.407.25	imaṃ taṃ bāhuṃ pratidadhāti
2.407.26	tasmād ayaṃ bāhuḥ pratihitaḥ
2.407.27	parācībhir apunarabhyāvartam
2.407.28	tasmād imaṃ bāhuṃ saṃ cāñcati pra ca sārayati
2.407.29	tisras satīs saptadaśa karoti
2.407.30	tasmād ayaṃ bāhur medyato 'numedyati kṛśyato 'nukṛśyati
2.408.1	neṣṭaikaviṃśena pucchena bhadreṇodgāyati
2.408.2	idaṃ tat pucchaṃ pratidadhāti
2.408.3	tasmād idaṃ pucchaṃ pratihitam
2.408.4	parācībhir apunarabhyāvartam
2.408.5	tasmād idaṃ pucchaṃ saṃ cāñcati pra ca sārayati
2.408.6	tisras satīr ekaviṃśatiṃ karoti
2.408.7	tasmād idaṃ pucchaṃ medyato 'numedyati kṛśyato 'nukṛśyati
2.408.8	udgātā pañcaviṃśenātmanā rājanenodgāyati
2.408.9	imaṃ tad ātmānaṃ pratidadhāti
2.408.10	tasmād ayam ātmā pratihitaḥ
2.408.11	parācībhir apunarabhyāvartam
2.408.12	tasmād idam ātmānaṃ saṃ cāñcati pra ca sārayati
2.408.13	tisras satīḥ pañcaviṃśatiṃ karoti
2.408.14	tasmād ayam ātmā medyato 'numedyati kṛśyato 'nukṛśyati
2.408.15	ta ekaikayāstutayodgātāram upasamāyanti
2.408.16	tābhir udgātodgāyati
2.408.17	ātmann eva tad aṅgāni pratidadhāti
2.408.18	tasmād ātmann aṅgāni pratihitāni
2.408.19	ātmanyayottamayodgāyati
2.408.20	tasmād idam ātmana ud iva śete
2.409.1	prajāpatiḥ prajās sasṛjānas sa vyasraṃsata
2.409.2	tasmād devatā vyudakrāman
2.409.3	tam indra eva devatānāṃ nājahāt
2.409.4	sa indram abravīt kathaṃ nv aham itaḥ punar anvābhaveyam iti
2.409.5	kiṃkhalu vai te 'stīty abravīt
2.409.6	sto nvai ma imau prāṇāpānāv iti
2.409.7	yat sto ma ity abravīt tat stomasya stomatvam
2.409.8	stuvata enaṃ svā ayaṃ na śreṣṭha iti ya evaṃ veda
2.409.9	tam abravīt sa vā etābhyām eva saṃvatsaraṃ stuṣva
2.409.10	taṃ tvaitābhyām eva tuṣṭuvānam upariṣṭāt saṃvatsarasya sarvā devatās samabhyavaiṣyantīti
2.409.11	sa etābhyām eva saṃvatsaram astuta
2.409.12	tam etābhyām eva tuṣṭuvānam upariṣṭāt saṃvatsarasya sarvā devatās samabhyavāyan diśāṃ rasaṃ pravṛhyāpāṃ rasaṃ vedasya rasam annasya rasaṃ mahate vrataṃ harāmo mahate vrataṃ harāma iti vadantīḥ
2.409.13	tā yad abruvan mahate vrataṃ harāma iti tan mahāvratasya mahāvratatvam
2.409.14	tad asmai prāyacchan
2.409.15	tad avratayat
2.409.16	tāḥ prāmodanta mahāvratayatīti mahāvratayatīti
2.409.17	tasmād etasminn ahan praiva modante
2.409.18	devatā hy asmin prāmodanta
2.409.19	/ tad āhur madhyatas saṃvatsarasya viṣuvaty upetyam
2.410.1	annaṃ vai vratam
2.410.2	madhyato vā annam aśitaṃ dhinotīti
2.410.3	tad u vā āhur ardhaṃ vā ete 'nnādyasyāvarundhate ye madhyatas saṃvatsarasya viṣuvati mahāvratam upayanti
2.410.4	saṃvatsaraḥ kṛtsnam annādyaṃ pacati
2.410.5	tad upariṣṭāt saṃvatsarasyopetyaṃ kṛtsnasyaivānnādyasyāvaruddhyā iti
2.410.6	atha ha smāha nagarī jānaśruteya ugro vā eṣa madhyamaśīvā yan mahāvratam
2.410.7	yad vā ugro madhyamaśīvā bhavati sarvān vai so 'nyān vyavakīryāthaikaś śete
2.410.8	tad upariṣṭād eva saṃvatsarasyopetyaṃ kṛtsnasyaivānnādyasyāvaruddhyā iti
2.410.9	tat pañcaviṃśaṃ bhavati
2.410.10	caturviṃśatyardhamāso vai saṃvatsaraḥ
2.410.11	annādyaṃ pañcaviṃśy annādyam evaitat pañcaviṃśyopadhīyate
2.410.12	sa yathā pūrṇodhnīm upasadya duhītaivam evaitat pañcaviṃśyānnādyaṃ duhre
2.411.1	tad āhus tavaśśāvyam evaitasyāhnaḥ pṛṣṭhaṃ kāryam iti
2.411.2	devā vai yad agre vrataṃ samabharaṃs tat tavaśśāvyam abhavat
2.411.3	tad yad etasyāhnas tavaśśāvyaṃ pṛṣṭhaṃ bhavati vratam evaitat pratyakṣam upayanti
2.411.4	tad u vā āhur duṣprajñānā vai tavaśśāvyasya stobhāḥ padavṛttīḥ prastāvāḥ pratihārā devatā nidhanāni
2.411.5	vāmadevyam evaitasyāhnaḥ pṛṣṭhaṃ kāryam iti
2.411.6	ātmā vai vratasya vāmadevyam
2.411.7	sa yathāgatya gṛhān na vindet tādṛk tad yad etasyāhno 'nyad vāmadevyāt pṛṣṭhaṃ kuryuḥ
2.411.8	tad āhu svāraṃ na pṛṣṭhatāyai
2.411.9	tatsthānaṃ rājanam evaitasyāhnaḥ pṛṣṭhaṃ kāryam iti
2.411.10	rājanena vai prajāpatiḥ prajānāṃ rājyam aiśvaryam ādhipatyam agacchat
2.411.11	tad yena prajāpatiḥ prajānāṃ rājyam aiśvaryam ādhipatyam agacchat tena prajānāṃ rājyam aiśvaryam ādhipatyaṃ gacchāmeti
2.411.12	parokṣam iva ha khalu vā etad vāmadevyaṃ yad rājanam
2.411.13	rājanaṃ pṛṣṭhaṃ bhavati
2.411.14	vāmadevyaṃ maitrāvaruṇasāma
2.411.15	pañcanidhanaṃ vāmadevyaṃ brahmasāma
2.411.16	sāmābhipūrvam evaitad vāmadevyena madhyata ātmānaṃ saṃdadhato yanti
2.412.1	tat pañcastobhaṃ bhavati pañcapadavṛttīkaṃ pañcadevataṃ pañcapratihāraṃ pañcanidhanam
2.412.2	yaḥ pāṅkto yajño ye pāṅktāḥ paśavo yat pāṅktam annādyaṃ ye pañcartavo yat kiṃ ca pañca pañca tasyaiṣā sarvasyarddhis tasyopāptiḥ
2.412.3	pañcanidhanaṃ vāmadevyaṃ brahmasāma bhavati
2.412.4	pañcadheva hi vratena stuvate
2.412.5	tad aticchandassu bhavati trikadrukeṣu mahiṣo yavāśiram ity etāsu
2.412.6	ati vā eṣo 'nyāni chandāṃsi yad aticchandāḥ
2.412.7	aty ete 'nyān ye saṃvatsarasadaḥ
2.412.8	sva evaitac chandasi pratitiṣṭhanti
2.412.9	tad v aticchandassv eva tad ehivad ihavad bhavaty antasya rūpam
2.412.10	anto hy etad ahaḥ
2.412.11	tad āhur ilāndam evaitasyāhno 'gniṣṭomasāma kāryam iti
2.412.12	ilāndena vai prajāpatiḥ prajābhya irām annādyaṃ prāyacchat
2.412.13	tad yena prajāpatiḥ prajābhya irām annādyaṃ prāyacchat tenerām annādyam avarudhyottiṣṭhāmeti
2.412.14	tad v aticchandassv eva bhavati
2.412.15	ati vā eṣo 'nyāni chandāṃsi yad aticchandāḥ
2.412.16	aty ete 'nyān ye saṃvatsarasadaḥ
2.412.17	sva evaitac chandasi pratitiṣṭhanti
2.413.1	tad vaiśvānarīyāsu bhavati
2.413.2	vaiśvānarasya hy etat stotram
2.413.3	aśītyakṣarāsu bhavaty aśnavāmahā iti
2.413.4	samudra ivākṣitam iva ha khalu vā etac chando yad aticchandās samudra ivākṣitās tuṣṭuvānā asāmeti
2.413.5	tat pakṣi bhavati
2.413.6	pakṣi hy etasyāhno vratam
2.413.7	e vratam ity āha annaṃ vai vratam annādyasyaivāvaruddhyai
2.413.8	e suvar ity āha svargasyaiva lokasya samaṣṭyai
2.413.9	e śakunā ity āha vaya evaitac chakunā bhūtvā svargaṃ lokaṃ samaśnuvate
2.413.10	tad āhur vāravantīyam evaitasyāhno 'gniṣṭomasāma kāryam iti
2.413.11	prajāpatiḥ paśūn asṛjata
2.413.12	te 'smāt sṛṣṭā apākrāman
2.413.13	tān vāravantīyenaiva varaṇaśākhām ācchidyāvārayata
2.413.14	yad avārayata tad vāravantīyasya vāravantīyatvam
2.413.15	tasmād varaṇaṃ bhiṣajyam āhuḥ
2.413.16	tad yad etasyāhno vāravantīyam agniṣṭomasāma bhavati yad anena karmaṇāvārutsmahi tan no vāravantīyena vāritam antata upatiṣṭhātā iti
2.413.17	tad ehivad ihavad bhavaty antasya rūpam
2.413.18	anto hy etad ahaḥ
2.413.19	tad u vā āhur yad vāvānyā vāṅ nātivadati tad etasyāhno 'gniṣṭomasāma kāryam
2.413.20	yajñāyajñīyaṃ vāvānyā vāṅ nātivadati
2.413.21	vāg vai yajñāyajñīyam
2.413.22	kuto hi vāg vācam ativadiṣyati
2.413.23	tasmād etasyāhno yajñāyajñīyam evāgniṣṭomasāma kāryam iti
2.414.1	asnnaṃ vai vrataṃ śrīr vai vratam
2.414.2	vratena vā annam adyate vratena śrīr āpyate
2.414.3	tad āhur upariṣṭād eva saṃvatsarasyopetyam
2.414.4	dūrūpaṃ vai tato vrataṃ vijñāyate yatropajāyata iti
2.414.5	tat pañcaviṃśaṃ bhavati
2.414.6	caturviṃśatyardhamāso vai saṃvatsaro 'nnādyaṃ pañcaviṃśaty annādyam evaitat pañcaviṃśyopadhīyate
2.414.7	pañcaviṃśo ha khalu vai puruṣaḥ
2.414.8	puruṣasyaitat stotram ity āhur daśa vai puruṣasya hastyā aṅgulayo daśa padyāś catvāri prāṅgāṇy ātmā pañcaviṃśaṣ ṣaḍ imāni parvāṇi ṣaḍ imāni ṣaḍ imāni ṣaḍ imāny ātmā pañcaviṃśo dvādaśemāḥ pariśavo dvādaśemā ātmaiva pañcaviṃśaḥ
2.414.9	puruṣaṃ vāvaitena saṃskurvanti puruṣaṃ prajanayanti
2.414.10	tad āhus sarvam evaitad ahaḥ pañcaviṃśam upetyam iti
2.414.11	pañcaviṃśam eva śira upeyuḥ pañcaviṃśam anyaṃ pakṣaṃ pañcaviṃśam anyaṃ pañcaviṃśaṃ pucchaṃ pañcaviṃśam ātmānam evaṃ vratasyopāptir aṅgenāṅgena vratam upāpnavāmeti
2.414.12	tasmād atha ha smāharjjiśvā vātavāta ekaṃ vāvaitat stotraṃ sat tat pañcadhā vihṛtya stuyuḥ pañcabhir eva śira stuyuḥ pañcabhir anyaṃ pakṣaṃ pañcabhir anyaṃ pañcabhiḥ pucchaṃ pañcabhir ātmānam
2.414.13	tathaikam eva pañcaviṃśaṃ nātiricyate
2.414.14	evaṃ vratasyopāptir iti
2.415.1	atha ha smāhāruṇir na vā anyāny aṅgāny ātmanā samāni
2.415.2	no 'nyair aṅgair ātmā samaḥ
2.415.3	viṣameṇa vai puruṣaḥ kalpate viṣameṇa samaḥ
2.415.4	tad yathāvidham evaitad evam upetyam iti
2.415.5	brahma vai vratasya śiro dyāvāpṛthivī pakṣāv antarikṣam ātmā sāma puccham
2.415.6	gāyatraṃ vai vratasya śiras tad dhi brahma
2.415.7	bṛhadrathantare pakṣau te hi dyāvāpṛthivī
2.415.8	vāmadevyam ātmā tad dhy antarikṣam
2.415.9	yajñāyajñīyam pucchaṃ tad dhi sāma
2.415.10	navabhiś śira stuvanti
2.415.11	nava vai puruṣe prāṇāḥ
2.415.12	prāṇānām evaiṣā saṃmā prāṇānām ṛddhiḥ
2.415.13	tasmin gāyatrasāmādhyūhanti
2.415.14	prāṇo vai gāyatrasāma
2.415.15	prāṇam eva tac chīrṣan dadhati
2.415.16	tasmāc chīrṣan prāṇo hitaḥ
2.415.17	te pratyañco niḥsṛpyārkaśīrṣam iti tena stuvate
2.415.18	grīvā ha tās tad yad imān lokān anudākhyāyam iva gāyati
2.415.19	śirtaś caiva tad ātmānaṃ ca saṃdadhāti
2.415.20	tasmāc chiraś cātmā ca saṃhitau
2.415.21	tad āhur apañcaviṃśaṃ bhavaty atiricyate tasmād etad atra na kāryam iti
2.416.1	ta etena trivṛtā stomena rathantaram abhyāyanti
2.416.2	brahma vai trivṛd annaṃ rathantaram
2.416.3	brahmaṇaiva tad annādyaṃ spṛṇvanti
2.416.4	tasmin pañcadaśaṃ stomam adhyūhanti
2.416.5	vajro vai pañcadaśo 'nnaṃ rathantaram
2.416.6	vajreṇaiva tad annādyaṃ parigṛhṇanti
2.416.7	ta etena pañcadaśena saptadaśam abhyāyanti
2.416.8	vajro vai pañcadaśo viṭ saptadaśaḥ
2.416.9	vajreṇaiva tad viśaṃ spṛṇvanti
2.416.10	tasmin brahmasāmādhyūhanti
2.416.11	kṣatraṃ vai bṛhat
2.416.12	kṣatram eva tad viśy adhyūhanti
2.416.13	sa tasmāt kṣatriyo viśy adhyūḍhaḥ
2.416.14	tad āhur ito bṛhatā stotavyam ito rathantareṇeti
2.416.15	prāṇam iva vā idaṃ sarvaṃ pratyudyatyā iti
2.416.16	tad u ha smāha kījo vākāyanaḥ pṛṣṭhato vā ete 'nnādyaṃ kurvate ya ito bṛhatā stuvata ito rathantareṇa
2.416.17	annaṃ vai rathantaram
2.416.18	dakṣiṇato vā annādyam avaruddham upācarati
2.416.19	tasmād ita eva bṛhatā stuvata ito rathantareṇānnādyasyāvaruddhyā iti
2.416.20	ya u evaiṣa pañcadaśa stomas sa u pratyudyatyā iti
2.416.21	tasmād u savyaṃ pakṣaṃ vayāṃsy anu pariplavante
2.416.22	ta etena sarveṇaikaviṃśaṃ pratiṣṭhām āyanti
2.416.23	dvādaśa māsāḥ pañcartavas traya ime lokā asāv āditya ekaviṃśaḥ
2.416.24	sarvasmin vā eṣo 'sminn adhi pratiṣṭhitaḥ
2.416.25	tad yasminn eṣa sarvasminn adhi pratiṣṭhitas tasmin sarvasminn adhi pratiṣṭhāmety etaṃ pratiṣṭhāpayanti
2.417.1	tasmin bhadraṃ sāmādhyūhanti
2.417.2	prajā vai bhadram
2.417.3	pucchato vai prajāḥ prajāyante
2.417.4	pucchata evaitat prajanane prajāṃ dadhate prajātyai
2.417.5	tatrāpi śreyaḥ kāryam āhuḥ
2.417.6	prajā vai bhadraṃ prajāyai yā prajā sā śreyaḥ
2.417.7	api ha prajāyai prajāṃ paśyate ya evaṃ veda
2.417.8	tad āhus sakṛd eva sarveṇa stotavyaṃ vayaso 'nurūpaṃ kṛtveti
2.417.9	yad vai vayaḥ prapatati sarvāṇy aṅgāni nānāśo yuktvā prapatati
2.417.10	atha yad upaviśati sarvāṇy aṅgāny ātmānam upasamāhṛtyopaviśatīti
2.417.11	tad yat sakṛd eva sarveṇa stuvanti yathā vayaḥ prapatat sarvāṇy aṅgāni nānāśo yuktvā prapatet tādṛk tat
2.417.12	atha yad ekaikayā stutayopasamāyanti yathā vaya upaviśat sarvāṇy evāṅgāny ātmānam upasamāhṛtyopaviśet tādṛg u tat
2.417.13	atha ha smāha bhāllabeyo naitasminn ahann anya udgātus sāmnārtvijyaṃ kuryāt
2.417.14	śrīr vā etad ahaḥ śrīr udgātā
2.417.15	yad etasminn ahann anya udgātus sāmnārtvijyaṃ kuryād anavavaditainān avavaded anabhyāroḍhābhyārohet pāpavasyasaṃ syāt sa vaivānuparisarpaṃ saṃsthāpayet sa vaikaikayā stutayopasameyād iti
2.417.16	tad iva tv atra paricakṣate yan navaviṃśa stomas saṃpadyate
2.417.17	tad āhur navaviṃśa stomas saṃpadyate vāśyamānānupatet svaṃ yūthaṃ jānamejaya gaur gās sāhasrayājina śalakāṇḍāṇi vigacchatītīva vā etā yathāyatham apiyantīti
2.417.18	śira eva śīrṣann āpyeti pakṣau pakṣe pucchaṃ puccha ātmānam id ātmann āpyeti
2.417.19	navaviṃśa stomas saṃpadyate kāryam evāpy evam iti
2.418.1	āsandīm udgātādhirhati pleṅkhaṃ hotā kūrcāv adhvaryū kūrcasada evānyā hotrā bhavanti
2.418.2	tad āhur na dīkṣitenāsandy adhiruhyeti
2.418.3	utthitā ha khalu vā etad ahar āgacchanti
2.418.4	yad vāvādo daśamam ahas tad evokthāni
2.418.5	iyam adhiruhyaivety āhuḥ
2.418.6	antarikṣasācy eva vai śrīḥ
2.418.7	evaṃ śriyā upāptir iti
2.418.8	vāṇaś śatatantrīr bhavati
2.418.9	śatāyur vai puruṣaś śatendriyaś śatavīryas tasyaivendriyasya vīryasyāvaruddhyai
2.418.10	tad āhur na vāṇaś śatatantrīḥ kāryo yarhi vā etasya brāhmaṇās santānam avidus sakṛt santato vā eṣa tarhi rājñāṃ sabhāsu praviśāmi bruvann aśayat taṃ kiṃ tat kuryur yas tathaitarhi na yathā pureti
2.418.11	tad u vā āhuḥ kiṃ khalu tathaitarhi yathā purā
2.418.12	ekasāmnā ha sma vai purā stutvā svargaṃ lokaṃ gacchanty atho avabhṛthād evodetya kāryaḥ
2.418.13	evaṃ vāṇaś śatatantrīr vācaḥ kṛtsnatvāyeti
2.418.14	tasyaiṣa santāno bhūr bhuva svar vadā vadā vadā vadī vadā vadoruḥ pṛthus sugas sugantuḥ karmaḥ karaṇaḥ karaḥ kariṣyann aindrīṃ vācaṃ bṛhatīṃ viśvarūpāṃ śatāyuṣaṃ pravada deva vāṇeti
2.418.15	athendreṇatayā ceṣīkayā vetasaśākhayā collikhati mano jyotir iti vāk satyam iti mano bhadra iti
2.419.1	ahīnasaṃ hāśvatthiṃ putrā upasametyocus satrāyāmo vai bhagavo 'nu naś śādhīti
2.419.2	sa hovāca maivaṃ vocata
2.419.3	durupadharṣo vai saṃvatsaraḥ
2.419.4	yathā vai rathanābhāv arāḥ pratiṣṭhitā evaṃ vai saṃvatsare sarve mṛtyavaḥ pratiṣṭhitāḥ
2.419.5	athaitad evaṃ brūtheti
2.419.6	te hocus teṣāṃ vai tvam eva bhiṣag asi tvaṃ prāyaścittir anv eva naś śādhīti
2.419.7	tad dhāsya priyam āsa
2.419.8	sa hovācaivaṃ ced brūtha ṣaṭsu sma pratiṣṭhāsu pratitiṣṭhata
2.419.9	ṣaḍbhya sma haritmatībhyo meta
2.419.10	catuścakraṃ sma pārayiṣṇuṃ samārohata
2.419.11	svargasya sma lokasya patho 'ñjasāyanān meta
2.419.12	saṃvatsarasya sma vyāptam atiplavadhvam
2.419.13	daivyaṃ sma mithunam upeta
2.419.14	praspaṣṭāt sma sārthān mā hīyadhvam
2.419.15	acyutaṃ sma yajñasya mā cyāvayata
2.419.16	yajñasya sma śvastanam upeta
2.419.17	vācaṃ sma satyavatīm upeta
2.419.18	varṣiṣṭhān smājau yuṅgdhvam uttarāvatīṃ sma śriyam upeta
2.419.19	svarge sma loke pratitiṣṭhata
2.419.20	grāmāt smāraṇyaṃ meta
2.419.21	jñānāt smāvirbhavān meta
2.419.22	daivyāt sma vivāhān meta
2.419.23	yajñāt sma meteti
2.419.24	etāni hainān anuśaśāsa
2.419.25	te hocur anu na idam aśiṣaḥ parokṣeṇeva
2.419.26	tathā no 'nuśādhi yathedaṃ vijānīyāmeti
2.420.1	sa hovāca yad vo 'vocaṃ ṣaṭsu sma pratiṣṭhāsu pratitiṣṭheti nidhanavanti sma pavamānamukhebhyo mā cyāvayatety eva vas tad avocam iti
2.420.2	eṣā ha vai sāmnaḥ pratiṣṭhā yan nidhanam
2.420.3	ṣaḍ etāni nidhanavanti bhavanti ṣaḍ ṛtavas saṃvatsaraḥ
2.420.4	sa yathā vṛkṣam ākramaṇair ākramamāṇa iyād evam evaitais sāmanidhanai svargaṃ lokaṃ rohanto yanti
2.420.5	tasmān nidhanavanti pavamānamukhebhyo na cyāvayitavyāni
2.420.6	atha yad vo 'vācaṃ ṣaḍbhya sma haritmatībhyo metetīḍāvibhaktir eva vas tad avocam iḍābhi sma bṛhatīr ārabhadhvam ity eva vas tad avocam iti
2.420.7	tā etāṣ ṣaḍ ḍharitmatīḥ
2.420.8	sa yathā ṣaḍ ḍharitmatīr aśvatarīs saṃyujya yatra jigamiṣet tad gacched evam evaitābhir iḍāvibhaktibhi svargaṃ lokam abhyaśnuvate
2.420.9	tasmād iḍābhir eva bṛhatīr ārabhyāḥ
2.421.1	atha yad vo 'vocaṃ catuścakraṃ sma pārayiṣṇuṃ samārohateti pra soma devavītaye parīto ṣiñcatā sutam abhi somāsa āyavaḥ punānas soma dhārayety etā eva vas tac catasro bṛhatīr avocam iti
2.421.2	eṣa ha vai catuścakraḥ pārayiṣṇur yad etā bṛhatyaḥ
2.421.3	sa yathā catuścakreṇa pārayiṣṇunā yatra jigamiṣet tad gacched evam evaitābhir bṛhatībhi svargaṃ lokaṃ gacchanti
2.421.4	atho eṣa vāva devarathaḥ
2.421.5	sa yathā devarathena suyuktena yatra jigamiṣet tad gacched evam evaitābhir bṛhatībhi svargaṃ lokaṃ gacchanti
2.421.6	tasmād etā eva bṛhatīḥ kāryāḥ
2.421.7	atha yad vo 'vocaṃ svargasya sma lokasya patho 'ñjasāyanān metety auśanakāve eva vas tad avocam iti
2.421.8	eṣa ha vai svargasya lokasya panthā añjasāyano yad auśankāve
2.421.9	auśanaṃ purastād bhavati kāvam upariṣṭāt
2.421.10	tāv etat pitāputrāv eva nāvam ajataḥ
2.421.11	sa yathā pitāputrau nāvam ajantau tām ariṣṭāṃ svasti pāraṃ gamayeyātām evam evaitad auśanakāvābhyāṃ svasty ariṣṭā udṛcam aśnuvate
2.421.12	tasmād auśanakāve nāvasṛjye
2.422.1	atha yad vo 'vocaṃ saṃvatsarasya sma vyāptam atiplavadhvam ity abhīvartaṃ vā sma pavamāne kurudhvaṃ plavaṃ vety eva vas tad avocam iti
2.422.2	etad dha vai saṃvatsarasya vyāptaṃ yad ṛtavo yan māsā yad ṛtusandhayaḥ
2.422.3	tad u vā āhur ya ṛtavo ye māsā ya ṛtusandhayo 'horātre vāva tad bhavataḥ
2.422.4	ahorātre vāva saṃvatsarasya vyāptam iti
2.422.5	tat plavaḥ kāryaḥ
2.422.6	ava vai gauḥ plavate 'va hasty ava puruṣaḥ plavo nāvaplavate
2.422.7	tad etena plavenānavaplāvinaitat saṃvatsarasya vyāptam atiplavāmahā iti
2.422.8	tad āhur asti paricakṣā plavātiplitā iti vai nindanti
2.422.9	yo vai jīyate yo hīyate tam āhur aploṣṭeti
2.422.10	abhīvarta eva kāryaḥ
2.422.11	tasyaikākṣaraṃ nidhanaṃ bhavati
2.422.12	ekākṣarā vai vāk
2.422.13	vāg u kṛtsnaṃ brahma
2.422.14	tad etena kṛtsnena brahmaṇā yathā carmaṇā kudīkaṇṭakān prāvṛtyātīyād evam evaitat saṃvatsarasya vyāptaṃ prāvṛtyātiyanti
2.422.15	atho yathā taptān pāṃsūn upānahy atīyāt tādṛk tat
2.422.16	tasmād abhīvarta eva kāryaḥ
2.422.17	atha yad vo 'vocaṃ daivyaṃ sma mithunam upetety uccā te jātam andhasā svādiṣṭhayā madiṣṭhayety ete eva vas tad gāyatryāv avocam iti
2.422.18	etad vai daivyaṃ mithunaṃ yad ete gāyatryā uccā ta iti puṃso rūpaṃ svādiṣṭhayeti striyai
2.422.19	tad etan mithunaṃ prajananaṃ kriyate
2.422.20	pra mithunena jāyate ya evaṃ veda
2.422.21	tasmād ete eva gāyatryau kārye
2.423.1	atha yad vo 'vocaṃ praspaṣṭāt sma sārthān mā hīyadhvam iti bṛhadrathantare eva vas tad avocam iti
2.423.2	eṣa ha vai praspaṣṭaḥ sārtho yad bṛhadrathantare
2.423.3	ete ha vā etāny araṇyāny atinayato yāny etāni savanāraṇyāni
2.423.4	tad etad ṣaḍgrāmam iti trivṛt stomaḥ
2.423.5	asti parastarām iti pañcadaśaḥ
2.423.6	asti parastarām iti saptadaśaḥ
2.423.7	asty eva parastarām ity ekaviṃśaḥ
2.423.8	śrānta enad gacched iti triṇavaḥ
2.423.9	āsāyainad iti trayastriṃśaḥ
2.423.10	atha yathaikāṃ vā dve vāntaroṣyaiva tad yac chandomāḥ
2.423.11	kṣatraṃ vā ete sāmnāṃ yad bṛhadrathantare
2.423.12	kṣatriya u vā araṇyasyātinetā
2.423.13	tad yatra vai kṣatreṇāraṇyenaiti yo vai tatra taṃ dasyur jānāti yad yat syālvaṃ vā madhu vā bhavati tenāsmā āvirbhavati
2.423.14	atha ye 'nye naṃṣṭrāḥ paripanthinaḥ parāñcas te kakṣaṃ gahanāny abhyavayanti
2.423.15	sa yathā kṣatriyeṇa sahābibhyad araṇyam atīyād evam evaitad bṛhadrathantarābhyām atiyanti
2.423.16	atho eṣa vāva devayānaḥ panthā yat pṛṣṭhyaṣ ṣaḍahaḥ
2.423.17	te devā etena devayānena pathaitaṃ svargaṃ lokaṃ gatvānvāgamān manuṣyāṇām abibhayuḥ
2.423.18	te hocur upa taj jānīta yathā no manuṣyā nānvāgacchān iti
2.423.19	ta etān yajñamuho rakṣāṃsi pratyauhan
2.423.20	tad yad dīkṣito mīyate yad rudhyate ete haiva tat kurvanti
2.423.21	tad bṛhadrathantare evātinayataḥ
2.423.22	tān yān ete ghnanty anetrān haiva tān ghnanti ye bṛhadrathantare avasṛjanti
2.423.23	tasmād bṛhadrathantare nāvasṛjye
2.424.1	atha ha smāha nagarī jānaśruteyo vṛkasya caratas sarpaṇam iti
2.424.2	ko vṛka iti
2.424.3	prajāpatir iti
2.424.4	kaḥ prajāpatir iti
2.424.5	saṃvatsara iti
2.424.6	tasya kiṃ sarpaṇam iti
2.424.7	ahorātre iti
2.424.8	ke ahorātre iti
2.424.9	bṛhadrathantare iti
2.424.10	etābhyāṃ ha vā eṣa etat sarpati
2.424.11	tau prāṇāpānau tāv imau lokau yad daivyaṃ mithunam
2.424.12	tau haitat saṃvatsarasyaiva pādāv ārabhya yanti
2.424.13	te svasty ariṣṭā udṛcam aśnuvate
2.424.14	atha yad vo 'vocam acyutaṃ sma yajñasya mā cyāvayateti vāmadevyam eva vas tad avocam iti
2.424.15	etad dha vai yajñasyācyutaṃ yad vāmadevyam
2.424.16	prāṇo hi vāmadevyam
2.424.17	prāṇān ned avacchidyāmahā iti
2.424.18	atha yad vo 'vocaṃ yajñasya sma śvastanam upeti gaurivītam eva vas tad avocam iti
2.424.19	etad dha vai yajñasya śvastanaṃ yad gaurivītaṃ prajā śvastanaṃ paśava śvastanaṃ svargo loka śvastanam
2.424.20	sa yathā kṣetrajño grāmaṃ yāpayed adas sugaṃ tena yāsyāmo 'das sutīrthaṃ tena tariṣyāmo 'das suvasaṃ tad vatsyāma ity evam etau gaurivītasyodāsāv avasānadarśau carataḥ
2.424.21	atho yathā somapravākas somaṃ prāhaivam etau gaurivītasyodāsau devebhyas somaṃ prāhatuḥ
2.424.22	proktasomo ha sa tāṃ rātriṃ vasati yasmin ahani gaurivītaṃ bhavati
2.424.23	atho hainaṃ devā īkṣante dhāvata śvo yaṣṭeti
2.424.24	tad yad ekāhe gaurivītaṃ na kurvanti ned devān lāpayāmahā iti
2.425.1	atha yad vo 'vocaṃ vācaṃ sma satyavatīm upeteti purojitī vo andhasa ity etām eva vas tad anuṣṭubham avocam iti
2.425.2	eṣā vai vāk satyavatī yad eṣānuṣṭup
2.425.3	anuṣṭup pūrvā bhavati gāyatryā uttare
2.425.4	vāg vā anuṣṭup prāṇo gāyatrī
2.425.5	etad vai vācas satyaṃ yat prāṇaḥ
2.425.6	saiṣā vāk satyavatī
2.425.7	atho yathānyau navatarau cakrāv upāsyed evam evaitām anuṣṭubhaṃ tryahamukheṣu paryāharanti svargasya lokasya samaṣṭyai
2.425.8	tasmād eṣaivānuṣṭup kāryā
2.425.9	atha yad vo 'vocaṃ varṣiṣṭhān smājau yuṅgdhvam ity agniṣṭomasāmāny eva vas tad avocam iti
2.425.10	ete ha vai varṣiṣṭhā ājau yujyante yad agniṣṭomasāmāni yāni vai tāny akṣyantyahāni
2.425.11	atha yad vo 'vocam uttarāvatīṃ sma śriyam upeteti pṛṣṭhāny eva vas tad avocam iti
2.425.12	eṣā ha vā uttarāvatī śrīr yat pṛṣṭhāni trivṛt pañcadaśam saptadaśam ekaviṃśaṃ triṇavam ity ā trayastriṃśād utkrāmanti
2.425.13	atha yad vo 'vocaṃ svarge sma loke pratitiṣṭhateti yajñāyajñīyaṃ sma vo 'gniṣṭomasāmāstv ity eva vas tad avocam iti
2.425.14	eṣa ha vai svargo loko yad yajñāyajñīyam asāv āditya ekaviṃśaḥ
2.425.15	etasminn eva tat svarge loke 'ntataḥ pratitiṣṭhanti
2.426.1	atha yad vo 'vocaṃ grāmāt smāraṇyaṃ metety āhāryāṇi sma sāmāni mābhidhyāyatety eva vas tad avocam iti
2.426.2	sa yathā grāmād grāmaṃ saṃvrajed abibhyad evaṃ tad yad agniṣṭomasāmāni
2.426.3	atha yathāraṇyād araṇyaṃ yan sa kaṇṭakena vā śalākayā vā paritṛṇṇa āgacched atho iyato no 'vyātsur iyanto vi vidhyamānānām amukṣmahīty evaṃ tad yad āhāryāṇi sāmāni
2.426.4	tasmād āhāryāṇāṃ sāmnāṃ nāśayitavyāni
2.426.5	atha yad vo 'vocaṃ jñānāt smāvirbhavān meteti sujñānam eva vas tad avocam iti
2.426.6	atha yad vo 'vocaṃ daivyāt sma vivāhān meteti śyaitanaudhase eva vas tad avocam iti
2.426.7	atha yad vo 'vocaṃ yajñāt sma meteti śraddhā sma vo mā vyaid ity eva vas tad avocam iti
2.426.8	eṣā ha vai devānāṃ rājñi yac chraddhā
2.426.9	saiṣā prātar upakramya tiṣṭhati
2.426.10	tāṃ devā upatiṣṭhante yādrīcy eṣyati tadryañca eṣyāma iti
2.426.11	tasyai sarve devā anuvartmānas sāyaṃ juṣante
2.426.12	tam āviśati sa juhoti sa yajate
2.426.13	tad devā upajīvanti
2.426.14	etāṃ haibhyas tat saṃvatsare 'riṣṭim uvāca
2.426.15	te ya evaṃ vidvāṃsas saṃvatsaram upayanti svasty evāriṣṭā udṛcam aśnuvate
2.427.1	puruṣaṃ vāvaitad āsate yat saṃvatsaram
2.427.2	puruṣo vai prajāpatiḥ prajāpatis saṃvatsaraḥ
2.427.3	tam evaitad īpsanta āsata ātmānaṃ yajñaṃ kṛtvā
2.427.4	tasya pādāv eva prāyaṇīyo 'tirātraḥ
2.427.5	tayor yad adhastāc chuklaṃ tad ahno rūpaṃ yad upariṣṭāt kṛṣṇaṃ tad rātrer nakhāny eva nakṣatrāṇām imāny eva catvāry ūrvaṣṭhīvāni ārambhaṇīyam ahar ayam abhiplavo 'yaṃ pṛṣṭhyo 'yam ito 'rvācīno 'bhijid ayaṃ viśvajid ime traya svarasāmāna ime trayo 'yaṃ viṣuvān idaṃ mahāvratīyam ahar ayam udayanīyo 'tirātraḥ
2.427.6	idam ahno rūpam idaṃ rātrer nakhāny eva nakṣatrāṇām
2.427.7	tam etaṃ puruṣaṃ prajāpatiṃ saṃvatsaram āpnuvanty ātmānam eva yathāṅgam
2.428.1	te manomayāḥ prāṇamayāś cakṣurmayāḥ śrotramayā vāṅmayā ṛṅmayā yajurmayās sāmamayā brahmamayā hiraṇmayā amṛtās saṃbhavanti
2.428.2	devāsurā aspardhanta
2.428.3	te devāḥ prajāpatim upādhāvan jayāmāsurān iti
2.428.4	so 'bravīn na vai māṃ yūyaṃ vittha nāsurāḥ
2.428.5	yad vai māṃ yūyaṃ vidyāta tato vai yūyam eva syāta parāsurā bhaveyur iti
2.428.6	tad vai brūhīty abruvan
2.428.7	so 'bravīt puruṣaḥ prajāpatis saṃvatsara iti mopāddhvam
2.428.8	tato vai yūyam eva bhaviṣyatha parāsurā bhaviṣyantīti
2.428.9	taṃ puruṣaḥ prajāpatis saṃvatsara ity upāsata tato vai devā abhavan parāsurāḥ
2.428.10	sa yo haivaṃ vidvān puruṣaḥ prajāpatis saṃvatsara ity upāste bhaviṣyaty ātmanā parāsya dviṣan bhrātṛvyo bhavati
2.429.1	athādhidaivatam
2.429.2	ayam eva lokaḥ prāyaṇīyo 'tirātraḥ
2.429.3	tasya yac chuklaṃ tad ahno rūpaṃ yat kṛṣṇaṃ tad rātreś citrāṇy eva nakṣatrāṇām
2.429.4	saṃvatsara eva svargo loka ārambhaṇīyam ahar brahmābhiplavaḥ kṣatraṃ pṛṣṭhyo 'gnir abhijit viśve devā svarasāmāna ādityo viṣuvān indro viśvajid ahorātre eva goāyuṣī lokā eva dvādaśāhasyāhāni prajāpatir eva mahāvratīyam ahar asāv eva loka udayanīyo 'tirātraḥ
2.429.5	idam ahno rūpam idaṃ rātrer nakṣatrāṇy eva nakṣatrāṇām
2.430.1	te satisado ha vā anye satrasado 'nye
2.430.2	te yāṃ prāyaṇīyam atirātram upetya vasanty asminn eva tāṃ loke vasanti
2.430.3	tad yad asmin loke 'nnādyaṃ tad eva tenāvarundhate
2.430.4	atho ha vidyur asminn idam etarhi loke smas teṣāṃ no na kā canārtir astīti
2.430.5	atha yām ārambhaṇīyam ahar upetya vasanti saṃvatsara eva tāṃ svarge loke vasanti
2.430.6	tad yat saṃvatsare svarge loke 'nnādyaṃ tad eva tenāvarundhate
2.430.7	atho ha vidus saṃvatsara idam etarhi svarge loke smas teṣāṃ no na kā canārtir astīti
2.430.8	atha yām abhiplavam upetya vasanti brahmaṇy eva tāṃ vasanti
2.430.9	tad yad brahmaṇy annādyaṃ tad eva tenāvarundhate
2.430.10	atho ha vidyur brahmaṇīdam etarhi smas teṣāṃ no na kā canārtir astīti
2.430.11	atha yāṃ pṛṣṭhyam upetya vasanti kṣatra eva tāṃ vasanti
2.430.12	tad yat kṣatre 'nnādyaṃ tad eva tenāvarundhate
2.430.13	atho ha vidyuḥ kṣatra idam etarhi smas teṣāṃ no na kā canārtir astīti
2.430.14	atha yāṃ abhijitam upetya vasanty agnāv eva tāṃ vasanti
2.430.15	tad yad agnāv 'nnādyaṃ tad eva tenāvarundhate
2.430.16	atho ha vidyur agnāv idam etarhi smas teṣāṃ no na kā canārtir astīti
2.430.17	atha yāṃ svarasāmna upetya vasanti viśveṣu eva tāṃ deveṣu vasanti
2.430.18	tad yad viśveṣu deveṣv annādyaṃ tad eva tenāvarundhate
2.430.19	atho ha vidyur viśveṣv idam etarhi deveṣu smas teṣāṃ no na kā canārtir astīti
2.430.20	atha yāṃ viṣuvatam upetya vasanty āditya eva tāṃ vasanti
2.430.21	tad yad āditye 'nnādyaṃ tad eva tenāvarundhate
2.430.22	atho ha vidyur āditya idam etarhi smas teṣāṃ no na kā canārtir astīti
2.430.23	atha yāṃ viśvajitam upetya vasantīndra eva tāṃ vasanti
2.430.24	tad yad indre 'nnādyaṃ tad eva tenāvarundhate
2.430.25	atho ha vidyur indra idam etarhi smas teṣāṃ no na kā canārtir astīti
2.430.26	atha yāṃ goāyuṣī upetya vasanty ahorātrayor eva tāṃ vasanti
2.430.27	tad yad ahorātrayor annādyaṃ tad eva tenāvarundhate
2.430.28	atho ha vidyur ahorātrayor idam etarhi smas teṣāṃ no na kā canārtir astīti
2.430.29	atha yāṃ dvādaśāhasyāhāny upetya vasanti lokeṣv eva tāṃ vasanti
2.430.30	tad yal lokeṣv annādyaṃ tad eva tenāvarundhate
2.430.31	atho ha vidyur lokeṣv idam etarhi smas teṣāṃ no na kā canārtir astīti
2.430.32	atha yāṃ mahāvratīyam ahar upetya vasanti prajāpatāv eva tāṃ vasanti
2.430.33	tad yat prajāpatāv annādyaṃ tad eva tenāvarundhate
2.430.34	atho ha vidyuḥ prajāpatāv idam etarhi smas teṣāṃ no na kā canārtir astīti
2.430.35	atha yāṃ udayanīyam atirātram upetya vasanty amuṣminn eva tāṃ loke vasanti
2.430.36	tad yad amuṣmin loke 'nnādyaṃ tad eva tenāvarundhate
2.430.37	atho ha vidyur amuṣminn idam etarhi loke smas teṣāṃ no na kā canārtir astīti
2.431.1	te satisado ha vā anye satrasado 'nye
2.431.2	satyevānye sīdanti satram anya āsate
2.431.3	te haiva satisado ya evaṃ vidvāṃso dīkṣante
2.431.4	etāsu hi devatāsu sati sīdanto yanti
2.431.5	te ha te sarvaṃ pāpmānam apaghnate
2.431.6	atha ya ete śikhācchinnāḥ prasarpam icchamānā āveṣṭante te haiva satrasadaḥ
2.431.7	ya evaṃ vidvāṃsam upavadati yathaitā devatā ṛtvānīyād evaṃ nety etāsu hy evainaṃ devatāsu prapannam etāsu vasantam upavadati tasya haitasya naiva kā canārtir asti ya evaṃ veda
2.431.8	ya evainam upavadati sa ārtim ārcchati
2.431.9	tāni vā etāni saṃvatsarasya daśaivāhāny atirātrāv ārambhaṇīyamahāvratīye ahanī pṛṣṭhyābhiplavau viśvajidabhijitau svarasāmānaś ca viṣuvāṃś ca
2.431.10	pravatir ha kauśānteyaḥ kusurbindasyauddālaker brahmacāry āsa
2.431.11	taṃ hovāca somya sūtaputra kati te pitā saṃvatsarasyāhāny amanyateti
2.431.12	daśeti hovāca
2.431.13	daśa vāveti hovāca daśākṣarā virāḍ annaṃ virāḍ vairājo yajñaḥ
2.431.14	katy evāmanyateti
2.431.15	naveti hovāca
2.431.16	nava vāveti hovāca
2.431.17	nava vai puruṣe prāṇāḥ
2.431.18	prāṇair u yajñas tāyate
2.431.19	katy evāmanyateti
2.431.20	āṣṭāv iti hovāca
2.431.21	aṣṭau vāveti hovāca
2.431.22	aṣṭākṣarā gāyatrī
2.431.23	gāyatro yajñaḥ
2.431.24	katy evāmanyateti
2.431.25	sapteti hovāca
2.431.26	sapta vāveti hovāca
2.431.27	sapta vai chandāṃsi chandobhir yajñas tāyate
2.431.28	katy evāmanyateti
2.431.29	ṣaḍ iti hovāca
2.431.30	ṣaḍ vāveti hovāca
2.431.31	ṣaḍ vā ṛtavas saṃvatsaraḥ
2.431.32	saṃvatsaro yajñaḥ
2.431.33	katy evāmanyateti
2.431.34	pañceti hovāca
2.431.35	pañca vāveti hovāca
2.431.36	pāṅkto yajñaḥ
2.431.37	pāṅktāḥ paśavaḥ
2.431.38	paśavo yajñaḥ
2.431.39	katy evāmanyateti
2.431.40	catvārīti hovāca
2.431.41	catvāri vāveti hovāca
2.431.42	catasro diśaś catuṣpadāḥ paśavaś catvāri chandāṃsi yajñavāho gāyatrī triṣṭub jagaty anuṣṭup
2.431.43	katy evāmanyateti
2.431.44	trīṇīti hovāca
2.431.45	trīṇi vāveti hovāca
2.431.46	triṣavaṇo yajñas trayaḥ prāṇāpānavyānās traya ime lokāḥ
2.431.47	katy evāmanyateti
2.431.48	dve iti hovāca
2.431.49	dve vāveti hovāca
2.431.50	ahorātrāv eveti
2.431.51	dvāv imau lokāv āviṣṭamāv iva dvau prāṇāpānau dvipāt puruṣaḥ
2.431.52	katy evāmanyateti
2.431.53	ekam iti hovāca
2.431.54	ekaṃ vāveti hovāca
2.431.55	ahar eveti
2.431.56	tad idam ahar abhūd aha śvo bhavitā
2.431.57	tad etad ahar ahar ity eva procyate
2.431.58	sā haiṣā saṃvatsarasya pratiṣṭhā yad ahaḥ
2.431.59	sa yo hāsyatāṃ pratiṣṭhāṃ veda pratitiṣṭhati
2.431.60	eṣo evāsyaikatā
2.431.61	sa yo hāsyaitām ekatāṃ vedaikadhā hainaṃ bhūtvā śrīs sacate
2.431.62	tad āhur bhūtaṃ bhūyā3 bhaviṣyā3d iti
2.431.63	bhūtam eva bhūyo bhaviṣyata iti brūyāt
2.431.64	bhūtā ime lokā bhūto 'yam agnir vāyur asāv āditya indraś candramāḥ
2.431.65	ete vai bhūtasya bhaviṣyataś ceśate
2.431.66	tasmād bhūtam eva bhūyo bhaviṣyata iti
2.432.1	athaiṣa vaiśvānaraḥ prāyaṇīyo 'tirātraḥ
2.432.2	tasyaiṣordhvā kḷpti svargyā
2.432.3	tasya rathantaraṃ pṛṣṭhaṃ bhavati vāmadevyaṃ maitrāvaruṇasāma bṛhad ārbhave pavamāne
2.432.4	idaṃ vai rathantaram antarikṣaṃ vāmadevyam ada eva bṛhat
2.432.5	saiṣordhvā kḷpti svargyā
2.432.6	tayā haitayā kḷptyordhvaṃ svargaṃ lokaṃ rohanti
2.432.7	atho haiṣām etad eva sāma kḷptaṃ kṛtsnaṃ yuktaṃ yajñaṃ vahati
2.433.1	tasya gāyatram eva hiṃkāro rathantaraṃ prastāvo vāmadevyam udgītho bṛhat pratihāro yajñāyajñīyaṃ nidhanam
2.433.2	ekaikam u ha vā eteṣāṃ svargasya lokasyeśe
2.433.3	aśnute svargaṃ lokaṃ ya evaṃ veda
2.433.4	atho haitad evārkyam etan mahāvratam
2.433.5	tasya gāyatram eva śiro bṛhadrathantare pakṣau vāmadevyam ātmā yajñāyajñīyaṃ puccham
2.433.6	sa yāvad arkyavatā mahāvratavatāvarunddhe tāvad avarunddhe ya evaṃ veda
2.433.7	atho haiṣāyuṣyaiva kḷptiḥ
2.433.8	āyur vai gāyatraṃ viśvāyū rathantaraṃ samāyur vāmadevyaṃ sarvāyur bṛhad atyāyur yajñāyajñīyam
2.433.9	āyuṣmanto ha bhavanty enayā tuṣṭuvānāḥ
2.433.10	atho haiṣām etāny eva pañca jyotīṃṣiddhāny eṣu lokeṣu dīpyante 'gniḥ pṛthivyāṃ vāyur antarikṣa ādityo divi candramā nakṣatreṣu vidyud apsu
2.433.11	agnir eva rathantarasya vāyur vāmadevyasyādityo bṛhataś candramā gāyatrasya vidyud yajñāyajñīyasya
2.433.12	āpo hi yajñāyajñīyam
2.433.13	etāny eva pañca jyotīṃṣīddhāny eṣu lokeṣu dīpyante
2.434.1	tasya vā etasyāgniṣṭomasya sokthakasya dve trayaḥ pañcāśe śate stotriyā bhavanti
2.434.2	atha rātres saha rāthantareṇa sandhinaikānnanavatiśataṃ stotriyā bhavanti
2.434.3	trīṇi tāni puṃso 'tiriktāni yais sa prajanayati dve te striyā ūne yatas sā prajāyate
2.434.4	puṃso vā etad rūpaṃ yad aha striyai rātriḥ
2.434.5	tad idaṃ puṃso 'tiriktam amuṣmin striyā ūne dadhāti mithunatvāya prajananāya
2.434.6	pra mithunena jāyate ya evaṃ veda
2.434.7	atha ye dve stotrye atiricyete āṇḍāv eva tāv atiricyete
2.434.8	te bṛhadrathantare yukte yajñaṃ vahataḥ
2.434.9	sa yatra ṣoḍaśinaṃ kuryur arśo vaiṣāṃ jāyeta vardhma vā
2.434.10	yad dhy eteṣu triṣu puṃso 'tirikteṣūpa caturthaṃ jāyetārśo vāsyājani vardhma veti brūyuḥ
2.434.11	evam eva yat striyai jāyeta
2.434.12	sa yo 'tra ṣoḍaśinaṃ kurvāṇān brūyād arśo vaiṣāṃ janiṣyate vardhma veti tathā haiva syuḥ
2.434.13	tasmād atra ṣoḍaśī na kāryaḥ
2.435.1	sa vā eṣo 'tirātra ṛte ṣoḍaśina ekaviṃśatiṃ caikaviṃśān saṃpadyata ekāṃ ca stotryām
2.435.2	tato ya ekaviṃśatir ekaviṃśā āditya eva saḥ
2.435.3	ādityasya vā amuṣya lokasyaiśvaryam ādhipatyam
2.435.4	gacchanty amuṣya lokasyaiśvaryam ādhipatyaṃ ya evaṃ veda
2.435.5	sa yad atra ṣoḍaśinaṃ kuryur dvāviṃśatiś caikaviṃśās saṃpadyerann ekā ca stotryā
2.435.6	saṃpadaṃ lobhayet
2.435.7	sa u evaikānnapañcāśataṃ trivṛto 'bhisaṃpadyata ekāṃ ca stotryām
2.435.8	tato ya ekānnapañcāśataṃ trivṛto 'gnir eva saḥ
2.435.9	agner vā asya lokasyaiśvaryam ādhipatyam
2.435.10	gacchaty asya lokasyaiśvaryam ādhipatyaṃ ya evaṃ veda
2.435.11	sa yad atra ṣoḍaśinaṃ kuryur ekapañcāśac ca trivṛtas saṃpadyeraṃś catasraś ca stotryāḥ
2.435.12	saṃpadaṃ lobhayeyuḥ
2.435.13	naivetarāṃ saṃpadam upapadyeta netarām
2.435.14	devatīrthaṃ vā etad yad eṣa vaiśvānaraḥ prāyaṇīyo 'tirātraḥ
2.435.15	tasminn eṣa sthāṇuḥ kriyate yat ṣoḍaśī
2.435.16	vairājo vai ṣoḍaśī virāji virāji pratiṣṭhitaḥ
2.435.17	sa yatraivaitaṃ virājaṃ saṃpadyamānaṃ manyeta tad evaitena stotavyam
2.436.1	athaitac caturviṃśam ārambhaṇīyam ahaḥ
2.436.2	tasyaiṣordhvā kḷpti svargyā
2.436.3	tasya rathantaraṃ mādhyandine bhavaty atha dairghaśravasam atha naudhasam
2.436.4	idaṃ vai rathantaram
2.436.5	antarikṣaṃ dairghaśravasam
2.436.6	vāmadevyaṃ hy etan nidhānena
2.436.7	ada eva naudhasam
2.436.8	bṛhato hy eṣā tanūḥ
2.436.9	saiṣordhvā kḷpti svargyā
2.436.10	tayā haitayā kḷptyordhvā eva svargaṃ lokaṃ rohanti
2.436.11	tasya haitasyāhna eke rathantaram eva pṛṣṭhaṃ kurvanti yathāivātirātrasya rathantaraṃ pṛṣṭhaṃ bhavati tathā
2.436.12	parāṅ vai svargo lokaḥ
2.436.13	parāñca etaṃ svargaṃ lokaṃ rohāma
2.436.14	pratyavarohas sa yad rathantaraṃ mādhyandine syāt
2.436.15	athaivam apratyavarūḍham iti vadantaḥ
2.436.16	tad u ha tat parāṅ ivānāyuṣyam iva
2.436.17	sa ya enāṃs tathā cakruṣo 'nuvyāhared iti veti vā bhaviṣyantīti tathā haiva syuḥ
2.436.18	tasmād u bṛhad eva pṛṣṭhaṃ syān mādhyandine rathantaram
2.436.19	tasyaiṣā tanūḥ
2.436.20	saiṣā samīcī kḷpti svargyā
2.437.1	tasya bṛhat pṛṣṭhaṃ bhavati vāmadevyaṃ maitrāvaruṇasāma śyaitaṃ brahmasāma
2.437.2	ado vai bṛhad antarikṣaṃ vāmadevyam idam eva śyaitam
2.437.3	rathantarasyaiṣā tanūḥ
2.437.4	saiṣā samīcī kḷpti svargyā
2.437.5	tayā haitayā kḷptyā samyañca eva svargaṃ lokaṃ rohanti
2.437.6	samyañco vai prāṇāpānavyānāḥ
2.437.7	ā ca parā ca saṃcaranty ayātayāmānaḥ
2.437.8	āyuṣmanto ha bhavanty enayā tuṣṭuvānāḥ
2.437.9	tasya dvayāni stotrāṇi bhavanti caturviṃśāny ekāni ṣaṭtriṃśāny ekāni
2.437.10	tato yāni caturviṃśāni caturviṃśatyardhamāso vai saṃvatsaro 'rdhamāsaśa eva tais saṃvatsaram āpnuvanti
2.437.11	atha yāni ṣaṭtriṃśāni ṣaṭtriṃśadakṣarā vai bṛhatī
2.437.12	bṛhatī svargo lokas sāmrājyaṃ bṛhatyām eva tat svarge loke sāmrājye pratitiṣṭhanto yanti
2.437.13	atho haiṣām etenaiva ṣaṭtriṃśena stomena parvaśas saṃvatsara ārabdho bhavati
2.437.14	dvādaśa vai saṃvatsarasya paurṇamāsīr dvādaśāṣṭakā dvādaśāmāvāsyāḥ
2.437.15	tad evaitena ṣaṭtriṃśena stomena parvaśas saṃvatsaram ārabhante
2.438.1	tasyaitau ślokāv
2.438.2	ayujo yuktāḥ pravahanty agre tato yugmanto anusaṃvahanti
2.438.3	ta ekaṃ chandobhis saṃvatsaram ā dvādaśa parisarpanti māsaḥ
2.438.4	dvādaśasya māsa uttame 'han ṣaṭtriṃśaṃ ha dadhrire vyāvṛtā ekam
2.438.5	tato yugmabhir vyayuñjatādhy anya āyan suvar anye parāyan
2.438.6	iti
2.438.7	tasya dvādaśa stotrāṇi bhavanti
2.438.8	tenāgniṣṭomaḥ
2.438.9	tāny u eva dvādaśa santi pañcadaśa caturviṃśāni stotrāṇi bhavanti
2.438.10	tenokthyaḥ
2.438.11	sa vā eṣo 'gniṣṭomas sann ukthya ukthyas sann agniṣṭomaḥ
2.438.12	ubhau ha tau kāmāv upāpnoti yaś cāgniṣṭome yaś cokthye ya evam veda
2.439.1	athaite jyotir gaur āyur iti stomā bhavanti
2.439.2	gaur āyur askandat
2.439.3	tato jyotir ajāyata
2.439.4	ayaṃ vai loka āyur asau gaur idam evāntarikṣaṃ jyotiḥ
2.439.5	tam etaṃ purastād akurvātāṃ yathā putram evam
2.439.6	ito vā ayam ūrdhvo loko 'rvāṅ asāv amutaḥ
2.439.7	tad idam enayoḥ purastāj jyotiḥ paryūḍham
2.439.8	tena paśyāmaḥ
2.439.9	tau yogam upaprayantāv antam abhi jyotir vyudauhatām
2.439.10	sa yathā pitarau putraṃ pūrvaṃ yantaṃ paścād anviyātām tādṛk tat
2.439.11	tad etan mithunī stomā bhavanti yad yujyante
2.439.12	madhye vai jāyāpatyoḥ putraś śete
2.439.13	tau yathā mithunībhaviṣyantāv itthād vetthād vā putraṃ parihareyātāṃ tādṛg evaitat
2.439.14	ta eta ūnātiriktā mithunāḥ prajanaya stomāḥ
2.440.1	atha ha vai paṇayo nāmāsurā devānāṃ gorakṣā āsuḥ
2.440.2	tābhir ahāpātasthuḥ
2.440.3	tā ha rasāyāṃ nirudhya valenāpidadhuḥ
2.440.4	te devā aliklavam ūcus suparṇemā no gā anviccheti
2.440.5	tatheti
2.440.6	sa hānuprapapāta
2.440.7	tā hānvājagāma rasāyām antar valenāpihitāḥ
2.440.8	tasmai hānvāgatāya sarpiḥ kṣīram āmikṣām dadhīty etad upanidadhuḥ
2.440.9	tasya ha suhita āsa
2.440.10	taṃ hocus suparṇaiṣa eva te balir bhaviṣyaty etad annaṃ mā naḥ pravoca iti
2.440.11	sa ha punar āpapāta
2.440.12	taṃ hocus suparṇāvido gā iti
2.440.13	kā kīrtiś cid gavām iti hovāca
2.440.14	eṣaiva kīrtir gavām iti tasya hendro galam utpīḍayann uvāca goṣv evāha kila tavoṣuṣo mukham iti
2.440.15	sa ha dadhidrapsaṃ vāmikṣāṃ vodāsa
2.440.16	so 'yaṃ babhūva yo 'yaṃ vasantā bhūmikapaṭhur jāyate
2.440.17	taṃ ha tac chaśāpāślīlaṃ jālma te jīvanaṃ bhūyād yo no gā anuvidya tā na prāvoca iti tasya haitad grāmasya jaghanārdhe yat pāpiṣṭhaṃ taj jīvanam
2.441.1	te saramām abruvan sarama imā nas tvaṃ gā anviccheti
2.441.2	tatheti sā hānuprasasāra
2.441.3	sā ha rasām ājagāma
2.441.4	eṣā ha vai sā rasā yaiṣārvāk samudrasya vāpāyatī
2.441.5	tāṃ hovāca ploṣye vā tvā gādhā vā me bhaviṣyasīti
2.441.6	plavasva meti hovāca na te gādhā bhaviṣyāmīti
2.441.7	sā hāvācya karṇau ploṣyamāṇāsasāra
2.441.8	sā hekṣāṃ cakre kathaṃ nu mā śunī plaveta hantāsyai gādhāsānīti
2.441.9	tāṃ hovāca mā mā ploṣṭhā gādhā te bhaviṣyāmīti
2.441.10	tatheti
2.441.11	tasyai ha gādha āsa
2.441.12	sā ha gādhenātisasāra
2.441.13	tā hānvājagāma rasāyām antar valenāpihitāḥ
2.441.14	tasyai hānvāgatāyai tathaiva sarpiḥ kṣīram āmikṣāṃ dadhīty etad evopanidadhuḥ
2.441.15	sā hovāca nāham etāvad apriyā devānām gā avidaṃ yad vo 'śnīyām
2.441.16	ta u vai devānāṃ steyaṃ kṛtvā carathaitāsāṃ vā ahaṃ gavāṃ padavīr asmi
2.441.17	na mā lāpayiṣyadhve nendrasya gā upahariṣyadhva iti
2.441.18	sā hānāśuṣy uvāsa
2.441.19	sā ha jarāyv apāstaṃ viveda
2.441.20	tad dha cakhāda
2.441.21	tāṃ haika upajagau tyam iva vai ghnatī saramā jāru khādatīti
2.441.22	tad idam apy etarhi nivacanaṃ tyam iva vai ghnatī saramā jāru khādatīti
2.441.23	jarāyu ha sā tac cakhāda
2.441.24	sā ha punar āsasāra
2.441.25	tāṃ hocus sarame 'vido gā iti
2.442.1	avidam iti hovācemā rasāyām antar valenāpihitāḥ
2.442.2	tā yathā manyadhvam evam ājihīrṣateti
2.442.3	tāṃ ha tad indra uvācānnādīm are te sarame prajāṃ karomi yā no gā anvavida iti
2.442.4	te haite vidarbheṣu mācalās sārameyāḥ
2.442.5	api ha śārdūlaṃ mārayanti
2.442.6	te devā etam abhiplavaṃ samabharan
2.442.7	tenainā ahbyaplavanta
2.442.8	yad abhyaplavanta tad abhiplavasyābhiplavatvam
2.442.9	te 'gninaiva valam abhyauṣan vajreṇābhindan
2.442.10	sa ya eṣa purastāj jyotis so 'gnir atha yat pañcadaśaṃ gor bahiṣpavamānaṃ sa vajraḥ
2.442.11	tā āyuṣaivāyuvata
2.442.12	yad āyuṣaivāyuvata tad āyuṣa āyuṣṭvam
2.442.13	tā etenaiva jyotiṣobhayataḥ paryauhan
2.442.14	ta ete catvāro madhya ukthyā bhavanti
2.442.15	paśavo vā ukthāni
2.442.16	teṣāṃ sahasraṃ stotryāḥ
2.442.17	brahma vai jyotir agniṣṭomaḥ
2.442.18	tā etenaiva brahmaṇā jyotiṣobhayataḥ parigṛhyodāharan
2.442.19	te ya evaṃ vidvāṃso 'bhiplavam upayanti sahasrasanayo haivotthitā bhavanti
2.442.20	tad āhur yad eṣa caturaho madhye vyatiṣakto gaur āyur gaur āyur ity atha kasmāj jyotiṣī viparyūḍhe iti
2.442.21	mithunatvāya prajananāyeti ha brūyāt
2.442.22	pra mithunena jāyate ya evaṃ veda
3.1.1	prajāpatir vāvedam agra āsīt
3.1.2	so 'kāmayata bahu syāṃ prajāyeya bhūmānaṃ gaccheyam iti
3.1.3	sa tapo 'tapyata
3.1.4	sa ātmann ṛtviyam apaśyat
3.1.5	tatas trīn ṛtūn asṛjatemān eva lokān
3.1.6	yad ṛtviyād asṛjata tad ṛtūnām ṛtutvam
3.1.7	yad ṛtviyād ajanayat tasmād ṛtvija ity ākhyāyante
3.1.8	sa yat prathamam atapyata tato grīṣmam asṛjata
3.1.9	tasmāt sa baliṣṭhaṃ tapati
3.1.10	sa yat prathamam atapyata tato grīṣmam asṛjata
3.1.11	tasmāt sa baliṣṭhaṃ tapati
3.1.12	yad dvitīyam atapyata tato varṣā asṛjata
3.1.13	tasmāt tā ubhayaṃ kurvanty ā ca tapanti varṣanti ca
3.1.14	yat tṛtīyam atapyata tato hemantam asṛjata
3.1.15	tasmāt sa śītatama iva
3.1.16	trīn sato 'bhyatapyata
3.1.17	tān dvedhā vyaugat
3.1.18	te ṣaḍ ṛtavo 'bhavan
3.1.19	sa grīṣmād eva vasantaṃ niramamīta varṣābhyaś śaradaṃ hemantāś chiśiram
3.1.20	tasmād eta ṛtūnām upaśleṣā iva nirmitā hi
3.1.21	ṣaṭ sato 'bhyatapyata
3.1.22	tān dvedhā vyauhat
3.1.23	te dvādaśa māsā abhavan
3.1.24	dvādaśa sato 'bhyatapyata
3.1.25	tān dvedhā vyauhat
3.1.26	te caturviṃśatir ardhamāsā abhavan
3.1.27	caturviṃśatiṃ sato 'bhyatapyata
3.1.28	sa aikṣata yadi dvedhā vyūhiṣyāmi na vibhaviṣyanti hanta nirmimā iti
3.1.29	tebhyas sapta ca śatāni viṃśatiṃ cāhorātrāṇi niramamīta
3.1.30	sa idaṃ sarvaṃ vyakarot
3.1.31	yathā ha vai hiraṇyam avikṛtam evam idaṃ tataḥ purā
3.1.32	sa sarvam adhi hāsmiñ chilpāni gamyante vikṛtāni cāvikṛtāni ca ya evaṃ veda
3.2.1	sa evaiṣa prajāpatis saṃvatsaro 'bhavat
3.2.2	sa idaṃ sarvaṃ stabdhvā vyāpyātiṣṣthat
3.2.3	sa aikṣata kayā svadhayā kenānnādyena kayorjedam ayaṃ vyāpad iti
3.2.4	tasminn etāṃ svadhām ūrjam annādyam akṣitiṃ paryapaśyad dvādaśa paurṇamāsīr dvādaśāṣṭakā dvādaśāmāvāsyāḥ
3.2.5	tām avārurutsata
3.2.6	sainam abravīn na mānabhiśrāntām avarotsyasa iti
3.2.7	sa tapo 'tapyata
3.2.8	sa etaṃ dvādaśāhaṃ yajñam apaśyat
3.2.9	tam āharata
3.2.10	so 'kāmayata dīkṣitaṃ mā dīkṣitā yājayeyur iti
3.2.11	sa māsāṃś cartūṃś cābravīd yājayata meti
3.2.12	taṃ māsā nābruvan
3.2.13	sa vā asmāsv eva satyā bhunajāsā iti
3.2.14	tasmād etā māsy eva sarvāḥ paurṇamāsyaṣṭakāmāvāsyāḥ
3.2.15	tad ṛtavaḥ prasute paścevānvabudhyanta pra haibhyo 'dād iti
3.2.16	tam abruvann asmabhyam api dakṣiṇāṃ prayaccheti
3.2.17	tebhyo 'nnādyaṃ prāyacchat
3.2.18	tad etad yathartv annādyaṃ pacyate
3.2.19	sa dīkṣābhir eva paurṇamāsīr avārundhopasadbhir aṣṭakāḥ prasutenāmāvāsyāḥ
3.2.20	sa yo haivaṃ vidvān dvādaśāhena yajata etām eva svadhām ūrjam annādyam akṣitim avarunddhe
3.2.21	praty ṛtavo 'gṛhṇan na māsāḥ pratigraham akāmayanta
3.2.22	tasmān māsā ākhyātatarā iva
3.2.23	ākhyātatara upa hy evāpratigṛhṇan bhavati
3.2.24	tasmād ṛtavo jyāyāṃsaḥ
3.2.25	jyāyān hy eva pratigṛhṇan bhavati
3.2.26	tā ha vā etās tisra eva rātrayaḥ paurṇamāsyaṣṭakāmāvāsyāḥ
3.3.1	puro indrāya devā śraiṣṭhyāya nātiṣṭhanta
3.3.2	sa prajāpatim upādhāvat pra ma imā yaccheti
3.3.3	tasmā ete dve prāyacchat paurṇamāsīṃ cāmāvāsyāṃ ca
3.3.4	asminn evāṣṭakām adhatta
3.3.5	tato vā indrāya devā śraiṣṭhyāyātiṣṭhanta
3.3.6	tiṣṭhante 'smai svā śraiṣṭhyāya ya evaṃ veda
3.3.7	tasmād etāṃ rātriṃ sarva eva suhitā vasanti
3.3.8	pitarhy evaitāṃ prajāpatau vasanti
3.3.9	tasmād etāṃ rātriṃ na juhuyād yaj juhuyān na brūyāt
3.3.10	anirukto vai prajāpatiḥ
3.3.11	sa yad eva tatra trir vilāṃ kurute yad asya gṛhe suhitā vasanti sā haivāsyai samṛddhiḥ
3.3.12	te māsāś cartavaś cābruvan yena naḥ pitā prajāpatir yajñeneṣṭvārātsīt tena yajāmahā iti
3.3.13	te tam āharanta
3.3.14	sa prajāpatir aikṣata yadi vā idam ime samāpayanti yathā vā aham idam asmy evam ime tarhi bhavantīti
3.3.15	tān abravīn mayaiva gṛhapatinā dīkṣadhvam iti
3.3.16	taṃ vai tvāsmābhir ācakṣāntā ity abruvan
3.3.17	mayo yuṣmān iti
3.3.18	tasmān māsaiś caturbhiś ca saṃvatsaram ācakṣate saṃvatsareṇartūṃś ca māsāṃś ca
3.3.19	tasmāt putreṇa pitaram ācakṣate pitrā putrān
3.3.20	aitena gṛhyāṃś cakṣate ya evaṃ veda
3.4.1	te 'yajanta / te māsāś catravaś ca saṃvatsare pratyatiṣṭhan saṃvatsara ṛtuṣu ca māseṣu ca
3.4.2	tasmād āhus samāvan mātriyevarddhir yaṃ ca yājayanti ye ca yājayantīti
3.4.3	samāvan mātriyeva mamānenarddhir iti hekṣeta
3.4.4	yathaivāsyaivam eva mameti
3.4.5	tena haitenaika eva yajeta
3.4.6	eko hy eva prajāpatir ārdhnot
3.4.7	yady u bhūyāṃso yajeran dvādaśa vā trayodaśa vā yajerann ime catvāra ime catvāra ime catvāro 'yam eka iti nirmimīran
3.4.8	yaṃ kāmayerann imaṃ yajñasya vyṛddhir anviyād iti taṃ haiva yajñasya vyṛddhir anveti
3.4.9	yady u bhūyāṃso yajeran ṣoḍaśa vā saptadaśa vā yajerann ime catvāra ime catvāra
3.4.10	yady u bhūyāṃso yajeraṃś caturviṃśatir vā pañcaviṃśatir vā yajerann ime pañceme pañceme pañceme pañceme catvāro 'yam eka iti nirminīran yaṃ kāmayerann imaṃ yajñasya vyṛddhir anviyād iti taṃ haiva yajñasya vyṛddhir anveti
3.4.11	sarva itara ṛdhnuvanti
3.4.12	yo vai satrasya gṛhapatiṃ ca gṛhapatnīṃ ca vedāśnute gārhapatyaṃ pra gārhapatyam āpnoti
3.4.13	saṃvatsaro vāva gṛhapatir iyam eva gṛhapatnī
3.4.14	aśnute gārhapatyaṃ pra gārhapatyam āpnoti ya evaṃ veda
3.5.1	yo vai chandasāṃ svārājyaṃ veda gacchati svārājyaṃ pra svārājyaṃ lokam āpnoti
3.5.2	bṛhatī vai chandasāṃ svarāṭ
3.5.3	tām etāṃ pratīcīṃ parācīṃ tiraścīm annādyāyāsate
3.5.4	tasmāt paśuṃ pratyañcaṃ parāñcaṃ tiryañvam upajīvanti
3.5.5	etāvad vāva saṃvatsara indriyaṃ vīryaṃ yad dvādaśāho dvādaśa paurṇamāsīr dvādaśāṣṭakā dvādaśāmāvāsyās tad evaitenāvarunddhe
3.5.6	yo vai virājam ṛtupratiṣṭhitāṃ vedartūn virāji pratiṣṭhitān gacchati pratiṣṭhām avānnādyaṃ runddhe
3.5.7	triṃśadakṣarā virāṭ
3.5.8	ṣaḍ ṛtavaḥ
3.5.9	etad vai virāḍ ṛtuṣu pratitiṣṭhaty ṛtavo virāji
3.5.10	gacchati pratiṣṭhām avānnādyaṃ runddhe ya evaṃ veda
3.5.11	anuṣṭubhaṃ vāvaitām āsate yad dvādaśāham
3.5.12	dvātriṃśadakṣarānuṣṭup
3.5.13	catuṣpadāḥ paśavaḥ
3.5.14	vāg anuṣṭup
3.5.15	vācā paśūn dādhāra
3.5.16	tasmāt paśavo vācā siddhā vācāhūtā āyanti
3.6.1	gāyatramukho vai prathamas tryahaḥ
3.6.2	tasmād ayam agnir ūrdhvo dīdāya
3.6.3	gāyatramadhyo dvitīyas triyahaḥ
3.6.4	tasmād ayaṃ vāyus tiryaṅ pavate
3.6.5	gāyatrottamas tṛtīyas triyahaḥ
3.6.6	tasmād asāv arvāṅ ādityas tapati
3.6.7	tejasā vai gāyatrī prathamaṃ triyahaṃ dādhāra padair dvitīyam akṣarais tṛtīyam
3.6.8	trivṛd vai gāyatrī tejaḥ
3.6.9	trivṛt prathamam ahaḥ
3.6.10	tena prathamas triyaho dhṛtaḥ
3.6.11	tripadā gāyatrī triyaho madhye tena dvītīyas triyaho dhṛtaḥ
3.6.12	caturviṃśatyakṣarā gāyatrī caturviṃśaṃ saptamam ahas tenaiva tṛtīyas triyaho dhṛtaḥ
3.6.13	kathaṃ gāyatrī dvādaśāham ity āhuḥ
3.6.14	yathārān nemis sarvataḥ paryety evaṃ gāyatrī dvādaśāhaṃ sarataḥ paryety avisraṃsāya
3.6.15	yathā rathanābhāv arā dhṛtā evaṃ gāyatryāṃ dvādaśāho dhṛto 'saṃplavāya
3.6.16	mayūkho vā eṣa vā dharuṇo yad gāyatrī
3.6.17	tasyāṃ dvādaśāho dhṛto 'saṃvyāthāya
3.6.18	anuṣṭub vā eṣā pratāyate yad dvādaśāhaḥ
3.6.19	aṣṭābhir vā akṣarair anuṣṭup prathamam ahar udyacchaty ekādaśabhir dvitīyaṃ dvādaśabhis tṛtīyam
3.6.20	akṣaram eva triyakṣaraṃ pariśiṣyate
3.6.21	tad evottaraṃ triyaham anuvidadhāti
3.7.1	chandāṃsy evāsyai turīyaṃ vahanti
3.7.2	tām etāṃ pratīcīṃ parācīṃ tiraścīm annādyāyāsate
3.7.3	tasmātpaśuṃ pratyañcaṃ parāñcaṃ tiryañcam upajīvanti
3.7.4	prajāpatir jāyamāna eva saha pāpmanājāyata
3.7.5	so 'kāmayatāpa pāpmānaṃ hanīyeti
3.7.6	sa etaṃ vyūḍhachandasaṃ dvādaśāhaṃ yajñam apaśyat
3.7.7	tam āharat
3.7.8	tenāyajata
3.7.9	tena viṣvañcaṃ pāpmānaṃ vyauhata
3.7.10	sa yaḥ pāpmagṛhīta iva manyate sa etena vyūḍhachandasā dvādaśāhena yajeta
3.7.11	viṣvañcaṃ haiva pāpmānaṃ vyūhate
3.7.12	prajā ha tu saṃsarpakā iva bhavanti
3.7.13	tad yad gāyatryāṇy uttarāṇy ājyāni bhavanti prajānām evāsaṃsarpāya
3.7.14	mayūkho vā eṣa vā dharuṇo yad gāyatrī
3.7.15	tasyāṃ dvādaśāho dhṛto 'saṃsarpāya
3.8.1	daśāhena vai prajāpatiḥ prajā asṛjata
3.8.2	tā asya sṛṣṭā viṣūcīr viparaupyanta
3.8.3	sa etau vaiśvānarāv atirātrāv apaśyat
3.8.4	tābhyām enā ubhayataḥ paryagṛhṇād aneneti upariṣṭād amutā?
3.8.5	tā etābhyām evāvārayata
3.8.6	yad viśvaṃ bhūtam avārayata tad vaiśvānarayor vaiśvānaratvam
3.8.7	prajāpatir eṣa yad udgātā
3.8.8	sa etad daśāhenaiva prajās sṛjate
3.8.9	tā etābhyām eva vaiśvānarābhyāṃ vārayate 'neneta upariṣṭād amunā prajānāṃ dhṛtyā aparāvāpāya
3.8.10	nāsya vittaṃ paropyate ya evaṃ veda
3.8.11	prāṇo vai pūrvo vaiśvānaro 'pāna uttaraḥ
3.8.12	prāṇāpānābhyām evaitat samṛddhyodṛcam aśnuvate
3.8.13	tasmād u haitayo stotreṇa supyāt prāṇān net saṃluṃpānīti
3.8.14	tad u vā āhuḥ ko hāsvapnasyeśe
3.8.15	yad vāva prāṇo jāgarti tad eva jāgaritam
3.8.16	kāmam eva svaptavyam iti
3.8.17	tad āhur yan nu parama eṣa yajñakratur yad atirātraḥ kasmād etaṃ paramaṃ santaṃ prathamam upayantīti
3.8.18	yajñakratūnām evāptyā iti brūyāt
3.8.19	ete vai sarve yajñakratavo yad agniṣṭoma uktho 'tirātraḥ
3.8.20	tān evaitenāpnoti yo vā agniṣṭomena daśāhaṃ kalpamānaṃ veda
3.8.21	kalpate 'smai prātassavanenaiva prathamas triyahaḥ kalpate mādhyandinena dvitīyas tṛtīyasavanenatṛtīyo 'gniṣṭomasāmnaiva daśamam ahaḥ kalpate
3.8.22	kalpate 'smai ya evaṃ veda
3.9.1	prāṇaḥ pūrvo vaiśvānaro 'pāna uttaro 'tha yad asti yat satraṃ tad itarāṇy ahāni
3.9.2	gāyatrī vā eṣā jyotiṣpakṣāya dvādaśāhaḥ
3.9.3	pakṣāv atirātrāv agniṣṭomau cakṣuṣī bāhyāv atirātrāv antarāv agniṣṭomau
3.9.4	tasmād antare akṣyoḥ kanīnike
3.9.5	atha yāny aṣṭāv ahāni sā gāyatrī
3.9.6	tayā devā svargaṃ lokam āyan
3.9.7	gacchati svargaṃ lokaṃ ya evaṃ veda
3.9.8	jāmi dvādaśāhasyāstīty āhuḥ
3.9.9	yad etāny aṣṭāv ahāni madhya ukthyānīti na tatra jāmy astīti brūyāt
3.9.10	paśavo vā ukthāni
3.9.11	paśūn evaitat paśubhis samākaroti
3.9.12	bhūyo vai paśavaḥ paśubhis samākṛtāś śobhanta iti
3.9.13	jyotiṣṭomo 'tirātro virājaṃ saṃpadyate
3.9.14	saṃvatsaro virāṭ prajananaṃ saṃvatsaraḥ
3.9.15	dve stotriye pūrvasyāhno virājam atīto dve uttarasya
3.9.16	te ye pūrvasyāhno virājam abhito bṛhadrathantare te yukte yajñaṃ vahato 'tha ye uttarasya virājas sa dohaḥ pratiṣṭhitiḥ
3.9.17	āyuṣṭomam āhareta svargakāmaḥ
3.9.18	ūrdhvā stomā yanty anapabhraṃśāya
3.10.1	goṣṭomam āhareta vīryakāmaḥ
3.10.2	indriyaṃ vai vīryaṃ pañcadaśaḥ
3.10.3	yāvaj jīvanti tāvad vīryāvanto bhavanti
3.10.4	īśvarā ha tu pramāyukā bhavitoḥ
3.10.5	prāṇebhyo hi yanti
3.10.6	trivṛto ya ījānāḥ kḷptaṃ teṣām atha ye 'nījānā akḷptaṃ teṣām
3.10.7	yadi bṛhat pṛṣṭhaṃ bhavati rathantareṇāśvibhyāṃ stuvanti
3.10.8	idaṃ vai rathantaram ado bṛhat
3.10.9	anākramyāsyām amuṣyām ākramante
3.10.10	te pramāyukā bhavanti jyāyukā vā
3.10.11	atho yathā pareṇa bilena pratidadhīta tad vai paraiva sicyate na pibati
3.10.12	tādṛg yadi rathantaraṃ pṛṣṭhaṃ bhavati rathantareṇāśvibhyāṃ stuvanti
3.11.1	dugdhopasadyaṃ tad ity āhuḥ
3.11.2	na tatra dugdhopasadyam astīti brūyāt
3.11.3	vāg vai rathantaraṃ vāg āśvinaṃ kuto vā kṣeṣyata iti
3.11.4	etad u ha vā ekacchando dugdha yad vāg yad ījānā anījānāḥ
3.11.5	tad u vā āhuḥ pavasva vāco 'griya upāsmai gāyatā naraḥ pavamānasya te kava iti pratipado bhavanti
3.11.6	pavamāne rathantaraṃ prohanti
3.11.7	bṛhat pṛṣṭhaṃ bhavati
3.11.8	jarābodhīyenāśvibhyāṃ stuvanti
3.11.9	rudrasya vā etad devasya sāma yaj jarābodhīyam
3.11.10	etena vai rudro devaḥ paśūnām aiśvaryam ādhipatyam agachat tad yena rudro devaḥ paśūnām aiśvaryam ādhipatyam agacchat tena paśūnām aiśvaryam ādhipatyaṃ gacchāmeti
3.11.11	tad āhuḥ krūram aśāntam īśvaro yajamānasya paśūn abhimantor iti
3.11.12	tad u vā āhus sarvā vā eṣā vāg brahma yad āśvinam
3.11.13	sarvayaivainad etad vācā brahmaṇāśvinena śamaṃ yantīti
3.11.14	aurdhvasadmanam āpiśarvareṣu prohanti
3.11.15	aurdhvasadmanena vai devā asurān ebhyo lokebhyo nutvā sva āyatane satram āsata
3.11.16	aurdhvasadmanenaiva dviṣantaṃ bhrātṛvyam ebhyo lokebhyo nutvā sva āyatane satram āste ya evaṃ veda
3.12.1	brahma vā agniṣṭomaḥ
3.12.2	brahma prāyaṇīyam ahaḥ
3.12.3	eṣā vai yajñasya mātrā yad agniṣṭomaḥ
3.12.4	yaiva yajñasya mātrā tayaivaitat satra ākramante yādṛk pravayaṇata sparśas tādṛg upaprārñjanataḥ
3.12.5	tasmād agniṣṭomenaiva prayanty agniṣṭomenodyanti
3.12.6	mano vai pūrvam atha vāk
3.12.7	mano vai bṛhad vāg rathantaram
3.12.8	pratnaṃ vai bṛhad upa rathantaram
3.12.9	tad yad etāḥ pratnavatīś copavatīś ca bhavanti bṛhadrathantare evaitat satrāya yujyete
3.12.10	preti ca vā eti ca gāyatryai rūpam
3.12.11	tad yat preti ceti ca bhavati gāyatryā evaitad rūpeṇa prayanti na vaitā bhavanti na vā hasyaiva yuktyā ṛcar caivāhar yujyate yathā naddhayugasya śamyā avadadhyāt tādṛk tat
3.12.12	tad āhur vīva vā ete prāṇair ṛdhyante ye prāyaṇīyasyāhnas tṛcān vicchindantīti
3.12.13	salakṣmāṇo bhavanti salakṣmāṇo vai prāṇāḥ prāṇānām eva saṃtatyā avyavacchedāya
3.12.14	agna ā yāhi vītaye ā no mitrāvaruṇā ā yāhi suṣumā hi ta indrāgnī ā gataṃ sutam ity ā yāhy ā yāhīty ājyāni bhavanti
3.12.15	ā yāhy ā yāhīti yuktānāṃ purastāt prayanti
3.12.16	yathā yuktānāṃ purastād ā yāhy ā yāhīti preyāt tādṛk tat
3.12.17	trivṛt stomo bhavati
3.12.18	brahma vai trivṛt
3.12.19	brahmaṇy evaitat pratitiṣṭhanto yanti
3.13.1	pra somāso vipaścitaḥ pra soma devavītaye pra tu drava pari kośaṃ ni ṣīdeti pravatīr bhavanti rāthantare 'han
3.13.2	praṇinīṣeṇyaṃ vā etad ahaḥ
3.13.3	preti gāyatryai rūpam
3.13.4	gāyatryā evaitad rūpeṇa prayanti
3.13.5	yat pañcasāmā vilom tad asamṛddham
3.13.6	prāṇo 'pāno vyānas sa tṛcaḥ
3.13.7	taṃ vicchindanti
3.13.8	ātmānaṃ prajāṃ jāyām imān lokāṃs tad vicchindanti
3.13.9	trīṇi sāmāni
3.13.10	tat kḷptaṃ trivṛt triṣāmā
3.13.11	athāśvaṃ padanidhanam apariṣṭobhaṃ rāthantaram
3.13.12	tasmād rāthantare 'han kriyate
3.13.13	iḍāvān pavamānas somasāmnā kriyate
3.13.14	pañcasāmā ha khalu vai saṃvatsaraṃ yantum arhati
3.13.15	tad yat ṣaḍakṣaraṇidhanaṃ yaudhājayaṃ bhavati ṣaḍ vā ṛtavas saṃvatsarasyaiva yuktyai
3.13.16	abhi droṇāni babhrava ity abhīti bhavati rathantarasya rūpam
3.13.17	rāthantaram etad ahaḥ
3.13.18	sutā indrāya vāyave varuṇāya marudbhya iti marutvatīr bhavanti
3.13.19	marutvad vai madhyandinasya rūpam
3.13.20	madhyandinasyaiva tad rūpān na yanti
3.13.21	tāsu gāyatram uktabrāhmaṇam
3.14.1	athāśvam
3.14.2	prajāpatiḥ prajā asṛjata
3.14.3	tā āśvenaivāśvo bhūtvāsṛjata
3.14.4	yad āśvenāśvo bhūtvāsṛjata tad āśvasyāśvatvam
3.14.5	tat prajananaṃ sāma
3.14.6	prajanane 'han kriyate
3.14.7	prajayā paśubhir jāyate ya evaṃ veda
3.14.8	tasmād u haitat sāmaitasmād ahno nāntarityam
3.14.9	prajananaṃ vā etat sāma
3.14.10	prajananam etad ahaḥ
3.14.11	prajanana evaitat prajananaṃ kriyate
3.14.12	tad v evācakṣate 'śvasya sāmudrer iti
3.14.13	aśvo vai sāmudrir akāmayatāva paśūn rundhīya bhūmānaṃ paśūnāṃ gaccheyam iti
3.14.14	sa etat sāmāpaśyat
3.14.15	tenāstuta
3.14.16	tato vai sa paśūn avārundha bhūmānaṃ paśūnām agacchat
3.14.17	tad etat paśavyaṃ sāma
3.14.18	ava paśūn runddhe bhūmānaṃ paśūnāṃ gacchati ya evaṃ veda
3.14.19	yad aśvas sāmudrir apaśyat tasmād āśvam ity ākhyāyate
3.14.20	atho āhur āśvena vai devā aśvā bhūtvā svargaṃ lokam āyann iti
3.14.21	tad v evāśvasyāśvatvam
3.14.22	tad vā asya svargyam
3.14.23	aśnute svargaṃ lokaṃ ya evaṃ veda
3.15.1	atha somasāma
3.15.2	somo vai rājā sadhamādam ivānyābhir devatābhir āsīt
3.15.3	so 'kāmayata sarveṣāṃ devānāṃ rājyāya sūyeyeti
3.15.4	sa etat sāmāpaśyat
3.15.5	tenāstuta
3.15.6	tato vai sa sarveṣāṃ devānāṃ rājyāyāsūyata
3.15.7	sūyate svānāṃ śreṣṭhatāyai ya evaṃ veda
3.15.8	tebhyas tiro 'bhavat
3.15.9	tad anvaicchan
3.15.10	tebhya etena rūpeṇādṛśyata yad etac candramasaḥ
3.15.11	tam abhisamagacchantādarśy adarśīti
3.15.12	tasmād yadā darśayate 'thābhisaṃgacchante 'darśy adarśīti
3.15.13	tam etad abhyaṣiñcanta
3.15.14	sa etad abhavat
3.15.15	tad etac chrīssavas sāma
3.15.16	aśnute śriyaṃ gacchati rājyaṃ ya evaṃ veda
3.15.17	yad u somo rājā apaśyat tasmāt somasāmety ākhyāyate
3.15.18	atha vajram
3.15.19	vajra āṅgirasaḥ paśukāmas tapo 'tapyata
3.15.20	sa etat sāmāpaśyat tenāstuta
3.15.21	sa etām iḍām upait
3.15.22	paśavo vā iḍā
3.15.23	tato vai sa paśūn avārundhata
3.15.24	tad etat paśavyaṃ sāma
3.15.25	ava paśūn runddhe bahupaśur bhavati ya evaṃ veda
3.15.26	yad u vajra āṅgiraso 'paśyat tasmād vajram ity ākhyāyate
3.15.27	atha yaudhājayaṃ triṇidhanaṃ savanānāṃ kḷptyai
3.15.28	athauśanam antyaṃ sāmāntyena sāmnāntyaṃ svargaṃ lokam aśnavāmahā iti
3.15.29	atha rathantaram
3.15.30	brahma vā agniṣṭomo brahma rathantaram
3.15.31	brahmaṇy evaitat pratitiṣṭhanto yanti
3.15.32	atha vāmadevyam
3.15.33	paśavo vai vāmadevyam
3.15.34	paśumanta eva bhavanty enena tuṣṭuvānāḥ
3.15.35	atha naudhasam
3.15.36	saloke vai kāleyaṃ ca rathantaraṃ ca
3.16.1	pra somāso madacyuta ity ārbhavasya pavamānasya pravatīr gāyatryo bhavanti rāthantare 'han
3.16.2	praṇinīṣeṇyaṃ vā etad ahaḥ
3.16.3	preti gāyatryai rūpam
3.16.4	gāyatryā evaitad rūpeṇa prayanti
3.16.5	tā madvatīr bhavanti
3.16.6	raso vai madaḥ
3.16.7	dhītam ivaitad yat tṛtīyasavanam
3.16.8	tad yad etā madvatīr bhavanti rasam evāsminn etad dadhati
3.16.9	aivainad etena pyāyayanti
3.16.10	tāsu gāyatram uktabrāhmaṇam
3.16.11	atha saṃhitaṃ dvyakṣaraṇidhanaṃ pratiṣṭhāyai
3.16.12	dvipād vai yajamānaḥ pratiṣṭhityai
3.16.13	ayā pavasva devayuḥ pavate haryato harir ity uṣṇikkakubhau bhavataḥ
3.16.14	gāyatryau rūpeṇa rāthantare sabhaṃ pūrvasyāṃ vijityā eva
3.16.15	athākṣaraṃ padanidhanam apariṣṭobhaṃ rāthantaram
3.16.16	tasmād rāthantare 'han kriyate
3.16.17	prajāpatir vā etaṃ yajñam asṛjata yad dvādaśāham
3.16.18	tasya tṛcair anyāny ahāny akalpantaikarcair etat
3.16.19	tad asya sam ivāplīyata
3.16.20	sa ete sāmanī apaśyat
3.16.21	tābhyām enad yathā śāṃkubhyāṃ carma vihanyād evam evābhyām etad ahar vyahan
3.16.22	āśvena purastād ākṣāreṇopariṣṭāt
3.16.23	tad yad ete sāmanī bhavato 'hna eva dhṛtyai
3.16.24	pra sunvānāyāndhasa iti pravatīr anuṣṭubho bhavanti rāthantare 'han
3.16.25	praṇinīṣeṇyaṃ vā etad ahaḥ
3.16.26	preti gāyatryai rūpam
3.16.27	gāyatryā evaitad rūpeṇa prayanti
3.17.1	tāsu gaurivītam
3.17.2	yathā ha vā idam avasānadarśāvavasānaṃ vindata evam etau gaurivītasyodāsau devebhya śvastanaṃ vindataḥ
3.17.3	śvastanaṃ no 'sad iti vai satram āsate
3.17.4	śvastanaṃ haivaibhyo bhavati
3.17.5	etad dha vā adyaśvaṃ devānāṃ yad gaurivītam
3.17.6	akṣitam asyādyaśvaṃ bhavati ya evaṃ veda
3.17.7	avasānadarśo vā etayor udāso 'nyataro 'vasāyayitānyaḥ
3.17.8	sa yathā pra spaṣṭaṃ tṛṇodakam anvavasyet tādṛk tat
3.17.9	yathā ha vā idaṃ somapravākas somaṃ prāhaivam etau gairivītasyodāsau devebhyas somaṃ prāhatuḥ
3.17.10	proktasomo ha sa tāṃ rātriṃ vasati yasminn ahani gaurivītaṃ bhavati
3.17.11	atho hainaṃ devā īkṣante dhāvata śvo yaṣṭeti
3.17.12	tad yad ekāhe gaurivītaṃ na kurvanti ned devān lāpayāmahā iti
3.17.13	yathā ha vā idaṃ vṛkṣasyākramaṇāni kṛtāny evam etāni gaurivītasyākramaṇāni kṛtāni svargasya lokasya samaṣṭyai
3.17.14	pra svargaṃ lokam āpnoti ya evaṃ veda
3.17.15	yathā ha vā idam abhīyāyam upa vimokaṃ yāyād evam etad yad gaurivītam
3.17.16	tat tathaiva geyam
3.18.1	śāktyās tarasapuroḍāśās satram āsata
3.18.2	sa gaurivītiś śāktyo mṛgam ahan
3.18.3	tam tārkṣyas suparṇa upariṣṭād abhyavāpatat
3.18.4	tasmā upapratyadhatta
3.18.5	tam abravīd ṛṣe mā me 'sthaḥ
3.18.6	śvastanaṃ te vakṣyāmi
3.18.7	adya vāva tvaṃ vettha na śva iti
3.18.8	tasmā etad gaurivītam abravīt
3.18.9	tato vai sa śvastanam apaśyat
3.18.10	tat prajā vai śvastanaṃ paśava śvastanaṃ svargo loka śvastanam
3.18.11	tad yad gaurivītaṃ bhavati etasyaiva sarvasyāvaruddhyā etasyopāptyai
3.18.12	vāco vai raso 'tyakṣarat
3.18.13	tad gaurivītam abhavat / yad anvahaṃ gaurivītaṃ bhavati anvaham evaitad vāco rasaṃ dadhato yanti
3.18.14	ye gaurivītam ahīne 'vasṛjeyus tān brūyād aśvastanā aprajaso bhaviṣyatheti
3.18.15	aśvastanā haivāprajaso bhavanti
3.19.1	atha tvāṣṛtīsāma madhyenidhanaṃ bhavati pratiṣṭhāyai
3.19.2	samudraṃ vā etenārambhaṇaṃ praplavante ya ārbhavaṃ pavamānam upayanti
3.19.3	tad yan madhyenidhanaṃ bhavati pratiṣṭhityā eva
3.19.4	tasya purastān nidhanasya pratihāram upayanti
3.19.5	prastāvapratihārābhyāṃ vai yajamāno dhṛtaḥ
3.19.6	pradrutam ivaitad ahar yat trivṛt
3.19.7	tad yat purastān nidhanasya pratihāram upayanty aprasraṃsāyaiva
3.19.8	indro vṛtraṃ vajreṇādhyasya nāstṛṣīti mayamāno gāḥ prāviśat
3.19.9	tā akāmayantendraṃ janayemeti
3.19.10	tā etāni sāmāny apaśyaṃs tvāṣṭrīsāmāni
3.19.11	tair indram ajanayan
3.19.12	tāni vā etāni vīrajananāni sāmāni
3.19.13	āsya vīro jāyate ya evaṃ veda
3.19.14	atho paśavo vai tvāṣṭryaḥ
3.19.15	tad yad etāni sāmāni bhavanti paśūnām evāvarudhyai
3.19.16	tad aiḍaṃ bhavati paśavo vā iḍā paśūnām evāvaruddhyai
3.19.17	yad u tvāṣṭryo 'paśyaṃs tasmāt tvāṣṭrīsāmety ākhyāyate
3.19.18	abhi priyāṇi pavate canohita ity abhīti bhavati rathantarasya rūpam
3.19.19	rāthantaram etad ahaḥ
3.19.20	tāsu kāvam uktabrāhmaṇam
3.19.21	atha yajñāyajñīyam uktabrāhmaṇam
3.20.1	pavasva vāco agriya iti pratipado bhavanti
3.20.2	bṛhadrathantare yad asṛjyetāṃ bṛhat pūrvam asṛjyatātha rathantaram
3.20.3	tasmāt pavasva vāco 'griya iti pratipado bhavanti
3.20.4	prety anya ṛṣayo 'paśyann ety anye
3.20.5	athaitan na preti neti sthitam
3.20.6	vāco bārhataṃ rūpaṃ bharadvāja ṛṣir apaśyat
3.20.7	bharadvājasya vā etad ārṣeyaṃ yad bṛhat
3.20.8	mano bṛhat
3.20.9	prajāpatir bṛhat
3.20.10	prajāpatitām evāśnute ya evaṃ veda
3.20.11	soma citrābhir ūtibhir abhi viśvāni kāvyā tvaṃ samudriyā apa iti
3.20.12	tvam iti bhavati bṛhato rūpam
3.20.13	bārhatam etad ahaḥ
3.20.14	agriyo vāca īrayann ity agraṃ vā etad ahaḥ
3.20.15	dvitīyaṃ vā etad ahas sat tad agram ity ākhyāyate
3.20.16	tubhyemā bhuvanā kave mahimne soma tasthira iti
3.20.17	pradrutam iva vā ita etad ahar yad bārhatam
3.20.18	ado hi bṛhat
3.20.19	tad yan mahimne soma tasthira ity ahna evopasthityai
3.20.20	tubhyaṃ dhāvanti dhenava iti samaṣṭyai
3.21.1	tā etā bhavanti gāyatryas triṣṭubvarṇā ahno rūpeṇa samṛddhāḥ
3.21.2	yatra vā ahārūpeṇa samardhayanti saṃ tatrardhyante
3.21.3	sam asmā ṛdhyate ya evaṃ veda
3.21.4	pavasvendo vṛṣā suta iti vṛṣaṇvān anurūpo bhavati
3.21.5	bārhataṃ vā etad ahaḥ
3.21.6	traiṣṭubhaṃ kṣatrasya rūpam
3.21.7	tad āhur ahna eva rūpaṃ stotriyeṇārabhante 'nurūpeṇa sāmna iti
3.21.8	stotriyānurūpau bhavataḥ
3.21.9	prāṇo vai stotriyeṇārabhante 'nurūpeṇa sāmna iti
3.21.10	stotriyānurūpau bhavataḥ
3.21.11	prāṇo vai stotriyo 'pāno 'nurūpaḥ
3.21.12	prāṇāpānābhyām evaitat samṛdhya prayanti
3.21.13	mano vai stotriyo vāg anurūpaḥ
3.21.14	sāma vai stotriya ṛg anurūpaḥ
3.21.15	ahar vai stotriyo rātrir anurūpaḥ
3.21.16	iyaṃ vai stotriyo 'sāv anurūpaḥ
3.21.17	ātmā vai stotriyaḥ prajānurūpaḥ
3.21.18	stotriyānurūpayor ha khalu vai tad rūpaṃ yasmād yāṃ śreṣṭhīṃ vācaṃ vadati tāṃ pāpīyān anuvadati yasmāt kartā ca karaṇaś ca sadṛśau santau vijñāyete
3.21.19	stotriyānurūpayor vai hetoḥ prajā anurūpā ājāyanta
3.21.20	ā hāsyānurūpaḥ prajāyāṃ jāyate ya evaṃ veda
3.21.21	tad āhur vīva vā ete prāṇair ṛdhyante ye prāyaṇīyasyāhnas tṛcān vicchindantīti
3.21.22	saṃtatān atra pañca tṛcān upayanti prāṇānām eva saṃtatyā avyavacchedāya
3.21.23	sarve vṛṣaṇvanto bhavanti
3.21.24	bārhataṃ vā etad ahaḥ
3.21.25	traiṣṭubhaṃ kṣatrasya rūpam
3.21.26	paryāso bhavati prajānāṃ dhṛtyai paśūnām upasthityai
3.21.27	pañcadaśastomo bhavati indriyaṃ vai vīryaṃ pañcadaśa indriya evaitad vīrye pratitiṣṭhanto yanti
3.22.1	agniṃ dūtaṃ vṛṇīmaha ity āgneyaṃ ājyam bhavati
3.22.2	prety anya ṛṣayo 'paśyann ety anye
3.22.3	athaitan na preti neti sthitam
3.22.4	vāco bārhataṃ rūpaṃ bharadvāja ṛṣir apaśyat
3.22.5	bharadvājasya vā etad ārṣeyaṃ yad bṛhat
3.22.6	mano bṛhat
3.22.7	prajāpatir bṛhat
3.22.8	prajāpatitām evāśnute ya evaṃ veda
3.22.9	hotāraṃ viśvavedasam iti
3.22.10	ho iti bhavati bṛhato rūpam
3.22.11	bārhatam etad ahaḥ
3.22.12	mitraṃ vayaṃ havāmaha indram id gāthino bṛhad indre agnā namo bṛhad ity ekarūpāṇy ājyāni bhavanti sarvāṇy eva bārhatāni
3.22.13	kṣatraṃ vā etad ahaḥ
3.22.14	tasmāt sarve rājāna ekamantrā ekavacasaḥ
3.22.15	mahadvatī dve bhavato bṛhadvatī dve
3.22.16	etad vai pratyakṣaṃ bṛhato rūpaṃ yan mahad yad bṛhat
3.22.17	bṛhad evaitat pratyakṣam upayanti
3.22.18	pañcadaśastomo bhavati indriyaṃ vai vīryaṃ pañcadaśa indriya evaitad vīrye pratitiṣṭhanto yanti
3.23.1	vṛṣā pavasva dhārayeti mādhyandinasya pavamānasya vṛṣaṇvatīr gāyatryo bhavanti
3.23.2	bārhataṃ vā etad ahaḥ
3.23.3	traiṣṭubhaṃ kṣatrasya rūpam
3.23.4	marutvate ca matsara iti marutvatīr bhavanti
3.23.5	marutvad vai madhyaṃdinasya rūpam
3.23.6	madhyandinasyaiva tad rūpān na yanti
3.23.7	taṃ tvā dhartāram oṇyor ity ahna eva dhṛtyai
3.23.8	ayā citto vipānayā hariḥ pavasva dhārayeti harivatīr bhavanti
3.23.9	harivad vai triṣṭubho rūpam
3.23.10	traiṣṭubham etad ahaḥ
3.23.11	tāsu gāyatram uktabrāhmaṇam
3.23.12	atha yauktāśvaṃ pariṣṭobhavad bahirnidhanaṃ bārhatam
3.23.13	tasmād bārhate 'han kriyate
3.23.14	vasiṣṭho vai sudāsaḥ paijavanasyaikṣvākasya rājñaḥ purohita āsa
3.23.15	sa sudāḥ paijavano vasiṣṭhe vaḍavān nyadhatta yathā purohite nidadhate tathā
3.23.16	vasiṣṭhas saniṃ prayann abravīd yuktāśvaṃ kanīyāṃsaṃ bhrātaram eteṣāṃ no bhāryāṇām adhyakṣaḥ syā iti
3.23.17	sa yuktāśvo rājavaḍavānāṃ śiśūñ jātān viparyaharat
3.23.18	ye kalyāṇā āsaṃs tān ātmane 'kṛta
3.23.19	ye pāpīyāṃsas tān rājavaḍavāsu
3.23.20	te tad anvabudhyanta śiśūn ha jātān viparyahārṣīd iti
3.23.21	tam abādhanta steno 'sy anṛṣir iti
3.23.22	so 'kāmayata śraddhāṃ vindeyopa mā hvayerann iti
3.23.23	sa etat sāmāpaśyat
3.23.24	tenāstuta
3.24.1	sa o i jvarety eva nidhanam upait
3.24.2	tato vai sa śraddhām upahavam avindata
3.24.3	śraddhāṃ vindāmahā iti satram āsate
3.24.4	śraddhām eva vindante
3.24.5	etad dha vai vācas satyaṃ yad o i jvareti
3.24.6	jvaretīva ha vai cācas satyam
3.24.7	satyena vai sa tad vācaś śraddhām upahavam avindata
3.24.8	śraddhānīyo bhavati vindata upahavaṃ ya evaṃ veda
3.24.9	tad u prajaniṣṇu paśavyaṃ sāma
3.24.10	o i jvareti nidhanaṃ bhavati
3.24.11	ajyata iti paśuṃ pravīyamāṇam āhuḥ
3.24.12	ajvarā hāsya paśavaḥ prajaniṣṇavo bhavanti ya evaṃ veda
3.24.13	yad u yuktāśvo 'paśyat tasmād yauktāśvam ity ākhyāyate
3.24.14	punānas soma dhārayety ubhayarūpā bṛhatī bhavati
3.24.15	eṣā ha vā ubhe sāmanī udyayāma
3.24.16	tasmād etāṃ kurvanty eva bṛhatsāmnaḥ kurvanti rathantarasāmnaḥ
3.24.17	tāsu somasāmanī pariṣṭobhavatī bārhate
3.24.18	tasmād bārhate 'hani kriyete
3.24.19	vṛṣā vai somo vṛṣendra aindram etad ahaḥ
3.24.20	kṣatraṃ vai somaḥ kṣatram indra aindram etad ahaḥ
3.24.21	reto vai somaḥ prajananam etad ahaḥ
3.24.22	tad yad ete sāmanī etasminn ahani kriyete prajanana evaitad retas sicyate
3.24.23	anuṣṭhyāsya retas siktaṃ prajāpate ya evaṃ veda
3.24.24	ūrdhveḍam anyad bhavati bṛhato rūpaṃ bārhate 'han
3.24.25	bārhatam anyat triṇidhanaṃ mādhyandinasya rūpaṃ pavamānasya dhṛtyai
3.24.26	yad u somo rājā 'paśyat tasmāt somasāmanī ity ākhyāyete
3.24.27	vṛṣā śoṇo abhikanikradad gā iti vṛṣaṇvatīr bhavanti
3.24.28	bārhataṃ vā etad ahas traiṣṭubhaṃ kṣatrasya rūpam
3.25.1	tāsu pārthaṃ dviyabhyāsaṃ dvitīyasyāhno rūpaṃ pariṣṭobhavad bārhatam
3.25.2	tasmād bārhate 'han kriyate
3.25.3	pṛthur vai vainyo 'kāmayata sarveṣāṃ paśūnāṃ rājyāya sūyeyeti
3.25.4	sa etat sāmāpaśyat
3.25.5	tenāstuta
3.25.6	tato vai sa sarveṣāṃ paśūnāṃ rājyāya sūyeyata
3.25.7	sa etac chrīssāma
3.25.8	sarveṣāṃ paśūnāṃ rājyāya sūyate ya evaṃ veda
3.25.9	tad u stobhaprastāvaṃ sv raṃ bhavati svarāṇāṃ vibhaktyai
3.25.10	etad dhy etasyāhna svāraṃ yat stobhaprastāvam
3.25.11	svāram ūrdhvam ivaitad ahar ūrdhvam ivaitat sāma
3.25.12	ahar evaitena rohati tuṣṭuvānaḥ
3.25.13	yad u pṛthur vainyo 'paśyat tasmāt pārtham ity ākhyāyate
3.26.1	vāsiṣṭhaṃ tu kāryataram āhuḥ
3.26.2	kṣatram etad yat pārthaṃ kṣatram etad yat somasāmanī kṣatram etad ahaḥ kṣatraṃ tena yad aindraṃ kṣatraṃ tena yat traiṣṭubhaṃ kṣatraṃ tena yad bārhataṃ kṣatraṃ tena yat pañcadaśastomaḥ
3.26.3	ekadhaiva kṣatraṃ bhavati
3.26.4	tad yat purastād yauktāśvaṃ bhavati vāsiṣṭham upariṣṭād ṛṣisāmanī brahmaṇa eva sa vivadhatāyai
3.26.5	brahma kṣatreṇa samadyāmyasad iti
3.26.6	vasiṣṭho vai jīto hataputro 'kāmayata bahuḥ prajayā paśubhiḥ prajāyeyeti
3.26.7	sa etat sāmāpaśyat
3.26.8	tenāstuta
3.26.9	tato vai sa bahuḥ prajayā paśubhiḥ prājāyata
3.26.10	tad etat prajananaṃ sāma
3.26.11	bahuḥ prajayā paśubhiḥ prajāyate ya evaṃ veda
3.26.12	yad u vasiṣṭho 'paśyat tasmād vāsiṣṭham ity ākhyāyate
3.26.13	atha bṛhat
3.26.14	varṣma vai bṛhat
3.26.15	varṣmaṇy evaitat pratitiṣṭhanto yanti
3.26.16	atha vāmadevyam
3.26.17	paśavo vai vāmadevyam
3.26.18	paśumanta eva bhavanty enena tuṣṭuvānāḥ
3.26.19	atha śyaitaṃ sāmnor vivāho yajñasya santatiḥ
3.26.20	ekaṃ vāvāhas tad yat tvām idā hyo nara iti bhavati
3.26.21	tenaiva dvitīyam ahaḥ kriyate
3.27.1	tāsu mādhucchandasam
3.27.2	madhucchandā vai vaiśvāmitro 'kāmayatāgryo mukhyo brahmavarcasī syām iti
3.27.3	sa etat sāmāpaśyat
3.27.4	tenāstuta
3.27.5	tato vai so 'gryo mukhyo brahmavarcasy abhavat
3.27.6	agryā mukhyā brahmavarcasino 'sāmeti satram āsate
3.27.7	agryā eva mukhyā brahmavarcasino bhavanti
3.27.8	yad u madhucchandā vaiśvāmitro 'paśyat tasmān mādhucchandasam ity ākhyāyate
3.27.9	tad aiḍam acchāvākasāma bhavati
3.27.10	paśavo vā iḍā
3.27.11	paśuṣv evaitat pratitiṣṭhanti
3.28.1	yas te mado vareṇya ity ārbhavasya pavamānasya madvatīr gāyatryo bhavanti
3.28.2	raso vai madaḥ
3.28.3	dhītam ivaitad yat tṛtīyaṃ savanam
3.28.4	tad yad etā madvatīr bhavanti rasam evāsminn etad dadhaty aivainad etena pyāyayanti
3.28.5	tenā pavasvāndhasety andhasvatīr bhavanty annaṃ vā andho 'nnādyasyaivāvaruddhyai
3.28.6	jaghnir vṛtram amitriyam iti traiṣṭubhaṃ rūpam
3.28.7	yad vai ghnadvat tat triṣṭubho rūpam
3.28.8	kṣatraṃ hi triṣṭup
3.28.9	saṃmiślo aruṣo bhuvas sūpasthābhir na dhenubhir iti pradrutam iva vā ita etad ahar yad bārhatam
3.28.10	ado hi bṛhat
3.28.11	tad yat sūpasthābhir ity ahna evopasthityai
3.28.12	tāsu gāyatram uktabrāhmaṇam
3.28.13	atha hāviṣmataṃ pariṣṭobhavad bahirnidhanaṃ bārhatam
3.28.14	tasmād bārhate 'han kriyate
3.28.15	haviṣmāṃś ca vai haviṣkṛc cāṅgirasāv aṅgirasāṃ svargaṃ lokaṃ yatām ahīyetām
3.28.16	tāv akāmayetām anūtpateva svargaṃ lokaṃ yatām ahīyetām
3.28.17	tāv akāmayetām anūtpateva svargaṃ lokam iti
3.28.18	tau tapo 'tapyetām
3.28.19	tāv ete sāmanī apaśyatām
3.28.20	tābhyām astuvatām
3.28.21	tau stutveva haviṣmate haviṣkṛta ity eva svargaṃ lokam anūdapatatām
3.28.22	paśavo ha khalu vai haviṣmantaḥ paśavo haviṣkṛtaḥ
3.28.23	paśūn vāva tau tad etābhyām avārundhetām
3.28.24	tair u paśubhir iṣṭvā svargam eva lokam agacchatām
3.28.25	te ete paśavye svargye sāmanī
3.28.26	ava paśūn runddhe gacchati svargaṃ lokaṃ ya evaṃ veda
3.29.1	proktiś ca ha khalu vā ete sāmanī haviṣo niruktiś ca
3.29.2	tad yad dhāviṣmataṃ dvitīye 'hani bhavati haviṣmanta sma ity evaitad devebhyaḥ prāhuḥ
3.29.3	haviṣmanta iva hy etarhi bhavanti
3.29.4	atha yad dhāviṣkṛtaṃ navame 'hani bhavati haviṣkṛta sma ity evaitad devebhyo nirāhuḥ
3.29.5	haviṣkṛta iva hi tarhi bhavanti
3.29.6	te ha vā ete sāmanī proktiś caiva haviṣo niruktiś ca
3.29.7	yad u haviṣmāṃś ca haviṣkṛc cāṅgirasāv apaśyatāṃ tasmād dhāviṣmatahāviṣkṛte ity ākhyāyete
3.29.8	pavasva madhumattama iti madhumatīḥ kakubho bhavanti
3.29.9	raso vai madaḥ
3.29.10	dhītam ivaitad yat tṛtīyasavanam
3.29.11	tad yad etā madhumatīr bhavanti rasam evāsminn etad dadhaty aivainad etena pyāyayanti
3.29.12	indrāya soma ṛtuvittamo madaḥ
3.29.13	mahi dyukṣatamo madaḥ
3.29.14	ity abhipūrvam evāsmiṃs tad rasaṃ madaṃ dadhati
3.30.1	tāsu sīdantīyam
3.30.2	devā vā akāmayanta svarge loke sīdemeti
3.30.3	ta etat sāmāpaśyan
3.30.4	tenāstuvata
3.30.5	tato vai te svarge loke 'sīdan
3.30.6	svarge loke sīdāmeti satram āsate
3.30.7	svarga eva loke sīdanti
3.30.8	yad u devā etena sāmnā svarge loke 'sīdaṃs tasmāt sīdantīyam ity ākhyāyate
3.30.9	tad v evācakṣate śaṃkv iti
3.30.10	śaṃkunā vai tad dṛṃhanti yad dadhiṣeṇyaṃ bhavati
3.30.11	dadhiṣeṇyam ivaitad ahar yad dvitīyam
3.30.12	tasmād dvitīye 'han kriyate
3.30.13	indram accha sutā ime vṛṣaṇaṃ yantu harayaḥ
3.30.14	śruṣṭe jātāsa indava svarvidaḥ
3.30.15	ity ṛcā vai pūrvam aha svarvat kriyate sāmnaitat
3.30.16	rāthantaraṃ hi pūrvam ahar bārhatam etat
3.31.1	tāsu sujñānaṃ
3.31.2	devān vā asurā vyavaṃhvāram ajighāṃsan yad rūpaṃ devānām āsīt tena rūpeṇānupraviśya teṣāṃ ha devānāṃ ye 'raṇye svādhyāyaṃ ceruḥ
3.31.3	ye grāma āsus teṣāṃ tān rūpeṇa jighāṃsāṃcakruḥ
3.31.4	atha ye grāma āsur ye 'raṇye svādhyāyaṃ cerur teṣām u tān rūpeṇa jighāṃsāṃcakruḥ
3.31.5	tān haiva vyavaṃhvāraṃ jighāṃsāṃ cakruḥ
3.31.6	tad devāḥ pratyabudhyante
3.31.7	te 'bruvan saṃvācanam karavāmahā iti
3.31.8	te saṃvācanam akurvata yaṃ pṛcchāma carantaṃ kam accha carasīti indram accha carāmīty eva sa brūtād iti
3.31.9	te ha sma yaṃ pṛcchanti carantaṃ kam accha carasīti indram accha carāmīti ha smaivāha
3.31.10	sujñāno 'sīti ha smāhuḥ
3.31.11	tad eva sujñānasya sujñānatvam
3.31.12	tat saṃjñānaṃ vā etat sāma
3.31.13	saṃjñānam evāsmai tena bhavati yena kāmayate 'nena saṃjānīyeti ya evaṃ veda
3.31.14	teṣām u yo ya eva pṛṣṭo na pratyamanuta tasyaitad eva prāghnan
3.31.15	tad u bhrātṛvyahā
3.31.16	hanti dviṣantaṃ bhrātṛvyaṃ ya evaṃ veda
3.31.17	devā vai svargaṃ lokaṃ yanto jñānād abibhayuḥ
3.31.18	te 'kāmayanta jñānam āvirbhāvaṃ gacchemeti
3.31.19	ta etat sāmāpaśyan
3.31.20	tenāstuvata
3.31.21	tato vai te jñānam āvirbhāvam agacchan
3.31.22	jñānam āvirbhāvaṃ gacchati ya evaṃ veda
3.31.23	ayaṃ pūṣā rayir bhagas somaḥ punāno arṣati
3.31.24	patir viśvasya bhūmano vy akhyad rodasī ubhe
3.31.25	ity ubhayor evāhnos samārambhāya
3.31.26	yathā ha vā idaṃ śramaṇaṃ vyavalambamānaṃ nayed evaṃ ha vā etad ahar ete ahanī nayato bārhataṃ rāthantare
3.31.27	tāsu gaurivītam uktabrāhmaṇam
3.32.1	atha krauñcam
3.32.2	kruṃṅ āṃgirasa īṣyam ivāhar avindat
3.32.3	īṣyam ivaitad ahar yad dvitīyam
3.32.4	tasmād dvitīye 'han kriyate
3.32.5	ekaṃ vāvāhar āsīt
3.32.6	sa kruṃṅ āṅgiraso 'kāmayatāhna evāhar nirmimīyeti
3.32.7	sa etat sāmāpaśyat
3.32.8	tenāstuta
3.32.9	tato vai so 'hne evāhar niramimata
3.32.10	tad yad etat sāma bhavaty ahna evaitenāhar nirmimata
3.32.11	etad dha sma vai tat kruṅg āṅgiraso 'hne evāhar vipipīte
3.32.12	yad dha vā idam āhuḥ kruṅ kṣīraṃ vipipīta iti na ha vai tat kruṅ vipipīte
3.32.13	kruṅ ha sma vai tad āṅgiraso 'hna evāhar vipipīte
3.32.14	kruṃṅ āṅgirasa svargakāmas tapo 'tapyata
3.32.15	sa etat sāmāpaśyat
3.32.16	tenāstuta
3.32.17	tato vai sa svargaṃ lokam āśnuta
3.32.18	tad etat svargyaṃ sāma
3.32.19	aśnute svargaṃ lokaṃ ya evaṃ veda
3.32.20	tad ūrdhveḍaṃ bhavati bṛhato rūpaṃ bārhate 'han
3.32.21	tena vai rūpasamṛddham
3.32.22	yad u kruṃṅ āṅgiraso 'paśyat tasmāt krauñcam ity ākhyāyate
3.32.23	vṛṣā matīnāṃ pavate vicakṣaṇa iti vṛṣaṇvatīr bhavanti
3.32.24	bārhataṃ vā etad ahas trauṣṭubhaṃ kṣatrasya rūpam
3.33.1	tāsu yāmam
3.33.2	yamam iva vā etad ahar yad dvitīyam
3.33.3	yathā vai yamau jāyeyātām evam etad ahaḥ
3.33.4	yamair vai yamotgamoravaṃ lokān niruṃhya lokam asyābhyārohat
3.33.5	lokād eva dviṣantaṃ bhrātṛvyaṃ ruṃhya lokam asyābhyārohati ya evaṃ veda
3.33.6	mantreṇarṣayo nidānavanto yāmena yamaḥ
3.33.7	nidānavanto 'sāmeti satram āsate
3.33.8	nidānavanta eva bhavanti
3.33.9	tad gṛhā vai nidānaṃ prajā nidānaṃ paśavo nidānaṃ svargo loko nidānam
3.33.10	nidānavān bhavati ya evaṃ veda
3.33.11	yamaṃ vaivasvataṃ devā amuṣmai lokāyāsuvata
3.33.12	so 'kāmayata nidānavān asmin loke syām iti
3.33.13	sa etāni yāmāni sāmāny apaśyat
3.33.14	tair astuta
3.33.15	tair asmin loke nidānavān abhavat
3.33.16	etannidāno ha vāva so 'smin loke etatprajā etair eva sāmabhir ya evaitāni sāmāni veda
3.33.17	tenāsmin loke nidānavān yamasya putratāṃ gacchati ya evaṃ veda
3.33.18	tad āhuḥ pitṛdevatyāni sāmāni
3.33.19	īśvaraḥ purāyuṣo 'muṃ lokam etor ity āyur iti vā stobhaty atho vāyur iti
3.33.20	tathā ha purāyuṣo 'muṃ lokaṃ naiti
3.33.21	yad u yamo 'paśyat tasmād yāmam ity ākhyāyate
3.33.22	atha yajñāyajñīyam uktabrāhmaṇam
3.33.23	ehy ū ṣu bravāṇi te agna itthatarā giraḥ
3.33.24	ebhir vardhāsa indubhiḥ
3.33.25	iti vṛddhaṃ hy etad ahar yad bārhatam
3.34.1	tāsu sākamaśvaṃ svargyaṃ sāma svargasya lokasya samaṣṭyai
3.34.2	evā hy asi vīrayur ity eveti bhavati bṛhato rūpam
3.34.3	bārhatam etad ahaḥ
3.34.4	tāsv āmahīyavaṃ prājāpatyaṃ sāma
3.34.5	kṣatraṃ vai prajāpatiḥ
3.34.6	prājāpatyam etad ahaḥ
3.34.7	tad gāyatrīṣu bhavati
3.34.8	brahma vai gāyatrī
3.34.9	kṣatram etad ahaḥ
3.34.10	tad yad gāyatrīṣv āmahīyavaṃ bhavati brahmaiva tad yaśasārpayanti
3.34.11	brahmaṇo 'sya sataḥ kṣatrasyeva prakāśo bhavati ya evaṃ veda
3.34.12	etasmād dha vā idaṃ brāhmaṇānāṃ rājñām iva prakāśo yad gāyatrīṣūkthaṃ brahmasāma bhavati
3.34.13	tat samānaṃ vadantīṣu bhavati
3.34.14	yad dha vai bahavas samānam ācakṣate tat satyam
3.34.15	tad yad
3.34.16	evā hy asi vīrayur evāśūra uta sthiraḥ
3.34.17	evā te rādhyaṃ manaḥ
3.34.18	iti bhavati satyasyaivarddhyai
3.34.19	indraṃ viśvā avīvṛdhann iti vṛddhaṃ hy etad ahar yad bārhatam
3.34.20	tāsv āṣṭādaṃṣṭram uktabrāhmaṇam
3.34.21	tad aiḍam acchāvākasāma bhavati
3.34.22	paśavo vā iḍa
3.34.23	paśuṣv evaitat pratitiṣṭhanti
3.34.24	abhīḍāyai svareṇa tṛtīyam aha svarati
3.35.1	davidyutatyā ruceti pratipado bhavanti
3.35.2	davidyutatyā ruceti vai gāyatryai rūpam
3.35.3	pariṣṭobhantyā kṛpeti triṣṭubhaḥ
3.35.4	somāś śukrā gavāśira iti jagatyai
3.35.5	chandasāṃ vā eṣāṃ rūpaṃ chandobhis tṛtīyasavanaṃ kriyate
3.35.6	tṛtīyasavanam iva vai tṛtīyam ahaḥ
3.35.7	tā etā bhavanti gāyatryo jagadvarṇā ahnorūpeṇa samṛddhāḥ
3.35.8	yatra vā ahārūpeṇa samṛddhayanti saṃ tatrardhyate
3.35.9	sam asmā ṛdhyate ya evaṃ veda
3.35.10	ete asṛgram indava ity anurūpo bhavati
3.35.11	bhūtānuvādinīr eta eta iti vai pūrvāṇy ato 'nudiśanti
3.35.12	bṛhadrathantarayor evaitad yātena yānti trivṛtpañcadaśayo stomayoḥ
3.35.13	tad āhus sāmna eva rūpaṃ stotriyeṇārabhante 'nurūpeṇāhna iti
3.35.14	stotriyānurūpau bhavataḥ
3.35.15	prāṇo vai stotriyo 'pāno 'nurūpaḥ
3.35.16	prāṇāpānābhyām evaitat samṛdhya prayanti
3.36.1	tā gomatīr iḍāvatīr aśvavatīḥ paśumatīr bhavanti paśūnām evāvaruddhyai
3.36.2	paśavo hy etad ahaḥ
3.36.3	viśvavatīr bhavanti
3.36.4	vaiśvadevaṃ hy etad ahaḥ
3.36.5	antarikṣavatīr bhavanti
3.36.6	antarikṣaṃ hy etad ahaḥ
3.36.7	āśīrvatīr bhavanti
3.36.8	āśīrvad dhy etad ahaḥ
3.36.9	atho āśiraṃ vai tṛtīyasavane 'vanayanti
3.36.10	tṛtīyasavanabhājanam etad ahaḥ
3.36.11	pañcarcaṃ bhavati pañca vai diśo diśām eva dhṛtyai
3.36.12	atho pāṃkto vai yajño yajñasyaivārambhāya
3.36.13	paryāso bhavati prajānāṃ dhṛtyai paśūnām upasthityai
3.36.14	saptadaśastomo bhavati
3.36.15	prajāpatir vai saptadaśaḥ
3.36.16	prajāpatāv evaitat pratitiṣṭhanto yanti
3.37.1	agnināgnis sam idhyata ity āgneyam ājyaṃ bhavati rāthantaram
3.37.2	rāthantaraṃ hy etad ahaḥ
3.37.3	yad dha vā agnināgnis samiddhyate vairūpaṃ ha vai tad rathantareṇa samidhyate rathantaraṃ vā vairūpeṇa
3.37.4	tad u hovāca saujātasyārāṭer jāyā yan nu me dve eva pṛṣṭhe patir amanyatātha kro 'yaṃ gardabha audumbarim abhinānadyata iti
3.37.5	tad āhū rāthantaram etad ahaḥ
3.37.6	tasmād etasyāhno rathantaraṃ pṛṣṭhaṃ kāryam iti
3.37.7	tad u vā āhuḥ ko vā nvai syāt puruṣaḥ ko vā yad asyātmeva syān na paśavaḥ
3.37.8	ātmā vai bṛhadrathantare
3.37.9	paśavaḥ pṛṣṭhāni
3.37.10	tasmād etasyāhno vairūpam eva pṛṣthaṃ kāryam iti
3.37.11	tad yad etasyāhno vairūpaṃ pṛṣṭhaṃ bhavaty ātmann evaitad paśūn pratiṣṭhāpayanti
3.38.1	mitraṃ huve pūtadakṣam iti maitrāvaruṇaṃ bhavati
3.38.2	hu iti vai rathantarasya rūpam
3.38.3	rāthantaram etad ahaḥ
3.38.4	varuṇaṃ ca riśādasaṃ dhiyaṃ ghṛtācīṃ sādhanteti siddhyā eva
3.38.5	ṛtena mitrāvaruṇāv ṛtāvṛdhāv ṛtaspṛśā
3.38.6	ṛtuṃ bṛhantam āśāthe
3.38.7	kavī no mitrāvaruṇā
3.38.8	iti vīti bhavaty antarikṣasya rūpam
3.38.9	antarikṣabhājanam etad ahaḥ
3.38.10	indreṇa saṃ hi dṛkṣasa ity aindraṃ bhavati
3.38.11	sam iti ca vai vīti vāntarikṣasya rūpam
3.38.12	ito vā ayaṃ ūrdhvo loko 'rvāṅ asāv amutaḥ /!
3.38.13	sam iti ca vā idam antarikṣaṃ vīti ca
3.38.14	saṃjagmāno abibhyuṣā mandū samānavarcaseti
3.38.15	samānaṃ vai tṛtīyaṃ ca caturthaṃ cāhanī
3.38.16	tṛtīyād vā ahnaś caturtham ahaḥ prajātam
3.38.17	ād aha svadhām anu punar garbhatvam erira iti punar evaitat tṛtīye 'hani garbhatvam erayante caturthasyāhnaḥ prajātyai
3.38.18	dadhānā nāma yajñiyam
3.38.19	vīḍu cid ārujatnubhir guhā cid indra vahnibhiḥ
3.38.20	avinda usriyā anu
3.38.21	iti gomatīḥ paśumatīr bhavanti paśūnām evāvaruddhyai
3.38.22	paśavo hy etad ahaḥ
3.39.1	to huve yayor idam ity aindrāgnaṃ bhavati
3.39.2	vācam evaitad yajñam ūhiṣīmanta ta upahvayante papre viśvaṃ purā kṛtam iti
3.39.3	pureva hy etad etarhi kṛtaṃ bhavati
3.39.4	indrāgnī na mardhataḥ
3.39.5	ugrā vighaninā mṛdha
3.39.6	iti
3.39.7	vīti bhavaty antarikṣasya rūpam
3.39.8	antarikṣabhājanam etad ahaḥ
3.39.9	hatho vṛtrāṇy āryā hatho dāsāni satpatī
3.39.10	hatho viśvā apa dviṣaḥ
3.39.11	iti vārtraghnaṃ bhavaty antato vijityai
3.39.12	etena vai tryaheṇa devā agre vyajayanta
3.39.13	tad yad etad bārtraghnam antata ājyaṃ kriyate vijityā eva bhrātṛvyasyaiva vadhāya
3.39.14	vijayate hanti dviṣantaṃ bhrātṛvyaṃ ya evaṃ veda
3.39.15	saptadaśa stomo bhavati
3.39.16	prajāpatir vai saptadaśaḥ
3.39.17	prajāpatāv evaitat pratitiṣṭhanto yanti
3.40.1	uccā te jātam andhase ti mādhyandinasya pavamānasyāndhasvatīr gāyatryo bhavanty annaṃ vā andho 'nnādyasyaivāvaruddhyai
3.40.2	divi sad bhūmy ā dada iti dyāvāpṛthivīyā bhavanti
3.40.3	apratiṣṭhitam iva vā etad ahar yad vairūpam
3.40.4	tad yad etā dyāvāpṛthivīyā bhavanty ahar evaitābhiḥ pratiṣṭhāpayanti
3.40.5	sa na indrāya yajyave varuṇāya marudbhya iti marutvatīr bhavanti
3.40.6	marutvad vai madhyandinasya rūpam
3.40.7	madhyandinasyaiva tad rūpān na yanti
3.40.8	enā viśvāny arya ā iti viśvavatīr bhavanti
3.40.9	vaiśvadevaṃ hy etad ahaḥ
3.40.10	tāsu gāyatram uktabrāhmaṇam
3.40.11	atha vaiṣṭambham
3.40.12	ūrdhvā vai devā svargaṃ lokam udakrāman
3.40.13	te diśo nāpaśyan
3.40.14	te 'kāmayanta diśaḥ paśyemeti
3.40.15	ta ete sāmanī apaśyan
3.40.16	tābhyām astuvata
3.40.17	tato diśo 'paśyan
3.40.18	tāsv ākramanta
3.40.19	tās sam ivāplīyanta
3.40.20	tā etābhyāṃ nidhanābhyāṃ yathā carma kuśībhyām anvasyed evam evābhyām anvāsyan
3.40.21	tā adhriyanta
3.40.22	tad yad ete sāmanī bhavato diśām eva dhṛtyai svargasya ca lokasyojjityai
3.40.23	diśo vā etad ahar diśa ete sāmanī
3.40.24	tad yad ete sāmanī etasminn ahani kriyete diśa evaitat pratyakṣam ārabhante
3.40.25	abhi somāsa āyava ity abhīti bhavati rathantarasya rūpam
3.40.26	rāthantaram etad ahaḥ
3.41.1	yad yad vai devā yajñe 'kurvata tat tad v evāsurā anvakurvata
3.41.2	te devā abruvan yad yad vāva vayaṃ yajñe kurmahe tat tan no 'surā anukurvate
3.41.3	etemaṃ trayaṃ vedaṃ gāthayā saṃsṛjāmeti
3.41.4	te trayaṃ vedaṃ gāthayā saṃyuktaṃ nyāsyan
3.41.5	tam asurā abruvan na vā ayam abhūd yaṃ gāthayā samasrākṣuḥ
3.41.6	etemaṃ jahāmeti
3.41.7	tam ajahuḥ
3.41.8	tasmād dhīnād devā etaṃ gāthāyai rasaṃ prāvṛhanta
3.41.9	sa eṣa pragātho 'bhavat
3.41.10	tad yad gāthāyai rasaṃ prāvṛhanta tat pragāthasya pragāthatvam
3.41.11	sa haiṣa rasa eva pravṛḍhaḥ
3.41.12	rasena hāsya stutaṃ bhavati ya evaṃ vidvān pragāthena stute
3.41.13	atha ha vā agra ṛk ca gāthā ca sadṛśyāv evāsatur tānyānyām ati
3.41.14	te ājim aitām
3.41.15	saitaṃ ṛg gāthāyai rasaṃ prāvṛhata
3.41.16	sa eṣa pragātho 'bhavat
3.41.17	tad yad gāthāyai rasaṃ prāvṛhata tad v eva pragāthasya pragāthatvam
3.41.18	sa haiṣa rasa eva pravṛḍhaḥ
3.41.19	rasena hāsya stutaṃ bhavati ya evaṃ vidvān pragāthena stute
3.42.1	tasminn u ha devā virājam annādyaṃ dadṛśur mithunaṃ prajananam
3.42.2	tad yac catuṣpadā prathamā bhavati tripade uttare dve tāni daśa padāni
3.42.3	daśākṣarā virāḍ annaṃ virāṭ
3.42.4	etāṃ ha tad dadṛśuḥ
3.42.5	atha yad bṛhatīti pūrvām ācakṣate pragātha ity uttare tad u mithunaṃ prajananam
3.42.6	tasminn u haiva vasiṣṭho virājam annādyaṃ dadarśācaturaṃ mithunaṃ prajananam
3.42.7	tad yac catuṣpadā prathamā bhavati dvipada uttarās tisras tāni daśa padāni saṃpadyante
3.42.8	daśākṣarā virāḍ annaṃ virāṭ
3.42.9	etāṃ ha tad dadarśa
3.42.10	eketi tad ekā dve iti tat tisras tisra iti tat ṣaṭ catasra iti tad daśa
3.42.11	so eva virāṭ
3.42.12	eka ity eketi dvāv iti dve iti traya iti tisra iti catvāra iti catasra ity etad vā ācaturaṃ mithunaṃ prajananam
3.42.13	pra mithunena jāyate ya evaṃ veda
3.43.1	tāsu paurumudgam
3.43.2	iḍāvān pavamānaḥ paurumudgena kriyate
3.43.3	purumudga āṅgirasaḥ paśukāmas tapo 'tapyata
3.43.4	sa etat sāmāpaśyat
3.43.5	tenāstuta
3.43.6	sa etām iḍām upait
3.43.7	paśavo vā iḍā
3.43.8	tato vai sa paśūn avārundha
3.43.9	tad etat paśavyaṃ sāma
3.43.10	aba paśūn rundhe bahupaśur bhavati ya evaṃ veda
3.43.11	yad u purumudga āṅgiraso 'paśyat tasmāt paurumudgam ity ākhyāyate
3.43.12	devāś ca vā asurāś cādhi samudram aspardhanta
3.43.13	te devā akāmayanta pūrva evāsurān samudre majjayemeti
3.43.14	ta etat sāmāpaśyan
3.43.15	tenāstuvata
3.43.16	tenāsurān pūrve 'majjayan
3.43.17	tad yat pūrve 'majjayaṃs tad v eva paurumudgasya paurumudgatvam
3.43.18	pūrva eva dviṣantaṃ bhrātṛvyaṃ majjayati ya evaṃ veda
3.43.19	teṣām u yo ya evodamajjat tasyaitenaiva sāmnā prāghnan
3.43.20	tad u bhrātṛvyahā
3.43.21	kasmād etat sāmāhū rakṣoheti
3.43.22	rakṣāṃsīva vā etat tān aghnan
3.43.23	hanti dviṣantaṃ bhrātṛvyam ava rakṣaḥ pāpmānaṃ hate ya evaṃ veda
3.44.1	atha gautamam
3.44.2	ubhau varṇau samṛddhyai bārhataṃ prastāvena rāthantaram ūrdham
3.44.3	gotamo vai rāhūgaṇo 'kāmayata sātasani syām iti
3.44.4	sa etat sāmāpaśyat
3.44.5	tenāstuta
3.44.6	tato vai sa sātasanir abhavat
3.44.7	sātasanayo 'sāmeti satram āsate
3.44.8	sātasanaya eva bhavanti
3.44.9	tad ye ca ha vai gotamād ṛṣayaḥ parāñco ye cārvāñcas te gotamam evarṣim ubhaya upāsate
3.44.10	etaṃ hi sa mahimānam apaśyat
3.44.11	ye ca hāsmāt parāñcaḥ pitaro bhavanti ye cārvāñcas ta enam ubhaya upāsate ya evaṃ veda
3.44.12	yad u gotamo rāhūgaṇo 'paśyat tasmād gautamam ity ākhyāyate
3.45.1	athāntarikṣam
3.45.2	devān vā antarikṣaṃ paretān asurā avidhyan
3.45.3	te 'kāmayantāntarikṣād evāntarikṣeṇa vijitya svargaṃ lokam ārohemeti
3.45.4	ta etat sāmāpaśyan
3.45.5	tenāstuvata
3.45.6	tato vai te 'ntarikṣād evāntarikṣeṇa vijitya svargaṃ lokam ārohan
3.45.7	tad evāntarikṣasyāntarikṣatvam
3.45.8	tad etad vijiti svargyaṃ sāma
3.45.9	vijayate gacchati svargaṃ ya evaṃ veda
3.45.10	antarikṣaṃ vā etad ahaḥ
3.45.11	leleva vā antarikṣam
3.45.12	tad yan madhyenidhanaṃ bhavati pratiṣṭhityā eva
3.45.13	tasyobhayataḥ padaṃ pariṣṭobhaty antarikṣasya rūpam
3.45.14	ubhayata iva hīdam antarikṣaṃ pariṣṭubdham ābhyāṃ lokābhyām
3.45.15	tasmād u haitat sāmaitasmād ahno nāntarityam
3.45.16	antarikṣaṃ vā etad ahar antarikṣam etat sāma
3.45.17	ahar evaitena rohati tuṣṭuvānaḥ
3.45.18	yad u devā etena sāmnāntarikṣād evāntarikṣeṇa vijitya svargaṃ lokam ārohaṃs tasmād antarikṣam ity ākhyāyate
3.46.1	atha kāṇvam
3.46.2	kaṇvo vai nārṣado jyog apratiṣṭhitaś caran so 'kāmayata pratitiṣṭheyam iti
3.46.3	sa etat sāmāpaśyat
3.46.4	tasya nidhanaṃ nāpaśyat
3.46.5	sa vṛṣadaṃśasya kṣvata upāśṛṇot
3.46.6	tad apaśyat
3.46.7	tenāstuta
3.46.8	tato vai sa pratyatiṣṭhat
3.46.9	tad etat pratiṣṭhāsāma
3.46.10	pratitiṣṭhati ya evaṃ veda
3.46.11	yad u kaṇvo nārṣado 'paśyat tasmāt kāṇvam ity ākhyāyate
3.46.12	tisro vāca īrayati pra vahnir iti triṣṭubho 'ntyā bhavanti tṛtīyasyāhno rūpam
3.46.13	tenaiva trīṇy ahāni kalpante
3.46.14	ṛtasya dhītiṃ brahmaṇo manīṣām
3.46.15	gāvo yanti gopatiṃ pṛcchamānās somaṃ yanti matayo vāvaśānāḥ
3.46.16	iti gomatīḥ paśumatīr bhavanti paśūnām evāvaruddhyai
3.46.17	paśavo hy etad ahaḥ
3.47.1	tāsu saṃkrośaḥ
3.47.2	saṃkrośena vai devās saṃkrośamānā svargaṃ lokam āyan
3.47.3	yat saṃkrośamānā svargaṃ lokam āyaṃs tat saṃkrośasya saṃkrośatvam
3.47.4	tad etat svargyaṃ sāma
3.47.5	saṃkrośamāna evaitena svargaṃ lokam eti ya evaṃ veda
3.47.6	tad v evācakṣate 'ṅgirasāṃ saṃkrośa iti
3.47.7	aṅgiraso vā akāmayanta saṃvidānā eva saṃkrośamānā svargaṃ lokam iyāmeti
3.47.8	ta etat sāmāpaśyan
3.47.9	tenāstuvata
3.47.10	tato vai te saṃvidānā eva saṃkrośamānā svargaṃ lokam āyan
3.47.11	yat saṃkrośamānā svargaṃ lokam āyaṃs tad v eva saṃkrośasya saṃkośatvam
3.47.12	tad etat svargyaṃ sāma
3.47.13	saṃvidāna evaitena saṃkrośamāna svargaṃ lokam eti ya evaṃ veda
3.47.14	tac chrīr vai svargo lokaḥ
3.47.15	aśnute śriyaṃ gacchati svargaṃ lokaṃ ya evaṃ veda
3.47.16	yad v aṅgiraso 'paśyaṃs tasmād aṅgirasāṃ saṃkrośa ity ākhyāyate
3.47.17	hūtiś ca ha khalu vā ete sāmanī pratiśrutiś ca he ye ho vā hā ho ity evānenāṅgiraso 'hvayan
3.47.18	hā vā o vā ity etena pratyaśṛṇvan
3.47.19	te ha vā ete sāmanī hūtiś caiva pratiśrutiś ca svargye svargasya lokasya samaṣṭyai
3.48.1	yad dyāva indra te śataṃ śataṃ bhūmīr uta syuḥ
3.48.2	na tvā vajrin sahasraṃ sūryā anu
3.48.3	iti yad vai śatavat sahasravat taj jagatyai rūpam
3.48.4	jāgatam etad ahaḥ
3.48.5	na jātam aṣṭa rodasī itīme ha vāva rodasī
3.48.6	ete evaitad abhivadati
3.48.7	ā paprātha mahinā vṛṣṇyā vṛṣan viśvā śaviṣṭha śavaseti viśvavatīr bhavanti
3.48.8	vaiśvadevaṃ hy etad ahaḥ
3.48.9	asmaṃ ava maghavan gomati vraje vajriñ citrābhir ūtibhir iti gomatīḥ paśumatīr bhavanti paśūnām evāvaruddhyai
3.48.10	paśavo hy etad ahaḥ
3.48.11	tāsu vairūpam
3.48.12	saṃvatsaro vai virūpo virūpā ṛtavo virūpā ardhamāsāḥ
3.48.13	tad yat pañcanidhanaṃ pañca hy ṛtavo yad dvādaśanidhanaṃ dvādaśa hi māsā yad digvad ākramaṇāvat tena yad viśvavad vaiśvadevaṃ hy etad ahaḥ
3.48.14	prajananaṃ vā etadvairūpam
3.48.15	tad yat tṛtīye 'han kriyate caturthasyāhnaḥ prajātyai
3.48.16	yad devā abhavaṃs tad asurā abhavan
3.48.17	te devā aśvā abhavaṃs tad asurā nānvavāyan
3.48.18	tato vai devā abhavan parāsurāḥ
3.48.19	bhavaty ātmanā parāsya dviṣan bhrātṛvyo bhavati ya evaṃ veda
3.49.1	tad yad aśvavad bhavati bhrātṛvyasyaivāpanuttyai
3.49.2	adhyardheḍā tṛtīyasyāhno 'dhyardheḍā pañcamasya
3.49.3	sa yathā maṇḍūka iṭkuryād evam atreṭkuryāt
3.49.4	tenaiva pañcamam ahar ayātayāma kriyate
3.49.5	sarvā vai vāk tṛtīye 'hann āpyate
3.49.6	tad yad ete vṛkaṇāvā bhavanty ubhayyā eva vāc upāptyai yā ca grāmyā yā cāraṇyā
3.50.1	tāsu vaiṣṭambham
3.50.2	vaiṣṭambhena vai devā asurān ebhyo lokebhyo niṣṭabhya sva āyatane satram āsata
3.50.3	vaiṣṭambhenaiva dviṣantaṃ bhrātṛvyam ebhyo lokebhyo niṣṭabhya sva āyatane satram āste ya evaṃ veda
3.50.4	naiṣṭambhaṃ ha vai nāmaitat
3.50.5	tad vaiṣṭambham ity ākhyāyate
3.50.6	udaraṃ vā etad ahaḥ
3.50.7	annam etad yad vaiṣṭambham
3.50.8	tad yad atra vaiṣṭambhaṃ kriyate madhyata evaitad ātmano 'nnādyaṃ dadhate
3.50.9	tasmād u hedaṃ puruṣo 'nnena viṣṭabdha iva
3.50.10	taraṇir it siṣāsatīti prajñātā stotriyā bhavanti
3.50.11	tāsu rauravaṃ trirūpaṃ tripariṣṭobhaṃ tṛtīyasyāhno rūpam
3.50.12	agnir vai rurū rudro 'gniḥ
3.50.13	yasmāt paśavo 'pakrāmanty agnir eva tasmāt paśūn apakramayati
3.50.14	atha yaṃ paśava upanamanty agnir eva tasmai paśūn upanamayati
3.50.15	āgneyās satriṇa svaivaibhyo devatā paśūn avarunddhe
3.50.16	tad aiḍam acchāvākasāma bhavati
3.50.17	paśavo vā iḍā
3.50.18	paśuṣv evaitat pratitiṣṭhanti
3.51.1	tisro vāca ud īrata ity ārbhavasya pavamānasya gāyatryo bhavanti tṛtīyasyāhno rūpam
3.51.2	tenaiva trīṇy ahāni kalpante
3.51.3	gāvo mimanti dhenavaḥ
3.51.4	harir eti kanikradat
3.51.5	iti gomatīḥ paśumatīr bhavanti paśūnām evāvaruddhyai
3.51.6	paśavo hy etad ahaḥ
3.51.7	abhi brahmīr anūṣatety abhīti bhavati rathantarasya rūpam
3.51.8	rāthantaram etad ahaḥ
3.51.9	rāye samudrāṃś catura iti caturthasyaivāhnaḥ prajātyai
3.51.10	asmabhyaṃ soma viśvata iti viśvavatīr bhavanti
3.51.11	vaiśvadevaṃ hy etad ahaḥ
3.51.12	ā pavasva sahasriṇa iti yad vai śatavat sahasravat taj jagatyai rūpam
3.51.13	jāgatam etad ahaḥ
3.51.14	tāsu gāyatram uktabrāhmaṇam
3.51.15	atha pāṣṭhauham
3.51.16	pāṣṭhauhīr āṅgirasa svargakāmas tapo 'tapyata
3.51.17	sa etat sāmāpaśyat
3.51.18	tenāstuta
3.51.19	tato vai sa svargaṃ lokam āśnuta
3.51.20	tad etat svargyaṃ sāma
3.51.21	aśnute svargaṃ lokaṃ ya evaṃ veda
3.51.22	yad u pāṣṭhauhīr āṅgiraso 'paśyat tasmāt pāṣṭhauham ity ākhyāyate
3.51.23	hūtiś ca ha khalu vā ete sāmanī pratiśrutiś ca ho ye ho vā hā ho ity evaitenāṅgiraso 'hvayan
3.51.24	hā o vā o vā ity anena pratyaśṛṇvan
3.51.25	te ha vā ete sāmanī hūtiś caiva pratiśrutiś ca svargye svargasya lokasya samaṣṭyai
3.51.26	ā sotā pari ṣiñcateti parivatīr bhavanty antasya rūpam
3.51.27	anto hy etad ahaḥ
3.52.1	tāsu vācassāma
3.52.2	niṣkaryā devās satram āsate
3.52.3	te svargaṃ lokaṃ na prajānann etat tṛtīyam ahaḥ
3.52.4	te 'kāmayanta pra svargaṃ lokaṃ jānīyāmedaṃ tṛtīyam ahar iti
3.52.5	tān vāksāma gāyamānopāplavata
3.52.6	tad apaśyan
3.52.7	tenāstuvata
3.52.8	tenārdhnuvan
3.52.9	tena svargaṃ lokaṃ prajānann etat tṛtīyam ahaḥ
3.52.10	tad etad ṛddhi svargyaṃ sāma
3.52.11	ṛdhnoti gacchati svargaṃ lokaṃ ya evaṃ veda
3.52.12	yad dha vai śivaṃ śāntaṃ vācas tat sāma
3.52.13	sāman vadatīti vā āhuḥ
3.52.14	sādhu vadantaṃ tad yad etat sāma bhavati śivenaivaitad vācaś śāntena tryahaṃ śamayanti
3.52.15	yad u vāksāma gāyamānopāplavata tasmād vācassāmety ākhyāyate
3.52.16	sakhāya ā ni ṣīdata punānāya pra gāyateti pravatīḥ parivatīr bhavanti
3.52.17	tad yat pravatīr bhavanti caturthasyaivāhnaḥ prajātyai
3.52.18	atha yat parivatīr antasya rūpam anto hy etad ahar yo 'ntas so 'nto 'sad iti
3.52.19	pari parīti vā antaṃ paryanti
3.53.1	tāsu śauktam
3.53.2	aṅgiraso vai tapas tepānā aśocan
3.53.3	te 'kāmayantāpa śucaṃ hanīmahīti
3.53.4	ta etat sāmāpaśyan
3.53.5	tenāstuvata
3.53.6	tena śucam apāghnata
3.53.7	tad yac chucam apāghnata tac chauktasya śauktatvam
3.53.8	apa śubhaṃ hate ya evaṃ veda
3.53.9	śuktir āṃgirasa svargakāmas tapo 'tapyata
3.53.10	sa etat sāmāpaśyat
3.53.11	tenāstuta
3.53.12	tato vai sa svargaṃ lokam āśnuta
3.53.13	tad etat svargyaṃ sāma
3.53.14	aśnute svagaṃ lokaṃ ya evaṃ veda
3.53.15	yad u śuktir āṅgiraso 'paśyat tasmāc chauktam ity ākhyāyate
3.53.16	sutāso madhumattamās somā indrāya mandina iti madvatīr bhavanti
3.53.17	raso vai madaḥ
3.53.18	dhītam ivaitad yat tṛtīyasavanam
3.53.19	tad yad etā madvatīr bhavanti rasam evāsminn etad dadhaty aivainad etena pyāyayanti
3.53.20	pavitravanto akṣaran devān gacchantu vo madā ity abhipūrvam evāsmiṃs tad rasaṃ madaṃ dadhati
3.53.21	indur indrāya pavata iti devāso abruvan
3.53.22	vācas patir makhasyate viśvasyeśāna ojasā
3.53.23	iti viśvavatīr bhavanti
3.53.24	vaiśvadevaṃ hy etad ahaḥ
3.53.25	sahasradhāraḥ pavate samudro vācamīṅkhaya iti yad vai śatavat sahasravat taj jagatyai rūpam
3.53.26	jāgatam etad ahaḥ
3.54.1	tāsu gaurivītam uktabrāhmaṇam
3.54.2	atha tvāṣṭrīsāma vīrajananaṃ sāma
3.54.3	asya vīro jāyate ya evaṃ veda atho caturthasyaivāhnaḥ prajātyai
3.54.4	prajananaṃ hy etad yat tvāṣṭrīsāma
3.54.5	tan madhyenidhanaṃ bhavati pratiṣṭhāyai
3.54.6	samudraṃ vā etenārambhaṇaṃ praplavante ya ārmavaṃ pavamānam upayanti
3.54.7	yad yan madhyenidhanaṃ bhavati pratiṣṭhityā eva
3.54.8	tad u niṣiddham iva bhavaty antasya rūpam
3.54.9	anto vai svargo lokānām
3.54.10	svargāyaital lokāyāhriyate yat tṛtīyam ahaḥ
3.54.11	tad yad etan niṣiddham iva bhavati svargasyaiva lokasyānatipādāya
3.54.12	pavitraṃ te vitataṃ brahmaṇas pata iti pavitravatīr bhavanti
3.54.13	pavitram iva vā idaṃ vitataṃ yad antarikṣam
3.54.14	antarikṣabhājanam etad ahaḥ
3.54.15	prabhur gātrāṇi pary eṣi viśvata iti viśvavatīr bhavanti
3.54.16	vaiśvadevaṃ hy etad ahaḥ
3.54.17	ataptatanūr na tad āmo aśnute śṛtāsa id vahantas saṃ tad āśateti samaṣṭyai
3.54.18	tapoṣpavitraṃ vitataṃ divas pade śocanto asya tantavo vy asthiran
3.54.19	avanty asya pavitāram āśavo divaḥ pṛṣṭham adhi tiṣṭhanti tejasā
3.54.20	iti svargasyaiva lokasya samaṣṭyai
3.54.21	arūrucad uṣasaḥ pṛśnir agriya ukṣā mimāti bhuvaneṣu vājayuḥ
3.54.22	māyāvino mamire asya māyayā nṛcakṣasaḥ pitaro garbham ā dadhuḥ
3.54.23	iti punar evaitat tṛtīye 'hani garbham ādadhati caturthasyaivāhnaḥ prajātyai
3.55.1	tāsv ariṣṭaṃ yajñasyaivāriṣṭyai
3.55.2	yad dha vai kiṃ ca yajñasya duṣṭutaṃ duśśastaṃ vidhuraṃ tasya ha vā etad ariṣṭyai
3.55.3	ariṣṭo ha vā etena yajñaḥ
3.55.4	devā vā etaṃ dvādaśarātram atanvata
3.55.5	teṣāṃ yad yad ariṣyat tad ariṣṭenāriṣṭam akurvata
3.55.6	tad ariṣṭasyāriṣṭatvam
3.55.7	ariṣṭena dvādaśarātreṇa pāpmānaṃ tarati śriyam aśnute ya evaṃ veda
3.55.8	tan trīḍaṃ bhavati paśavo vā iḍā
3.55.9	paśava etad ahar abhipūrvāṇām eva paśūnām avaruddhyai
3.55.10	bheṣajaṃ ha khalu vai tisra iḍāḥ
3.55.11	etad dha vai śivaṃ śāntaṃ vāco yat tisra iḍāḥ
3.55.12	tad yat trīḍaṃ tṛtīye 'hani bhavati tenaiva trīṇy ahāni śamayanti
3.55.13	atha yajñāyajñīyam uktabrāhmaṇam
3.55.14	pra maṃhiṣṭhāya gāyateti pramaṃhiṣṭhīyam uktabrāhmaṇam
3.55.15	taṃ te madaṃ gṛṇīmasīti madvatīr bhavanti
3.55.16	abhipūrvam evaitat tṛtīyasavane rasaṃ madaṃ dadhati
3.55.17	tāsu hārivarṇam uktabrāhmaṇam
3.55.18	tac caturakṣaraṇidhanaṃ bhavati catuṣpadā vai paśavaḥ
3.55.19	paśava uṣṇig abhipūrvāṇām eva paśūnām avaruddhyai
3.56.1	śrudhī havaṃ tiraścyā iti tairaścam
3.56.2	ūrdhvān vā anye lokān devāś carṣayaś cājayan
3.56.3	atha tiraścir āṅgiraso 'kāmayata tiraśco 'haṃ lokāñ jayeyaṃ yenemā āpa syandante yenāyaṃ vāyuḥ pavate yenāsāb āditya eti yena candramā yena nakṣatrāṇīti
3.56.4	sa etat sāmāpaśyat
3.56.5	tenāstuta
3.56.6	tena tiraśco lokān ajayad yenemā āpa syandante yenāyaṃ vāyuḥ pavate yenāsāv āditya eti yena candramā yena nakṣatrāṇi
3.56.7	ūrdhān ha vā anyaiḥ karmabhir lokāñ jayanti
3.56.8	athaitena tiraśca ubhayān lokān sadhrīcaḥ
3.56.9	jayati tiraścaś cordhvāṃś ca ya evaṃ veda
3.56.10	tiraścir hāṃgirasaś cakame 'va vīrāṃś ca paśūṃś ca rundhīyeti
3.56.11	sa etat sāmāpaśyat
3.56.12	tenāstuta
3.56.13	śrudhī havaṃ tiraścyā indra yas tvā saparyati
3.56.14	suvīryasya gomato rāyas pūrdhi mahaṃ asi
3.56.15	ity eva vīrāṃś ca paśūṃś cāvarunddhe
3.56.16	tad u vīrāṇāṃ ca paśūnāṃ cāvaruddhiḥ
3.56.17	ava vīrāṃś ca paśūṃś ca runddhe ya evaṃ veda
3.56.18	yad u tiraścir āṃgiraso 'paśyat tasmāt tairaścam ity ākhyāyate
3.56.19	devān vai svargaṃ lokaṃ yato rakṣāṃsy anvasacanta
3.56.20	te 'kāmayantāpa rakṣāṃsi hanīmahīti
3.56.21	ta etat sāmāpaśyan
3.56.22	tad devapurām eva kṛtvā tiryak paryauhan
3.56.23	tena rakṣāṃsy apāghnata
3.56.24	tad u rakṣasām apahatiḥ
3.56.25	apa rakṣaḥ pāpmānaṃ hate ya evaṃ veda
3.56.26	tad aiḍam acchāvākasāma bhavati
3.56.27	paśavo vā iḍā paśuṣv evaitat pratitiṣṭhanti
3.57.1	yadāpyate yajña āpyante chandāṃsy āpyante devatā āpyante ime lokā atha kena
3.57.2	vācaiveti brūyāt
3.57.3	vāg eva tata ucchiṣyate 'kṣaram eva tryakṣaraṃ pariśiṣyate
3.57.4	tad evottaraṃ tryaham anuvidadhāti
3.57.5	yad āhāpyate yajña iti prātassavanabhājanaṃ prathamam ahar mādhyandinabhājanaṃ dvitīyaṃ tṛtīyasavanabhājanaṃ tṛtīyaṃ tena yajña āpyate
3.57.6	yad āhāpyante chandāṃsīti gāyatraṃ prātassavanaṃ traiṣṭubhaṃ mādhyandinaṃ savanaṃ jāgataṃ tṛtīyasavanaṃ tena chandāṃsy āpyante
3.57.7	yad āhāpyante devatā iti vasūnāṃ prātassavanaṃ rudrāṇāṃ mādhyandinaṃ savanam ādityānāṃ tṛtīyasavanaṃ tena devatā āpyante
3.57.8	yad āhāpyante ime lokā iti idaṃ prātassavanam idaṃ mādhyandinaṃ savanam adas tṛtīyasavanaṃ teneme lokā āpyante
3.57.9	akṣaram eva tryakṣaraṃ pariśiṣyate
3.57.10	tad evottaraṃ tyaham anuvidadhāti
3.57.11	yo vai caturthe 'hanīndraṃ vedendriyāvān bhavati
3.57.12	vāg vāva caturthe 'hanīndraḥ
3.57.13	indriyāvān bhavati ya evaṃ veda
3.58.1	etā bhavanti pra ta āśvinīḥ pavamāna dhenava iti pravatīḥ prāyaṇīye 'han
3.58.2	praṇinīṣeṇyaṃ vā etad ahaḥ
3.58.3	preti gāyatryai rūpam
3.58.4	gāyatryā evaitad rūpeṇa prayanti
3.58.5	divyā asṛgran payasā dharīmaṇīti virājām evaitad rūpam upagacchanti
3.58.6	vairājaṃ hy etad ahaḥ
3.58.7	prāntarikṣāt sthāvarīs te asṛkṣatety antarikṣavatīr bhavanti
3.58.8	antarikṣabhājanaṃ vai tṛtīyam ahaḥ
3.58.9	tṛtīyād ahna etat prajātam
3.58.10	ye tvā mṛjanty ṛṣiṣāṇa vedhasa iti mṛjantīva vai jātam
3.58.11	jāyata u etenāhnā
3.58.12	ubhayataḥ pavamānasya raśmaya ity ubhābhyāṃ ha vā etat tryahābhyāṃ prajanayanti
3.58.13	praiva pūrvasmāj janayanti tanvata uttarasmāt
3.58.14	dhruvasya sataḥ paryanti ketava iti ahar vai dhruvaṃ chandāṃsi ketavaḥ
3.58.15	sa yathā śrāntān anaḍuha ūrdhvāṃs tān dvipariṇāyaṃ dhuri yuñjyur evam evaitad dvipariṇāyaṃ chandāṃsi yuñjanty āpteṣv ahassu
3.58.16	yadi pavitre adhi mṛjyate harir iti mṛjantīva vai jātam
3.58.17	jāyata u etenāhnā
3.58.18	sattā ni yonau kalaśeṣu sīdatīti somam evaitat pratyakṣam anuvadanti
3.58.19	viśvā dhāmāni viśvacakṣa ṛbhvasaḥ prabhoṣ ṭe sataḥ paryanti ketava ity agnir ha vā imān lokān anu prabhuḥ
3.58.20	tam evaitat prātassavanāt prajanayanti
3.58.21	taṃ prajātaṃ mādhyandine savane manthanti
3.58.22	vyānaśī pavase soma dharmaṇā patir viśvasya bhuvanasya rājasīti sa hy asya viśvasya bhuvanasya rājati
3.59.1	tā etā bhavanti jagatyo gāyatravarṇā ahno rūpeṇa samṛddhāḥ
3.59.2	yatra vā ahārūpeṇa samṛddhayanti saṃ tatra ṛdhyate
3.59.3	sam asmā ṛdhyate ya evaṃ veda
3.59.4	etasya ha vai sandher arpaṇaṃ na dadṛśe
3.59.5	jagadantaḥpūrvas triyaho bhavati
3.59.6	jagatyaitad ahaḥ pratipadyante
3.59.7	samād evaitat samam upayanti
3.59.8	yo vai stoma caturyujaṃ veda vahanty enaṃ catasras saṃyuktāḥ
3.59.9	jagadantaḥpūrvas triyaho bhavati
3.59.10	jagatyaitad ahaḥ pratipadyante
3.59.11	sa yathā praṣṭiṃ praṣṭiyugāya niyujyād evam evaitat pūrvasmiṃs triyaha uttaraṃ tryaham anuniyunakti
3.59.12	vahanty enaṃ catasras saṃyuktā ya evaṃ veda
3.59.13	yo ha khalu vai vyūḍhacchandās sa samūḍhacchandā yas samūḍhacchandās sa vyūḍhacchandāḥ
3.59.14	jagadantaḥpūrvas triyaho bhavati
3.59.15	jagatyaitad ahaḥ pratipadyante
3.59.16	samād evaitat samam upayanti
3.59.17	triṣṭubanto dvitīyas tryaho bhavati
3.59.18	triṣṭubhā tṛtīyaṃ triyahaṃ pratipadyante
3.59.19	samād evaitat samaṃ saṃkrāmanti yatrāntas tṛtīyas triyaho bhavati
3.59.20	gāyatryā daśamam ahaḥ pratipadyante
3.59.21	samād evaitat samaṃ saṃkrāmanto yanti
3.59.22	eṣa ha vāva samūḍhacchandāḥ
3.59.23	pavamāno ajījanad iti janadvān anurūpo bhavati
3.59.24	ṣoḍaśinam evaitat prātassavanāt prajanayanti
3.59.25	taṃ prajātaṃ tṛtīyasavana ārabhante
3.59.26	tad āhur ahna eva rūpaṃ stotriyeṇārabhante 'nurūpeṇa sāmna iti stotriyānurūpau bhavataḥ
3.59.27	prāṇo vai stotriyo 'pāno 'nurūpaḥ
3.59.28	prāṇāpānābhyām evaitat samṛdhya prayanti
3.60.1	divaś citraṃ na tanyatuṃ jyotir vaiśvānaraṃ bṛhad iti bṛhato rūpam upagacchanti
3.60.2	bārhataṃ hy etad ahaḥ
3.60.3	pavamānasya te rasaḥ pavamāna rasas taveti samānam anutudati vairājarūpam
3.60.4	anutunnaṃ hi vairājasya rūpam
3.60.5	pra yad gāvo na bhūrṇaya iti prāyaṇīyarūpam evaitad upagacchanti
3.60.6	prāyaṇīyaṃ hy etad ahaḥ
3.60.7	tveṣā ayāso akramur ghnantaḥ kṛṣṇām apa tvacam it pāpmā vai kṛṣṇā tvak
3.60.8	tām evaitenāpaghnate
3.60.9	suvitasya vanāmahe ati setuṃ durāyyam iti pūrvo ha vai triyahas setur durāyyas tam evaitenātirtaranti
3.60.10	śṛṇve vṛṣṭer iva svanaḥ pavamānasya śuṣmiṇaḥ
3.60.11	caranti vidyuto divi
3.60.12	iti bṛhato rūpam upagacchanti
3.60.13	bārhatam hy etad ahaḥ
3.60.14	ā pavasva mahīm iṣaṃ gomad indo hiraṇyavat
3.60.15	aśvavat soma vīravat
3.60.16	iti gomatīḥ paśumatīr bhavanti paśūnām evāvaruddhyai
3.60.17	pavasva viśvacarṣaṇa ā mahī rodasī pṛṇā
3.60.18	uṣās sūryo na raśmibhiḥ
3.60.19	iti sūryavatīr bhavanti
3.60.20	sauryaṃ hy etad ahar ekaviṃśaṃ pratiṣṭhā vairājam
3.60.21	pari naś śarmayantyā dhārayā soma viśvataḥ
3.60.22	sarā raseva viṣṭapam
3.60.23	iti parivatīr bhavanty antasya rūpam
3.60.24	anto hy etad ahaḥ
3.60.25	āśur arṣa bṛhanmate pari priyeṇa dhāmnā
3.60.26	yatra devā iti bruvan
3.60.27	pariṣkṛṇvann aniṣkṛtam
3.60.28	ayaṃ sa yo divas pari
3.60.29	iti pariparīti bhavaty antasya rūpam
3.60.30	anto vā anuṣṭup chandasām
3.60.31	ānuṣṭubham etad ahaḥ
3.61.1	ṣaḍṛcaṃ bhavati ṣaḍ vā ṛtava ṛtūnām evāptyai
3.61.2	tad āhur yat ṣaḍṛcaṃ ṣaṣṭhasyāhno rūpam atha kasmāc caturthe 'han kriyate iti
3.61.3	sa brūyāt ṣaḍ vā ṛtavas saṃ vatsaras saṃvatsaraḥ prajāpatir yajñaḥ
3.61.4	saṃvatsaram evaitena prajāpatiṃ yajñam āptvā savanamukhe punar ārabhante
3.61.5	āpyata iva hy etad yajño yad eṣa pūrvas tryaha āpyata iti
3.61.6	uttaraṃ ṣaḍṛcaṃ bhavati
3.61.7	abhipūrvam evaitena yajñam ārabhante
3.61.8	hinvanti sūram usraya it hinvantīva vai jātam
3.61.9	jāyata u etenāhnā
3.61.10	svasāro jāmayas patim itīmā ha vāva svasāraḥ
3.61.11	imā u eva jāmayaḥ
3.61.12	mahām induṃ mahīyuva itīmā ha vāva mahīyuvaḥ
3.61.13	tā evainam etad dhinvanti
3.61.14	pavamāna rucāruceti rukmat sauryarūpam upagacchanti
3.61.15	sauryaṃ hy etad ahar ekaviṃśaṃ pratiṣṭhā vairājam
3.61.16	ā pavamāna suṣṭutiṃ vṛṣṭiṃ devebhyo duvaḥ
3.61.17	iṣe pavasva saṃyatam
3.61.18	iti paryāso bhavati prajānāṃ dhṛtyai paśūnām upasthityai
3.61.19	ekaviṃśa stomo bhavati
3.61.20	dvādaśa māsāḥ pañcartavas traya ime lokā asāv āditya ekaviṃśaḥ
3.61.21	tās saṃstutā dvādaśa jagatyo bhavanti
3.61.22	tāś caturviṃśatir gāyatryaḥ
3.61.23	tā aṣṭādaśānuṣṭubhaḥ
3.61.24	ānuṣṭubham etad ahaḥ
3.62.1	janasya gopā ajaniṣṭa jāgṛvir ity āgneyam ājyaṃ bhavati janadvat
3.62.2	eṣa ha vāva janasya gopāḥ
3.62.3	tam evaitat prātassavanāt prajanayanti
3.62.4	taṃ prajātaṃ mādhyandine savane manthanti
3.62.5	agnir iti nir evainaṃ tad āha
3.62.6	sudakṣas suvitāya navyasa iti prāṇā vai dakṣaḥ
3.62.7	prāṇān evāsmiṃs tad dadhati
3.62.8	ghṛtapratīka ity etad vā agneḥ priyaṃ dhāma yad ghṛtaṃ priyeṇaivainaṃ tad dhāmnā samardhayanti
3.62.9	bṛhatā divispṛśeti bṛhato rūpam upagacchanti
3.62.10	bārhataṃ hy etad ahaḥ
3.62.11	dyumad vi bhāti bharatebhyaś śucir itīmā ha vai prajā bhāratīs tābhya evaitac chucir vibhāti
3.62.12	atho yad evainena bharatā agra ījire 'tho yad evaiṣa devebhyo havyaṃ vahati tasmād bhārataḥ
3.62.13	tvām agne āṃgiraso guhā hitam iti tvām iti bhavati bṛhato rūpam
3.62.14	bārhatam etad ahaḥ
3.62.15	anv avindañ chiśriyāṇaṃ vanevana iti vanevana hy etaṃ śiśriyāṇam anvavindan
3.62.16	sa jāyase mathyamānas saho mahad iti prātassavanād dha vā etam agre manthanti
3.62.17	taṃ prajātaṃ mādhyaṃdine savane janayanti
3.62.18	tvām āhus sahasas putram aṅgira iti sahasevaṃ hy etaṃ janayanti
3.62.19	yajñasya ketum ity eṣa ha vāva yajñasya ketuḥ
3.62.20	yatra ha vai kva ca sūyate tad eṣa eva purastāt ketur ucchriyate
3.63.1	prathamaḥ purohitam iti pura eva vā enam etad dadhate
3.63.2	yad agnim ādadhate 'gniṃ naras triṣadhasthe sam indhata itīmā ha vai prajā naraḥ
3.63.3	tā evainam etat samindhata
3.63.4	indreṇa devais sarathaṃ sa barhiṣi sīdan ni hotā yajathāya sukratur iti sarvadevatyaṃ bhavati
3.63.5	sarvadevatyaṃ hy etad ahar ānuṣṭubham
3.63.6	sarvadevatyo vā anuṣṭup
3.63.7	ayaṃ vāṃ mitrāvaruṇeti maitrāvaruṇaṃ bhavati
3.63.8	punaḥproktir ha vā eṣā haviṣaḥ
3.63.9	saṃ ha vā etad yajñas tiṣṭhate yad eṣa pūrvas tryaha āpyate
3.63.10	yan nu vo paro yajña iti ha vā etad devebhyaḥ prāhuḥ
3.63.11	tasmād u haitad dvitīyaṃ yajamāna ājyaṃ kurvīta
3.63.12	rājānāv anabhidruhā dhruve sadasy uttame
3.63.13	sahasrasthūṇa āsāte
3.63.14	iti sahasrarūpaṃ virājām upagacchanti
3.63.15	vairājaṃ hy etad ahaḥ
3.63.16	tā samrājā ghṛtāsutī iti samrāḍvatīr bhavanti
3.63.17	sāmrājyam iva hy etarhy agacchan
3.63.18	indro dadhīco asthabhir ity aindraṃ bhavati
3.64.1	dadhyaṅ ha vā ātharvaṇas tejasvī brahmavarcasy āsa
3.64.2	taṃ ha sma yāvanto 'surāḥ parāpaśyanti te ha sma tad eva viśīrṣāṇaś śerate
3.64.3	sa u ha svargaṃ lokam uccakrāma
3.64.4	sa hendro 'surair abhibāḍha uvāca kva nu sa dadhyaṅṅ bhavād iti
3.64.5	tasmai hocu svargaṃ vai bhagavas sa lokam udakrāmad iti
3.64.6	sa hovāca naivāsyeha kiṃ cit pariśiṣṭam astīti
3.64.7	tasmai hocur āsīd evedam aśvaśīrṣaṃ yanāśvibhyāṃ devavedaṃ prābravīt tat tu na vidma yatrābhavad iti
3.64.8	tad vā anvicchateti
3.64.9	tad dhānvīṣuḥ
3.64.10	icchann aśvasya yac chiraḥ parateṣv apaśritam
3.64.11	tad vidac charyaṇāvati
3.64.12	iti
3.64.13	śaryaṇāvad dha nāmaitat kurukṣetrasya jaghanārdhe saraskam
3.64.14	tad etad anuvidyājahuḥ
3.64.15	tad asmai prāyacchan
3.64.16	tad dha smāsurāṇāṃ prakāśe dhārayati
3.64.17	taṃ ha sma yāvanto 'surāḥ parāpaśyanti te ha sma tad eva viśīrṣāṇaś śerate
3.65.1	sa ha tair evāsthibhir nava navatīr jaghānāsurāṇām
3.65.2	tad etad bhrātṛvyahā vijitiḥ
3.65.3	indro dadhīco asthabhir vṛtrāṇy apratiṣkutaḥ
3.65.4	jaghāna navatīr nava
3.65.5	iti
3.65.6	vijayate hanti dviṣantaṃ bhrātṛvyaṃ ya evaṃ veda
3.65.7	atrāha gor amanvata nāma tvaṣṭur apīcyam
3.65.8	itthā candramaso gṛhe
3.65.9	iti gomatīḥ paśumatīr bhavanti paśūnām evāvaruddhyai
3.65.10	iyaṃ vām asya manmana ity aindrāgnaṃ bhavati
3.65.11	indrāgnī pūrvyastutiḥ
3.65.12	abhrād vṛṣṭir ivājani
3.65.13	iti
3.65.14	ajanīti vā āhur jātam
3.65.15	jāyata u etenāhnā
3.65.16	śṛṇutaṃ jaritur havam indrāgnī vanataṃ giraḥ
3.65.17	īśānā pipyataṃ dhiyaḥ
3.65.18	mā pāpatvāya no narendrāgnī mābhiśastaye
3.65.19	mā no rīradhataṃ nide
3.65.20	iti pāpmana evaiṣopahatiḥ
3.65.21	ekaviṃśa stomo bhavati
3.65.22	dvādaśa māsāḥ pañcartavas traya ime lokā asāv āditya ekaviṃśaḥ
3.65.23	etasya vā ete salokatāṃ gacchanty etam abhyārohanti
3.66.1	pavasva dakṣasādhana iti mādhyandinasya pavamānasya dakṣavatīr gāyatryo bhavanti
3.66.2	ahar evaitābhir dakṣayanti chandāṃsi dakṣayanti devatā dakṣayanti ṣoḍaśinaṃ dakṣayanti
3.66.3	devebhyaḥ pītaye hare marudbhyo vāyave mada iti marutvatīr bhavanti
3.66.4	marutvad vai madhyandinasya rūpam
3.66.5	madhyandinasyaiva tad rūpān na yanti
3.66.6	saṃ devaiś śobhate vṛṣeti vṛṣaṇvatīr bhavanti bṛhato rūpam
3.66.7	bārhatam etad ahaḥ
3.66.8	pavamāna dhiyā hito 'bhi yoniṃ kanikradad iti yonimatīr bhavanti
3.66.9	yoner vai prajāḥ paśavaḥ prajāyante
3.66.10	janadvad etasya vairājasyāhno rūpam
3.66.11	dharmaṇā vāyum ā ruheti vāyumatīr bhavanti vāyur vai śāntiś śāntyā evānirdāhāya
3.66.12	tāsu gāyatram uktabrāhmaṇam
3.66.13	atha caturṇidhanam ātharvaṇaṃ caturthasyāhno rūpam
3.66.14	atharvāṇa upari śyenaṃ svargaṃ lokam āyan
3.66.15	te tatra na ptaryatiṣṭhan
3.66.16	te 'kāmayanta prati svarge loke tiṣṭhemeti
3.66.17	ta etat sāmāpaśyan
3.66.18	tenāstuvata
3.66.19	tato vai te svarge loke pratyatiṣṭhan
3.66.20	tac caturnidhanaṃ bhavati pratiṣṭhāyai catuṣpadīva pratyatiṣṭhād iti vā āhuḥ
3.66.21	supratiṣṭhitaṃ tad etat svargyaṃ pratiṣṭhāsāma
3.66.22	gacchati svargaṃ lokaṃ prati svarge loke tiṣṭhati ya evaṃ veda
3.66.23	tad u bheṣajam eva prāyaścittiḥ
3.66.24	atharbhavam ivai bheṣajaṃ kurvanti
3.66.25	bheṣajam evaitena prāyaścittiṃ kurvate
3.66.26	tad anutunnaṃ bhavati
3.66.27	anutunnād vai prajāḥ paśavaḥ prajāyante
3.66.28	anutunnam evaitasya vairājasyāhno rūpam
3.66.29	tena vai rūpasamṛddham
3.66.30	yad v atharvāṇo 'paśyaṃs tasmāc caturṇidhanam ātharvaṇam ity ākhyāyate
3.67.1	atha nidhanakāmaṃ vairājam
3.67.2	evam iva vai virāṭ naiva svāraṃ naiva nidhanavan naivaiḍaṃ vainarksamam
3.67.3	tad vāṅnidhanaṃ bhavati
3.67.4	vāg vai virāḍ virāja evārambhāya
3.67.5	virājam evaitena pratyakṣam ārabhante
3.67.6	tasya haitasya nidhana eva kāmāh
3.67.7	sa yaṃ kāmaṃ kāmayeta taṃ dhyāyed etasya nidhanam upāvayan
3.67.8	sa haivāsmai kāmas samṛdhyate
3.67.9	yad v asya nidhane kāmās tasmān nidhanakāmaṃ vairājam ity ākhyāyate
3.67.10	devā vai svargakāmās tapo 'tapyanta
3.67.11	ta etat sāmāpaśyan
3.67.12	tenāstuvata
3.67.13	tato vai te svargaṃ lokam āśnuvata
3.67.14	tad etat svargyaṃ sāma
3.67.15	aśnute svargaṃ lokaṃ ya evaṃ veda
3.67.16	tasyaitad eva nidhanaṃ yam etaṃ vairājasya stotre 'gniṃ manthanti
3.67.17	tavāhaṃ soma rāraṇeti taveti bhavati bṛhato rūpam
3.67.18	bārhatam etad ahaḥ
3.67.19	sakhya indo divedive
3.67.20	purūṇi babhro ni caranti mām ava paridhīṃr ati taṃ ihi
3.67.21	ity ati hy āyan
3.67.22	tavāhaṃ naktam uta soma te divā duhāno babhra ūdhanītīme ha vāvodhanī
3.67.23	ete evaitad abhivadaty ete evāsmai sarvān kāmān duhāte
3.67.24	ghṛṇā tapantam ati sūryaṃ para iti sūryavatīr bhavanti
3.67.25	sauryaṃ hy etad ahar ekaviṃśaṃ pratiṣṭhā vairājam
3.67.26	śkunā iva pratimety ati hy apatan
3.67.27	tāsv āṣṭādaṃṣṭram uktaprāhmaṇam
3.67.28	tad ūrdhveḍaṃ bhavati bṛhato rūpaṃ bārhate 'han
3.67.29	tena vai rūpaṃ samṛddham
3.68.1	athābhīśavam abhyārambho yajñasya pratyapasāro 'bhy eva pañcamam ahar ārabhate prati tṛtīyam apadhāvati
3.68.2	dvādaśāhena vai devā ūrdhvā svargaṃ lokam āyan
3.68.3	sa eṣām asaṃgṛhīto vīvāsraṃsata
3.68.4	ta ete sāmanī apaśyan
3.68.5	tābhyām enaṃ yathābhīśubhyāṃ rathaṃ saṃgṛhyārohed evam evābhyām saṃgṛhya svargaṃ lokam ārohan
3.68.6	te 'bruvan svargaṃ lokaṃ gatvā abhīśū vāva na ime sāmanī yajñasyābhūtām iti
3.68.7	tad evābhīśavayor ābhīśavatvam
3.68.8	te ete svargye sāmanī
3.68.9	aśnute svargaṃ lokaṃ ya evaṃ veda
3.68.10	tasmād u hite sāmanī ubhe kārye
3.68.11	yathā haikābhīśunā yāyād evaṃ tad yad anyatarad atha yathobhayābhīśunā yāyād evaṃ tad yad ubhe
3.68.12	tasmād ubhe eva kārye
3.68.13	atrānyat syān navame 'hann anyatarat
3.68.14	abhīśur vai śyāvāśvir akāmayata devā me somasya tṛpyeyur iti
3.68.15	sa ete sāmanī apaśyat
3.68.16	tābhyām astuta
3.68.17	tato vai tasya devās somasyātṛpyan
3.68.18	tayor vā etayor asty apasiddham iva yathaiva tarpayed evam
3.68.19	e e iti vā apasedhantas saṃtarpayanti
3.68.20	te ete tṛptissāmanī
3.68.21	tṛpyanty asya devās somasya ya evaṃ veda
3.68.22	yad v abhīśuś śyāvāśvir apaśyat tasmād ābhiśave ity ākhyāyete
3.69.1	atha caturṇidhanam āṃgirasaṃ caturthasyāhno rupam
3.69.2	atho tenaiva catvāry ahāni kalpante
3.69.3	aṃgirasaḥ paśukāmā svargakāmās tapo 'tapyanta
3.69.4	ta etat sāmāpaśyan
3.69.5	tenāstuvata
3.69.6	ta etām madhya iḍām upetya svary upariṣṭād upāyan
3.69.7	paśavo vā iḍā svargo loka svaḥ
3.69.8	paśuṣu vāva te tad āsthāya svargaṃ lokam agacchan
3.69.9	tad etat paśavyaṃ svargyaṃ sāma
3.69.10	ava paśūn runddhe gacchati svargaṃ lokaṃ ya evaṃ veda
3.69.11	yad v āṃgiraso 'paśyaṃs tasmāc caturṇidhanam āṃgirasam ity ākhyāyate
3.69.12	athainā bhavanti punāno akramīd abhīty abhyatikrāntinīḥ
3.69.13	parāñco hy etad imān lokān abhyatikrāmanti
3.69.14	ādityalokam evābhīme vai lokāḥ
3.69.15	eṣa pūrvas tryahaḥ
3.69.16	ādityaloka eva caturtham ahaḥ
3.69.17	tam evaitad abhyatikrāmanti
3.69.18	ā yonis aruṇo ruhad iti yonimatīr bhavanti
3.69.19	yoner vai prajāḥ paśavaḥ prajāyante
3.69.20	janadvad etasya vairājasyāhno rūpam
3.69.21	gamad indro vṛṣā suta iti vṛṣaṇvatīr bhavanti bṛhato rūpam
3.69.22	bārhatam etad ahaḥ
3.69.23	nū no rayiṃ mahām indro 'syabhyaṃ soma viśvata iti viśvavatīr bhavanti
3.69.24	vaiśvadevaṃ hy etad ahaḥ
3.69.25	ā pavasva sahasriṇam iti sahasrarūpaṃ virājam upagacchanti
3.69.26	vairājaṃ hy etad ahaḥ
3.69.27	tad āhur yanti vā ete triṣṭubhaḥ pavamānantād ye gāyatrīṣv antyaṃ kurvantīti
3.69.28	vṛṣaṇvatīr bhavanti
3.69.29	vṛṣaṇvad vai triṣṭubho rūpam
3.69.30	tena triṣṭubhaḥ pavamānāntān na yanti
3.69.31	tāsu satrāsāhīyam uktabrāhmaṇam
3.69.32	tad ukthasāma bhavati paśavo vā ukthāni paśūnām evāvaruddhyai
3.69.33	tad āhur ukthasāma sat pavamāne kriyate kasmāt tad iti
3.69.34	prātassavanabhājanaṃ prathamam ahar mādhyandinabhājanaṃ dvitīyaṃ tṛtīyasavanabhājanaṃ tṛtīyam
3.69.35	athaitad ukthabhājanam
3.69.36	tad yad atra satrāsāhīyaṃ kriyate tenainad ukthebhyo ta cyāvayanti
3.69.37	tad enat svenāyatanena samṛddhayanti
3.69.38	tenaibhyas samṛddhena svāyāṃ janatāyām ardhukaṃ bhavati
3.69.39	atho paśavo vā ukthāny ātmā madhyandinaḥ
3.69.40	tad yat satrāsāhīyaṃ madhyandinam abhi pratyāharanty ātmann evaitat paśūn pratiṣṭhāpayanti
3.70.1	prajananaṃ vā etad yad vairājam
3.70.2	tad yan mithunābhyāṃ stobhābhyām ārabhate mithunasyaiva prajātyai
3.70.3	trayaḥ pūrve stobhād eva satyāt prajāḥ prajāyāntā iti traya uttare prāṇo 'pāno vyānaḥ
3.70.4	ta eva tenopadhīyante
3.70.5	triḥ padam āha
3.70.6	mighunaṃ dve saṃbhavataḥ
3.70.7	yan mithunāt prajāyate tat tṛtīyam
3.70.8	trir anunudati
3.70.9	anununnād vai prajāḥ paśavaḥ prajāyante
3.70.10	pra prajayā paśubhir jāyate ya evaṃ veda
3.70.11	daśakṛtvo viṣṭabhnoty asthāny eva tat prativapati
3.70.12	navottare stobhā nidhanaṃ daśamaṃ daśākṣarā virāḍ annaṃ virāḍ virāja evānnādyasyāvaruddhyai
3.70.13	agniṃ manthanti
3.70.14	agnir vai virāṭ
3.70.15	virājam eva tad annādyaṃ prajanayanti
3.70.16	hiṃkṛtyā prastutya manthanti
3.70.17	hiṃkṛtād dhi reto dhīyate
3.70.18	atho sāmna evaitan madhyato virājam annādyaṃ prajanayanti
3.70.19	udgātur ūrau manthanti prastotṛpratihartārau dhāyanato virājo 'navacchedāya
3.70.20	dakṣiṇa ūrau manthanti
3.70.21	tasmād eṣa puruṣasyārdho vīryāvattaraḥ
3.70.22	śakale 'dhi manthanti śāntyai
3.70.23	avakāsv adhi manthanty anatidāhāya
3.70.24	taṃ jātam āgnīdhraṃ haranti
3.70.25	ato hy agnīn viharanti
3.70.26	tad u vā āhur āhavanīyam eva hāryo yajamāno vā āhavanīyaḥ prajaiṣā
3.70.27	yajamānam eva tat prajayā samardhayanti
3.71.1	tad āhur annādyaṃ vā etasmād dharanti yasmād agniṃ harantīti
3.71.2	tam anumantrayeta
3.71.3	punar ūrjā ni vartatva punar agna iṣāyuṣā
3.71.4	punar naḥ pāhy aṃhasaḥ
3.71.5	saha rayyā nivartasvāgne pinvasva dhārayā
3.71.6	viśvapsnyā viśvatas pari
3.71.7	iti punar evānnādyam ātman dhatte
3.71.8	yena prastauti tena nidhanam upayanti
3.71.9	tasmād asāv āditya ā ca parā ca saṃcarati
3.71.10	yata evādyodagāt tata śva udetā
3.71.11	atha vāmadevyam
3.71.12	paśavo vāmadevyam
3.71.13	paśumanta eva bhavanty enena tuṣṭuvānāḥ
3.71.14	viśvāḥ pṛtanā abhibhūtaraṃ naras sajūs tatakṣur indraṃ jajanuś ca rājasa iti janadvatīr bhavanti
3.71.15	janadvad etasya vairājasyāhno rūpam
3.72.1	tāsu traiśokam
3.72.2	vyavaplīnātīva vai vairājaṃ yajñam
3.72.3	taṃ traiśokenottabhnuvanti varṣīyaseva chandasā
3.72.4	ime vai lokās saha santas tredhāpyāyan
3.72.5	te 'śocan yathaikas tredhā vicchinnaś śoced evam
3.72.6	te devā abruvann eteṣāṃ trayāṇāṃ lokānāṃ tisraś cuco 'pahanāmeti
3.72.7	ta etat sāmāpaśyan
3.72.8	tenāstuvata
3.72.9	tenaiṣāṃ trayāṇāṃ lokānāṃ tisraś śuco 'pāghnan
3.72.10	tad yad eṣāṃ trayāṇāṃ lokānāṃ tisraś śoco 'pāghnaṃs tat traiśokasya traiśokatvam
3.72.11	apa śucaṃ hate ya evaṃ veda
3.72.12	tāḥ klībe kitave puṃścalyāṃ nyaveśayan
3.72.13	tasmād ete śucā viddhāś śocanti
3.72.14	na hāsyaitā ājāyante ya evaṃ veda
3.72.15	tasmād u haiteṣāṃ no 'pa brūvīta nec chuco 'pabhajā iti
3.72.16	kaṇvo vai nārṣado 'khagasyāsurasya duhitaram avindata
3.72.17	tasyāṃ hāsya triśokanabhākau putrau jajñāte
3.72.18	sā ha kruddhā jñātīn āyayau
3.72.19	tāṃ hānvājagāma
3.72.20	taṃ hāsurā avalepenāvalimpanta ūcur atra vyuṣṭāṃ vijānīhi yadi brāhmaṇo 'sīti
3.72.21	tad u hāśvināv anububudhāte
3.72.22	āśvinā u ha vai devānāṃ baddhamucau
3.72.23	tau hainam adṛśyamānāv etyocatur yadaiva trāvaṃ vīṇāṃ samāghnantā upary upary atipatāvo 'tha vyuṣṭāṃ vijānītād iti
3.72.24	te ha smeme rātrim utpatanty uttiṣṭhata vyāpad dyur yuṅgdhvaṃ sīrāṇīti
3.72.25	na vāva nu vyucchatīti ha smāha
3.72.26	atha hemau vīṇāṃ samāghnantā upary upary atipetatuḥ
3.72.27	sa hovācāpaharatedam etarhi vyāpad dyur yuṅgdhvaṃ sīrāṇīti
3.73.1	te hocur brāhmaṇo vā ayam ṛṣir āsīt
3.73.2	durapaharā vā asya jāyā
3.73.3	hantāsmā imāṃ dadāmeti
3.73.4	tāṃ hāsmai daduḥ sā hovāca punar vāva tvā parokṣeṇeva jighāṃsanti
3.73.5	tasyāṃ mopaveśīr iti
3.73.6	te ha prayayuḥ
3.73.7	tasmai ha hiraṇmayīm āsandīṃ pracchāye nidadhuḥ
3.73.8	tasyāṃ ha pramatta upaviveśa
3.73.9	sā hainaṃ tad eva śilā bhūtvābhisaṃviveṣṭe
3.73.10	tad u ha triśokanabhākau putrāv anububudhāte 'surā ha vai nau pitaraṃ śilayābhisamaviveṣṭann iti
3.73.11	tāv āgacchatām
3.73.12	so 'kāmayata nabhākaḥ prainān dambhayeyam iti
3.73.13	sa etan nābhākaṃ sūktam apaśyat
3.73.14	tenainām abhyaṣṭaut
3.73.15	tasyāṃ paryadṛśyata
3.74.1	yathā maṇau maṇisūtraṃ paridṛśyetaivam
3.74.2	athākāmayata triśoko vy enām asyeyam iti
3.74.3	sa etat sāmāpaśyat
3.74.4	tenaināṃ dvedhā vyāsyat
3.74.5	tasyai tānto nivartata
3.74.6	tam akāmayata jīved iti
3.74.7	tam o yi jīvety evābhyamṛśat
3.74.8	so 'jīvat
3.74.9	tasmai tama ivāsīt
3.74.10	so 'kāmayata divevāsmai syād iti
3.74.11	tam o yi divety evābhyamṛśat
3.74.12	tasmai divevāsīt
3.74.13	tam akāmayata svargam evainaṃ lokaṃ gamayeyam iti
3.74.14	tam o yi divam ity eva svargaṃ lokam agamayat
3.74.15	yayas tānta iva syāt tasya o yi jīveti nidhanam upeyāt
3.74.16	atha yasmai tama iva syāt tasya o yi diveti nidhanam upeyāt
3.74.17	atha ya sargakāma syāt tasya o yi divam ity eva nidhanam upeyāt
3.74.18	etāni vā etasya sāmno nidhanāni ete kāmāḥ
3.74.19	etān eva kāmān avarunddhe
3.74.20	yatkāma evaitena sāmnā stute sam asmai sa kāma ṛdhyate / yad u triśoko 'paśyat tasmāt traiśokam ity ākhyāyate
3.75.1	yo rājā carṣaṇīnām iti rājyam iva hy etarhy agacchan
3.75.2	yātā rathebhir adhriguḥ
3.75.3	viśvāsāṃ tarutā pṛtanānāṃ jyeṣṭhaṃ yo vṛtrahā gṛṇe
3.75.4	iti jyaiṣṭyam iva hy etarhy agacchan
3.75.5	indraṃ taṃ śumbha puruhanmann avase yasya dvitā vidhartari
3.75.6	hastena vajraḥ prati dhāyi darśato mahān devo na sūryaḥ
3.75.7	iti sūryavatīr bhavanti
3.75.8	sauryaṃ hy etad ahar ekaviṃśam
3.75.9	pratiṣṭhā vairājam
3.75.10	tāsu pṛśni
3.75.11	vāg vai pṛśni
3.75.12	vācam etenāhnā samicchanti
3.75.13	tām evaitat saṃvidanti
3.75.14	tad v evācakṣate bharadvājasya pṛśnīti
3.75.15	bharadvājo vā akāmayata bahuḥ prajayā paśubhiḥ prajāyeyeti
3.75.16	sa etat sāmāpaśyat
3.75.17	tenāstuta
3.75.18	tato vai sa bahuḥ prajayā paśubhiḥ prajāyata
3.75.19	so 'bravīt pṛśnir vai bahuḥ prajayā paśubhiḥ prājaniṣīti
3.75.20	tat pṛśninaḥ pṛśnitvam
3.75.21	tad etat prajananaṃ sāma
3.75.22	bahuḥ prajayā paśubhiḥ prajāyate ya evaṃ veda
3.75.23	atho ha smaitenaiva sāmnā bharadvājaḥ pṛśany annādyam avarunddhe
3.75.24	tad v annādyasyāvaruddhis sāma
3.75.25	avānnādyaṃ runddhe 'nnāda śreṣṭha svānāṃ bhavati ya evaṃ veda
3.75.26	yad u bharadvājo 'paśyat tasmād bharadvājasya pṛśnīty ākhyāyate
3.75.27	tad aiḍam acchāvākasāma bhavati
3.75.28	paśavo vā iḍā
3.75.29	paśuṣv evaitat pratitiṣṭhanti
3.76.1	pari priyā divaḥ kavir ity ārbhavasya pavamānasya parivatīr gāyatryo bhavanty
3.76.2	anto vā anuṣṭup chandasām
3.76.3	ānuṣṭubham etad ahaḥ
3.76.4	prapra kṣayāya panyasa iti prāyaṇīyarūpam evaitad upagacchanti
3.76.5	prāyaṇīyaṃ hy etad ahaḥ
3.76.6	sa sūnur mātarā śucir jāto jāte arocayad iti janadvatīr bhavanti
3.76.7	ṣoḍaśinam evaitat tṛtīyasavanāt prajanayanti
3.76.8	tāsu gāyatram uktabrāhmaṇam
3.76.9	athaurṇāyavam
3.76.10	ūrṇāyur vai gandharvo 'psaraso 'kāmayata
3.76.11	sa etat sāmāpaśyat
3.76.12	tenāstuta
3.76.13	tena yāṃ yām akāmayata tām īyām iti yāṃ yām evābhyamṛśat tām upait tām avārunddha
3.76.14	tad etat kāmasani sāma
3.76.15	etaṃ vai sa kāmam akāmayata
3.76.16	so 'smai kāmas samārdhyata
3.76.17	yatkāma evaitena sāmnā stute sam asmai sa kāma ṛdhyate
3.76.18	yad ūrṇāyur gandharvo 'paśyat tasmād aurṇāyavam ity ākhyāyate
3.77.1	aṅrirasa svargakāmās satram āsata
3.77.2	te svargaṃ lokaṃ na prājānan
3.77.3	sa śvitra āṃgirasas samidvāraḥ parait
3.77.4	tam ūrṇāyur gandharva etena sāmnopariṣṭād abhyavapatyābravīt sāma vā idaṃ svargyaṃ tena studhvaṃ tena stutvaiva svargaṃ lokaṃ prajñāsyatha
3.77.5	mama tv eva sāma brūtāt
3.77.6	yas tvā pṛcchet kas ta idam avocad ity ūrṇāyur me 'vocad ity eva brūtāt
3.77.7	maiva mad anyasya voca iti
3.77.8	sa punar etyābravīt sāma vā idaṃ svargyam
3.77.9	tena stavāmahai
3.77.10	tena stutvaiva svargaṃ lokaṃ prajñāsyāma iti
3.77.11	tam abruvan kas ta idam avocad iti
3.77.12	aham evādarśam ity abravīt
3.77.13	tenāstuvata
3.77.14	tena stutvaiva svargaṃ lokaṃ prājānan
3.77.15	teṣāṃ svargaṃ lokaṃ yatāṃ so 'hīyata
3.77.16	anṛtaṃ hy abravīt sa eṣa śvitro 'bhavat
3.77.17	ete ha vā ahayo yac chvitrāḥ
3.77.18	yad ahīyata tad ahīnām ahitvam
3.77.19	atha hānye sarpā eva
3.77.20	tasmād u ha yasmād evānubruvīta taṃ brūyād amuṣmād anvavoca iti
3.77.21	atho ha satyam eva vivadiṣet
3.77.22	tad etat svargyaṃ sāma
3.77.23	aśnute svargaṃ lokaṃ ya evaṃ veda
3.77.24	tvaṃ hy aṃga daivyeti tvam iti bhavati bṛhato rūpam
3.77.25	bārhatam etad ahaḥ
3.77.26	pavamāna janimāni dyumattama iti janadvatīr bhavanti
3.77.27	ṣoḍaśinam evaitat tṛtīyasavanāt prajanayanti
3.78.1	tāsu bṛhatkaṃ bṛhatām ekam
3.78.2	etena ha vā etad ahar bārhataṃ kriyate
3.78.3	devā vai svargakāmās tapo 'tapyanta
3.78.4	ta etat sāmāpaśyan
3.78.5	tenāstuvata
3.78.6	tad enān bṛhad eva bhūtvā svargaṃ lokam avahat
3.78.7	tenābruvan svargaṃ lokaṃ gatvā bṛhad vāva na idaṃ kam abhūd yena svargaṃ lokaṃ vyāpāmeti
3.78.8	tad eva bṛhatkasya bṛhatkatvam
3.78.9	tad etat svargyaṃ sāma
3.78.10	bṛhad asmai kaṃ bhavaty aśnute svargaṃ lokaṃ ya evaṃ veda
3.78.11	somaḥ punāna ūrmiṇā avyaṃ vāraṃ vi dhāvati
3.78.12	agre vācaḥ pavamānaḥ kanikradat
3.78.13	ity agram iva bhavati
3.78.14	agraṃ hy etad ahar yad bārhatam
3.78.15	dhībhir mṛjanti vājinam iti mṛjantīva vai jātam
3.78.16	jāyata u etenāhnā
3.78.17	asarji kalaśaṃ abhi mīḍhvān saptir na vājayuḥ
3.78.18	punāno vācaṃ janayann asiṣyadat
3.78.19	iti janadvatīr bhavanti
3.78.20	ṣoḍaśinam evaitat tṛtīyasavanāt prajanayanti
3.78.21	savanāt savanād dha vai ṣoḍaśinaṃ prajanayanti
3.79.1	tāsv ātīṣādīyam
3.79.2	prajāpatiḥ prajā asṛjata
3.79.3	tā asya sṛṣṭā atāmyan
3.79.4	so 'kāmayata na ma imāḥ prajās tāmyeyur iti
3.79.5	sa etat sāmāpaśyat
3.79.6	tenainā abhyamṛśat
3.79.7	tās samānan
3.79.8	preva mīyante caturthenāhnānuṣṭubhaṃ hi gacchanti
3.79.9	anuṣṭub vai parā
3.79.10	parāvat sam evaitenānanti
3.79.11	tasmād u haitasya sāmna ātamitor nidhanam upeyāt sarvasyāyuṣo 'varuddhyai
3.79.12	tad āhur atāmyann evopeyāt
3.79.13	yadā vai tāmyaty atha mriyate
3.79.14	tasmād atāmyann evopeyād iti
3.79.15	devā vai svargakāmās tapo 'tapyanta
3.79.16	ta etat sāmāpaśyan
3.79.17	tenāstuvata
3.79.18	tad enān sāda eva bhūtvā svargaṃ lokam avahat
3.79.19	te 'bruvann eti vai sāda iti
3.79.20	yad abruvann eti vai sāda iti / tad etīṣādīyasyetīṣādīyatvam
3.79.21	ta u svargaṃ lokaṃ gatvābruvann āta iva bata svarge loke sadāmeti
3.79.22	tad v evātīṣādīyasyātīṣādīyatvam
3.79.23	tad etat svargyaṃ sāma
3.79.24	aśnute svargaṃ lokaṃ ya evaṃ veda
3.79.25	athaitā bhavanti purojitī vo andhasa iti virājo 'nuṣṭubho vairāje 'han virāja evānnādyasyāvaruddhyai
3.79.26	atho yathānyau navatarau cakrāv upāsyed evam evaitām anuṣṭubhaṃ tryahamukheṣu paryāharanti svargasya lokasya samaṣṭyai
3.80.1	tāsu nānadam
3.80.2	nānadena vā indro vṛtraṃ nānadyamānam ahan
3.80.3	yan nānadyamānam ahaṃs tan nānadasya nānadatvam
3.80.4	nānadyamānam evaitena dviṣantaṃ bhrātṛvyaṃ hanti ya evaṃ veda
3.80.5	tasya ṣoḍaśabhir akṣaraiḥ prastauti
3.80.6	ṣoḍaśinam evaitena pratyakṣam ārabhante
3.80.7	aupoditir ha smāha gaupālayo viśālaṃ libujayābhyadhāt
3.80.8	anuṣṭubhi nānadam akṛd gaurivītena ṣoḍaśinam atuṣṭuvan na śriyāvapadya iti
3.80.9	na ha vai śriyāvapadyate ya evaṃ veda
3.80.10	tad u śvastanavad api prajayā upakḷptam
3.80.11	athāndhīgavaṃ vairājaṃ sāma vairāje 'han kriyate vairāja evānnādyasyāvaruddhyai
3.80.12	tasyaitāṃ daśākṣarāṃ virājaṃ madhyata upayanti daśākṣarā virāḍ annaṃ virāḍ
3.80.13	somaḥ pavate janitā matīnāṃ janitā divo janitā pṛthivyāḥ
3.80.14	janitāgner janitā sūryasya janitendrasya janitota viṣṇoḥ
3.80.15	iti janitā janiteti bhavati
3.80.16	ṣoḍaśinam evaitat tṛtīyasavanāt prajanayanti
3.80.17	yathā bādhasva bādhasva jāyasva jāyasvety evam evaitad abhipūrvaṃ tṛtīyasavanāt ṣoḍaśinaṃ prajanayanti
3.81.1	tāsu vātsapram
3.81.2	vatsapriyaṃ vai bhālandanaṃ pratisatriṇo 'bādhanta stenas te piteti
3.81.3	so 'kāmayata śraddhāṃ vindeyopa māṃ hvayerann iti
3.81.4	sa etat sāmāpaśyat
3.81.5	tenāstuta
3.81.6	tato vai sa śraddhām upahavam avindata
3.81.7	śraddhāṃ vindāmahā iti satram āsate
3.81.8	śraddhām eva vindante
3.81.9	vairājasya ha khalu vā etad anurūpaṃ sāma
3.81.10	yathā ha vai vairājasya stobhāḥ padavṛttaya evaṃ ha vai vātsaprasya stobhāḥ padavṛttayaḥ
3.81.11	prajā ha vā eṣā vairājasya
3.81.12	ā hāsyānurūpaḥ prajāyāṃ jāyate ya evaṃ veda
3.81.13	etad dha vā enaṃ tad upajuhuvire 'nurūpaṃ vairājasyāsṛṣṭeti
3.81.14	tad anutunnaṃ bhavati
3.81.15	anutunnād vai prajāḥ paśavaḥ prajāyante
3.81.16	anutunnam etasya vairājasyāhno rūpam
3.81.17	tena vai rūpasamṛddham
3.81.18	yad u vatsaprīr bhālandano 'paśyat tasmād vātsapram ity ākhyāyate
3.81.19	atha yajñāyajñīyam uktabrāhmaṇam
3.81.20	agniṃ vo vṛdhantam iti vṛddhaṃ hy etad ahar yad bārhatam
3.82.1	tāsu saindhukṣitam
3.82.2	sindhukṣid vā antaṃ vāco 'paśyat
3.82.3	vācam etenāhnā samicchanti tām evaitat saṃvindanti
3.82.4	sindhukṣid vai bhārato rājā jyog aparuddhaś caran so 'kāmayatāva sva okasi gaccheyam iti
3.82.5	sindhuṃ haiva cacāra
3.82.6	sāsya sindhukṣittā
3.82.7	sa etat sāmāpaśyat
3.82.8	tenāstuta
3.82.9	tato vai so 'va sva okasy agacchat
3.82.10	tad etad kāmasani sāma
3.82.11	etaṃ vai sa kāmam akāmayata
3.82.12	so 'smai kāmas samardhyata
3.82.13	yatkāma evaitena sāmnā stute sam asmai sa kāma ṛdhyate
3.82.14	tad u śrīr eva rājyam
3.82.15	rājyaṃ vai sa tad agacchat
3.82.16	aśnute śriyaṃ gacchati rājyaṃ ya evaṃ veda
3.82.17	yad u sindhukṣid bhārato rājāpaśyat tasmāt saindhukṣitam ity ākhyāyate
3.82.18	vayam u tvām apūrvyety apūrvām iva hy etarhi tanvam agacchan
3.82.19	tāsu saubharaṃ bṛhatas tejaḥ
3.82.20	vyavaplīnātīva vai vairājaṃ yajñam
3.82.21	tat saubhareṇottabhnuvanti bṛhatas tejasā
3.82.22	tad ūkāraṇidhanaṃ bhavati
3.82.23	etad vai pratyakṣaṃ bṛhato rūpaṃ yad ūkāro yad īkāraḥ
3.82.24	tena vai rūpasamṛddham
3.82.25	imam indra sutaṃ piba jyeṣṭham amartyaṃ madam iti jyaiṣṭhyam iva hy etarhy agacchan
3.82.26	atho tṛtīyasavana evaitad rasaṃ madaṃ dadhati
3.83.1	tāsu vāsiṣṭham
3.83.2	vasiṣṭho vā akāmayata virājaṃ paśyeyaṃ tām avarundhīyeti
3.83.3	sa prastuvann evaitāṃ daśākṣarāṃ virājam apaśyat
3.83.4	tām upait tām avārunddha
3.83.5	tad etad virājo 'nnādyasyāvaruddhis sāma
3.83.6	ava virājam annādyaṃ runddhe 'nnāda śreṣṭha svānāṃ bhavati ya evaṃ veda
3.83.7	yad u vasiṣṭho 'paśyat tasmād vāsiṣṭham ity ākhyāyate
3.83.8	tad v evācakṣate vasiṣṭhasyapriyam iti
3.83.9	vasiṣṭho vai jīto hataputro 'kāmayata bahuḥ prajayā paśubhiḥ prajāyeyeti
3.83.10	sa etat sāmāpaśyat
3.83.11	tenāstuta
3.83.12	tato vai sa bahuḥ prajayā paśubhiḥ prājāyata
3.83.13	so 'bravīt priyaṃ vāvedaṃ mamābhūd yena priyāṃ prajām avārutsīti
3.83.14	tad eva priyasya priyatvam
3.83.15	tad etat prajananaṃ sāma
3.83.16	bahuḥ prajayā paśubhiḥ prajāyate ya evaṃ veda
3.83.17	yad u vasiṣṭho 'paśyat tasmād vasiṣṭhasyapriyam ity ākhyāyate
3.83.18	tad aiḍam acchāvākasāma bhavati
3.83.19	paśavo vā iḍā
3.83.20	paśuṣv evaitat pratitiṣṭhanti
3.83.21	atha ṣoḍaśī
3.83.22	prātassavanabhājanaṃ prathamam ahar mādhyandinabhājanaṃ dvitīyaṃ tṛtīyasavanabhājanaṃ tṛtīyam
3.83.23	athaitad ukthabhājanam
3.83.24	ukthānāṃ vā eṣa eko yat ṣoḍaśī
3.83.25	tad yad atra ṣoḍaśī kriyate svenaivainaṃ tad āyatanena samṛddhayanti
3.83.26	tenaibhyas samṛddhena svāyāṃ janatāyām ṛddhukaṃ bhavati
3.84.1	govit pavasva vasuvid dhiraṇyavid iti simānāṃ rūpam
3.84.2	kariṣyad dharivat traiṣṭubhaṃ rūpam
3.84.3	tasmād etās traiṣṭubhe 'han kriyante
3.84.4	retodhā indo bhuvaneṣv arpita ity ṛṣabham evaitad retodhāṃ prātassavane mahānāmnīṣv apisṛjanti prajananāya
3.84.5	tvaṃ suvīro asi soma viśvavid iti simānāṃ rūpam
3.84.6	taṃ tvā viprā upa girema āsata iti brāhmaṇā ha vai viprās ta evainaṃ tad giropāsate
3.84.7	tvaṃ nṛcakṣā asi soma viśvata iti viśvata iti simānāṃ rūpam
3.84.8	pavamāna vṛṣabha tā vi dhāvasīty ṛṣabham evaitat prātassavane mahānāmnīṣv apisṛjanti prajananāya
3.84.9	sa naḥ pavasva vasumad dhiraṇyavad iti paśavo vai vasu suvarṇam
3.84.10	asuvarṇam iti vā āhur apaśum
3.84.11	paśavaś cakvaryaḥ
3.84.12	vayaṃ syāma bhuvaneṣu jīvasa ity āśiṣam evaitenāśāste
3.84.13	īśāna imā bhuvanāni vīyasa iti vīti simānāṃ rūpam
3.84.14	yujāna indo haritas suparṇya iti śakvaryo vai haritas suparṇyaḥ
3.84.15	tā evaitat prātassavane yujyante
3.84.16	tā yuktā mādhyandine savane 'bhyārohanti
3.84.17	tās te kṣarantu madhumad ghṛtaṃ para iti paśavo vai madhu kṣīraṃ dadhi sarpir etat kṣaranti paśavaś śakvaryaḥ
3.84.18	tava vrate soma tiṣṭhantu kṛṣṭaya iti somasya ha vā idaṃ vrataṃ sarvam anūpatiṣṭhate
3.85.1	tā etā bhavanti jagatyas triṣṭubvarṇā ahno rūpeṇa samṛddhāḥ
3.85.2	yatra vā ahārūpeṇa samṛddhayanti saṃ tatrardyate
3.85.3	sam asmā ṛdhyate ya evaṃ veda
3.85.4	pavamānasya viśvavid ity anurūpo bhavati
3.85.5	viśvavid iti simānāṃ rūpam
3.85.6	tad āhus sāmna eva rūpaṃ stotriyeṇārabhante 'nurūpeṇāhna iti
3.85.7	stotriyānurūpau bhavataḥ
3.85.8	prāṇo vai stotriyo 'pāno 'nurūpaḥ
3.85.9	prāṇāpānābhyām evaitat samṛdhya prayanti
3.85.10	pra te sargā asṛkṣata sūryasyeva na raśmaya iti sargaśa iva vai paśavas sṛjyante
3.85.11	paśavaś śakvaryaḥ
3.85.12	ketuṃ kṛṇvan divas pari viśvā sūpābhy arṣasīty abhīti bhavati rathantarasya rūpam
3.85.13	rāthantaram etad ahaḥ
3.85.14	samudras soma pinvasa iti samudravatīr bhavanty āpo hy etad ahaḥ
3.85.15	jajñāno vācam iṣyasīti jāyate vai pūrveṇāhnā
3.85.16	jajñāna evaitena tasmāj jajñāno vācam iṣyasīti bhavati
3.85.17	pavamāna vidharmaṇi
3.85.18	krandaṃ devo na sūryaḥ
3.85.19	iti sauryaṃ rūpaṃ mahānāmnīnām upagacchanti
3.85.20	sauryā hi mahānāmnayaḥ
3.86.1	pra somāso adhanviṣuḥ pavamānāsa indavaḥ
3.86.2	śrīṇānā apsu vṛñjate
3.86.3	abhi gāvo adhanviṣur āpo na pravatā yatīḥ
3.86.4	punānā indram āśata
3.86.5	ity āpa āpa iti bhavaty āpo hy etad ahaḥ
3.86.6	pra pavamāna dhanvasi somendrāya mādanaḥ
3.86.7	nṛbhir yato vi nīyase
3.86.8	iti saptarcaṃ bhavati
3.86.9	sapta vai prāṇāḥ
3.86.10	prāṇair evaitat samṛdhyamānā yanti prāṇeṣu pratitiṣṭhantaḥ
3.86.11	tad āhur yat saptarcaṃ saptamasyāhno rūpam atha kasmāt pañcame 'han kriyata iti
3.86.12	sa brūyāt saptapadā vai śakvaryas sapta grāmyāḥ paśavas sapta caturuttarāṇi chandāṃsi sapta mukhyāḥ prāṇās saptaviṃśatir divyāni nakṣatrāṇi saptaviṃśam etad ahar etasyaiva sarvasyāvaruddhyā etasyopāptyā iti
3.86.13	uttaraṃ saptarcaṃ bhavati
3.86.14	abhipūrvam evaitat prāṇais samṛdhyamānā yanti
3.86.15	cautrṛcaṃ bhavati catuṣpadā vai paśavaḥ
3.86.16	paśava etad ahaḥ paśūnām evāvaruddhyai
3.86.17	paryāso bhavati prajānāṃ dhṛtyai paśūnām upasthityai
3.86.18	triṇava stomo bhavati
3.86.19	triṇavā ime lokāḥ
3.86.20	eṣv evaital lokeṣu pratitiṣṭhanto yanti
3.87.1	bhūr iti vyāhṛtiḥ
3.87.2	tad ayaṃ loko 'gnir devatā gāyatrī chandas trivṛt stomo rathantaraṃ sāma vasavo devatā vanaspatayaś cauṣadhayaś ca
3.87.3	bhuva iti vyāhṛtiḥ
3.87.4	tad idam antarikṣaṃ vāyur devatā jagatī chandas saptadaśa stomo vāmadevyaṃ sāma rudrā devatāpaś ca prāṇabhṛc ca
3.87.5	svar iti vyāhṛtiḥ
3.87.6	tad asau loka ādityo devatā triṣṭup chandaḥ pañcadaśa stomo bṛhat sāmādityā devatā candramāś ca nakṣatrāṇi ca
3.87.7	etad ime lokās triṇavā bhavanti
3.87.8	tad āhur mithunāni catvāry ahāny amithunaṃ pañcamam ahaḥ
3.87.9	ācaturaṃ vāva mithunaṃ prajananam
3.87.10	tad yat tava śriyo varṣasyeva vidyuta ity āgneyam ājyaṃ bhavati
3.87.11	tenaiva mithunaṃ pañcamam ahaḥ kriyate
3.87.12	taveti puṃso rūpaṃ śriya iti striyai
3.87.13	varṣasyeveti puṃso vidyuta iti striyai
3.87.14	agna iti puṃsa uṣasām iveti stryai
3.87.15	yad oṣadhīr iti striyā abhisṛṣṭa iti puṃsaḥ
3.87.16	abhipūrvam evaitan mithunaṃ prajananaṃ dadhati yajamānasya prajātyai
3.88.1	vātopajūta iṣito vaśaṃ anu tṛṣu yad annā veviṣad vitiṣṭhase
3.88.2	ā te yatante rathyo yathā pṛthak śardhāṃsy agne ajarasya dhakṣataḥ
3.88.3	iti
3.88.4	yadā vā agniṃ vāta upavājayaty atha sa mahad dīpyate
3.88.5	tad etad dīptir eva brahmavarcasasya rūpam
3.88.6	medhākāraṃ vidathasya prasādhanam agniṃ hotāraṃ paribhūtamaṃ matim
3.88.7	tvām arbhasya haviṣas samānam it tvāṃ maho vṛṇate nānyaṃ tvat
3.88.8	iti yac ca ha vā arbhakaṃ havir yac ca mahas tasya sarvasyāgnim eva hotṛtvāya vṛṇute
3.88.9	purūruṇā cid dhy asty avo nūnaṃ vāṃ varuṇa
3.88.10	mitra vaṃsi vāṃ sumatim
3.88.11	iti maitrāvaruṇaṃ bhavati duriṣṭasyaivāveṣṭyai
3.88.12	yad dha vai kiṃ ca yajñasya duṣṭutaṃ duśśastaṃ vidhuraṃ tasya ha vā etad aveṣṭyai
3.88.13	tā vāṃ samyag adruhvāṇeṣam aśyāma dhāma ca
3.88.14	vayaṃ vāṃ mitrā syāma
3.88.15	pātaṃ no mitrā pāyubhir uta trāyethāṃ sutrātrā
3.88.16	sāhyāma dasyūṃs tanūbhiḥ
3.88.17	ity āśiṣam evaitenāśāste
3.89.1	uttiṣṭhann ojasā sahety aindraṃ bhavati
3.89.2	triṇavo vai stoma ojo vīryam
3.89.3	tam evaitat pratyakṣam anuvadanti
3.89.4	anu tvā rodasī ubhe itīme ha vāva rodasī
3.89.5	ete evaitad abhivadati
3.89.6	spardhamānam adadātām ity ete vā enaṃ tat spardhamānam anvadadātām
3.89.7	indra yad dasyuhābhava iti ghnadvat
3.89.8	etad vai yajamānasya svaṃ stotraṃ yad brahmaṇaḥ
3.89.9	sva eva tad āyatane yajamānasya sarvaṃ pāpmānaṃ ghnanti
3.89.10	vācam aṣṭāpadīm ahaṃ navasraktim ṛtāvṛdham
3.89.11	indrāt pari tanvaṃ mame
3.89.12	iti gāyatrī vai vāg aṣṭāpadī
3.89.13	tasyai trivṛd eva stoma sraktayaḥ
3.89.14	etad vai daivyaṃ paramaṃ mithunaṃ prajananaṃ yat trivṛc ca stomo gāyatrī ca chandaḥ
3.89.15	daivyam eva tat paramaṃ mithunaṃ prajananaṃ dadhati yajamānasya prajātyai
3.90.1	tām āhur ārambhaṇatas tṛcasya kāryā
3.90.2	mukhato vai retas siktaṃ tad itaḥ prajāyate
3.90.3	tad vai reto yad itas sicyate
3.90.4	annād dhi retas sicyata iti
3.90.5	tad āhur upariṣṭād eva kāryā idaṃ vai prajananam itaḥ prajāḥ prajāyante yataḥ prajāḥ prajāyante tataḥ prajāyāmahā iti
3.90.6	tasmād upariṣṭād eva kāryā
3.90.7	indrāgnī yuvām ima ity aindrāgniṃ bhavati
3.90.8	abhi stomā anūṣateti bahūn stomān abhivadati
3.90.9	ekastomāny anyāny ahāni bhavanti
3.90.10	athaitat triṣṭomam
3.90.11	tasmād abhi stomā anūṣateti bahūn stomān abhivadati
3.90.12	pibataṃ śaṃbhuvā sutam
3.90.13	yā vā santi puruspṛho niyuto dāśuṣe narā
3.90.14	indrāgnī tābhir ā gatam
3.90.15	tābhir ā gacchataṃ naropedaṃ savanaṃ sutam
3.90.16	indrāgnī somapītaye
3.90.17	ity ekadevatyāny anyāni stotrāṇi bhavanty athaitad dvidevatyam
3.90.18	yathobhayāpadī pratitiṣṭhet tādṛk tat
3.90.19	triṇava stomo bhavati
3.90.20	triṇavā ime lokāḥ
3.90.21	eṣv evaital lokeṣu pratitiṣṭhanto yanti
3.91.1	arṣā soma dyumattama iti mādhyandinasya pavamānasyārṣaṇvatīr gāyatryo bhavanti
3.91.2	arṣeti rathantarasya rūpam
3.91.3	rāthantaram etad ahaḥ
3.91.4	abhi droṇāni roruvad ity abhīti bhavati rathantarasyo eva rūpam
3.91.5	apsā indrāya vāyava ity apsumatīr bhavanti
3.91.6	āpo hy etad ahaḥ
3.91.7	varuṇāya marudbhya iti marutvātīr bhavanti
3.91.8	marutvad vai madhyandinasya rūpam
3.91.9	madhyandinasyaivaitad rūpān na yanti
3.91.10	iṣaṃ tokāya no dadhad asmabhyaṃ soma viśvata iti viśvavatīr bhavanti
3.91.11	vaiśvadevaṃ hy etad ahaḥ
3.91.12	ā pavasva sahasriṇam iti sahasrarūpaṃ mahānāmnīnām upagacchanti
3.91.13	paśavo hi mahānāmnayaḥ
3.91.14	tāsu gāyatram uktabrāhmaṇam
3.91.15	atha yaṇvasantani
3.91.16	pañcamād vai devā ahnaṣ ṣaṣṭham ahar niramimata
3.91.17	chidram iva vai pañcamam ahaḥ
3.91.18	yad yaṇvasantaninā mādhyandinasya pavamānamukhe stuvanti ahna eva santatyā ahno 'chidratāyai
3.91.19	pratitiṣṭhati ya evaṃ veda
3.91.20	prajāpatiḥ paśūn asṛjata
3.91.21	te 'smāt sṛṣṭā apa krāman
3.91.22	so 'kāmayatātman paśūn yaccheyam iti
3.91.23	sa etat sāmāpaśyat
3.91.24	tenātman paśūn ayacchat
3.91.25	yad ātman paśūn ayacchat tad yaṇvasya yaṇvatvam
3.91.26	prajāpatir eṣa yad udgātā
3.91.27	sa yaṇvenaivātman paśūn yacchate
3.91.28	etad viṣuvatko vai dvādaśāho yat pañcamam ahaḥ
3.91.29	yaNvasantani purustād bhavati santany upariṣṭāt
3.91.30	yaṇvasantaninaiva pūrvaṃ tryahaṃ santanvanti santaninottaram
3.92.1	indro vai simā nāsaghnot
3.92.2	so 'kāmayata simās saghnuyām iti
3.92.3	sa etat sāmāpaśyat
3.92.4	tenāstuta
3.92.5	tato vai sa simā asaghnot
3.92.6	tad yad etat sāma bhavati simānām eva sagdhyai
3.92.7	tasya triḥ prastauti sakṛt pratiharati trir nidhanam upayanti
3.92.8	tat sapta saṃpayante
3.92.9	saptapadā vai śakvaryaḥ
3.92.10	śākvarāḥ paśavaḥ
3.92.11	paccho vāvaināṃs tad dādhāra
3.92.12	paśavaś śakvaryaḥ
3.92.13	yaṇvasantani purastād bhavati santany upariṣṭāt paśūnām eva parigṛhītyai
3.92.14	sa yathā vāgarayā vā rajjvā vā vrajaṃ paritanuyād evam evaitat paśūn parigṛhṇīte 'parāvāpāya
3.92.15	nāsya vittaṃ paropyate ya evaṃ veda
3.92.16	āpo vai śakvaryaḥ
3.92.17	yaṇvasantani purastād bhavati santany upariṣṭād apām eva parigṛhītyai
3.92.18	tasmād āpaḥ parigṛhītā syandante
3.92.19	kūle ha khalu vā ete 'pām
3.92.20	yad dha vā ete na syātām odha idaṃ sarvaṃ nirmṛjya yathāpāṃ vārtraṃ dihyāt tādṛg evaitad anirmārgāya
3.92.21	tasyaitasya yaṇvasantanino madhya iḍām upetyādhyardhām iḍām upariṣṭād upayanti pratyakṣaṃ śakvarīṇāṃ rūpaṃ śākvare 'han
3.92.22	tena vai rūpasamṛddham
3.93.1	atha śākalaṃ
3.93.2	śakalo vai pañcamam ahar apaśyad rāthantaraṃ rūpeṇa
3.93.3	tasmād rāthantare 'han kriyate
3.93.4	śakalo vā annādyakāmas tapo 'tapyata
3.93.5	sa etat sāmāpaśyat
3.93.6	tenāstuta
3.93.7	tato vai so 'nnādyam avārunddha
3.93.8	tasya vā etasyāsti yathaiva prayacched evam
3.93.9	tad dhiṃkāravad bhavati
3.93.10	annaṃ vai hiṃkāraḥ
3.93.11	hum iti vā annādyaṃ pradīyate
3.93.12	tad etad annādyasyāvaruddhissāma
3.93.13	avānnādyaṃ rundhe 'nnāda śreṣṭha svānāṃ bhavati ya evaṃ veda
3.93.14	atho yad evaitasminn ahan prācīnaṃ śakvarībhyaḥ krūram iva kriyate tad evaitena hiṃkāreṇa śamayanti
3.93.15	yad u śakalo 'paśyat tasmāc tasmāc chākalam ity ākhyāyate
3.94.1	atha vārśam
3.94.2	vṛśo vai jānas triyaruṇasya traivṛṣṇasyaikṣvākasya rājñaḥ purohita āsa
3.94.3	atha ha sma tataḥ purā rājabhyaḥ purohitā eva rathān saṃgṛhṇanty aupadraṣṭryāya ned ayaṃ pāpaṃ karavad iti
3.94.4	tau hādhāvayantau brāhmaṇakumāraṃ pathi krīḍantaṃ rathacakreṇa vicicchidatuḥ
3.94.5	itaro hādhāvayann abhiprayuyāvāpetara āyayāma
3.94.6	sa hādhigatya na śaśākāpāyantum
3.94.7	taṃ ha tad eva vicicchidatuḥ
3.94.8	tasmin hodāte tvaṃ hantāsi tvaṃ hantāsīti
3.94.9	sa ha vṛśo 'bhīśūn prakītyāvatiṣṭhann uvāca tvaṃ hantāsīti
3.94.10	neti hovāca
3.94.11	yo vai rathaṃ saṃgṛhṇāti sa rathasyeśe
3.94.12	tvaṃ hantāsīti
3.94.13	neti hetara uvācāpa vā aham āyāṃsaṃ sa tvam abhiprāyauṣīs tvam eva hantāsīti
3.95.1	tau vai pṛcchāvahā iti
3.95.2	tau hekṣvākūn eva praśnam eyatuḥ
3.95.3	te hekṣvākava ūcur yo vāva rathaṃ saṃgṛhṇāti sa rathasyeśe
3.95.4	tvam eva hantāsīti vṛśam eva parābruvan
3.95.5	so 'kāmayatod ita iyāṃ gātuṃ nāthaṃ vindeya
3.95.6	sam ayaṃ kumāro jīved iti
3.95.7	sa etat sāmāpaśyat
3.95.8	tenainaṃ samairayad ā te dakṣaṃ mayobhuvam iti
3.95.9	prāṇā vai dakṣāḥ
3.95.10	prāṇān evāsmiṃs tad adadhāt
3.95.11	vahnim adyā vṛṇīmahe
3.95.12	pāntam ā puruspṛham
3.95.13	ā mandram ā vareṇyam ā vipram ā manīṣiṇam
3.95.14	pāntam ā puruspṛham
3.95.15	ā rayim ā sucetanam ā sukrato tanuṣv ā
3.95.16	pāntam ā puruspṛham
3.95.17	iti
3.95.18	pānto vai puruṣaḥ
3.95.19	tad enaṃ tat samairayat
3.95.20	tad etad bheṣajaṃ prāyaścittissāma
3.95.21	bheṣajaṃ vai tat prāyaścittim akuruta
3.95.22	bheṣajam evaitena prāyaścittiṃ kurvate
3.95.23	tad u kāmasani
3.95.24	etaṃ vai sa kāmam akāmayata
3.95.25	so 'smai kāmas samārdhyata
3.95.26	yatkāma evaitena sāmnā stute sam asmai sa kāma ṛdhyate
3.96.1	sa kruddho janam agacchat
3.96.2	anṛtaṃ mā vyavocann iti
3.96.3	teṣāṃ hekṣvākūṇām agner haro 'pākrāmat
3.96.4	yaṃ sāyam odanam adhyadadhuḥ prātas so 'pacyata
3.96.5	yaṃ prātas sāyaṃ saḥ
3.96.6	te hocur brāhmaṇaṃ vā anāryam apārāma
3.96.7	teṣāṃ no 'gner haro 'pākramīt
3.96.8	etainaṃ anumantrayāmahā iti
3.96.9	tam anvamantrayanta
3.96.10	sa āgacchad yathā rājñā brāhmaṇo 'numantryamāṇa āgacched evam
3.96.11	sa āgatyākāmayata paśyeyam idam agner hara iti
3.96.12	sa etat sāmāpaśyat
3.96.13	tad ābhyagāyata
3.96.14	tad apaśyat piśācī vā iyaṃ triyaruṇasya jāyā
3.96.15	sainat kaśipunā chādayitvādhyāsta iti
3.96.16	tad abhivyāharat
3.96.17	kumāraṃ mātā yuvatis samubdhaṃ guhā bibharti na dadāti pitre
3.96.18	anīkam asya na minaj janāsaḥ puraḥ paśyanti nihitam aratau
3.96.19	kam etaṃ tvaṃ yuvate kumāraṃ peṣī bimarṣi mahiṣī jajāna
3.96.20	pūrvīr hi garbhaś śarado vavardhāpaśyaṃ jātaṃ yad asūta mātā
3.96.21	vi jyotiṣā bṛhatā bhāty agnir āvir viśvāni kṛṇute mahitvā
3.96.22	prādevīr māyās sahate durevāś śiśīte śṛṃge rakṣase vinikṣe
3.96.23	uta svānāso divi ṣantv agnes tigmāyudhā rakṣase hantavā u
3.96.24	made cid asya pra rujanti bhāmā na varante paribādho adevīḥ
3.96.25	ity evainām idam agner hara ūrdhvam uddravat sarvāṃ prādahat
3.96.26	tato vai te yathāyatham agner haro vyaharanta
3.96.27	yathāyatham ebhyo 'gnir apacat
3.96.28	tad etad dīptir brahmavarcasaṃ sāma
3.96.29	etena vā agner haro 'pakrāntam anvavindan
3.96.30	tejasvī brahmavarcasī dīptimān bhavati ya evaṃ veda
3.96.31	tad adhyardheḍaṃ bhavati pratyakṣaṃ śakvarīṇāṃ rūpaṃ śākvare 'han
3.96.32	tena vai rūpasamṛddham
3.96.33	yad u vṛśo 'paśyat tasmād vārśam ity ākhyāyate
3.97.1	soma u ṣvāṇas sotṛbhir iti simānāṃ rūpam
3.97.2	adhi ṣṇubhir avīnām iti gomatīḥ paśumatīr bhavanti paśūnām evāvaruddhyai
3.97.3	paśavo hy etad ahaḥ
3.97.4	samudraṃ na saṃvaraṇāny agman mandī madāya tośata iti samudravatīr bhavanti
3.97.5	āpo hy etad ahaḥ
3.97.6	tā nyūnākṣarā bhavanti
3.97.7	saptākṣarāṇy ekāni padāni bhavanti navākṣarāṇy ekāny ekādaśākṣarāṇy ekāni dvādaśākṣarāṇy ekāni
3.97.8	tad etad abhipūrvam eva śakvarīṇāṃ rūpam upagacchanti
3.97.9	tāsv ānūpam anutodavat simānāṃ rūpam
3.97.10	anutunnād vai prajāḥ paśavaḥ prajāyante
3.97.11	pra prajayā paśubhir jāyate ya evaṃ veda
3.97.12	anūpo vai dhītonir akāmayatobhayaṃ brahma ca kṣatraṃ cāvarundhīya rājā sann ṛṣi syām iti
3.97.13	sa etat sāmāpaśyat
3.97.14	tenāstuta
3.97.15	tato vai sa ubhayaṃ brahma ca kṣatraṃ cāvārunddha rājā sann ṛṣir abhavat
3.97.16	ubhayam eva brahma ca kṣatraṃ cāvarunddhe rājā sann ṛṣir bhavati ya evaṃ veda
3.97.17	yad v anūpo dhītonir apaśyat tasmād ānūpam ity ākhyāyate
3.98.1	atha mānavaṃ padanidhanaṃ rāthantaram
3.98.2	tasmād rāthantare 'han kriyate
3.98.3	manur vā akāmayata bahuḥ prajayā paśubhiḥ prajāyeya mānavīḥ prajās sṛjeyeti
3.98.4	sa etat sāmāpaśyat
3.98.5	tenāstuta
3.98.6	tato vai sa bahuḥ prajayā paśubhiḥ prājāyata
3.98.7	tā imā mānavīḥ prajāḥ
3.98.8	bahur eva prajayā paśubhiḥ prajāyate ya evaṃ veda
3.98.9	atho āhus tā evāsya prajās sṛṣṭā rakṣāṃsy ajighāṃsann iti
3.98.10	so 'kāmayatāpa rakṣāṃsi hanīyeti
3.98.11	sa etat sāmāpaśyat
3.98.12	tenāstuta
3.98.13	ni tvām agne (manur dadhe jyotir janāya śaśvate
3.98.14	dīdetha kaṇva ṛtajāta ukṣito yaṃ namasyanti kṛṣṭayaḥ
3.98.15	tveṣāso agner amavanto arcayo bhīmāso na pratītaye
3.98.16	rakṣasvinas sadam id yātumāvato viśvaṃ sam) atriṇaṃ daha
3.98.17	evāsāṃ rakṣāṃsy apāhann iti
3.98.18	tad u rakṣasām apahatiḥ
3.98.19	apa rakṣaḥ pāpmānaṃ hate ya evaṃ veda
3.99.1	ogho vā imān lokān niramārṭ
3.99.2	so 'manyata manur idaṃ vāvedam abhūd iti
3.99.3	so 'kāmayatod ita iyāṃ gātuṃ pratiṣṭhāṃ vindeyeti
3.99.4	sa ete sāmanī apaśyat
3.99.5	tābhyām astuta
3.99.6	te enaṃ hiraṇmayyau nāvau bhūtvopāplavetām
3.99.7	tayoḥ pratyatiṣṭhat
3.99.8	te enam udapārayetām
3.99.9	tato vai sa gātuṃ pratiṣṭhāṃ avindata /!
3.99.10	vindate gātuṃ pratiṣṭhāṃ ya evaṃ veda
3.99.11	yad u manur apaśyat tasmān mānave ity ākhyāyete
3.99.12	atha vāmram abhyārambho yajñasya pratyapasāraḥ
3.99.13	abhy eva ṣaṣṭham ahar ārabhate prati caturtham apadhāvati
3.99.14	abhyārambhair vai devā asurān yajñād antarāyan
3.99.15	vamro vaikhānasaḥ paśukāmas tapo 'tapyata
3.99.16	sa etat sāmāpaśyat
3.99.17	tenāstuta
3.99.18	sa etāṃ madhya iḍām upetyādhyardhām iḍām upariṣṭād upait
3.99.19	paśavo vā iḍā
3.99.20	bhūmo vā adhyardheḍā
3.99.21	tato vai sa bhūmānam abhipūrvaṃ paśūnām avārunddha
3.99.22	tad etat paśavyaṃ sāma
3.99.23	bhūmānam evābhipūrvaṃ paśūnām avarunddhe ya evaṃ veda
3.99.24	yad u vamro vaikhānaso 'paśyat tasmād vāmram ity ākhyāyate
3.100.1	athāgneyaṃ triṇidhanaṃ savanānāṃ kḷptyai
3.100.2	pavamānena vai devebhyo 'nnādyaṃ pradīyate
3.100.3	tan madhyenidhanaṃ bhavati annādyasya viśeṣāya
3.100.4	agnir vā akāmayata annāda eva śreṣṭha svānām abhavat
3.100.5	tad etad annādyasyāvaruddhissāma
3.100.6	avānnādyaṃ runddhe 'nnāda śreṣṭha svānāṃ bhavati ya evaṃ veda
3.100.7	yad v agnir apaśyat tasmād āgneyaṃ triṇidhanam ity ākhyāyate
3.101.1	tad v evācakṣate sākamaśvam iti
3.101.2	kakṣīvān priyamedham apṛcchat
3.101.3	iddha in na didīpā3 it priyamedheti
3.101.4	tad asya nāmanuta
3.101.5	so 'bravīt prajāyān me tvā pratibravad iti
3.101.6	atha ha kakṣīvato nākulibhastrāsa priyaṃgutaṇḍulānāṃ vā sikatānāṃ vā pūrṇā
3.101.7	tāsāṃ ha sma saṃvatsare saṃvatsara ekaikāṃ prāsyati
3.101.8	tāvad dhāsmā āyur dattam āsa
3.101.9	sa u ha navamas sākamaśva ājajñe priyamedhāt
3.101.10	so 'kāmayatod ita iyāṃ gātuṃ prativacanaṃ vindeyeti
3.101.11	sa etat sāmāpaśyat
3.101.12	tad abhyagāyata
3.101.13	tataḥ prativacanam apaśyat
3.101.14	sa kakṣīvantam abhyādravat
3.101.15	tam abravīd ādravantaṃ dṛṣṭvā imāṃ me bhastrām udake prāsyata imam ahaṃ taṃ paśyāmi yo māṃ pratyucyātiprakṣyatīti
3.101.16	atha hainam abhyeva jagāma
3.101.17	sa hovāca ya ṛcaṃ karoti na sāma sa iddho na didīpe
3.101.18	atha ya ṛcaṃ ca sāma ca karoti sa iddhas sa didīpe
3.101.19	etat tvāhaṃ pratibravīmy etan me pitaitat pitāmaha etat prapitāmaha ity ā ha priyamedhād gamayāṃcakāra
3.101.20	tad etat tejo brahmavarcasaṃ sāma
3.101.21	etena vai sa pūrveṣāṃ pitāmahānāṃ pāpmānam apāhan
3.101.22	tejasvī brahmavarcasī bhavaty apa pūrveṣāṃ pitāmahānāṃ pāpmānaṃ hate ya evaṃ veda
3.101.23	yad u sākamaśvo 'paśyat tasmāt sākamaśvam ity ākhyāyate
3.101.24	yat soma citram ukthyam iti citravatīr bhavanti citrarūpā vai paśavaḥ
3.101.25	paśava etad ahaḥ paśūnām evāvaruddhyai
3.101.26	tad āhur yanti vā ete triṣṭubhaḥ pavamānāntād ye gāyatrīṣv antyaṃ kurvantīti
3.101.27	vṛṣaṇvatīr bhavanti
3.101.28	vṛṣaṇvad vai triṣṭubho rūpam
3.101.29	tena triṣṭubhaḥ pavamānāntān na yanti
3.102.1	tāsu śaiśavam
3.102.2	śāntir vai śaiśavam
3.102.3	yac chaiśavena stuvanti śāntyā eva
3.102.4	atho āhuś śaiśavena vā indro vṛtraṃ paryākāraṃ śakvarībhir ahann iti
3.102.5	tad v eva śaiśavasya śaiśavatvam
3.102.6	tad u bhātṛvyahā
3.102.7	hanti dviṣantaṃ bhrātṛvyaṃ ya evaṃ veda
3.102.8	prajāpater akṣy aśvayat
3.102.9	tat parāpatat
3.102.10	so 'kāmayata punar mā cakṣur āviśed iti
3.102.11	sa etat sāmāpaśyat
3.102.12	tenāstuta
3.102.13	tato vai taṃ cakṣuḥ punar āviśat
3.102.14	aśva eva śucir bhūtvainaṃ punar āviśat
3.102.15	taj jyotir vai cakṣuḥ
3.102.16	jyotir vāvainaṃ tad āviśat
3.102.17	tad etac cakṣuṣyaṃ sāma
3.102.18	ajarasaṃ hāsya cakṣur na vyeti ya evaṃ veda
3.103.1	atha mahānāmnayaḥ
3.103.2	mahānāmnīr vā anu prajāḥ prajāyante
3.103.3	nityavatsāḥ paśavaḥ
3.103.4	tā etā mahānāmnayas saṃ bhāryāḥ
3.103.5	tasmān manuṣyā garbhiṇaḥ kanīyaś śobhante
3.103.6	saṃbhāryo hi sa teṣāṃ garbho nityaḥ
3.103.7	nityavatsāḥ paśavo 'nuprajāyante
3.103.8	tasmāt paśavo garbhiṇo bhūyaś śobhante
3.103.9	mātyo hi sa teṣāṃ garbho nityaḥ
3.103.10	atha vāmadevyam
3.103.11	paśavo vai vāmadevyam
3.103.12	paśumanta eva bhavanty enena tuṣṭuvānāḥ
3.103.13	atha bārhadgirarāyovājīye pāṃkte pāṃkte 'hani kriyete pāṃktā vai paśavaḥ
3.103.14	paśava etad ahaḥ paśūnām evāvaruddhayi
3.103.15	te u athakāravac cādhyardheḍaṃ ca bhavataḥ pratyakṣāṃ śakvarīṇāṃ rūpaṃ śākvare 'han
3.103.16	tena vai rūpasamṛddhe
3.103.17	tad āhus sa vādya bhogiḥ prasnāyādya ābhyaḥ pāre pratiṣṭhāṃ ca tīrthaṃ ca vinded iti
3.103.18	gāvo vai śakvaryaḥ
3.103.19	tāsām eṣā pāre pratiṣṭhā ca tīrthaṃ ca yad athakāraś cādhyardhā ceḍā
3.103.20	niṣṭhābhiś śakvarībhiḥ pāpmānaṃ tarati śriyam aśnute ya evaṃ veda
3.103.21	tad aiḍam acchāvākasāma bhavati
3.103.22	paśavo vā iḍā
3.103.23	paśuṣv evaitat pratitiṣṭhanti
3.104.1	devāsurā aspardhanta
3.104.2	te devāḥ prajāpatim upādhāvaṃs tan naś chandaḥ prayacchāyātayāma yenāsurān abhibhavāmeti
3.104.3	sa tapo 'tapyata
3.104.4	sa tapas taptvātman siṃsimāyad avāpaśyat
3.104.5	yad ātman siṃsimāyad avāpaśyat tat simānāṃ simātvam
3.104.6	tā abravīt sṛjyadhvam iti
3.104.7	keneti
3.104.8	yena kāmayadhva iti
3.104.9	tās simānam evordhvā udīryāsṛjyanta
3.104.10	tad v evāsāṃ simātvam
3.104.11	tā amimīta
3.104.12	tāsu trayaṃ vedam adhyādadhāt
3.104.13	tā evāyacchat
3.104.14	tāsv imāṃs trīn lokān abhyādadhāt
3.104.15	tā evāyacchat
3.104.16	so 'bravīn mahad batāsām idaṃ mānam abhūd iti
3.104.17	yad abravīn mahad batāsām idaṃ mānam abhūd iti tan mahāmānīnāṃ mahāṃānitvam
3.104.18	mahāmānayo ha vai nāmaitāḥ
3.104.19	tā mahānāmnaya iti parokṣam ākhyāyante
3.104.20	tā devebhyaḥ prāyacchat
3.104.21	tābhir adya devā astuvata
3.104.22	śvo 'śaknuvan
3.104.23	tad yad adya stutvā śvo 'śaknuvaṃs tac chakvarīṇāṃ śakvarītvam
3.104.24	śaknoti yac chikṣate ya evaṃ veda
3.104.25	tā devā nodayacchan
3.104.26	tāḥ prajāpataya eva punaḥ prāyacchan
3.104.27	tāḥ prajāpatau saṃvatsaram uṣitvāpākrāman
3.104.28	so 'bravīt kathāpākramiṣṭeti
3.105.1	tā abruvann aindrān ha no ghoṣān vettha
3.105.2	tān naḥ prayaccha yair vayaṃ ghoṣiṇīr asāma
3.105.3	ghoṣī sa brāhmaṇo 'sad yo 'smān vedeti
3.105.4	tābhya etān aindrān ghoṣān prāyacchat
3.105.5	yo 'gner ghoṣo yo rathasya tam asyai prāyacchat
3.105.6	yo vāyor ghoṣo yo vayasāṃ tam etasyai prāyacchat
3.105.7	yaḥ parjanyasya ghoṣo yo dundubhes tam amuṣyai prāyacchat
3.105.8	ete ha vā āsām aindrā ghoṣāḥ
3.105.9	tās saṃvatsaram uṣitvāpaivākrāman
3.105.10	so 'bravīt kathāpākramiṣṭeti
3.105.11	tā abruvann aindrān ha no nikriḍān vettha
3.105.12	tān naḥ prayaccha yair vayaṃ krīḍāma
3.105.13	krīḍāt sa brāhmaṇaḥ prajayā paśubhir yo 'smā vedeti
3.105.14	tābhya etān aindrān nikrīḍān prāyacchad indrā indrā indrā iti
3.105.15	ete ha vā āsām aindrā nikrīḍāḥ
3.105.16	tās saṃvatsaram uṣitvāpaivākrāman
3.105.17	so 'bravīt kathāpākramiṣṭeti
3.106.1	tā abruvan rūpāṇi ha no vettha
3.106.2	tāni naḥ prayaccha yair vayaṃ rūpiṇīr asāma
3.106.3	rūpī sa brāhmaṇo 'sad yo 'smā vedeti
3.106.4	tābhyo rūpāṇi prāyacchat
3.106.5	yat prāvṛṣi nihatarajaskāyai prathamaṃ saṃjāyamānāyā asyai rūpaṃ bhavati tad asyai prāyacchat
3.106.6	yad v eva prāvṛṣi nihatarajaskasyāntarikṣasya rūpaṃ bhavati tad amuṣyai prāyacchat
3.106.7	etāni ha vā āsāṃ rūpāṇi
3.106.8	tās saṃvatsaram uṣitvāpaivākrāman
3.106.9	so 'bravīt kathāpākramiṣṭeti
3.106.10	tā abruvan nāmāni ha no vettha
3.106.11	tāni naḥ prayaccha yair vayaṃ nāminīr asāma
3.106.12	nāmī sa brāhmaṇo 'sad yo 'smā vedeti
3.106.13	tābhyo nāmāni prāyacchat
3.106.14	bhūs tvam asītīmām abravīd bhuvas tvam ity etāṃ svas tvam ity amūm
3.106.15	etāni ha vā āsāṃ nāmāni
3.106.16	tās saṃvatsaram uṣitvāpaivākrāman
3.106.17	so 'bravīt kathāpākramiṣṭeti
3.107.1	tā abruvan vatsān ha no vettha
3.107.2	tān naḥ prayaccha yair vayaṃ vatsinīr asāma
3.107.3	vatsī sa brāhmaṇo 'sad yo 'smā vedeti
3.107.4	tābhyo vatsān prāyacchat
3.107.5	agnim evāsyai prāyacchad vāyum antarikṣāyādityam amuṣyai
3.107.6	ete ha vā āsāṃ vatsāḥ
3.107.7	tās saṃvatsaram uṣitvāpaivākrāman
3.107.8	so 'bravīt kathāpākramiṣṭeti
3.107.9	tā abruvann ṛṣabhān ha no vettha
3.107.10	tān naḥ prayaccha yair vayam ṛṣabhiṇīr asāma
3.107.11	ṛṣabhī sa brāhmaṇo 'sad yo 'smān vedeti
3.107.12	tābhya ṛṣabhān prāyacchad etān athakārān
3.107.13	ete ha vā āsām ṛṣabhāḥ
3.107.14	tās saṃvatsaram uṣitvāpaivākrāman
3.107.15	so 'bravīt kathāpākramiṣṭeti
3.108.1	tā abruvann ekaṃ ha no rūpaṃ vettha
3.108.2	tan naḥ prayaccha yena vayaṃ rūpiṇīr asāma
3.108.3	rūpī sa brāhmaṇo 'sad yo 'smā vedeti
3.108.4	tābhya etad ekaṃ rūpaṃ prāyacchad āpa iti
3.108.5	etad dha vā āsām ekaṃ rūpaṃ yad āpaḥ
3.108.6	tās saṃvatsaram uṣitvāpaivākrāman
3.108.7	so 'bravīt kathāpākramiṣṭeti
3.108.8	tā abruvann ekaṃ ha no nāma vettha
3.108.9	tan naḥ prayaccha yena vayaṃ nāminīr asāma
3.108.10	nāmī sa brāhmaṇo 'sad yo 'smā vedeti
3.108.11	tābhya etad ekaṃ nāma prāyacchad indrā iti
3.108.12	etad dha vā āsām ekaṃ nāma yad indrāḥ
3.108.13	tās saṃvatsaram uṣitvāpaivākrāman
3.108.14	so 'bravīt kathāpākramiṣṭeti
3.109.1	tā abruvaṃs tṛptīr ha no vettha
3.109.2	tā naḥ prayaccha yābhir vayaṃ tṛpyāma
3.109.3	tṛpyāt sa brāhmaṇaḥ prajayā paśubhir yo 'smā vedeti
3.109.4	tābhya etās tṛptīḥ prāyacchad etān ekārān
3.109.5	ete ha vā āsāṃ tṛptayaḥ
3.109.6	tās saṃvatsaram uṣitvāpaivākrāman
3.109.7	so 'bravīt kathāpākramiṣṭeti
3.109.8	tā abruvan āvapanān ha no vettha palyān ha no vettha goṣṭhān ha no vettha
3.109.9	tān naḥ prayaccha yair vayam āvapanavatīḥ palyavatīr goṣṭhinīr asāma
3.109.10	āvapanavān palyavān goṣṭhī sa brāhmaṇo 'sad yo 'smā vedeti
3.109.11	tābhyo vācaṃ prāyacchat
3.109.12	vācaṃ vāvedaṃ sarvaṃ nātiricyate
3.109.13	evā hy evā ity eṣāṃ vāg evā hy agnā iti gavyāḥ paśava evā hīndrā ity aśvyāḥ paśavaḥ
3.109.14	evā hi pūṣann ity ajāvikam evaitat
3.109.15	evā hi devā iti parigrāha evaiṣaḥ
3.110.1	atha mahānāmnayaḥ
3.110.2	prāṇā vā agre sapta
3.110.3	tebhya etāṃ saptapadāṃ śakvarīṃ niramimīta
3.110.4	prāṇān eva sarvam āyur eti ya evaṃ veda
3.110.5	saptapadāyai ṣaṭpadām ṣtūn saṃvatsaram
3.110.6	ṛtubhya ātmānaṃ paridatte ya evaṃ veda
3.110.7	ṣaṭpadāyai pañcapadāṃ paśūn paṃktim
3.110.8	paśumān bhavati ya evaṃ veda
3.110.9	pañcapadāyai catuṣpadāṃ vācam anuṣṭubhaṃ pratiṣṭhitim
3.110.10	vācā vadati ya evaṃ veda
3.110.11	catuṣpadāyai tripadāṃ tejo brāhmavarcasaṃ gāyatrīm
3.110.12	tejasvī brahmavarcasī bhavati ya evaṃ veda
3.110.13	tripadāyai dvipadāṃ puruṣam
3.110.14	nainaṃ pauruṣo vadho hanti ya evaṃ veda
3.110.15	dvipadāyā ekapadāṃ puruṣam eva
3.110.16	anvañcāv iva vai puruṣau
3.110.17	tasmāt puruṣaḥ puruṣaṃ parivedeṣṭi puruṣaḥ puruṣasyānucaro bhavati vindate 'nucaritṝn
3.110.18	bahavo 'syānucarā bhavanti nainaṃ pauruṣyevāvṛttir vindati ya evaṃ veda
3.111.1	tāni sarvāṇi chandāṃsi saṃbhṛtya tair indro vṛtram ahan
3.111.2	yan mahāntam ahaṃs tasmān mahānāmnayaḥ
3.111.3	yad aśaknot tasmāc chakvaryaḥ
3.111.4	yan maṭviyam akarot tasmān maṭvīḥ
3.111.5	yat sīmānam abhinat tasmāt simāḥ
3.111.6	atho hainās sīmata eva sasṛje
3.111.7	sima iti vai śreṣṭham ācakṣate
3.111.8	sima śreṣṭha svānāṃ bhavati ya evaṃ veda
3.111.9	tā ha vā etā indrā eva nāma
3.111.10	indro vai yatra mahānāmnīṣu mithunatvam aicchata tā enam abruvan sa vai naḥ prayaccheti
3.111.11	kim iti
3.111.12	yat ta etan nāmeti
3.111.13	tābhyas tat prāyacchat
3.111.14	tasmād etā indrā nāma
3.111.15	etad dha vā āsāṃ priyaṃ guhyaṃ nāma yad indrāḥ
3.111.16	sa yo hāsām etad vidvān pariharata āgāmukam enaṃ priyaṃ bhavati paśyate priyam
3.111.17	tasmād etā mahānāmnaya iti parokṣam ākhyāyante
3.112.1	asā u āva mahān
3.112.2	tasyaitāḥ pratināmnayaḥ
3.112.3	tasyo evaitan nāma parihanati
3.112.4	sā yaiṣā purastād dvipadopadhīyate puruṣa eva saḥ
3.112.5	atha yāny uttarāṇi trīṇi padāni paśavas te
3.112.6	bhasat prathamā sakthyau dva
3.112.7	parāñcaḥ paśavas saṃbhavanti
3.112.8	tasmād bhasat prathamākhyāyate
3.112.9	atha yāny uttarāṇi trīṇi padāni vatsaḥ prathamo 'thodho 'tha puruṣaḥ
3.112.10	atha yāny uttarāṇi trīṇi padānīmau dvau śirogrīvam ekam atha yad uttamaṃ padam upaśa eva saḥ
3.112.11	paśceva dvitīya āgacchat tasmād uttamā dvyupaśaivaṃ priyasya kuryāt
3.112.12	etad dha vā āsāṃ prattam adhītam upajīvanīyam
3.112.13	yad vatsaḥ prathamo bhavaty athodho 'tha puruṣaḥ prattaṃ haivāsyādhītam upajīvanīyaṃ bhavati
3.112.14	atha yaṃ kāmayeta dhītam asyāprattam anupajīvanīyaṃ syād iti
3.113.1	ūdhaḥ prathamaṃ kuryād atha vatsam atha puruṣam
3.113.2	dhītaṃ haivāsyāprattam anupajīvanīyaṃ bhavati
3.113.3	atha yaṃ kāmayetāpaśu syād iti vatsam asyāntariyāt
3.113.4	paśavo vai vatsaḥ
3.113.5	paśūn evāsyāntareti
3.113.6	atha yaṃ kāmayeta rudro 'sya paśūñ chamayed ity antarā vatsaṃ codhaś ca puruṣam avadadhyāt
3.113.7	rudro vai puruṣaḥ
3.113.8	rudram evāsya tad goṣṭhe 'vadadhāti
3.113.9	saiṣā mīmāṃsā
3.113.10	atha yathaivāsām idaṃ prajñātaṃ stotraṃ tayaiva stotavyam
3.113.11	iyaṃ vai prathamā mahānāmnī tasyā agnir upaśaḥ
3.113.12	iyaṃ dvitīyā tasyai vāyur upaśaḥ
3.113.13	asau tṛtīyā tasyai sūryācandram asāv upaśau
3.113.14	tāsāṃ yo hṛdāvakino veda trir vilā hāsya gṛhā bhavanti tṛptā ivārūkṣā antarataḥ
3.113.15	ekārā ha vā āsāṃ hṛdāvakinaḥ
3.113.16	tasmād dhṛda ekāram upāvasedhaṃ paśūṃs tarpayanti
3.113.17	atha ya āsām alaṃkārān vedālaṃkurvanto 'syāsate gṛheṣv aṃśuṃ rukmaṃ niṣkaṃ hastinam aśvatarīratham aśvaratham
3.113.18	stomā ha vā āsām alaṃkārāḥ
3.113.19	tā alaṃkurvann iva śobhayann iva gāyet
3.113.20	upa hainam etāni rūpāṇy akrītāni tiṣṭhante ya evaṃ veda
3.114.1	āpo vai mahānāmnayaḥ
3.114.2	tāsām āditya eva vatsaḥ
3.114.3	tad yā ha vai prācīr āpo dhāvanty etam eva tā udyantam abhīpsantīr dhāvanti
3.114.4	atha yāḥ pratīcīr dhāvanty etam eva tā astaṃ yantam abhīpsantīr dhāvanti
3.114.5	tad yat pṛccheyur yā imā āpo 'harahar dhāvanti kam etā abhīpsantīr dhāvantīti
3.114.6	etam ity eva tatra prativacanam
3.114.7	atho āhur vāyur vai mahānāmnīnāṃ vatsaḥ
3.114.8	eṣa hīmān lokān imā diśaḥ pratāpayata iti
3.114.9	ima u lokā mahānāmnayaḥ
3.114.10	tasmāt purovāte vāti vṛṣṭyām āśāsante
3.114.11	yathā ha prattā na duhīta tādṛk tad yat purovāte vāty atha na varṣati
3.114.12	paśavo vai mahānāmnayaḥ
3.114.13	goṣṭha eva purīṣam
3.114.14	tad āhuḥ purīṣeṇāgre stotavyam atha mahānāmnībhiḥ
3.114.15	āyatanaṃ vā agre 'tha paśavaḥ
3.114.16	āyatanaṃ hi paśavo 'bhisamāyantīti
3.114.17	tad u vā āhuḥ paśūnāṃ vai purīṣaṃ bhavati
3.114.18	yad vai paśavo na syur na purīṣaṃ syāt
3.114.19	yado vai puruṣaḥ paśūn vindate 'tha sa goṣṭhaṃ paryasyate guptyai
3.114.20	tasmān mahānāmnībhir eva pūrvābhi stotavyam iti
3.115.1	tad āhus sakṛd eva saṃstutāsūpariṣṭāt purīṣeṇa stotavyam uta vai bahutayāḥ paśavo nānātyās samānam eva goṣṭham abhisamāyantīti
3.115.2	yad dvayīr u ha tathā prajā bhavanti
3.115.3	anuparyāyam eva purīṣeṇa stotavyam
3.115.4	tathā ha sarvā vrajavatīr bhavanti
3.115.5	aiḍāni purīṣāṇi bhavanti
3.115.6	anuparyāyam eva purīṣeṇa stotavyam
3.115.7	tathā ha sarvā vrajavatīr bhavanti
3.115.8	aiḍāni purīṣāṇi bhavanti
3.115.9	paśavo vā iḍā āyatanaṃ purīṣam
3.115.10	āyatana eva tad etān paśūn pratiṣṭhāpayanti
3.115.11	apa upanidhāya stuvanti sāmnas sarvatvāya
3.115.12	etad vai mahānāmnīnāṃ sarvaṃ rūpaṃ yad āpaḥ
3.115.13	tā udiṃgayeyū rūpasamṛddhatāyai
3.115.14	tad āhuḥ kvemā ninayed iti
3.115.15	tāsām eṣā mīmāṃsā vasatīvarīṣv avanīya somam abhiṣutya bhakṣayeyur iti
3.115.16	mathitam iva ha tv eṣāṃ bhavati yātayāma
3.115.17	yātayāmnīr ayātayāmnīṣv avanayanti
3.115.18	atho āhus tṛtīyasavanīyān evābhiḥ puroḍāśān upasṛjeyur iti
3.115.19	yajamāno vai puroḍāśo 'nnam āpaḥ
3.115.20	annenaiva tad yajamānaṃ samanakti
3.115.21	īśvaro ha tu yajamānam uttaravayase śvaḥ pāmā vetthoḥ
3.115.22	kaṇḍūyitā iva hi bhavanti
3.115.23	atho āhuś cātvāla eva ninayed iti
3.115.24	yonir vai yajñasya cātvālaṃ reta āpo yonyām evaitad retaḥ pratiṣṭhāpayati
3.115.25	anuṣṭhyāsya retas siktaṃ prajāyate ya evaṃ veda
3.116.1	tad āhur vihṛtā agnayo bhavanti vāstu pariśiṣyate garbhā anuśoṣukā syur yac cātvāle ninayet
3.116.2	āstāve ninayed iti
3.116.3	eṣa ha vā udgātuś ca yajamānasya ca dhiṣṇyo yad āstāvaḥ
3.116.4	āyatanam āstāvaḥ
3.116.5	āyatana eva tad etān kāmān pratiṣṭhāpayanti
3.116.6	tāsām atra yāvatkāmaṃ ninīya athāntaḥparidhi ninayet
3.116.7	tathā haiṣāṃ tā hutāś cāhutāś ca bhavanti
3.116.8	yathā ha vā idaṃ vidāvan prāṇāv aniruktāv evam etau dhiṣṇyau santāv anavagatau
3.116.9	prāṇau vā imau santāv anapatṛṇṇau dhiṣṇyāv etau santau na vihriyete
3.117.1	asurāṇāṃ ha vā agra ime lokā āsuḥ
3.117.2	upajīvina iva hi devā āsus tapa eva śraddhām anvāyattāḥ
3.117.3	te 'rcantas tāmyantas tejo balam indriyaṃ vīryam ātmasv adadhata
3.117.4	tad eṣām asurā āditsanta
3.117.5	tad āditsyamānam apsu prāveśayan ned idam asurā vināntā iti
3.117.6	tasmād idam apy etarhy amitreṣv āyatsu vittam upagūhanti ned idam amitrā vindāntā iti
3.117.7	tad apaiva devebhyo 'krāman nāsurān prāpnot
3.117.8	te devā etaṃ saṃvatsaraśramam apaśyan
3.117.9	tenainad abhyāśrāmyan
3.117.10	tad ūrdhvam upaśrayata
3.117.11	tad divi spṛṣṭam atiṣṭhat
3.117.12	yad divi spṛṣṭam atiṣṭhat tat spṛṣṭānāṃ spṛṣṭatvam
3.117.13	spṛṣṭāni ha vai nāmaitāni
3.117.14	tāni pṛṣṭhānīti parokṣam ākhyāyante
3.117.15	sarvān kāmān spṛśati ya evaṃ veda
3.117.16	sa yatkāma syāt saṃvatsaraṃ śrāmyed ava haivainad runddhe
3.117.17	saṃvatsaraparimito hy evaiṣa yac chramaḥ
3.118.1	āpo vai devānāṃ patnaya āsan
3.118.2	tā mithunam aicchanta
3.118.3	tāsāṃ vāyuḥ pṛṣṭhe vyavartata
3.118.4	tā garbham adadhata
3.118.5	tā devā abruvan sṛjadhvam iti
3.118.6	tā rathanaraṃ prathame 'hann asṛjanta
3.118.7	tad rathaghoṣo 'nvasṛjyata
3.118.8	tasmād rathantarasya stotre rathaghoṣaṃ kurvanti
3.118.9	tā abruvan sṛjadhvam eveti
3.118.10	tā bṛhad dvitīye 'hann asṛjanta
3.118.11	tat parjanyasya ghoṣo 'nvasṛjyata
3.118.12	tasmād bṛhata stotre dundubhīn udvādayanti
3.118.13	varṣukaḥ parjanyo bhavati
3.118.14	tā abruvan sṛjadhvam eveti
3.118.15	tā vairūpaṃ tṛtīye 'hann asṛjanta
3.118.16	tad grāmaghoṣo 'nvasṛjyata
3.118.17	tasmād vairūpasya stotre grāmaghoṣaṃ kurvanti
3.118.18	tā abruvan sṛjadhvam eveti
3.118.19	tā vairājaṃ caturthe 'hann asṛjanta
3.118.20	tad agner ghoṣo 'nvasṛjyata
3.118.21	tasmād vairājasya stotre 'gniṃ manthanti
3.118.22	tā abruvan sṛjadhvam eveti
3.118.23	tāś śākvaraṃ pañcame 'hann asṛjanta
3.118.24	tad apāṃ ghoṣo 'nyasṛjyata
3.118.25	tasmāc chākvarasya stotre 'pa upanidhāya stuvanti
3.118.26	tā abruvan sṛjadhvam eveti
3.118.27	tā raivataṃ ṣaṣṭhe 'hann asṛjanta
3.118.28	tat paśughoṣo 'nvasṛjyata
3.118.29	tasmād raivatasya stotre paśughoṣaṃ kurvanti vatsān mātṛbhis saṃvāśayanti
3.118.30	tā abruvan sṛjadhvam eveti
3.118.31	etāvad vāvety abruvan
3.118.32	tad ete ha vā āsām aindrā ghoṣā vadanti
3.118.33	asminn aindrā ghoṣās sarvā asmin puṇyā vāco vadanti ya evaṃ veda
3.118.34	te devā vāmadevyam eva yoniṃ parigṛhyordhvā udāgāhanta
3.118.35	tad etasya pṛṣṭhyasya ṣaḍahasya madhye ha māyaṃ nyadadhuḥ
3.118.36	tad yāni ha vai stutāni sāmāni paścātvaṃ teṣāṃ vāmadevyam atha yāny astutāni purastvaṃ teṣām
3.118.37	yo vai grāmasya śreṣṭhī baliṣṭho bhavati tena paścātvena tena purastvena yanti
3.118.38	ariṣṭena yajñena yajate ya evaṃ veda
3.118.39	etasmād dha vā idaṃ yugyau na samavahanau vahato 'nyatara eva vahīyān bhavati
3.118.40	tasmād vāmadevyaṃ pṛṣṭham
3.118.41	pṛṣṭhaṃ hi prativahatīti
3.118.42	kḷptir vā eṣā śāntir vā eṣā pratiṣṭhā vā eṣaiṣa vāva yajño yad vāmadevyam
3.118.43	tasmād yena yenāhnā stuvanti tat tad anusarpati kalpayac chamayat
3.119.1	asāvy aṃśur madāye ty asāvīti simānāṃ rūpam
3.119.2	apsu dakṣo giriṣṭhāḥ
3.119.3	śyeno na yonim āsadat
3.119.4	śubhram andho devavātam apsu dhautaṃ nṛbhis sutam
3.119.5	ity apsumatīr bhavanti
3.119.6	āpo hy etad ahaḥ
3.119.7	svadanti gāvaḥ payobhiḥ
3.119.8	ād īm aśvaṃ na hetāram aśūśubhann amṛtāya
3.119.9	iti gomatīḥ paśumatīr bhavanti paśūnām evāvaruddhyai
3.119.10	paśavo hy etad ahaḥ
3.119.11	madho rasaṃ sadhamāda iti madvatīr bhavanti
3.119.12	raso vai madaḥ
3.119.13	dhītam ivaitad yat tṛtīyasavanam
3.119.14	tad yad etā madvatīr bhavanti rasam evāsminn etad dadhati
3.119.15	aivainad etena pyāyayanti
3.119.16	tāsu gāyatram uktabrāhmaṇam
3.119.17	atha santani
3.119.18	vāg vā eṣā pratatā yad dvādaśāhaḥ
3.119.19	tāṃ santaninaiva saṃtanvanti
3.119.20	prāṇā ha khalu vai santanayaḥ
3.119.21	prāṇair vāk santatā
3.119.22	tad yat santani bhavati prāṇānām eva santatyai vācaṃ prāṇais santanavāmeti
3.119.23	ime vai lokās santanaya ima u lokā mahānāmnayaḥ
3.119.24	tad yat santani bhavaty eṣām eva lokānāṃ santatyai
3.119.25	sam asmā ime lokās tāyante ya evaṃ veda
3.119.26	abhi dyumnaṃ bṛhad yaśa ity abhīti bhavati rathantarasya rūpam
3.119.27	rāthantaram etad ahaḥ
3.119.28	jinvan gaviṣṭaye dhiya it gomatīḥ paśumatīr bhavanti paśūnām evāvaruddhyai
3.119.29	paśavo hy etad ahaḥ
3.120.1	tāsu cyāvanam
3.120.2	cyavano vai bhārgavo vāstupasya brāhmaṇam avet
3.120.3	sa putrān abravīd vāstupasya vai brāhmaṇaṃ veda
3.120.4	taṃ mā vāstau nidhāya triḥ punaḥprayāṇaṃ prayāteti
3.120.5	te 'bruvan na śakṣyāma ākrośanavanto bhaviṣyāmaḥ
3.120.6	pitaram ahāsiṣur iti no vakṣyantīti
3.120.7	neti hovāca tena vai yūyaṃ vasīyāṃso bhaviṣyatha teno eva mama punaryuvatāyā āśā
3.120.8	hitvaiva mā prayāteti tān ajñāpayat
3.120.9	taṃ sarasvatyai śaiśave nidhāya triḥ punaḥprayāṇaṃ prāyan
3.120.10	so 'kāmayata vāstau hīnaḥ punar yuvā syāṃ kumārīṃ jāyāṃ vindeya sahasreṇa yajeyeti
3.120.11	sa etat sāmāpaśyat
3.120.12	tenāstuta
3.121.1	taṃ tuṣṭuvānaṃ śaryāto mānavo grāmeṇādhyavāsyat
3.121.2	taṃ kumārā gopālā avipālā mṛdā śakṛtpiṇḍair āsapāṃsubhir adihan
3.121.3	so 'saṃjñāṃ śāryātyebhyo 'karot
3.121.4	tan na mātā putram ajānān na putro mātaram
3.121.5	so 'bravīc charyāto mānavaḥ kim ihābhitaḥ kiṃ cid adrāṣṭa yata idam ittham abhūd iti
3.121.6	tasmai hocur na nu tato 'nyat sthavira evāyaṃ niṣṭhāvaś śete
3.121.7	tam adya kumārā gopālā avipālā mṛdā śakṛtpiṇḍair āsapāṃsubhir adhikṣan
3.121.8	tata idam ittham abhūd iti
3.122.1	sa hovāca cyavano vai sa bhārgavo 'bhūt
3.122.2	sa vāstupasya brāhmaṇaṃ veda
3.122.3	taṃ nūnaṃ putrā vāstau hitvā prāyāsiṣur iti
3.122.4	tam ādrutyābravīd ṛṣe namas te 'stu
3.122.5	śāryātyabhyo bhago mṛḍeti
3.122.6	atha ha sukanyā śāryātyā kalyāṇy āsa
3.122.7	sa hovāca sa vai me sukanyāṃ dehīti
3.122.8	neti hovāca
3.122.9	anyad dhanaṃ brūṣveti
3.122.10	neti hovāca
3.122.11	vāstupasya vai brāhmaṇaṃ veda
3.122.12	tāṃ ma ihopanidhāyāsāyam evādya grāmeṇa yātād iti
3.122.13	te vai tvā mantrayitvā pratibravāmeti
3.122.14	te hocur mantrayitvā ekaṃ vai dve trīṇi paramam anayā dhanāni labhemahy athainayeha sarvam eva lapsyāmahe
3.122.15	hantāsmā imā dadāmeti
3.122.16	tāṃ hāsmai daduḥ
3.122.17	tāṃ hocuḥ kumāri sthaviro vā ayaṃ niṣṭhāvo nālam anusaraṇāya
3.122.18	yadaiva vayaṃ yunajāmahā athānvādhāvatād iti
3.122.19	sā heyaṃ yuktaṃ grāmam anusariṣyanty anūttasthau
3.122.20	sā hovācāhe paridhāva sakhāyaṃ jīvahāyinam iti
3.122.21	sā yadītīyāya yadīti
3.123.1	kṛṣṇasarpa u haivaināṃ pratyuttasthau
3.123.2	sā ha tad eva nirvidyopaviveśa
3.123.3	atha hāśvinau darvihomiṇau bhiṣajyantāv idaṃ ceratur anapisomau
3.123.4	tau hainām etyocatuḥ kumāri sthaviro vā ayam asarvo nālaṃ patitvanāyāvayor jāyaidhīti
3.123.5	neti hovāca
3.123.6	yasmā eva mā pitādāt tasya jāyā bhaviṣyāmīti
3.123.7	tad dhāyam ājughoṣa
3.123.8	atha hemau preyatuḥ
3.123.9	sa hovāca kumāri ko nv eṣa ghoṣo 'bhūd iti
3.123.10	puruṣau memāv upāgātāṃ yat kalyāṇatamaṃ rūpāṇāṃ tena rūpeṇeti
3.123.11	tau tvā kim avocatām iti
3.123.12	kumāri sthaviro vā ayam asarvo nālaṃ patitvanāyāvayor jāyaidhīti
3.123.13	sā tvaṃ kim avoca iti
3.123.14	nety aham avocaṃ yasmā eva mā pitādāt tasya jāyā bhaviṣyāmīti
3.124.1	tad dhāsya priyam āsa
3.124.2	sa sahocāśvinau vai tau darvihomiṇau bhiṣajyantāv idaṃ carato 'napisomau
3.124.3	tau tvaitad evāgatya śvo vaktārau
3.124.4	tau tvaṃ brūtād yuvaṃ vā asarvau stho yau devau santāv asomapau sthaḥ
3.124.5	sarvo vai mama patir yas somapa iti
3.124.6	tau vai tvā vaktārau kas tasyeśe yad āvam apisomau syāveti
3.124.7	ayaṃ mama patir iti brūtāt
3.124.8	teno eva me punaryuvatāyā āśati
3.124.9	tau haināṃ śvo bhūta etyaitad evocatuḥ
3.124.10	sā hovāca yuvaṃ vā asarvau stho yau devau santāv asomapau sthaḥ
3.124.11	sarvo vai mama patir yas somapa iti
3.124.12	tau hocatuḥ kas tasyeśe yad āvam apisomau syāveti
3.124.13	ayaṃ mama patir iti hovāca
3.125.1	taṃ hocatur ṛṣe 'pisomau nau bhagavaḥ kurv iti
3.125.2	tatheti hovāca
3.125.3	tau vai nu mā yuvaṃ punaryuvānaṃ kurutam iti
3.125.4	taṃ ha sarasvatyai śaiśavam abhyavacakṛṣatuḥ
3.125.5	sa hovāca kumāri sarve vai sadṛśā udeṣyāmo 'nena mā lakṣmakeṇa jānītād iti
3.125.6	te ha sarva eva sadṛśā udeyur yat kalyāṇatamaṃ rūpāṇāṃ tena rūpeṇa
3.125.7	taṃ heyaṃ jñātvāvabibhede ayaṃ mama patir iti
3.125.8	taṃ hocatur ṛṣe 'kurvāvaṃ tava taṃ kāmaṃ yas tava kāmo 'bhūt
3.125.9	punaryuvābhūḥ
3.125.10	āvaṃ tvaṃ tathānuśādhi yad āvam apisomau syāveti
3.126.1	sa hovāca devā vā ete kurukṣetre 'paśīṛṣṇā yajñena yajamānā āsate
3.126.2	te taṃ kāmaṃ nāpnuvanti yo yajñe kāmaḥ
3.126.3	tad yajñasya śiro 'chidyata
3.126.4	tad yad dadhyaṅ ātharvaṇo 'nvapaśyat taṃ tad gacchatam
3.126.5	sa vāṃ tad anuvakṣyati
3.126.6	tato 'pisomau bhaviṣyatha iti
3.126.7	tad yat tad yajñasya śiro 'chidyateti so 'sāv ādityaḥ
3.126.8	sa u eva pravargyaḥ
3.126.9	tau ha dadhyañcam ātharvaṇam ājagmatuḥ
3.126.10	taṃ hocatur ṛṣe upa tvāyāveti
3.126.11	kasmai kāmāyeti
3.126.12	etad yajñasya śiro 'nuvakṣyāvahā iti
3.126.13	neti hovāca
3.126.14	indro vai tad apy apaśyat
3.126.15	sa mābravīd yadi vā idam anyasmai brūyāś śiras te chindyām iti
3.126.16	tasmād bibhemīti
3.126.17	sa vai nāv anenāśvasya śīrṣṇānubrūhīti
3.126.18	tatheti hovāca
3.126.19	sa vai nu vāṃ saṃvadamānau paśyānīti
3.126.20	tau hemau svaṃ śiro nidhāyedam aśvasya śiraḥ pratisaṃdhāya tena ha sma saṃvadamānāv āsāte sāma gāyamānāv ṛcaṃ yajur abhivyāharantau
3.126.21	tābhyāṃ ha śraddhāya tenāśvasya śīrṣṇānuvāca
3.127.1	tad indro 'nvabudhyata pra hābhyām avocad iti
3.127.2	tasyādrutya śiraḥ prācchinad idam aśvaśīrṣam
3.127.3	atha yad asya svaṃ śira āsīt tad imau manīṣiṇau pratisamadhattām
3.127.4	tau ha devān ājagmatur apaśīrṣṇā yajñena yajamānān
3.127.5	tān hocatur apaśīrṣṇā vai yajñena yajamānā ādhve
3.127.6	te taṃ kāmaṃ nāpnutha yo yajñe kāma iti
3.127.7	kas tad yajñasya śiro vedeti
3.127.8	āvam iti
3.127.9	tad vai pratisaṃdhattam iti
3.127.10	tābhyāṃ vai nau grahaṃ gṛhṇīteti
3.127.11	tābhyām etam āśvinaṃ graham agṛhṇan
3.127.12	tāv abruvan yuvam evādhvaryū sthas tau tat prajānantāv etad yajñasya śiraḥ pratisandhāsyatha iti
3.127.13	tatheti
3.127.14	tāv adhvaryū āstām
3.127.15	tat tāv apisomāv abhavatām
3.128.1	atha ha cyavano bhārgavaḥ punaryuvā bhūtvāgacchac charyātaṃ mānavam
3.128.2	taṃ prācyāṃ sthalyām ayājayat
3.128.3	tad asmai sahasram adadāt
3.128.4	tenāyajata
3.128.5	etad vai tac cyavano bhārgava etena sāmnā stutvā punaryuvābhavat kumārīṃ jāyām avindata sahasreṇāyajata
3.128.6	ete vā etasmin sāman kāmā etān eva kāmān avarunddhe
3.128.7	yatkāma evaitena sāmnā stute sam asmai sa kāma ṛdhyate
3.128.8	atho ha smaitenaiva sāmnā cyavano bhārgavo yad yad aśanaṃ cakame tat tad dha sma sarasvatyai śaiśavād udacati
3.128.9	tad v annādyasyāvaruddhissāma
3.128.10	avānnādyaṃ runddhe 'nnāda śreṣṭha svānāṃ bhavati ya evaṃ veda
3.128.11	yad u cyavano bhārgavo 'paśyat tasmāc cyāvanam ity ākhyāyate
3.128.12	prāṇā śiśur mahīnām iti paśurūpam evaitad upāgacchanti
3.128.13	paśūnāṃ vai śiśur bhavati
3.128.14	tāsu krośaṃ bhrātṛvyahā sendraṃ sāma
3.128.15	hanti dviṣantaṃ bhrātṛvyam āsyendro havaṃ gacchati ya evaṃ veda
3.128.16	tad aiḍaṃ bhavati paśavo vā iḍā
3.128.17	paśava etad ahaḥ paśunām evāvaruddhayi
3.129.1	pavasva vājasātaya iti vājavatīr anuṣṭubho bhavanty annaṃ vai vājo 'nnādyasyaivāvaruddhyai
3.129.2	pavitre dhārayā sutaḥ
3.129.3	indrāya soma viṣṇave devebhyo madhumattamaḥ
3.129.4	iti vaiṣṇavyo bhavanti yajño vai viṣṇur yajñasyaivārambhāya
3.129.5	tāsu gaurivītam uktabrāhmaṇam
3.129.6	athāṣṭeḍaḥ padastobha iḍānām ayātayāmāvarudhyate
3.129.7	teno hāsmā ekaśaphāḥ paśavas tiṣṭhante
3.129.8	prajāpatiṃ prajās samṛjānaṃ śīrṣataḥ pāpmāgṛhṇāt
3.129.9	so 'kāmayatāpa pāpmānaṃ hanīyeti
3.129.10	sa etān padastobhān apaśyat
3.129.11	tair astuta
3.129.12	taiḥ pāpmānam apāhata
3.129.13	tān apaveṣṭayann iva gāyet
3.129.14	apaveṣṭayann iva vai sa tac chīrṣato 'gre pāpmānam apajaghne
3.129.15	apaveṣṭayann ivaiva śīrṣato 'gre pāpmānam apahate ya evaṃ veda
3.130.1	ṛṣīṇāṃ vā agre mantraś caiva prajā cāsīn na paśavaḥ
3.130.2	te 'kāmayantāva paśūn rundhīmahīti
3.130.3	te saṃvatsare paśūn paryapaśyan
3.130.4	tān etenāṣṭeḍena padastobhenodasṛjanta
3.130.5	te 'bruvann asti nvā iti
3.130.6	tān ṣaḍiḍenodasṛjanta
3.130.7	te 'bruvann asti nvā iti
3.130.8	tāṃś caturiḍenodasṛjanta
3.130.9	te 'bruvann asti nvāveti
3.130.10	tān dvīlenodasṛjanta
3.130.11	te vā ete paśava eva yat padastobhāḥ
3.130.12	paśava etad ahaḥ
3.130.13	paśumān bhavati ya evaṃ veda
3.130.14	ta u sarve jāgatā bhavanti
3.130.15	paśavo vai jagatī
3.130.16	teno haivāsmiṃs tad apy ekaśaphāḥ paśavas tiṣṭhante yat sarve jāgatā bhavanti
3.130.17	sarve hi jāgatāḥ paśavaḥ
3.131.1	atha pārthaṃ dviyabhyāsaṃ dvitīyasyāhno rūpam
3.131.2	dvitīyaṃ hy etad ahar āyatanena
3.131.3	atha ṛṣabhaś śākvaraḥ
3.131.4	paśavo vai simāḥ paśavo revatayaḥ paśava ṛṣabhaḥ
3.131.5	ṛṣabham evaitat paśuṣv apisṛjanti mithunatvāya prajananāya
3.131.6	pra mithunena jāyate ya evaṃ veda
3.131.7	sa u dvābhyāṃ dvābhyāṃ devatābhyāṃ pratitiṣṭhati
3.131.8	tasmād ṛṣabha skandan dvipād bhavati
3.131.9	tā etāś caturakṣarā devatā bhavanti
3.131.10	tasmād dvipāt skandati
3.131.11	catuṣpadaḥ prajanayati
3.131.12	pra prajayā paśubhir jāyate ya evaṃ veda
3.131.13	sa u pāṃktaḥ
3.131.14	pāṃkte 'hani kriyate rūpasamṛddhatāyai
3.131.15	indur vājī pavate gonyoghā iti gomatīḥ paśumatīr bhavanti paśūnām evāvaruddhyai
3.131.16	paśavo hy etad ahaḥ
3.131.17	tāsu dāśaspatyam uktabrāhmaṇam
3.131.18	atha yajñāyajñīyam uktabrāhmaṇam
3.131.19	ā te agna edhīmahī ty āvatīr bhavanti
3.131.20	apacchidyeva vā etad yajñakāṇḍaṃ yad ukthāni
3.131.21	tad yad āvatīr bhavanti yajñasyaiva salomatāyai
3.132.1	tāsu saṃjayam
3.132.2	devāsurā vā eṣu lokeṣv aspardhanta
3.132.3	asmin bhuvane te devā akāmayanta sam imān lokān jayema jayemāsurān spardhāṃ bhrātṛvyān iti
3.132.4	ta etat sāmāpaśyan
3.132.5	tenāstuvata
3.132.6	tenemān lokān samajayann ajayan spardhāṃ bhrātṛvyān asurān
3.132.7	tad yad imān lokān samajayaṃs tat saṃjayasya saṃjayatvam
3.132.8	sam imān lokāñ jayati jayati spardhāṃ dviṣantaṃ bhrātṛvyaṃ ya evaṃ veda
3.132.9	tad u pāṃktaṃ pāṃkte 'han kriyate pāṃktā vai paśavaḥ
3.132.10	paśava etad ahaḥ paśūnām evāvaruddhyai
3.132.11	tad v evācakṣate dvihiṃkāraṃ vāmadevyam iti
3.132.12	paśavo vai simāḥ paśavo revatayaḥ paśavo dvihiṃkāraṃ vāmadevyam
3.132.13	paśumanta eva bhavanty enena tuṣṭuvānāḥ
3.132.14	atho yad evaitasminn ahann ūrdhvaṃ śakvarībhyaḥ krūram iva kriyate tad evaitābhyāṃ hiṃkārābhyāṃ śamayanti
3.132.15	atha saumitraṃ bhrātṛvyahā sendraṃ sāma
3.132.16	hanti dviṣantaṃ bhrātṛvyam āsyendro havaṃ gacchati ya evaṃ veda
3.133.1	trayo brahmāpaśyan nodhās tṛtīyaṃ sumitras tṛtīyaṃ bṛhadukthas tṛtīyam
3.133.2	tad yat prathame triyahe naudhasaṃ kriyate tena prathamas triyaho brahmaṇvān kriyate
3.133.3	atha yat tṛtīye triyahe bārhadukthaṃ kriyate tenaiva tṛtīyas triyaho brahmaṇvān kriyate
3.133.4	etair ha vai sāmabhir ete triyahā brahmaṇvantaḥ kriyante
3.133.5	tat pañcākṣaraṇidhanaṃ bhavati pañcamasyāhno rūpaṃ pañcarātrasya santatyā avyavacchedāya
3.133.6	asāvi soma indra ta ity asāvīti simānāṃ rūpam
3.134.1	tāsu mahāvaiśvāmitram
3.134.2	etena vai viśvāmitro mahimānaṃ bhūmānam abhipūrvaṃ paśūnām avārunddha
3.134.3	tad etat paśavyaṃ sāma
3.134.4	mahimānam eva bhūmānam abhipūrvaṃ paśūnām avarunddhe ya evaṃ veda
3.134.5	indro vai vṛtram ajighāṃsat
3.134.6	sa viśvāmitram upādhāvad ṛṣa upa tvā dhāvāma iha no 'dhibrūhīti
3.134.7	sa etad viśvāmitras sāmāpaśyat
3.134.8	tenāstuta
3.134.9	tato vā indro vṛtram ahan
3.134.10	so 'bravīn mahad vā idaṃ viśvāmitrasyābhūd iti
3.134.11	tad eva mahāvaiśvāmitrasya mahāvaiśvāmitratvam
3.134.12	tad u bhrātṛvyahā
3.134.13	hanti dviṣantaṃ bhrātṛvyaṃ ya evaṃ veda
3.134.14	tat trīḍaṃ bhavati paśavo vā iḍā
3.134.15	paśava etad ahar abhipūrvāṇām eva paśūnām avaruddhyai
3.134.16	bheṣajaṃ ha khalu vai tisra iḍāḥ
3.134.17	etad dha vai śivaṃ śāntaṃ vāco yat tisra iḍāḥ
3.134.18	tad yat trīḍaṃ pañcame 'hani bhavati tenaiva triṇavaṃ ca stomaṃ śamayanti
3.134.19	simāś cādityād ṛtava udakrāman
3.134.20	so 'kāmayata na mad ṛtava utkrāmeyur abhi mā varterann iti
3.134.21	sa etat sāmāpaśyat
3.134.22	tenāstuta
3.134.23	hehayā o hā o hā iti hayā ha vā asyaite yathāśvā syur evam
3.134.24	tato vai tasmād ṛtavo nodakrāman
3.134.25	tata enam upāvartanta
3.134.26	taṃ prāviśan
3.134.27	tān abhyārohat
3.134.28	sa eṣa ṛtuṣu ca saṃvatsare caitasyāṃ śriyām adhyūḍhas tapati
3.134.29	yad u viśvāmitro 'paśyat tasmān mahāvaiśvāmitram ity ākhyāyate
3.134.30	tad aiḍam acchāvākasāma bhavati
3.134.31	paśavo vā iḍā
3.134.32	paśuṣv evaitat pratitiṣṭhanti
3.135.1	jyotir yajñasya pavate madhu priyam iti simānāṃ rūpam
3.135.2	samānaṃ vai simānāṃ ca revatīnāṃ ca rūpam
3.135.3	simābhyo vā adhi revatayo nirmitāḥ
3.135.4	jyotir ity āha
3.135.5	jyotir evaitat prajāsu dadhāti
3.135.6	jyotir iti ca ha khalu vai pavata iti ca gāyatryai rūpam
3.135.7	gāyatryo etad ahas tāyate
3.135.8	pitā devānāṃ janitā vibhūvasur iti prajāpatir vai pitā devānāṃ sa janitā sa vibhūvasuḥ
3.135.9	prājāpatyam etad ahaḥ
3.135.10	dadhāti ratnaṃ svadhayor apīcyaṃ madintamo matsara indriyo rasa iti
3.135.11	raso hy etad ahaḥ
3.135.12	yo vai pañcamād ahno raso 'tyanedat tad etad ahar abhavat
3.135.13	sa eṣa rasa eva
3.135.14	abhikrandan kalaśaṃ vājy arṣatī ty ṛṣabhaṃ evaitat prātassavane revatīṣv apisṛjanti prajananāya
3.135.15	patir divaś śatadhāro vicakṣaṇa iti yad vai śatavat sahasravat taj jagatyai rūpam
3.135.16	jāgatam etad ahaḥ
3.135.17	harir mitrasya sadaneṣu sīdati marmṛjāno 'vibhis sindhubhir vṛṣe ti vṛṣaṇvatīr bhavanti bṛhato rūpam
3.135.18	bārhatam etad ahaḥ
3.135.19	agre sindhūnāṃ pavamāno arṣasy agre vāco agriyo goṣu gacchasi
3.135.20	agre vājasya bhajase mahad dhanaṃ svāyudhas sotṛbhis soma sūyase
3.135.21	ity agram agram iti bhavati
3.135.22	agraṃ hy etad ahar yad bārhatam
3.135.23	agraṃ trayastriṃśa stomānām
3.135.24	tam evaitad revatayo 'nu
3.136.1	tā etā bhavanti jagatyo jagadvarṇā ahno rūpeṇa samṛddhāḥ
3.136.2	yatra vā ahārūpeṇa samṛddhayanti saṃ tatrardhyate
3.136.3	sam asmā ṛdhyate ya evaṃ veda
3.136.4	asṛkṣata pra vājina ity anurūpo bhavati bhūtānuvādinīḥ
3.136.5	ṣaḍaham evaitad etās sṛṣṭam anuvadanti
3.136.6	tad āhur ahna eva rūpaṃ stotriyeṇārabhante 'nurūpeṇa sāmna iti
3.136.7	stotriyānurūpau bhavataḥ
3.136.8	prāṇo vai stotriyo 'pāno 'nurūpaḥ
3.136.9	prāṇāpānābhyām evaitat samṛdhya prayanti
3.136.10	gavyā somāso aśvayā
3.136.11	śukrāso vīrayāśavaḥ
3.136.12	iti gomatīḥ paśumatīr bhavanti paśūnām evāvaruddhyai
3.136.13	paśavo hy etad ahaḥ
3.136.14	śumbhamānā ṛtāyubhir mṛjyamānā gabhastyoḥ
3.136.15	pavante vāre avyaye
3.136.16	iti rūti revatīnāṃ rūpam
3.136.17	te viśvā dāśuṣe vasv iti viśvavatīr bhavanti
3.136.18	vaiśvadevaṃ hy etad ahaḥ
3.136.19	somā divyāni pārthivā
3.136.20	pavantām āntarikṣyā
3.136.21	itīmān lokān samārabhate
3.136.22	ime vai lokāḥ prajāpatiḥ
3.136.23	prājāpatyam etad ahaḥ
3.136.24	ṣaṣṭhāyatano vai prajāpatir devatānām
3.137.1	pavasva devavīr atī ti daśarcasya prabhṛtir bhavaty ati prādeti vā āhur upasthitam
3.137.2	upasthitam ivaitad ahaḥ
3.137.3	pavitraṃ soma raṃhyā
3.137.4	indram indo vṛṣā viśa
3.137.5	iti vṛṣaṇvatīr bhavanti bṛhato rūpam
3.137.6	bārhatam etad ahaḥ
3.137.7	ā vacyasva mahi psara iti āvatīr bhavanty anatipādāyaiva
3.137.8	antam iva hy etarhi gacchanti
3.137.9	ṣaḍahān net parāñco 'tipadyāmahā iti
3.137.10	adhukṣata priyaṃ madhv iti yad vai mahānāmnīnāṃ dugdhaṃ payas tā revatayo 'bhavan
3.137.11	mahānāmnīnāṃ vā etad dugdhaṃ payo yad revatayaḥ
3.137.12	mahāntaṃ tvā mahīr anv iti trayastriṃśo vai stomo mahān
3.137.13	tam evaitad revatayaḥ
3.137.14	āpo arṣanti sindhavaḥ
3.137.15	yad gobhir vāsayiṣyase
3.137.16	samudro apsu māmṛje viṣṭambho dharuṇo divaḥ
3.137.17	somaḥ pavitre asmayuḥ
3.137.18	ity apsumatīr bhavanti
3.137.19	āpo hy etad ahaḥ
3.137.20	acikradad vṛṣā harir iti vṛṣaṇvatīr bhavanti bṛhato rūpam
3.137.21	bārhatam hy etad ahaḥ
3.137.22	mahān mitro na darśata iti mahad dhy etad ahar yat trayastriṃśam
3.137.23	giras ta indra ojasā marmṛjyante apasyuvaḥ
3.137.24	yābhir madāya śumbhase
3.137.25	taṃ tvā madāya ghṛṣvaya u lokakṛtnum īmahe
3.137.26	tava praśastaye mahe
3.137.27	goṣā indo nṛṣā asy aśvasā vājasā uta
3.137.28	ātmā yajñasya pūrvyaḥ
3.137.29	iti gomatīḥ paśumatīr bhavanti paśūnām evāvaruddhyai
3.137.30	paśavo hy etad ahaḥ
3.137.31	asmabhyam indav indriyaṃ madhoḥ pavasva dhārayā
3.137.32	parjanyo vṛṣṭimaṃ iva
3.137.33	iti daśarcaṃ bhavati daśākṣarā virāḍ annaṃ virāḍ virāja evānnādyasyāvaruddhyai
3.138.1	sanā ca soma jeṣi ce ty uttaraṃ daśarcaṃ bhavati
3.138.2	abhipūrvam evaitena virājam annādyam avarundhate
3.138.3	ṛṣayo vā etad ṛddhikāmā upotthānaṃ priyaṃ vāco 'paśyann athā no vasyasas kṛḍhy athā no vasyasas kṛdhī ti
3.138.4	tenāstuvata
3.138.5	tato vai te sarva evārdhnuvan
3.138.6	sarve haivardhnuvanti ya evaṃ vidvāṃsa etena daśarcena stuvate
3.138.7	upariṣṭād udarkaṃ dadhati
3.138.8	raso vai ṣaṣṭham ahaḥ
3.138.9	tasyānatinedāya
3.138.10	sa yathāpāṃ vārtraṃ dihyāt tādṛg evaitad upariṣṭād udarkaṃ dadhati rasasyānatinedāya
3.138.11	caturṛco bhavati catuṣpadāṃ paśūnām evāvaruddhyai
3.138.12	parokṣaṃ dvipadā bhavanti dvipadāṃ paśūnām avaruddhyai
3.138.13	vi nārāśaṃsam iva bhavaty ubhayoḥ kāmayor upāptyai
3.138.14	yac ca divyo yac ca mānuṣa upariṣṭād udarkaṃ dadhati
3.138.15	raso vai ṣaṣṭham ahaḥ
3.138.16	tasyānatinedāya
3.139.1	atha ha vai tarantapurumīḍhau vaitadaśvī dhvasrayoḥ puruṣantyor bahu pratigṛhya garagirāv iva menāte
3.139.2	tau ha smāṃgulyā sātaṃ pratimamṛśāte
3.139.3	tāv akāmayetām asātaṃ nāv idaṃ sātaṃ syād āttam ivaiva na pratigṛhītam iti
3.139.4	tāv etac caturṛcam apaśyatāṃ tena pratyaitām
3.139.5	tato vai tayor asātaṃ sātam abhavad āttam ivaiva na pratigṛhītam
3.139.6	sa yaḥ pratigṛhya kāmayetāsātam ma idaṃ sātaṃ syād āttam ivaiva na pratigṛhītam iti sa haitena caturṛcena pratīyāt
3.139.7	asātaṃ haivāsya sātaṃ bhavaty āttam evaiva na pratigṛhītam
3.139.8	ete somā asṛkṣate ty etā antyā bhavanti bhūtānuvādinīr u eva
3.139.9	ṣaḍaham evaitad etās sṛṣṭam anuvadanti
3.139.10	abhi gavyāni vītaye nṛmṇā punāno arṣasi
3.139.11	sanadvājaḥ pari srava
3.139.12	iti parivatīr bhavanty antasya rūpam
3.139.13	anto hy etad ahaḥ
3.139.14	uta no gomatīr iṣo viśvā arṣa pariṣṭubhaḥ
3.139.15	gṛṇāno jamadagninā
3.139.16	iti paryāso bhavati prajānāṃ dhṛtyai paśūnām upasthityai
3.139.17	trayastriṃśa stomo bhavati
3.139.18	trayastriṃśad vai sarvā devatāḥ
3.139.19	sarvāsv evaitad devatāsu pratitiṣṭhanto yanti
3.140.1	tad āhur mithunāni pañcāhāny amithunaṃ ṣaṣṭham ahaḥ
3.140.2	tad yad imaṃ stomam arhate jātavedasa ity āgneyam ājyaṃ bhavati tenaiva mithunaṃ ṣaṣṭham ahaḥ kriyate
3.140.3	ratham iva saṃ mahemā manīṣaye ty etena mithunaṃ kriyate
3.140.4	hotā vai pūrveṣv ahassu yajamānāyāśiṣam āśāsta udgātaitasmin
3.140.5	yo vai sāmnāśiṣam āśāste mīyata iva vai tasya
3.140.6	tad yad agne sakhye mā riṣāmā vayaḥ tava agne sakhye mā riṣāmā vayaṃ taveti bhavati bheṣajam evaitena prāyaścittiṃ kurvate
3.140.7	tathā hāsya na mīyate
3.140.8	upariṣṭād udarkaṃ dadhati
3.140.9	raso vai ṣaṣṭham ahas tasyānatinedāya
3.140.10	sa yathāpāṃ vārtraṃ dihyāt tādṛg evaitad upariṣṭād udarkaṃ dadhati rasasyānatinedāya
3.141.1	prati vāṃ sūra udita iti maitrāvaruṇaṃ bhavati
3.141.2	prati hy etarhi stomāś chando hy ṛtavo grahā āvartante
3.141.3	atho yat prati vām iti bhavati tasmād u hedaṃ yathartvannādyaṃ pratidhīyata upariṣṭād udarkāṇy anyāni stotrāṇi bhavanti
3.141.4	athaitad anupariṣṭād udarkam
3.141.5	prāṇāpānau vai maitrāvaruṇau
3.141.6	yad upariṣṭād udarkaṃ dadhyuḥ prāṇāpānāv apihanyuḥ
3.141.7	tad yad anupariṣṭād udarkaṃ dadhati prāṇāpānābhyām evotsṛṣṭyai
3.141.8	bhindhi viśvā apa dviṣa ity aindraṃ bhavati
3.141.9	pari bādho jahī mṛdha iti ghnadvat
3.141.10	etad vai yajamānasya svaṃ stotraṃ yad brahmaṇaḥ
3.141.11	sva eva tad āyatane yajamānasya sarvaṃ pāpmānaṃ ghnanti
3.141.12	vasu spārhaṃ tad ā bhara yasya te viśvam ānuṣag bhūrer dattasya vedati
3.141.13	vasu spārhaṃ tad ā bhara
3.141.14	yad vīḍāv indra yat sthire yat parśāne parābhṛtam
3.141.15	vasu spārhaṃ tad ā bhara
3.141.16	iti
3.141.17	paśavo vai vasu spārham
3.141.18	annam u vai paśavaḥ
3.141.19	etān tad udgātā yajamānāyāśiṣam āśāsta upariṣṭād udarkaṃ dadhati
3.141.20	raso vai ṣaṣṭham ahas tasyānatinedāya
3.142.1	yajñasya hi stha ṛtvijā ity aindrāgnaṃ bhavati
3.142.2	atrendrāgnī ārtvijyāya vṛṇīte 'trendrāgnibhyāṃ yajñaṃ saṃpradāya nirmucyate
3.142.3	tasya na mīyate yathā puram eva bhavatīndrāgnī evātaḥ prācīnam ārtvijyaṃ kurutaḥ
3.142.4	idaṃ vāṃ madiraṃ madhv adhukṣann adribhir naraḥ
3.142.5	indrāgnī tasya bodhatam
3.142.6	iti śakvarīṇāṃ ca revatīnāṃ ca rūpam
3.142.7	tośāsā rathayāvānā vṛtrahaṇāparājitā
3.142.8	indrāgnī tasya bodhatam
3.142.9	iti vārtraghnam bhavaty antato vijityai
3.142.10	etena vai ṣaḍahena devā agre vyajayanta
3.142.11	tad yad etad vārtraghnam antata ājyaṃ kriyate vijityā eva bhrātṛvyasyaiva vadhāya
3.142.12	vijayate hanti dviṣantaṃ bhrātṛvyaṃ ya evaṃ veda
3.142.13	upariṣṭād udarkaṃ dadhati
3.142.14	raso vai ṣaṣṭham ahas tasyānatinedāya
3.142.15	sa yathāpāṃ vārtraṃ dihyāt tādṛg evaitad upariṣṭād udarkaṃ dadhati rasasyā natinedāya
3.142.16	trayastriṃśa stomo bhavati
3.142.17	trayastriṃśad vai sarvā devatāḥ
3.142.18	sarvāsv evaitad devatāsu pratitiṣṭhanto yanti
3.143.1	indrāyendo marutvata iti mādhyandinasya pavamānasya gāyatryo bhavanti bṛhato rūpam
3.143.2	bārhatam etad ahaḥ
3.143.3	taṃ tvā viprā vacovidaḥ pariṣ kṛṇvanti dharṇasim iti parivatīr bhavanty antasya rūpam
3.143.4	anto hy etad ahaḥ
3.143.5	rasaṃ te mitro aryame ti raso hy etad ahaḥ
3.143.6	yo vai pañcamād ahno raso 'tyanedat tad etad ahar abhavat
3.143.7	sa eṣa rasa eva
3.143.8	pibantu varuṇaḥ kave
3.143.9	pavamānasya marutaḥ
3.143.10	iti marutvatīr bhavanti
3.143.11	marutvad vai madhyandinasya rūpam
3.143.12	madhyandinasyaiva tad rūpān na yanti
3.143.13	tāsu gāyatram uktabrāhmaṇam
3.143.14	atha revatayaḥ
3.143.15	paśavo vai simāḥ
3.143.16	paśavo revatayaḥ
3.143.17	paśava etad ahaḥ
3.143.18	paśumanta eva bhavanty enena tuṣṭuvānāḥ
3.143.19	śakvaryo vā idaṃ tejasā prātapan
3.143.20	tejasā nābhimṛśyā āsan
3.143.21	tāsāṃ devāḥ pradāhād abibhayuḥ
3.143.22	te 'bruvan sarvaṃ vā idam imāḥ pradhakṣyanti
3.143.23	etedam āsāṃ śamayāmeti
3.143.24	tāsāṃ dve ekasyai pade niramimataikam ekasyai
3.143.25	yasyai dve niramimata tad etāṃ dvipadāṃ pratyupādadhur yasyā ekaṃ tad ekapadām
3.143.26	saivaiṣā tripadā gāyatry abhavat
3.143.27	samānaṃ vā etac chandaḥ
3.143.28	tad dvedhā vyauhan bhūmne ca śāntyai ca
3.143.29	bahuḥ prajayā paśubhir jāyate ya evaṃ veda
3.144.1	pañcamād vai devā ahnaṣ ṣaṣṭham ahar niramimata
3.144.2	tasmā āyatanam aicchan
3.144.3	tasmai revatīr evāyatanam avindan
3.144.4	āyatanavān bhavati ya evaṃ veda
3.144.5	paśavo vai revatayaḥ
3.144.6	ātmā madhyandinaḥ
3.144.7	tad yad revatīr madhyandinam abhi pratyāharanty ātmann evaitat paśūn pratiṣṭhāpayanti
3.144.8	paśavo vai revatayaḥ
3.144.9	ātmā madhyandinaḥ
3.144.10	tad yad revatīr madhyandinam abhi pratyāharanty ātmann evaitat payaḥ pratiṣṭhāpayanti
3.144.11	reto vai revatayaḥ
3.144.12	ātmā madhyandinaḥ
3.144.13	tad yad revatīr madhyandinam abhi pratyāharanty ātmann evaitad retaḥ pratiṣṭhāpayanti
3.144.14	reto vai revatayaḥ
3.144.15	reta u raivataṃ sāma
3.144.16	vajrā ha khalu vā ete yad raivatasya sāmno nidhanāni
3.144.17	tad yad revatīṣu raivataṃ pṛṣṭhaṃ kuryur vajreṇa reto vīyus tā yat purastāt pavamāne kurvanti vajreṇa ned reto vyayāmeti
3.145.1	payo vai revatayaḥ
3.145.2	paśavaḥ pañcamam ahaḥ
3.145.3	tā yad antarihitā anyena sāmnā syur antarhitaṃ payaḥ paśubhya syāt
3.145.4	tā yad anantarhitā bhavanti tena payaḥ paśubhyo 'nantarhitaṃ bhavati
3.145.5	tad āhur jāmīva vā etat kriyate yad etā iḍābhir iḍā upayanti
3.145.6	iṣovṛdhīyenaivārabhyam ajāmitāyā iti
3.145.7	antarhitaṃ ha tu tathā payaḥ paśubhya syāt
3.145.8	vajreṇa reto vīyū revatībhir evārabhyaṃ vajreṇa ned reto vyayāmeti
3.145.9	atho ha na tathā payaḥ paśubhyo 'ntarhitaṃ bhavati
3.145.10	ṛg vā ayaṃ lokas sāmāsau
3.145.11	devakṣetraṃ vā asau lokaḥ pavamānaḥ
3.145.12	tā yad dvedhā vyūhanti tenaivābhyām ubhābhyāṃ lokābhyāṃ na yanti
3.145.13	āpo vai revatayaḥ
3.145.14	āpa u raivataṃ sāma
3.145.15	tad yad revatīṣu raivataṃ pṛṣṭhaṃ kuryur agādhe majjeyur na pratitiṣṭheyuḥ
3.145.16	tad yad vāravantīyaṃ pṛṣṭhaṃ bhavati pratiṣṭhityā eva
3.145.17	jīryantīva vā etat pṛṣṭhāni yadā ṣaṣṭham ahar āgacchanti
3.145.18	na vai jīrṇe retaḥ pariśiṣyate
3.145.19	tad yad vāravantīyaṃ pṛṣṭhaṃ bhavaty uttareṣām eva yajñakratūnāṃ prajātyai
3.146.1	vatsaiḥ paśūn saṃvāśayanti
3.146.2	yadā vai paśavo vatsais saṃvāśante 'tha kāmān duhre
3.146.3	kāmadughā asmai revatayo bhavanti
3.146.4	pavamāne saṃvāśayed yaḥ kāmayetāmuṣmin me loke kāmādughā syur iti
3.146.5	amuṣmin haivāsya loke kāmadughā bhavanti
3.146.6	abhyāvartiṣu saṃvāśayed yaḥ kāmayetāsmin me loke kāmadughā syur iti
3.146.7	asmin haivāsya loke kāmadughā bhavanti
3.146.8	ubhayatra saṃvāśayed yaḥ kāmayetobhayor me lokayoḥ kāmadughā syur iti
3.146.9	ubhayor haivāsya lokayoḥ kāmadughā bhavanti
3.146.10	tad āhur ito vatsā syur ito mātaraḥ
3.146.11	udīcīr vā āpa syandante
3.146.12	āpo vā ete yat paśava iti
3.146.13	tad u vā āhur ita eva vatsā syur ito mātaraḥ
3.146.14	yadā vai pitā putraṃ niravasāyayaty uttarato vāva sa taṃ niravasāyayati
3.146.15	tasmād uttarato vatsā syur dakṣiṇato mātaraḥ
3.146.16	devāsurāḥ paśuṣv aspardhanta
3.146.17	te devā vatsair uttarato 'tiṣṭhann athāsurā mātṛbhir dakṣiṇataḥ
3.146.18	tā mātaro nirdīrya vatsān abhipalāyanta
3.146.19	adhārayan devā vatsān
3.146.20	tās samākramyāsurāṇām avṛñnata
3.146.21	tābhir udañcaḥ prādravan
3.146.22	vṛṃkte dviṣato bhrātṛvyasya paśūn ya evaṃ veda
3.146.23	tasmād uttarata eva vatsā syur dakṣiṇato mātara iti
3.147.1	atha vājadāvaryaḥ
3.147.2	annaṃ vai vājo 'nnaṃ dāvaryaḥ
3.147.3	etā annādyasyaivāvaruddhyai
3.147.4	prajāpatiḥ prajā asṛjata
3.147.5	tā anaśanā asṛjata
3.147.6	tāḥ prajāpatim evopādhāvan tābhya etenaiva sāmnānnādyaṃ prāyacchat
3.147.7	tā abruvan vājaṃ vai no 'nnādyaṃ prādād iti
3.147.8	tad eva vājadāvarīṇāṃ vājadāvarītvam
3.147.9	tad etad annādyasyāvaruddhissāma
3.147.10	avānnādyaṃ runddhe 'nnāda śreṣṭha svānāṃ bhavati ya evaṃ veda
3.147.11	atha sauparṇaṃ yajñasyaivārambhaḥ
3.147.12	yajño vai devebhya udakrāmat
3.147.13	sa suparṇo bhūtaḥ paryaplavata
3.147.14	te devā akāmayantā yajñaṃ rabhemahīti
3.147.15	ta etat sāmāpaśyan
3.147.16	tenāstuvata
3.147.17	tena yajñam ārabhanta
3.147.18	utkrānta ivaitarhi yajño bhavati ṣaṣṭhe 'han
3.147.19	tad yad atra sauparṇaṃ bhavati yajñasyaivārambhāya
3.147.20	yad v evainam etena suparṇaṃ bhūtaṃ pariplavamānam ārabhante tasmāt sauparṇam ity ākhyāyate
3.147.21	tad v evācakṣate krauñcam iti
3.147.22	kruṃṅ āṅrirasa īṣyam ivāhar avindat
3.147.23	īṣyam ivaitad ahar yat ṣaṣṭham
3.147.24	tasmāt ṣaṣṭhe 'han kriyate
3.147.25	tad aiḍaṃ bhavati paśavo vā iḍā
3.147.26	paśava etad ahaḥ paśūnām evāvaruddhyai
3.148.1	atheṣovṛdhīyaṃ bahirnidhanaṃ bārhatam
3.148.2	tasmād bārhate 'han kriyate
3.148.3	iṣo vai ṣaṣṭham ahar vṛdhe saptamam
3.148.4	ṣaṣṭhād vā ahnas saptamam ahaḥ prajātam
3.148.5	tad yad iṣa iti ṣaṣṭhād evaitad ahnas saptamam ahaḥ prajanayanti
3.148.6	yad vṛdha ity avardhanta iva hy etarhi
3.148.7	prajāpatiḥ prajā asṛjata
3.148.8	tā anaśanāanaśanā asṛjata
3.148.9	tā aśanāyantīr anyānyām ādan
3.148.10	sa prajāpatir aikṣata kathaṃ nu ma imāḥ prajā nāśanāyeyur iti
3.148.11	sa etat sāmāpaśyat
3.148.12	tenainā iṣovṛdhīya ity evābhyamṛśat
3.148.13	tā asyeṣā samaktā avardhanta
3.148.14	tad eveṣovṛdhīyasyeṣovṛdhīyatvam
3.148.15	iṣā haivāsya samaktā bhāryā vardhante ya evaṃ veda
3.148.16	tac caturakṣaraṇidhanaṃ bhavati catuṣpadā vai paśavaḥ
3.148.17	paśava etad ahaḥ paśūnām evāvaruddhayi
3.149.1	mṛjyamānas suhastyā samudre vācam invasi rayim iti ru iti revatīnāṃ rūpam
3.149.2	piśaṅgaṃ bahulaṃ pururapṛhaṃ pavamānābhy arṣasi
3.149.3	punāno vāre pavamāno avyaye vṛṣo acikradad vane
3.149.4	iti vṛṣaṇvatīr bhavanti bṛhato rūpam
3.149.5	bārhatam etad ahaḥ
3.149.6	devānāṃ soma pavamāna niṣkṛtaṃ gobhir añjāno arṣasī ty gomatīḥ paśumatīr bhavanti paśūnām evāvaruddhyai
3.149.7	paśavo hy etad ahaḥ
3.149.8	tāsu sauṣāvam abhyāsavat simānāṃ rūpam
3.149.9	abhyāso vai simānāṃ revatayaḥ
3.149.10	tad v evācakṣate vasiṣṭhasya pippalīti
3.149.11	vasiṣṭho vai jīto hataputrā 'kāmayata bahuḥ prajayā paśubhiḥ prajāyeyeti
3.149.12	sa etat sāmāpaśyat
3.149.13	tenāstuta
3.149.14	tato vai sa bahuḥ prajayā paśubhiḥ prāyāyata
3.149.15	so 'bravīt pippali vā idam āsa yena prājaniṣīti
3.149.16	tat pippalīnāṃ pippalitvam
3.149.17	pippalinaṃ ha vai nāmaitat pippalīty ākhyāyate tat
3.149.18	prajā avi pippalaṃ paśavaḥ pappalaṃ svargo lokaḥ pappalam
3.149.19	tad yat pippali bhavaty etasyaiva sarvasyāvaruddhyā etasyopāptyai
3.149.20	yad ūrdhveḍaṃ bhavati bṛhato rūpaṃ bārhate 'han
3.149.21	tena vai rūpasamṛddham
3.149.22	yad u vasiṣṭho 'paśyat tasmād vasiṣṭhasya pippalīty ākhyāyate
3.150.1	athaukṣṇorandhram
3.150.2	ukṣṇo vai randhraḥ kāvyo 'kāmayatādbhiḥ pratīpaṃ svargaṃ lokam āroheyam apsu me vartmāni paśyeyaṃ niyānam iti
3.150.3	sa etat sāmāpaśyat
3.150.4	tenāstuta
3.150.5	tato vai so 'dbhiḥ pratīpaṃ svargaṃ lokam ārohad apsu svavartmāny apaśyan niyānam
3.150.6	sa ha vāva raumaṇvataḥ
3.150.7	sa evośanā kāvyaḥ
3.150.8	sa ha sa yamunayaiva pratīpaṃ svargaṃ lokam ārohat
3.150.9	tad etat svargyaṃ sāma
3.150.10	adbhiḥ pratīpaṃ svargaṃ lokam ārohati ya evaṃ veda
3.150.11	yad ukṣṇo randhraḥ kāvyo 'paśyat tasmād aukṣṇorandhram ity ākhyāyate
3.150.12	atho āponiyānam iti yad asyāpsu niyānam apaśyat
3.151.1	atha vājajit
3.151.2	annaṃ vai vājaḥ
3.151.3	yadā vai gaur aśvaḥ puruṣo 'nnasya suhito bhavati atha sa vājī bhavati
3.151.4	devāsurā annādye aspardhanta
3.151.5	te devā akāmayanta vṛñjīmahy annādyam asurāṇām iti
3.151.6	ta etat sāmāpaśyan
3.151.7	tenāstuvata
3.151.8	te vājijigīvety evānnādyam asurāṇām avṛñjata
3.151.9	tad eva vājajito vājajittvam
3.151.10	tad etad annādyasyāvaruddhissāma
3.151.11	avānnādyaṃ runddhe vṛṃkte dviṣato bhrātṛvyasyānnādyaṃ ya evaṃ veda
3.151.12	tat pañcākṣaraṇidhanaṃ bhavati
3.151.13	pāṃkto vai yajñaḥ
3.151.14	atīva vā ete yajñasya mātrāṃ krāmanti ya etad ahar āgacchanti
3.151.15	tad yat pañcākṣaraṇidhanaṃ bhavati pāṃkto yajño yāvatī yajñasya mātra tāṃ ned atikrāmāmeti
3.152.1	atha varuṇasāma
3.152.2	varuṇo vai rājā sadhamādam ivānyābhir devatābhir āsīt
3.152.3	so 'kāmayata sarveṣāṃ devānāṃ rājyāya sūyeyeti
3.152.4	sa prajāpatau śataṃ varṣāṇi brahmacaryam avasat
3.152.5	tasmā etat sāmābravīd etad vai me rājyaṃ rūpam
3.152.6	gaccha
3.152.7	rājānaṃ tvā devāḥ kariṣyanta iti
3.152.8	sa devān abhyait
3.152.9	tam āyantaṃ dṛṣṭvā devāḥ pratyavārohan
3.152.10	tān abravīn mā mā pratyavarukṣata
3.152.11	bhrātaro vai mama yūyaṃ stha
3.152.12	yādṛśā vai yūyaṃ stha tādṛṃṅ aham asmīti
3.152.13	nety abruvan
3.152.14	yad vai naḥ pituḥ prajāpate rūpaṃ tad idaṃ tvayi paśyāma iti
3.152.15	taṃ praty evāvārohan
3.152.16	tasmā etāṃ rājāsandīṃ nyadadhuḥ
3.152.17	tasyām enam abhyaṣiñcanta vasavo rājyāya rudrā vairājyāyādityā svārājyāya viśvedevās sāmrājyāya marutas sārvavaśyāya sādhyāś cāptyāś ca pārameṣṭhyāya
3.152.18	tad etac chrīsavassāma
3.152.19	aśnute śriyaṃ gacchati rājyaṃ ya evaṃ veda
3.152.20	yad u varuṇo rājāpaśyat tasmād varuṇasāmety ākhyāyate
3.153.1	atha goṣṭhaḥ
3.153.2	śakvarīṇāṃ ca vā eṣa revatīnāṃ ca goṣṭhaḥ
3.153.3	paśūnāṃ dhṛtyai goṣṭhaḥ
3.153.4	dhriyante 'smin paśavaḥ
3.153.5	paśūmān bhavati ya evaṃ veda
3.153.6	prajāpatiḥ paśūn asṛjata
3.153.7	te 'smāt sṛṣṭā apākrāman
3.153.8	tān prathamenāhnāvivārayiṣata
3.153.9	tān nāvārayata
3.153.10	tān dvitīyena nāvārayata
3.153.11	tāṃs tṛtīyena nāvārayata
3.153.12	tāṃś caturthena nāvārayata
3.153.13	tān pañcamena naivāvārayata
3.153.14	tān ṣaṣṭhe 'hann etenaiva sāmnāvārayata
3.153.15	so 'bravīd goṣṭho vāva ma idaṃ paśūnāṃ sāmābhūd iti
3.153.16	tad eva goṣṭhasya goṣṭhatvam
3.153.17	tad etat paśavyaṃ sāma goṣṭhaḥ
3.153.18	dhriyante 'smin paśavaḥ
3.153.19	paśumān bhavati ya evaṃ veda
3.153.20	tad u niṣiddham iva bhavatīhā iḍā ihā iḍā iti
3.153.21	etad dha vā enāṃs tad etena purastād vārayāṃcakre
3.153.22	etam u tyaṃ daśa kṣipo mṛjanti sindhumātaram iti yad vai sindhumat samudravat tad etasyāhno rūpam
3.153.23	āpobhājanam etad ahaḥ
3.153.24	tad āhur yanti ete triṣṭubhaḥ pavamānāntād ye gāyatrīṣv antyaṃ kurvantīti
3.153.25	tās sūryavatīr bhavanti
3.153.26	atho aindrīḥ
3.153.27	tena triṣṭubhaḥ pavamānāntān na yanti
3.153.28	tāsv ihavad vāmadevyam
3.153.29	paśavo vai simāḥ
3.153.30	paśavo raivatam
3.153.31	paśava ihavad vāmadevyam
3.153.32	paśumanta iva bhavanty enena tuṣṭuvānāḥ
3.153.33	tad u niṣiddham ivaiva bhavaty etam u tyaṃ daśa kṣipa ihā mṛjanti sindhumātaram ihe ti etad dha vā enāṃs tad apy etenaiva purastād vārayāṃcakre
3.154.1	revatīr nas sadhamāda iti revatayo bhavanti
3.154.2	samād evaitat samam upayanti
3.154.3	gāyatryo madhyandinasyāntyā bhavanti
3.154.4	gāyatrya etāḥ
3.154.5	sa yathā samāt samaṃ saṃkrāmet tādṛk tat
3.154.6	yātayāmāni vā etarhy anyāni chandāṃsi gāyatry evāyātayāmnī
3.154.7	yātayāmabhi stotrair yātayāmabhiś śastrair vaṣaṭkāro yātayāma
3.154.8	ṛtumanti pañcāhāny anṛtu ṣaṣṭham
3.154.9	tad yad dhotrā ṛtuyājān nānā vaṣaṭkurvanti tenaiva ṣaṣṭham ahar ṛtumat kriyate
3.154.10	tāsu vāravantīyam
3.154.11	etad dha vai revad raivatyaṃ yad revatīṣu vāravantīyam
3.154.12	revān bhavaty āsya revān raivatyo jāyate ya evaṃ vidvān revatīṣu vāravantīyena stute
3.154.13	etad vai bṛhad raivatyam yad revatīṣu vārayantīyam
3.154.14	bārhataṃ ṣaṣṭham ahaḥ
3.154.15	tenaiva ṣaṣṭham ahar bārhataṃ kriyate
3.154.16	agnir vā eṣa vaiśvānaro yat pṛṣṭhyaṣ ṣaḍahaḥ
3.154.17	ṛtavo vai pṛṣṭhāni
3.154.18	saṃvatsara ṛtavaḥ
3.154.19	saṃvatsaro 'gnir vaiśvānaraḥ
3.154.20	so 'śānta īśvaraḥ pradagdhoḥ
3.154.21	tad yad vāravantīyaṃ pṛṣṭhaṃ bhavaty agner eva vaiśvānarasya śāntyā apradāhāya
3.155.1	prajāpatir vā etaṃ yajñam asṛjata yat pṛṣṭhyaṃ ṣaḍaham
3.155.2	sa sṛṣṭaḥ prādravat
3.155.3	taṃ rathantareṇāvivārayiṣata
3.155.4	taṃ nāvārayata
3.155.5	taṃ bṛhatā nāvārayata
3.155.6	taṃ vairūpeṇa nāvārayata
3.155.7	taṃ vairājena nāvārayata
3.155.8	taṃ mahānāmnībhir nāvārayata
3.155.9	taṃ revatībhir naivavārayata
3.155.10	taṃ vāravantīyenaivāvārayata
3.155.11	yad avārayata tad vāravantīyasya vāravantīyatvam
3.155.12	tad yad vāravantīyaṃ pṛṣṭhaṃ bhavati yajñasyaiva vāraṇāyai
3.155.13	prajāpatir vā etaṃ yajñam asṛjata yat pṛṣṭhyaṃ ṣaḍaham
3.155.14	tasmai pratiṣṭhām aicchat
3.155.15	tasmā apa evāvindat
3.155.16	tāsu rathantareṇa pratiṣṭhām aicchat
3.155.17	sa nāvindat
3.155.18	tāsu bṛhatā nāvindat
3.155.19	tāsu vairūpeṇa nāvindat
3.155.20	tāsu vairājena nāvindat
3.155.21	tāsu mahānāmnībhir nāvindat
3.155.22	tāsu revatībhir naivāvindat
3.155.23	tāsu vāravantīyenaivāvindat
3.155.24	yad avindat tad v eva vāravantīyasya vāravantīyatvam
3.155.25	asyām evaitad yajñaṃ pratiṣṭhāpayanti
3.155.26	agnir vā eṣa vaiśvānaro yad vāravantīyam
3.155.27	āpa u revatayaḥ
3.155.28	tad yad revatīṣu vāravantīyaṃ bhavati tasmād āpo 'gniyonayaḥ
3.155.29	jīryantīva vā etat pṛṣṭhāni yadā ṣaṣṭham ahar āgacchanti
3.155.30	na vai jīrṇe retaḥ pariśiṣyate
3.155.31	tad yad vāravantīyaṃ pṛṣṭhaṃ bhavaty uttareṣām eva yajñakratūnāṃ prajātyai
3.156.1	tad u hovācābhipratāraṇo jīrṇaś śayānaḥ
3.156.2	putrā hāsya dāyaṃ vibhejire
3.156.3	sa ha ghoṣa āsa
3.156.4	ko ghoṣa iti
3.156.5	tasmai hocuḥ putrās te bhagavo dāyaṃ vibhajanta iti
3.156.6	sa hovāca suśravā vā ahaṃ tat pṛṣṭhānāṃ brāhmaṇe jīvato 'sya putrā dāyam upayantīti
3.156.7	suśravā vā ahaṃ tad iti
3.156.8	tad etad yathā jīvato dāyam upeyād evaṃ tad yad raivate 'hani sati vāravantīyaṃ pṛṣṭhaṃ bhavati
3.156.9	athetarat pavamāne kurvanti
3.156.10	atha ha gaireya āṣāḍhir aṣāḍhaṃ bhāllabeyaṃ papraccha yad imāni yad bahūni sāmāni kathaṃ ṣaṣṭhāyāhne na prābhavann iti
3.156.11	sa hovāca tvatvādṛśāṣ ṣaḍ rājānaḥ pañcāleṣu vedyā iti
3.156.12	sa hovācaivaṃ nyūnaṃ tvaṃ vetthānyathā vayam ato vidmeti
3.156.13	sa yad evaitad apṛṣṭhaṃ pṛṣṭhaṃ vāravantīyaṃ kriyate tenaivaitad ahar aprabhūtam
3.156.14	atha ha naitatnava āruṇiṃ papracchāruṇa āruṇe kasmād aretodhās satyo mahānāmnayaḥ prajanayanti
3.156.15	kasmād u retodhās satyo revatayo na prajanayantīti
3.156.16	yadra iti reta eva prathamenābhivyāharatīti
3.156.17	tad dha na pratyuvāca
3.156.18	tena hainaṃ jigāya
3.156.19	sa yat pratyavakṣyad reto vai revatayo reta u raivataṃ sāma / na vai retaso reto 'sti
3.156.20	putra evaitarhi reto 'ntam etat pṛṣṭhāni gacchanti
3.156.21	yadā ṣaṣṭham ahar āgacchanti nātaḥ parāñca prajāyante
3.156.22	tasmād aretodhās satyo mahānāmnayaḥ prajanayanti
3.156.23	tasmād u retodhās satyo revatayo na prajanayantīti
3.156.24	atha vāmadevyam
3.156.25	paśavo vai vāmadevyam
3.156.26	paśumanta eva bhavanty enena tuṣṭuvānāḥ
3.156.27	suṃrūpakṛtnum ūtaya ity abhyārambheṇa ṣaṭpadāṣ ṣaṣṭhe 'han bhavanti
3.156.28	tenaiva ṣaḍahāni kalpante
3.157.1	tāsv ṛṣabho raivataḥ
3.157.2	paśavo vai simāḥ paśavo revatayaḥ paśava ṛṣabhaḥ
3.157.3	ṛṣabham evaitat paśuṣv apisṛjanti mithunatvāya prajananāya
3.157.4	pra mithunena jāyate ya evaṃ veda
3.157.5	tasya pūrvārdhaṃ ca bhūyiṣṭhaṃ bhājayanti
3.157.6	tasmāt paśavaḥ pūrvārdhena ca jaghanārdhena ca bhūyiṣṭhaṃ bhuñjanti vahanti
3.157.7	pūrvārdhena duhre ca jaghanārdhena pra ca janayanti
3.157.8	ubhayaṃ dhenupayasaṃ cānaḍutpayasaṃ cāvarunddhe ya evaṃ veda
3.157.9	ubhe yad indra rodasī iti ṣaṭpadāṣ ṣaṣṭhe 'han bhavanti
3.157.10	tenaiva ṣaḍahāni kalpante
3.157.11	devāsurāḥ paśuṣv aspardhanta
3.157.12	te 'surāḥ paśubhis saha samudram abhyavāyan
3.157.13	te devā akāmayanta vṛñjīmahy asurāṇāṃ paśūn iti
3.157.14	ta etān aṃkān apaśyann etā ṛco devī janitry ajījanad bhadrā janitry ajījanad iti
3.157.15	etad aṅkaṃ rūpam
3.157.16	tair udārumpaṃs tān paśūn
3.157.17	tā etāḥ paśavyā ṛcaḥ
3.157.18	ava paśūn runddhe bahupaśur bhavaty etābhir ṛgbhis tuṣṭuvānaḥ
3.158.1	tāsu śyenas saṃpāraṇo 'napahānāya kriyate
3.158.2	śyeno ha vā etad ahas saṃpārayitum arhati
3.158.3	devā vai svargakāmās tapo 'tapyanta
3.158.4	ta etat sāmāpaśyan
3.158.5	tenāstuvata
3.158.6	tad enāñ chyena eva bhūtvā svargaṃ lokam avahat
3.158.7	te 'bruvan svargaṃ lokaṃ gatvā śyeno vāva no bhūtvedaṃ sāma svargaṃ lokam avākṣīd iti
3.158.8	tad eva śyenasya śyenatvam
3.158.9	tad etat svargyaṃ sāma
3.158.10	aśnute svargaṃ lokaṃ ya evaṃ veda
3.158.11	indro vā etena sāmnā śyeno bhūtvā asurān apāvapat
3.158.12	tad v eva śyenasya śyenatvam
3.158.13	tad u bhrātṛvyahā
3.158.14	hanti dviṣantaṃ bhrātṛvyaṃ ya evaṃ veda
3.158.15	tad aiḍam acchāvākasāma bhavati
3.158.16	paśavo vā iḍā
3.158.17	paśuṣv evaitat pratitiṣṭhanti
3.159.1	pari svāno giriṣṭhā ity ārbhavasya pavamānasya parivatīr gāyatryo bhavanty
3.159.2	anto hy etad ahaḥ
3.159.3	pavitre somo akṣarat
3.159.4	madeṣu sarvadhā asi
3.159.5	iti madvatīr bhavanti
3.159.6	raso vai madaḥ
3.159.7	dhītam ivaitad yat tṛtīyasavanam
3.159.8	tad yad etā madvatīr bhavanti rasam evāsminn etad dadhaty aivainad etena pyāyayanti
3.159.9	tvaṃ vipras tvaṃ kavir iti tvam iti bhavati bṛhato rūpam
3.159.10	bārhatam etad ahaḥ
3.159.11	madhu pra jātam andhasā
3.159.12	madeṣu sarvadhā asi
3.159.13	tve viśve sajoṣasaḥ
3.159.14	iti viśvavatīr bhavanti
3.159.15	vaiśvadevaṃ hy etad ahaḥ
3.159.16	devāsaḥ pītim āśata
3.159.17	madeṣu sarvadhā asi
3.159.18	ity upariṣṭād udarkaṃ dadhati
3.159.19	raso vai ṣaṣṭham ahas tasyānatinedāya
3.159.20	tāsu gāyatram uktabrāhmaṇam
3.159.21	atha trīṇi vaidanvatāni
3.159.22	śaryāto vai mānavaḥ prācyāṃ sthalyām ayajata
3.159.23	taṃ harṣayo yājayāṃcakruḥ
3.159.24	tad ubhaye devamanuṣyās somaṃ samapiban
3.159.25	tad ubhayair devamanuṣyair uttamaṃ somas saṃpītaḥ
3.159.26	tasmiṃś cyavano bhārgavo 'śvibhyāṃ graham agṛhṇāt
3.159.27	tam indraś camasam avāgṛhṇāt ko 'yam ajñātaś camasaḥ pracaratīti
3.159.28	tasya vidanvān bhārgavaḥ pratyahan kas taṃ camasaṃ mīmāṃsitum arhati yaṃ vayaṃ prayacchemeti
3.160.1	te devā akrudhyann akrudhyann ṛṣayaḥ
3.160.2	te navanavatayo maruta ṛṣṭihastā atiṣṭhann idānīm idaṃ paryākariṣyāmo 'thedaṃ sarvaṃ mardiṣyata iti
3.160.3	atha ha ṛṣayo madam āsuram udāhvayan
3.160.4	sa uttṛndann evāntarikṣaṃ śīrṣṇābhyadhāt /sā mahatī samad āsīt
3.160.5	so 'gnir indram abravīd vyetu te krodha śreyāṃso vā ete 'smat
3.160.6	yadi vā etān krodhayiṣyati neha kiṃ cana pariśekṣyate
3.160.7	etebhyo vai vayaṃ jātāsma iti
3.160.8	tasyāgnir eva krodhaṃ vyanayat
3.160.9	sa indro vītakrodhas saha devaiḥ prādravat
3.160.10	teṣām apendro 'padevo yajño 'bhavat
3.160.11	te 'kāmayanta sendro nas sadevo yajña syād iti
3.160.12	sa etāni vidanvān bhārgavas sāmāny apaśyat
3.160.13	tair astuta
3.160.14	tair indram āhvayat
3.160.15	tair asya krodhaṃ vyanayat
3.160.16	tato vai teṣām indro yajñam upāvartata
3.160.17	tata ebhyo 'napakramyābhavat
3.160.18	tata eṣāṃ sendras sadevo yajño 'bhavat
3.160.19	tāni vā etāni sendrāṇi sadevāni sāmāni
3.160.20	sendro hāsya sadevo yajño bhavaty abhy asyendro yajñam āvartate nāsyendro yajñād apakrāmati ya evaṃ veda
3.160.21	paśavo ha khalu vai vidanvanta etā ṛco vidanvatīḥ
3.160.22	tāsv etam ṛṣabhaṃ vaidanvatam apisṛjanti mithunatvāya prajananāya
3.160.23	pra mithunena jāyate ya evaṃ veda
3.160.24	yad u vidanvān bhārgavo 'paśyat tasmād vaidanvatānīty ākhyāyante
3.161.1	atha ha mada āsuro bibhayāṃcakāra
3.161.2	sa hovāca mā māṃ moghāyodāhvayata vi māṃ nidhatteti
3.161.3	te 'bruvan pāsyāma iti manyamānās surām āharāma varuṇasyāndhaso 'dhi
3.161.4	tasyāṃ naivāsīt katamaś canārtas sāmartyānīti
3.161.5	tatra mada parehīti
3.161.6	sa eṣa mada āsuras surāyāṃ vinihitaḥ
3.161.7	sa sunve yo vasūnāṃ yo rāyām iti rūti revatīnāṃ rūpam
3.162.1	tāsu dīrdhaṃ bṛhatām ekam
3.162.2	etena ha vā etad ahar bārhataṃ kriyate
3.162.3	devā vai svargakāmās tapo 'tapyanta
3.162.4	ta etat sāmāpaśyan
3.162.5	tenāstuvata
3.162.6	tad enān dīrgham eva bhūtvā svargaṃ lokam avahat
3.162.7	te 'bruvan svargaṃ lokaṃ gatvā dīrghaṃ vāva no bhūtvedaṃ sāma svargaṃ lokam avākṣīd iti
3.162.8	tad eva dīrghasya dīrghatvam
3.162.9	tad etat svargyaṃ sāma
3.162.10	aśnute svargaṃ lokaṃ ya evaṃ veda
3.162.11	taṃ vaḥ sakhāyo madāye ti madvatīr bhavanti
3.162.12	abhipūrvam evaitat tṛtīyasavane rasaṃ madaṃ dadhati
3.162.13	punānam abhi gāyata
3.162.14	śiśuṃ na havyai svadayanta gūrtibhiḥ
3.162.15	iti paśurūpam evaitad upagacchanti
3.162.16	paśūnāṃ vai śiśur bhavati
3.162.17	saṃ vatsa iva mātṛbhir indur hinvāno ajyata iti gomatīḥ paśumatīr bhavanti paśūnām evāvaruddhyai
3.162.18	paśavo hy etad ahaḥ
3.162.19	devāvīr mado matibhiḥ pariṣkṛta iti parivatīr bhavanty antasya rūpam
3.162.20	anto hy etad ahaḥ
3.163.1	tāmu kārṇaśravasam
3.163.2	indro vṛtraṃ vajreṇādhyasya nāstṛṣīti manyamānas sa vyasmayata
3.163.3	tasya karṇau samaiṣatām
3.163.4	tāmyāṃ nāśṛṇot
3.163.5	so 'kāmayatābadhira syāṃ śṛṇuyāṃ karṇābhyām iti
3.163.6	sa etat sāmāpaśyat
3.163.7	tenāstuta
3.163.8	tato vai so 'badhiro 'bhavad aśṛṇot karṇābhyām
3.163.9	so 'bravīd aśrauṣaṃ vai karṇābhyām iti
3.163.10	tad eva kārṇaśravasasya kārṇaśravasatvam
3.163.11	abadhiro bhavati śṛṇoti karṇābhyāṃ ya evaṃ veda
3.163.12	tad v evācakṣate gaulomam iti
3.163.13	golomā āṅgirasaḥ paśukāmas tapo 'tapyata
3.163.14	sa etat sāmāpaśyat
3.163.15	tenāstuta
3.163.16	sa etām iḍām upait
3.163.17	paśavo vā iḍā tato vai sa paśūn avārunddha
3.163.18	tad etat paśavyaṃ sāma
3.163.19	ava paśūn runddhe bahupaśur bhavati ya evaṃ veda
3.163.20	yad u golomā āṃgiraso 'paśyat tasmād gaulomam ity ākhyāyate
3.163.21	somāḥ pavanta indavo 'smabhyaṃ gātuvittamāḥ
3.163.22	mitrā svānā arepasa
3.163.23	iti rūti revatīnāṃ rūpam
3.163.24	tāsu gaurivītam uktabrāhmaṇam
3.164.1	atha madhuścyunnidhanaṃ bārhatam
3.164.2	tasmād bārhate 'han kriyate atho 'nto vai rasānāṃ madhv anta svargo lokānām anta etad ahar antyena sāmnāntyaṃ svargaṃ lokam aśnavāmahā iti
3.164.3	atha krauñce
3.164.4	kruṃṅ āṃgirasa īṣyam ivāhar avindat
3.164.5	īṣyam ivaitad ahar yat ṣaṣṭham
3.164.6	tasmāt ṣaṣṭhe 'hani kriyete
3.164.7	te u evācakṣata udvac ca śāmmadaṃ ceti
3.164.8	udvatā vai devā ūrdhvā svargaṃ lokam udakrāman
3.164.9	yad ūrdhvā svargaṃ lokam udakrāmaṃs tad udvata udvattvam
3.164.10	tad etad svargyaṃ sāma
3.164.11	ūrdhva evaitena svargaṃ lokam utkrāmati ya evaṃ veda
3.164.12	atha śāmmadam
3.164.13	devebhyo vai vijigyānebhya ime lokā bibhyato vyudakrāman
3.164.14	te 'kāmayantābhi na ime lokā āvarteran
3.164.15	nāsmad apakrāmeyur iti
3.164.16	ta etat sāmāpaśyan
3.164.17	tenāstuvata
3.164.18	tato vai tān ime lokā abhyāvartanta
3.164.19	tata ebhyo 'napakrāmiṇo 'bhavan
3.164.20	te 'bruvañ chaṃ vai na ime lokā amādiṣur iti
3.164.21	tad eva śāmmadasya śāmmadatvam
3.164.22	śam asmā ime lokā madanty abhy enam ime lokā āvartante
3.164.23	nāsmād ime lokā apakrāmanti ya evaṃ veda
3.164.24	tad ūrdhveḍaṃ bhavati bṛhato rūpaṃ bārhate 'han
3.164.25	tena vai rūpasamṛddham
3.164.26	ayā pavā pavasvainā vasūni māṃścatva indo sarasi pra dhanva
3.164.27	bradhnaś cid yasya vāto na jūtiṃ purumedhaś cit takave naraṃ dhāt
3.164.28	iti rūti revatīnāṃ rūpam
3.165.1	tāsu śnauṣṭam
3.165.2	etena vā agnir vaiśvānaro dīdāya
3.165.3	dīdayāmeti satram āsate
3.165.4	dīdayanty evainam etena
3.165.5	atha ha vā agnir vaiśvānara ittham evāsa yatheme 'ṅgārāḥ
3.165.6	so 'kāmayata śnuṣṭayo me jāyerann acarya iti
3.165.7	sa etat sāmāpaśyat
3.165.8	tenāstuta
3.165.9	tato vai tasya śnuṣṭayo 'rcayo 'jāyanta
3.165.10	ete ha vā asya śnuṣṭayo yad arcayaḥ
3.165.11	tejo vā asya tad brahmavarcasam ajāyata
3.165.12	tejasvī brahmavarcasī śnuṣṭimān bhavati ya evaṃ veda
3.165.13	tad u niṣiddham iva bhavaty antasya rūpam
3.165.14	anto hy etad ahaḥ
3.165.15	tad yathā vā ado 'nayanaṃ yantam ehīha mātrair ity anuhvayed evam evaitena stomā āptā antato 'nuhvayanti
3.166.1	atha yajñāyajñīyam uktabrāhmaṇam
3.166.2	athaitā dvipado bhavanti chandasām ayātayāmatāyā avaruddhyai
3.166.3	yātayāmāni vā etarhy ahāni chandāṃsi dvipada evāyātayāmnīḥ
3.166.4	tā yad atra kriyante tenaivaitad ahar ayātayāma kriyate
3.166.5	tad dha sma keśī dārbhya upagāyati
3.166.6	sarvadaiva girau bhadram api parṇena jīvati
3.166.7	yadāvasaṃ na vindati tadāśā upadhāvati
3.166.8	iti
3.166.9	yādṛg iva syur eva brāhmaṇās tādṛg idaṃ yūyaṃ kuruthāpteṣu chandassu dvipada iti
3.166.10	paśavo vai pṛṣṭhyaṣ ṣaḍahaḥ puruṣa chandasāṃ dvipadaḥ
3.166.11	tā yad atra kriyante puruṣam eva tat paśuṣv adhyūhanti
3.166.12	tasmāt puruṣa upariṣṭāt paśūn adhīva tiṣṭhati
3.166.13	atho svarga eṣa loko yat pṛṣṭhyaṣ ṣaḍaho yajamāna eṣa nidānena yad dvipadaḥ
3.166.14	tā yad upariṣṭāt pṛṣṭhyasya ṣaḍahasya paryūhanti yajamānam eva tat svarge loke samudūhanti
3.167.1	chandāṃsi yad amum ādityam udayacchaṃs tāni nāśaknuvann udyantum
3.167.2	tāni dvipadāñ chandāṃsy abruvaṃs tvayi pratiṣṭhāyaitam udyacchāmeti
3.167.3	tāni vai me 'nnaṃ bhavateti
3.167.4	annaṃ te bhavāma ity abruvan
3.167.5	tad brāhmaṇo ha vai chando dvipadas tāny asyaitāny annam iha cāmutra ca
3.167.6	tāny etāni chandāṃsi dvipadāyāṃ pratiṣṭhāyaitam ādityam udyacchanty etāṃś ca yajñakratūn
3.167.7	tad yat pṛccheyuḥ kasmād dvipadaṣ ṣaṣṭhe 'han kriyanta iti pratiṣṭhityā ity eva brūyāt
3.167.8	tasmād etā atra nāntarityāḥ
3.167.9	tā etā bhavanty agne tvaṃ no antama iti
3.168.1	asamātiṃ rāthaprauṣṭhaṃ gaupāyanā abhyadāsan
3.168.2	te khāṇḍave satram āsata
3.168.3	atha hāsamātau rāthaprauṣṭhe kirātākulī ūṣatur asuramāyau
3.168.4	tau ha smānagnāv adhidhāyaudanaṃ pacato 'nagnau māṃsam
3.168.5	vapantau ha sma purastād ito lonanto ha sma paścād anuyanti tāvan māyāvinau hāsatuḥ
3.168.6	tad vai tac chaśvad ikṣvākavo 'surāśanaṃ jagdhvā parābhūtāḥ
3.168.7	tam asamātiṃ rāthaprauṣṭhaṃ gaupāyanānām āhutayo 'bhyatapan
3.168.8	so 'bravīd imau kirātākulī imā vai mā gaupāyanānām āhutayo 'bhitapantīti
3.168.9	tāv abrūtāṃ tasya vā āvam eva bhiṣajau sva āvaṃ prāyaścittir āvaṃ tathā kariṣyāvo yathā tvaitā nābhitapsyantīti
3.168.10	tau paretya subandhor gaupāyanasya svapataḥ pramattasyāsum āhṛtyāntaḥparidhi nyadhattām
3.168.11	paridhimanto ha tarhy agnaya āsuḥ
3.168.12	tat subandhāv aprabuddhe 'nvabudhyantāhārṣṭāṃ vā asyāsum asuramāyāv iti
3.168.13	te 'bruvann eta subandhor asum anvayāmeti
3.168.14	te khāṇḍavāt prāyan
3.168.15	mā pra gāma patho vayaṃ mā yajñād indra sominaḥ
3.168.16	mānta sthur no arātayaḥ
3.168.17	yac cedam imo yac ca satram āsmahe tasmād ubhayasmān mā pragāmeti te subandhunāvatantumatā subandhutīrthenaiva hvṛṇinīṃ prāñcas tīrtvāgacchann asamātiṃ rāthaprauṣṭham
3.169.1	tasya ha parākhyāyaivāgnim ajānan varūthyo vai nāmāsyāgnir iti
3.169.2	atha ha tataḥ purāgnir varūthyo nāma proce varūthyo vai nāmāsmi
3.169.3	sa yas tvaitad abhirādhayād yad eva tvā kiṃ ca sa bravat tat kurutād iti
3.169.4	tam upāyann agne tvaṃ no antama uta trātā śivo bhuvo varūthya iti
3.169.5	tān abravīt kiṃkāmā āgāteti
3.169.6	subandhor evāsuṃ punar vanuma ity abruvan
3.169.7	eṣo 'ntaḥparidhīty abravīt
3.169.8	tam ādaddhvam iti
3.169.9	taṃ nirāhvayann
3.169.10	ayaṃ mātāyaṃ pitāyaṃ jīvātur āgamat
3.169.11	idaṃ tava prasarpaṇaṃ subandhav ehi nir ihi
3.169.12	iti
3.169.13	taṃ subandhum asuḥ punaḥ prāviśat
3.169.14	sa yathāpuram abhavat
3.169.15	tad ābhyāṃ kirātākulībhyām ācakṣateme vā ṛṣayo 'suṃ nirāhvayann iti
3.169.16	tāv adhārayamāṇau nirādravatām
3.169.17	tayor imān eva parākhyāya sarvā māyā apākrāman
3.169.18	tayor ha yat pāpiṣṭhatamaṃ rūpāṇāṃ tad rūpam āsa
3.170.1	atha ha tataḥ purā māyayā darśanīyāv āsatuḥ
3.170.2	tayor anyataro 'gniṃ praplavamāṇo 'bravīd itthaṃ vai sa karoti yas satyam anṛtena jighāṃsatīti
3.170.3	athetthaṃ gā nyakṛntan
3.170.4	tad anyatara upaparetya grīvā apikṛntamāṇo 'bravīd ittham u vāva sa karoti yas satyam anṛtena jighāṃsatīti
3.170.5	tau tad evāmriyetām
3.170.6	tā etā bhrātṛvyaghnyo rakṣoghnya ṛcaḥ
3.170.7	hanti dviṣantaṃ bhrātṛvyam apa rakṣaḥ pāpmānaṃ hata etābhir ṛgbhis tuṣṭuvānaḥ
3.170.8	tad āhur yad vālakhilyā viharanti katham etāsu vihṛtāsu stuvata iti
3.170.9	sa brūyād yad evaitāni vyūnākṣarāṇi vyatiṣaktāni padāni bhavanti teneti
3.171.1	tāsu gūrdaḥ
3.171.2	devāsurā annādye 'spardhanta
3.171.3	te devā annādyam asurāṇām avṛñjata
3.171.4	teṣu hāsureṣu gūrda eva nāma mahad annādyaṃ pariśiśiṣe
3.171.5	te devā akāmayanta vṛñjīmahīmaṃ gūrdam annādyam asurāṇām iti
3.171.6	ta etat sāmāpaśyan
3.171.7	tenāstuvata
3.171.8	tena gūrdam annādyam asurāṇām avṛñjata
3.171.9	tasminn agūrdan
3.171.10	yad agūrdaṃs tad gūrdasya gūrdatvam
3.171.11	tad etad annādyasyāvaruddhissāma
3.171.12	avānnādyaṃ runddhe vṛṃkte dviṣato bhrātṛvyasyānnādyaṃ ya evaṃ veda
3.171.13	prajāpatir annādyam asṛjata
3.171.14	tasya sarve devā mamatvina āsan mama mameti
3.171.15	so 'gnir akāmayatāham idam annādyam ujjayeyam iti
3.171.16	sa etat sāmāpaśyat
3.171.17	tenainaṃ paryagṛhṇāt
3.171.18	tad udajayat
3.171.19	tad etad agnāv eva sarvam annādyam
3.171.20	tasmād yasyai yasyai devatāyai juhvaty agnāv eva juhvati
3.171.21	tasminn agūrdat
3.171.22	yad agūrdat tad v eva gūrdasya gūrdatvam
3.171.23	tad etad annādyasyāvaruddhissāma
3.171.24	avānnādyaṃ runddhe 'nnāda śreṣṭha svānāṃ bhavati ya evaṃ veda
3.171.25	imā nu kaṃ bhuvanā sīṣadhemendraś ca viśve ca devā iti vaiśvadevyo bhavanti
3.171.26	vaiśvadevo vai vṛṣakapiḥ
3.171.27	vaiśvadevam etad ahaḥ
3.171.28	yajñaṃ ca nas tanvaṃ ca prajāṃ cādityair indras saha sīṣadhātv iti siddhyā eva
3.171.29	ādityair indras sagaṇo marudbhir asmabhyaṃ bheṣajā karad iti bheṣajam evaitena prāyaścittiṃ kurvate
3.172.1	tāsu gotamasya bhadram
3.172.2	gotamo vai śrīkāmas tapo 'tapyata
3.172.3	sa etat sāmāpaśyat
3.172.4	tenāstuta
3.172.5	tato vai sa śriyam āśnuta
3.172.6	tac chrīr vai bhadram
3.172.7	prajā vai bhadram
3.172.8	prajāyai yā prajā sā śreyaḥ
3.172.9	api ha prajāyai prajāṃ paśyate ya evaṃ veda
3.172.10	yad u gotamo 'paśyat tasmād gotamasya bhadram ity ākhyāyate
3.172.11	pra va indrāya vṛtrahantamāye ti vārtraghnyo bhavanty antato vijityai
3.172.12	devā vai ṣaḍahena vijityābruvan kiṃ nu no 'syāntata syād yathā na idaṃ jitam asurān apajayeyur iti
3.172.13	te pṛṣṭhānām eva rasān saṃprāvṛhan
3.172.14	tān abhyasvaran
3.172.15	tad ūrdhvam udaśrayad yathā vaṃśa evam
3.172.16	tad udvaṃśīyam abhavat
3.172.17	tad udvaṃśīyasyodvaśīyatvam
3.172.18	tad yajñam atyaricyata
3.172.19	tasmād etam udvaṃśaputraṃ prāvṛhanta
3.172.20	rasād eva rasaṃ taṃ pṛṣṭhyasya ṣaḍahasyāntato 'kurvaṃś chandomānām udvaṃśīyam
3.172.21	tāv etau vajrāv udyatāv antatas tiṣṭhataḥ paśūnāṃ guptyai paśūnām aparāvāpāya
3.172.22	nāsya vittaṃ paropyate ya evaṃ veda
3.172.23	sarveṣāṃ vā etat pṛṣṭhānāṃ rūpaṃ rasas tejas saṃbhṛtam
3.172.24	sarvasminn evaitat pṛṣṭharūpe rase tejasy aparājite chandasi yajñasyāntataḥ pratitiṣṭhanti
3.172.25	tasya purastān nidhanasya pratihāram upayanti
3.172.26	prastāvapratihārābhyāṃ vai yajamāno dhṛtaḥ
3.172.27	atītā ivaitarhi bhavanti tad yat purastān nidhanasya pratihāram upayanty anatipādāyaiva
3.172.28	tat svāraṃ bhavati
3.172.29	abhi saptamam aha svarati
3.172.30	svāram eva tad bhavati
3.172.31	svareṇa śvo bhūte pratipadyante
3.172.32	sa yathā samāt samaṃ saṃkrāmed yathā prāṇena prāṇaṃ saṃdadhyāt tādṛk tat
3.173.1	prajāpatir vā etaṃ yajñam asṛjata yad dvādaśāham
3.173.2	taṃ pṛṣṭhyenaiva ṣaḍahena sarvam āpnot
3.173.3	sa aikṣata kathaṃ nv imāni catvāry ahāni pratisaṃdadhyām iti
3.173.4	sa gāyatryā eva caturviṃśam ahar niramimīta triṣṭubhaś catuścatvāriṃśaṃ jagatyā aṣṭācatvāriṃśam anuṣṭubha eva daśamam ahar niramimīta
3.173.5	sarvebhyo vā ahobhyas tad yac chandobhyo niramimata tac chandomānāṃ chandomatvam
3.173.6	tad āhur āpyante vā etat stomā āpyante chandāṃsy āpyante devatā āpyanta ṛtavo grahā yad eṣa pṛṣṭhyaṣ ṣaḍaha āpyata iti
3.173.7	tad yat saptamasyāhnaś caturviṃśaṃ bahiṣpavamānaṃ bhavati caturviṃśatyardhamāsas saṃvatsaraḥ
3.173.8	saṃvatsaro yajño yajñam evaitad yajñamukha ārabhante
3.173.9	atho caturviṃśatyakṣarā vai gāyatrī
3.173.10	gāyatryo vā āptaṃ yajñakratuṃ punas tanvate
3.173.11	no hy anyā gāyatryā āptaṃ yajñakratum udyantum arhati
3.174.1	etā bhavanti pra kāvyam uśaneva bruvāṇa iti pravatīḥ prāyaṇe 'han
3.174.2	praṇinīṣeṇyaṃ vā etad ahaḥ
3.174.3	preti gāyatryai rūpam
3.174.4	gāyatryā evaitad rūpeṇa prayanti
3.174.5	devo devānāṃ janimā vivakrī ti somo vai devo devānāṃ janimā
3.174.6	somam eva tat prajanayanti
3.174.7	mahivrataś śucibandhuḥ pāvaka ity annaṃ vai devāś śucibratam ity ācakṣate
3.174.8	annam u devānāṃ somaḥ
3.174.9	tam evaitat prajanayanti
3.174.10	padā varāho abhy eti rebhann iti varāho vai bhūtvā prajāpatiṣ ṣaṣṭhād ahnas saptamam ahar abhy atyakrāmat
3.174.11	atikrāntir evaiṣā
3.174.12	pra haṃsāsas tṛpalā vagnum acche ti brāhmaṇā ha vai haṃsāsas tṛpalāḥ
3.174.13	amād astaṃ vṛṣagaṇā ayāsur iti ṣaḍaho vā amāc chandomā astam
3.174.14	chandāṃsi vṛṣagaṇāḥ
3.174.15	chandāṃsy evaitac chandomān abhy atinayanty uttarasya tryahasya saṃpāraṇāya
3.174.16	aṅgoṣiṇaṃ pavamānaṃ sakhāyo durmarṣaṃ vāṇaṃ pra vadanti sākam iti bṛhadrathantare evaitat prātassavane yujyete
3.174.17	te yukte mādhyandine savane 'bhyārohanti
3.174.18	sa yojata urugāyasya jūtiṃ vṛthā krīḍantaṃ mimate na gāva iti gomatīḥ paśumatīr bhavanti paśūnām evāvaruddhyai
3.174.19	paśavo hi chandomāḥ
3.174.20	parīṇasaṃ kṛṇute tigmaśṛṃga iti
3.174.21	parīṇasam ity āha annaṃ vai parīṇasam annādyasyaivāvaruddhyai
3.174.22	divā harir dadṛśe naktam ṛjra ity atirātro rūpeṇa kriyate
3.175.1	tā etā bhavanti triṣṭubho gāyatravarṇā ahno rūpeṇa samṛddhāḥ
3.175.2	yatra vā ahārūpeṇa samṛddhayanti saṃ tatrardhyate
3.175.3	sam asmā ṛdhyate ya evaṃ veda
3.175.4	tad āhur yad gāyatraṃ saptamam ahas traiṣṭubham aṣṭamaṃ jāgataṃ navamam atha kasmād etad gāyatraṃ sat triṣṭubbhiḥ pratipadyanta iti
3.175.5	sa brūyāt sarve hy evaitac chandomās triṣṭuppratipado bhavantīti
3.175.6	pra svānāso rathā ive ti pravatīr bhavanti
3.175.7	prāyaṇīyarūpam evaitad upagacchanti
3.175.8	prāyaṇīyaṃ hy etad ahaḥ
3.175.9	sūktam anurūpo bhavati paśavo vai sūktam
3.175.10	paśavaś chandomāḥ paśūnām evāvaruddhyai
3.175.11	atho bhūmā vai paśavaḥ
3.175.12	bhūmā sūktam
3.175.13	paśūnām evaitat paśūn anurūpān kurvanti
3.175.14	nātra pratyakṣānurūpān kurvanti
3.175.15	tasmāt paśavo nānārūpāñ janayanty uta śvetā kṛṣṇaṃ janayanty uta kṛṣṇā śvetam uta rohiṇī kalmāṣam uta kalmāṣī rohitam
3.175.16	arvanto na śravasyavaḥ
3.175.17	somāso rāye akramuḥ
3.175.18	iti prāyaṇīyarūpam evaitad upagacchanti
3.175.19	prāyaṇīyaṃ hy etad ahaḥ
3.175.20	hinvānāso rathā ive ti yad vai rathavat prāyaṇīyarūpam u eva tat
3.175.21	dadhanvire gabhastyoḥ
3.175.22	bharāsaḥ kāriṇām iva
3.175.23	rājāno na praśastibhis somāso gobhir añjate
3.175.24	iti gomatīḥ paśumatīr bhavanti paśūnām evāvaruddhyai
3.175.25	paśavo hi chandomāḥ
3.175.26	yajño na sapta dhātṛbhir iti saptamasyāhno rūpam upagacchanti
3.176.1	navarcaṃ bhavati
3.176.2	nava vai puruṣe prāṇāḥ
3.176.3	prāṇair evaitat samṛdhyamānā yanti prāṇeṣu pratitiṣṭhantaḥ
3.176.4	atho tenaiva trivṛta stomān na yanti
3.176.5	yad dhi kiṃ ca prāyaṇaṃ trivṛt
3.176.6	prāyaṇam u evottaraṃ navarcaṃ bhavati
3.176.7	abhipūrvam evaitat prāṇaiḥ samṛdhyamānā yanti
3.176.8	ā te dakṣaṃ mayobhuvam iti paryāso bhavati prajānāṃ dhṛtyai paśūnām upasthityai
3.176.9	tad āhur yat samaṃ kas tṛṇasyāgraṃ sarpati kva sa tapo bhavatīti
3.176.10	ut pakṣiṇaḥ patantīty āhuḥ
3.176.11	katham apakṣā bhindata iti
3.176.12	pakṣiṇīr iva vā etā yās samānaprāyaṇās samānodayanāḥ
3.176.13	etābhir vā etad ahaḥ pakṣi kriyata etābhir utpataty etābhis trayastriṃśaṃ stomaṃ pratyudyacchati
3.176.14	pakṣī pāpmānaṃ tarati pakṣī śriyam aśnute ya evaṃ veda preti panamānasya prathamety uttamaivam iva hy etad ahaḥ
3.176.15	tasmād vayas samyak pakṣābhyām evaite
3.176.16	caturviṃśa stomo bhavati
3.176.17	caturviṃśatyardhamāso vai saṃvatsaraḥ
3.176.18	ardhamāsaśa evaitat saṃvatsare pratitiṣṭhanto yanti
3.176.19	atho caturviṃśatyakṣarā vai gāyatrī
3.176.20	tejo brāhmavarcasaṃ gāyatrī tejasy evaitat brahmavarcase pratitiṣṭhanto yanti
3.177.1	trayo vaiśvānarā atirātrā atirātrā dvādaśāhe kāryā ity āhuḥ
3.177.2	prāṇaḥ prathamo vaiśvānaro 'pāno dvitīyo vyānas tṛtīyaḥ
3.177.3	vāg vā eṣā pratatā yad dvādaśāhaḥ
3.177.4	tāṃ tvayi vicchindyuḥ
3.177.5	tāṃ hāryalaḥ kāhoḍir upeyāya tryanīkā vijityeti
3.177.6	tam u ha brāhmaṇa uvācānuṣṭhyā prāṇān upāgāt
3.177.7	vi vācam acchaitsīd iti
3.177.8	tasya ha tat kulaṃ vy eva cicchindyuḥ
3.177.9	tāṃ hāryalaḥ kāhoḍir upeyāya tryanīkā vijityeti
3.177.10	tam u ha brāhmaṇa uvācānuṣṭhyā prāṇān upāgāt
3.177.11	vi vācam acchaitsīd iti
3.177.12	tasya ha tat kulaṃ vy eva cicchide
3.177.13	jyok tu haiva jijīva
3.177.14	tad u ha paścevānusaṃtāyayāṃcakre
3.177.15	mūrdhānaṃ divo aratiḥ pṛthivyā ity evaṃrūpeṇa vaiśvānaraḥ kāryaḥ
3.177.16	tan na vācaṃ vichinatti nāgniṃ vaiśvānaram antaretīti
3.177.17	pra vaś śukrāya bhānave bharadhvam iti pravatī kāryāh
3.177.18	praṇinīṣeṇyaṃ vā etad ahaḥ
3.177.19	preti gāyatryai rūpam
3.177.20	gāyatryā evaitad rūpeṇa prayanti
3.177.21	bhūyāṃsi rūpāṇy aparādhyanta
3.177.22	itarāṇy eva bhūyāṃsi rūpāṇi
3.177.23	yan mūrdhānaṃ divo aratiṃ pṛthivyā ity āha dyāvāpṛthivīyo vātirātro 'tirātra evaitena rūpeṇa kriyate
3.177.24	vaiśvānaram ṛta ā jātam agnim ity agnir eva vaiśvānaraḥ pratyakṣaṃ bhavati
3.177.25	kaviṃ samrājam atithiṃ janānām iti mādhyandinaṃ savanam
3.177.26	āsannā pātraṃ janayanta devā iti ṣaṣṭhasyāhnas tṛtīyasavanam pratyupagacchanti
3.178.1	tad dhi jaghanyaṃ yajñe devā apaśyan
3.178.2	atītā ivaitarhi bhavanti
3.178.3	tad evaitat pratyupagacchanti santatyai
3.178.4	te devā abruvan yad imāv asatram atirātrāv atha kenemāv agner vaiśvānarasya tanvaṃ vyeṣyāma iti
3.178.5	te 'bruvan yā eva na imā antyā ayātayāmnyaḥ paramā guhyās tanvas tābhir vyayāmeti
3.178.6	mūrdhānaṃ divo aratiṃ pṛthivyā iti dyāvāpṛthivyor antyāyātayāmnī paramā guhyā tanūḥ
3.178.7	vaiśvānaram ṛta ā jātam agnim ity agner vaiśvānarasyāntyāyātayāmnī paramā guhyā tanūḥ
3.178.8	vaiśvānaram ṛta ā jātam agnim ity agner vaiśvānarasyāntyāyātayāmnī paramā guhyā tanūḥ
3.178.9	kaviṃ samrājam atithiṃ janānām itīndrasya samrāḍvatīṣv antyāyātayāmnī paramā guhyā tanūḥ
3.178.10	āsannā pātraṃ janayanta devā iti viśveṣāṃ devānām antyāyātayāmnī paramā guhyā tanūḥ
3.179.1	sa yathā prīhitāvījaṃ paricate vāsas tā vāso nidhanānimaṃ paridhatta evam eva tad devā antyābhir ayātayāmnībhis tanūbhir agner vaiśvānarasya tanvaṃ vyāyan
3.179.2	tatho evaitarhi viyanti
3.179.3	sarvāṇi vā agniṣṭome saṃsthite
3.179.4	ṣaḍ ukthāny utkrāmanti
3.179.5	tāny etasmin ṣaḍahe saṃsthita utkrāmanti
3.179.6	tāny etasminn evāgneya ājye punar yujyante
3.179.7	mūrdhānaṃ divo aratiṃ pṛthivyā iti dyāvāpṛthivīyam evaitena yujyate
3.179.8	vaiśvānaram iti vaiśvānarīyam evaitena yujyate
3.179.9	ṛta ā jātam agnim iti jātavedasīyam evaitena yujyate
3.179.10	kaviṃ samrājam atithiṃ janānām iti marutvatīyaniṣkevalye evaitena yujyete
3.179.11	āsannā pātraṃ janayanta devā ity ājyapra\uge evaitena yujyete
3.179.12	evam etāny ukthāni punar yujyante
3.179.13	arvāṅ hy eṣa triyahas tāyate
3.179.14	tasmān mūrdhānaṃ divo aratiṃ pṛthivyā iti bhavati
3.179.15	asau vai divo mūrdheyam aratiḥ pṛthivyai
3.180.1	pra vo mitrāya gāyate ti maitrāvaruṇaṃ bhavati
3.180.2	prāyaṇīyarūpam evaitad upagacchanti
3.180.3	prāyaṇīyaṃ hy etad ahaḥ
3.180.4	samrājā yā ghṛtayonī mitraś cobhā varuṇaś ce ty ubhayor evaitad bṛhadrathantarayo rūpam upagacchanti
3.180.5	ubhe 'py atra bṛhadrathantare kriyete
3.180.6	indrā yāhi citrabhāno indrā yāhi dhiyeṣita indrā yāhi tūtujāna ity ā yāhy ā yāhīti bhavati
3.180.7	ā yāhy ā yāhy ā yāhīti yuktānāṃ purastāt prayanti
3.180.8	yathā yuktānāṃ purastād ā yāhy ā yāhīti preyāt tādṛk tad yat tṛtīyasyāhna aindrāgnam
3.180.9	tad aindrāgnaṃ samainy ājyāni bhavanti
3.180.10	nānāgrāmāv iva ha vā etau yat pṛṣṭhyaś ca ṣaḍahaś chandomāś ca
3.180.11	sa yathā nānāgrāmo mitrāṇi vyatiṣajyābhaya āsīyātāṃ tādṛk tad yat samainy ājyāni bhavanti
3.180.12	asamaini haike kurvanti
3.180.13	tasmāt samainy eva kāryāṇi
3.180.14	caturviṃśa stomo bhavati caturviṃśatyardhamāso vai saṃvatsaro 'rdhamāsaśa evaitat saṃvatsare pratitiṣṭhanto yanti
3.180.15	atho caturviṃśatyakṣarā vai gāyatrī
3.180.16	tejo brahmavarcasaṃ gāyatrī
3.180.17	tejasy evaitad brahmavarcase pratitiṣṭhanto yanti
3.181.1	ye ha khalu vā ayuja stomās te yugmanto ye yugmantas te 'yujaḥ
3.181.2	tad ye 'yuja stomās tān grāmyāh paśavo 'nv atha ye yugmantas tān āraṇyāḥ
3.181.3	tad yad ayujāṃ stomānāṃ sāma yujmottamaṃ bhavati tasmād grāmyāḥ paśavo yuktā vahanti
3.181.4	atha yad yugmatāṃ stomānāṃ sāmāyug uttamaṃ bhavati tasmād āraṇyāḥ paśavo yuktāś caranti
3.181.5	atha yasmād daśame 'hani pañcadaśatrayastriṃśau stomau bhavatas tasmād u yau jyeṣṭhau paśūnāṃ tau yuktau vahato hastī coṣṭraś ca
3.182.1	vṛṣā pavasva dhāraye ti mādhyandinasya pavamānasya vṛṣaṇvatīr gāyatryo bhavanti bṛhato rūpam
3.182.2	bārhatam etad ahaḥ
3.182.3	marutvate ca matsara iti marutvatīr bhavanti
3.182.4	marutvad vai madhyandinasya rūpam
3.182.5	madhyandinasyaiva tad rūpān na yanti
3.182.6	taṃ tvā dhartāram oṇyor iti vibhraṣṭam ivaitad ahar yat saptamam
3.182.7	tad yat taṃ tvā dhartāram ity agna eva dhṛtyai
3.182.8	tāsu gāyatram uktabrāhmaṇam
3.182.9	atha santani
3.182.10	yathā ha vai vyokasau vicchidya vyutkrāmata evaṃ ṣaṣṭhaṃ ca saptamaṃ cāhanī vyucchidya vyutkāmataḥ
3.182.11	sa yathāśvaṃ saṃyojanena saṃyujyād evam atra santati
3.182.12	tasya sakṛt prastauti triḥ pratiharati trir nidhanam upayanti
3.182.13	tat sapta saṃpadyante saptamasyāhno rūpaṃ saptarātrasya santatyā avyavacchedāya
3.182.14	atha sauparṇam uktabrāhmaṇam
3.182.15	atikrānto vā etarhi yajño bhavati saptame 'han
3.182.16	tad yad atra sauparṇam bhavati yajñasyaivārambhāya
3.182.17	tad aiḍaṃ bhavati paśavo vā iḍā
3.182.18	paśavaś chandomāḥ paśūnām evāvaruddhyai
3.183.1	atha rohitakūlīyam
3.183.2	viśvāmitro vai bharatānām anasvatyā mahāvṛṣān ayāt
3.183.3	tad dha gaṃgāyai vā yamunāyai vā bṛhat pratikūlam āsa
3.183.4	te hocur mahāvṛṣāḥ kau svit tāv etarhy anaḍvāhau yāv idam iyadbṛhat pratikūlam udvahetām iti
3.183.5	sa hovāca viśvāmitras tau nvai mama rohitāv iti
3.183.6	rohitau hāsyānaḍvāhāv āsatuḥ
3.183.7	te hocur mahāvṛṣās te vā aṃśam avaharāvahai yadi tāvitad anaḍvāhāv udvahāto vasnya eva tvam anāṃsi pūrayāsai
3.183.8	yady u nodvahāto vasnyā u vayaṃ tvāṃ jayemeti
3.183.9	tatheti
3.183.10	te hāṃśam avajahrire
3.183.11	tau ha yavācitasya vā vrīhyācitasya vā dhuri yuyujuḥ
3.183.12	so 'kāmayata viśvāmitra ud imam ājiṃ jayeyam iti
3.183.13	sa ete sāmanī apaśyat
3.183.14	tābhyām enāv anuparikrāmam abhyasedhat
3.183.15	tāv udapārayetām
3.183.16	tāv udajayetām
3.183.17	tato vai sa tam ājim udajayat
3.183.18	pratikūlam ivaite yanti ye ṣaṣṭhād ahnaś chandomān abhyutkrāmanti
3.183.19	tad yad atra rohitakūlīyaṃ bhavaty ujjityā eva
3.183.20	ujjayati ya evaṃ veda
3.183.21	tad u kāmasani
3.183.22	etaṃ vai sa kāmam akāmayata
3.183.23	so 'smai kāmas samārdhyata
3.183.24	yatkāma evaitena sāmnā stute sam asmai sa kāma ṛdhyate
3.183.25	yad u kūle rohitābhyām udajayat tasmād rohitakūlīye ity ākhyāyete
3.183.26	punānas soma dhāraye ty ubhayarūpā bṛhatī bhavati
3.183.27	eṣā ha vā ubhe sāmanī udyayāma tasmād etāṃ kurvanty eva bṛhatsāmnaḥ kurvanti rathantarasāmnaḥ
3.184.1	tāsu rauravam
3.184.2	devā vā etā ayātayāmnīs tanūr asurayuddhāya prāvṛhanta
3.184.3	agnir eva rauravaṃ prāvṛhata
3.184.4	tenāsurān abhyatapat
3.184.5	te 'bhitapyamānā aravanta
3.184.6	yad abhitapyamānā aravanta tad rauravasya rauravatvam
3.184.7	abhitapati bhrātṛvyaṃ śreyān bhūtvā ya evaṃ veda
3.184.8	tad āgneyaṃ sāmāgneye 'han kriyate
3.184.9	āgneyam etad ahar yad gāyatram
3.184.10	agnir hi gāyatrī
3.184.11	tad yad atra rauravaṃ kriyate 'har eva tadrūpeṇa samardhayanti
3.184.12	tenaibhyas samṛddhena svāyāṃ janatāyām ṛddhukaṃ bhavati
3.184.13	tad aiḍaṃ bhavati paśavo vā iḍā
3.184.14	paśavaś chandomāḥ paśūnām evāvaruddhyai
3.184.15	atha rathantaram
3.184.16	jāmi dvādaśāhasyāstīty āhuḥ
3.184.17	bārhataṃ ṣaṣṭham ahar bārhataṃ saptamam
3.184.18	pavamāne rathantaraṃ prohanty ajāmitāyai
3.184.19	nānyato 'pasakto vivadho hriyata ity āhuḥ
3.184.20	tad yad ubhe bṛhadrathantare bhavatas sa vivadhatāyā eva
3.184.21	yo vai mūlād agraṃ saṃcikramiṣati na sa śaknoty atha yo 'grād agraṃ saṃkrāmati sa śaknoti
3.184.22	agrād vā ete 'graṃ saṃkrāmanti ye bṛhato bṛhad upayanti
3.184.23	tasmād bārhataṃ ṣaṣṭham ahar bhavati bārhataṃ saptamam
3.185.1	atha gauṅgavaṃ yat sāma devatā praśaṃsati
3.185.2	sāmaitad devatā praśaṃsati tena yajamānās satyāśiṣo bhavanti
3.185.3	devāsurāḥ paśuṣv aspardhanta
3.185.4	te 'surāḥ paśubhis saha samudram abhyavāyan
3.185.5	te devā akāmayanta vṛñjīmahy asurāṇāṃ paśūn iti
3.185.6	ta etat sāmāpaśyan
3.185.7	tenāstuvata
3.185.8	tenāsurāṇāṃ paśūn avṛñjata
3.185.9	te 'bruvan gāṃ gāṃ vāvāsurāṇām avṛkṣmahīti
3.185.10	tad eva gauṅgavasya gauṅgavatvam
3.185.11	tad etat paśavyaṃ sāma
3.185.12	gāṃgām eva dviṣato bhrātṛvyasya vṛṃkte 'va paśūn runddhe bahupaśur bhavati ya evaṃ veda
3.185.13	gauṅgavena vai devā asurān hatvā ghoṣaṃ gaṃgaṇim akurvata
3.185.14	tad v eva gauṅgavasya gauṅgavatvam
3.185.15	tad u bhrātṛvyahā
3.185.16	hanti dviṣantaṃ bhrātṛvyaṃ ya evaṃ veda
3.185.17	tad ūrdhvam iva ca tiryag iva ca gīyate
3.185.18	yad ūrdhvam iva gīyate tad bṛhato rūpaṃ yat tiryag iva tad rathantarasya
3.185.19	etad vai samṛddhaṃ chandomānāṃ yad ubhayaṃ rūpam
3.186.1	atha samantam
3.186.2	indrāgnī vā akāmayetāṃ samantau syāva samānīm ṛddhim ṛdhnuyāveti
3.186.3	tāv etat sāmāpaśyatām
3.186.4	ardham anyo 'paśyada ardham anyaḥ
3.186.5	tasyāntau samāhṛtya samadhattām
3.186.6	yat samadhattāṃ tat samantasya samantatvam
3.186.7	tenāstuvātām
3.186.8	tato vai tau samantāv abhavatāṃ samānīm ṛddhim ārdhnutām
3.186.9	tad brahma vā agniḥ kṣatram indraḥ
3.186.10	ubhayaṃ brahma ca kṣatraṃ cāvarunddhe ya evaṃ veda
3.186.11	tasmād u haitat sāmaitasmād ahno nāntarityam
3.186.12	idaṃ vai rathantaram ado bṛhat
3.186.13	idam evāntarikṣaṃ samantam anayor eva lokayos samantatvāya
3.186.14	etena vā ete samante
3.186.15	samantena paśukāma stuvīta
3.186.16	paśavo vā antarikṣaṃ paśavas samantam
3.186.17	paśumān eva bhavati samantena tuṣṭuvānaḥ
3.186.18	brāhmaṇaḥ purodhākāmas samantena stuvīta
3.186.19	āgreyo brāhmaṇa aindro rājanya āgneyī pṛthivy aindrī dyauḥ
3.186.20	te ete 'ntarikṣam abhi samante
3.186.21	samantāv enau karoti brāhmaṇaṃ ca rājanyaṃ ca samantena tuṣṭuvāno gacchati purodhāṃ pura evaṃ dadhate
3.186.22	prajāpatir vā akāmayata samantaḥ prajayā paśubhi syāma iti
3.186.23	sa etat sāmāpaśyat
3.186.24	tenāstuta tato vai sa samantaḥ prajayā paśubhir abhavat
3.186.25	tad v eva samantasya samantatvam
3.186.26	samanta eva prajayā paśubhir bhavati ya evaṃ veda
3.187.1	athāyāsyaṃ bārhatarāthantaram
3.187.2	ubhau varṇau samṛddhyai
3.187.3	madhyenidhanaṃ pratiṣṭhāyai
3.187.4	ādityāś ca vā aṃgirasaś ca svarge loke 'spardhanta
3.187.5	ta aikṣanta yatare no yatarān yājayiṣyanti te hāsyanta iti
3.187.6	te 'Ggirasaḥ pūrve yajñaṃ samabharan śvassutyānte 'gnim āṅgirasaṃ dūtaṃ prāhiṇvann imān na śvassutyām ādityebhyaḥ prabrūhīti
3.187.7	sa etyābravīd ādityā aṅgiraso va śvassutyāṃ prāhur iti
3.187.8	taṃ hocur apehi mantrayitvā tvā prativakṣyāma iti
3.187.9	tasmād idam apy etarhi dūtam āhur apehi mantrayitvā tvā prativakṣyāma iti
3.187.10	te hocur upa taj jānīta yathā asmān evāṃgiraso yājayeyur na vayam aṅgirasaḥ
3.187.11	yadi yājayiṣyāmo hāsyāmahe yady u na yājayiṣyāmo yajñād yaśaso 'pakramiṣyāma iti
3.187.12	tasmād u ha vṛtena nāpakrāmyaṃ yajñād yaśaso ned apakrāmāṇīti
3.188.1	padena hāpeyāt
3.188.2	svaṃ vā yajñam abhyupeyād idaṃ ca tvayā kṛtam iti vā
3.188.3	ta etam ādityās sadyaḥkrīyaṃ yajñaṃ samabharan
3.188.4	te 'bruvann agne ciraṃ tad yac chva imām eva vayaṃ tubhyam adya sutyāṃ prabrūmaḥ
3.188.5	teṣāṃ nas tvaṃ hotāsi gaur āṃgiraso 'dhvaryur bṛhaspatir udgātā ayāsyo brahmeti sarvān avṛṇata
3.188.6	so 'bravīd dūto vā ahaṃ carāmīti
3.188.7	tam agniṃ dūtaṃ vṛṇīmaha ity eva dūtaṃ carantam avṛṇata
3.188.8	sa eṣāṃ vṛto nāpākrāmat
3.188.9	sa punar etyābravīd aṅgirasa ādityā vo 'dyasutyāṃ prāhur iti
3.188.10	tena hātur eva no 'vṛthā iti
3.188.11	neti hovāca
3.188.12	dūto yuṣmākam abhūvaṃ vṛta evāmīṣām asmy ād aha nūnam amī yuṣṃan medhāvitarā vā dhīratarā vābhūvan ya etad pūrve dṛśann iti
3.188.13	te vṛtā nāpākrāman
3.188.14	ta etyāyājayan
3.188.15	tebhya etam ādityā ādityam evāśvaṃ śvetaṃ bhūtam aśvābhidhāny abhihitam ayāsyāya brahmāśvaṃ nītvā svargaṃ lokam agacchan
3.188.16	ahīyantāṅgirasaḥ
3.188.17	so 'yāsyas sadṛśāv ātmana śreyāṃsaṃ vā pratigṛhya vyabhraṃśata
3.188.18	so 'kāmayata sam ātmānaṃ śrīṇīyeti
3.188.19	sa etat sāmāpaśyat
3.188.20	tenātmānaṃ samaśrīṇīta
3.188.21	vibhraṣṭam ivaitad ahar yat saptamam
3.188.22	tad yad atrāyāsyaṃ bhavati sam evainad etena śrīṇanti bhiṣajyanty evainam etena
3.188.23	yad v ayāsyo 'paśyat tasmād āyāsyam ity ākhyāyate
3.188.24	pro ayāsīd indur indrasya niṣkṛtam iti pravad ṛcā ca sāmnā caitad ahaḥ praṇayanti
3.188.25	ubhau varṇau samṛddhyai
3.188.26	preti bhṛgavaḥ prty aṅgirasaḥ prety ādityā svargaṃ lokam ārohan
3.188.27	prety evaitena svargaṃ lokam ārohanti
3.189.1	atha bṛhat
3.189.2	varṣma vai bṛhat
3.189.3	varṣmaṇy evaitat pratitiṣṭhanto yanti
3.189.4	tad gāyatre 'han bhavati
3.189.5	puṃso vā etad rūpaṃ yad bṛhat striyai gāyatrī
3.189.6	tad yad atra bṛhat pṛṣṭhaṃ bhavati tenaivaitad ahar mithunaṃ kriyate
3.189.7	atha vāmadevyam
3.189.8	paśavo vai vāmadevyam
3.189.9	paśumanta eva bhavanty enena tuṣṭuvānāḥ
3.189.10	vayaṃ gha tvā sutāvanta iti satobṛhatīr ākramante 'napabhraṃśāya
3.189.11	tāsv abhinidhanaṃ kāṇvam
3.189.12	tad āhur viruddhaṃ vā etad brahmasāmno yad anyatarad rūpam abhivadatīti
3.189.13	tad yad abhīti bhavati tena rathantarasya rūpān na yanti
3.189.14	indro vai vṛtram ajighāṃsat
3.189.15	sa kaṇvam upādhāvad ṛṣa upa tvā dhāvāma iha no 'dhibrūhīti
3.189.16	sa etat kaṇvas sāmāpaśyat
3.189.17	tenāstuta
3.189.18	tato vā indro vṛtram ahan
3.189.19	hanti dviṣantaṃ bhrātṛvyaṃ ya evaṃ veda
3.189.20	yad v evāsmā etena sāmnā kaṇvo 'bhīti vajram abhyanadat tasmād abhinidhanaṃ kāṇvam ity ākhyāyate
3.189.21	athaitā bhavanti nakiṣ ṭaṃ karmaṇā naśad iti
3.189.22	ati vā etarhi bṛhatī bṛhatīṃ krāmaty ati kakup kakumam aty anuṣṭub anuṣṭubham
3.189.23	saiṣā bṛhatī satī jagatī saṃpadyate
3.189.24	tenātikrāmati
3.189.25	sā aty aṣṭamam ahar jihīte navamam ahar abhyārabhate prati ṣaṣṭham apadhāvati
3.190.1	tāsu vaikhānasam
3.190.2	vaikhānasā vā etāni sāmāny apaśyann abhyārambhaṃ yajñasya pratyapasāram
3.190.3	abhyārambhair vai devā asurān yajñād antarāyan
3.190.4	atha ha vai vaikhānasā ity ṛṣikā indrasya priyā āsuḥ
3.190.5	tān ha rahasyur mārimlavo mārayāṃcakāra
3.190.6	tān hecchan rahasyum upeyāya
3.190.7	taṃ hovāca rahasyo neha tān vaikhānasān ity ṛṣikān adrākṣīr iti
3.190.8	sa hovāca syo vai bhagavas tān amārayad iti
3.190.9	taṃ hovācāṃ rahasyo yatrā duṣpratijñānā bhrūṇahatyā
3.190.10	atha kathaṃ pratyajñāsthā iti
3.190.11	sa hovācānṛṭaṃ ca bhrūṇahatyāṃ codayāṃsam
3.190.12	tad anṛtam evāyāsīt
3.190.13	sa satyam evābhyupāgād iti
3.190.14	taṃ hovāca varaṃ vṛṇīṣva yaḥ pratyajñāsthā iti
3.190.15	sa hovāca brāhmaṇa eva me prajāyām ājāyatām iti
3.190.16	te haite takṣavo rāhasyavā
3.190.17	atho āhur indram eva tad devatā abhyaśaṃsann indraṃ paryacakṣata tvayi satas tavo mārimlavo 'mīmarad iti
3.190.18	so 'kāmayata sam ainān īrayeyam iti
3.190.19	sa etat sāmāpaśyat
3.190.20	tenainān samairayat
3.190.21	tad etad bheṣajaṃ prāyaścittis sāma
3.190.22	bheṣajaṃ vai sat prāyaścittim akuruta
3.190.23	vibhraṣṭam ivaitad ahar yat saptamam
3.190.24	tad evaitena bhiṣajyanti
3.190.25	bheṣajam evaitena prāyaścittiṃ kurvate
3.190.26	tad u kāmasani
3.190.27	etaṃ vai sa kāmam akāmayata
3.190.28	so 'smai kāmas samārdhyata
3.190.29	yatkāma evaitena sāmnā stute sam asmai sa kāma ṛdhyate
3.190.30	tad indro ha vai vikhānāḥ
3.190.31	sa yad indra etat sāmāpaśyat tasmād vaikhānasam ity ākhyāyate
3.190.32	tad aiḍam acchāvākasāma bhavati
3.190.33	paśavo vā iḍā
3.190.34	paśuṣv evaitat pratitiṣṭhanti
3.191.1	yas te mado vareṇya ity ārbhavasya pavamānasya madvatīr gāyatryo bhavanti
3.191.2	raso avi madaḥ
3.191.3	dhītam ivaitad yat tṛtīyasavanam
3.191.4	tad yad etā madvatīr bhavanti rasam evāsminn etad dadhaty aivainad etena pyāyayanti
3.191.5	tenā pavasvāndhasety andhasvatīr bhavanty annaṃ vā andho 'nnādyasyaivāvaruddhyai
3.191.6	jaghnir vṛtram amitriyam iti bārhataṃ rūpam
3.191.7	yad ūrdhvaṃ madhyaṃdināt tad etasyāhno bārhatam
3.191.8	saṃmiślo aruṣo bhuvas sūpasthābhir na dhenubhir iti
3.191.9	vibhraṣṭam ivaitad ahar yat saptamam
3.191.10	tad yat sūpasthābhir ity ahna evopasthityai
3.191.11	tāsu gāyatram uktabrāhmaṇam
3.191.12	athāgnerarka āgneyaṃ sāmāgneye 'han kriyate
3.191.13	āgneyam etad ahar yad gāyatram
3.191.14	agnir hi gāyatrī
3.191.15	tad yad atrāgnerarkaḥ kriyate 'har eva tadrūpeṇa samṛddhayanti
3.191.16	tenaibhyas samṛddhena svāyāṃ janatāyām ardhukaṃ bhavati
3.191.17	atho annaṃ vā arko 'nnādyasyaivāvaruddhyai
3.191.18	atha somasāma
3.191.19	prajananaṃ vai somaḥ
3.191.20	prajananam etad ahaḥ
3.191.21	prajanana evaitat prajananaṃ kriyate
3.191.22	atho kṣatraṃ vai somaḥ
3.191.23	kṣatriya u vā annādyasya pradātā
3.191.24	sa yo 'nnādyasya pradātā sa no 'nnādyaṃ prayacchād iti
3.191.25	tad adhyardheḍaṃ bhavati paśavo vā iḍā
3.191.26	paśavaś chandomā abhipūrvāṇām eva paśūnām avaruddhyai
3.192.1	atha dakṣoṇidhanam
3.192.2	vibhraṣṭam ivaitad ahar yat saptamam
3.192.3	tad dakṣoṇidhanenaiva saṃdakṣayanti
3.192.4	prajāpatiḥ prajā asṛjata
3.192.5	tā aprāṇā asṛjata
3.192.6	so 'kāmayata prāṇavatīr ma imāḥ prajā syur iti
3.192.7	sa etat sāmāpaśyat
3.192.8	tenainā dakṣāyā ity evābhyamṛśat
3.192.9	prāṇā vai dakṣāḥ
3.192.10	prāṇān evāsu tad adadhāt
3.192.11	prāṇān evātmaṃś ca yajamāne ca dadhāti ya evaṃ veda
3.192.12	tad u hovāca sudakṣiṇaḥ kṣaimir manthaṃ hāsya kule vidur na vividur dakṣoṇidhanaṃ svit te pavamānamukhe cakrur iti
3.192.13	kathā heti
3.192.14	manthaṃ hi te kule na vindantīti
3.192.15	tasmād agner evārkaḥ prathamāyāṃ kāryaḥ
3.192.16	eṣa sya dhārayā suta iti santaninaḥ pragāthas sasantanikena pragāthenaitad ahar bhiṣajyāmeti
3.192.17	vibhraṣṭam ivaitad ahar yat saptamam
3.192.18	tat sasantanikenaiva prāgāthena bhiṣajyanti
3.192.19	avyā vārebhiḥ pavate madintamaḥ
3.192.20	krīḍann ūrbhir apām iva
3.192.21	ity ati vā etarhi kakup kakubhaṃ krāmaty aty anuṣṭub anuṣṭubham
3.192.22	saiṣā kakup satī triṣṭup saṃpadyate
3.192.23	tenātikrāmati
3.192.24	sāṣṭamam ahar ārabhate
3.192.25	ya usriyā apiyā antar aśmani nir gā akṛntad ojasā
3.192.26	abhi vrajaṃ tatniṣe gavyam aśvyaṃ varmīva dhṛṣṇav ā rujā
3.192.27	iti gomatīḥ paśumatīr bhavanti paśūnām evāvaruddhyai
3.192.28	paśavo hi chandomāḥ
3.193.1	tāsu śārkaram indraṃ vai sarvāṇi bhūtāny astuvan
3.193.2	taṃ śarkaras śiṃcumāra stotuṃ nākāmayata
3.193.3	tam abravīt stuhi meti
3.193.4	so 'bravīn nāhaṃ tvāṃ stoṣyāmi
3.193.5	samudre vā aham apsv antaś carāmy upanimajjann etāvato 'haṃ tvāṃ stuyām iti
3.193.6	taṃ parjanyo vṛṣṭyordhvam udaplāvayad dhanvābhi
3.193.7	apo haivāsmai darśayāṃcakāra
3.193.8	tam uttarād vātena paryaśoṣayat
3.193.9	so 'vet pariśuṣkaś śayāno yad vā aham idam itthaṃ nyagām indro vāva medam ittham akṛd dhanta tam eva stavāni
3.193.10	sa eva mā stutas samudraṃ punar abhyavaplāvayiṣyatīti
3.193.11	sa etaṃ mantram apaśyat
3.193.12	tenainam astaud
3.193.13	yo na idamidaṃ purā pra vasya ānināya tam u va stuṣe
3.193.14	sakhāya indram ūtaye
3.193.15	iti
3.193.16	tam abravīt kiṃkāmo mā stauṣīti
3.193.17	imam eva mā samudraṃ punar abhyavaplāvety abravīt
3.193.18	taṃ parjanyo vṛṣṭyā samudraṃ punar abhyavāplāvayat
3.193.19	tad etad bheṣajaṃ prāyaścittis sāma
3.193.20	bheṣajaṃ vai sa tat prāyaścittim akuruta
3.193.21	bheṣajam evaitena prāyaścittiṃ kurvate
3.193.22	tad u kāmasani
3.193.23	etaṃ vai sa kāmam akāmayata
3.193.24	so 'smai kāmas samārdhyata
3.193.25	yatkāma evaitena sāmnā stute sam asmai sa kāma ṛdhyate
3.194.1	sa tenaiva mantreṇa svargaṃ lokam udakrāmat
3.194.2	sa evaiṣa śarkara udeti
3.194.3	tad vā asya svargyam
3.194.4	aśnute svargaṃ lokaṃ ya evaṃ veda
3.194.5	samudro vai chandomāḥ
3.194.6	śiṃśumāro vai samudram atipārayitum arhati
3.194.7	tad yad atra śārkaraṃ bhavati samudrasyaivātipāraṇāya
3.194.8	tat punarnitunnaṃ chando bhavati
3.194.9	yatra yatra vai devāś chandasāṃ rasam anvavindaṃs tat punarnitunnam akurvaṃs tat punar abhyāghnan
3.194.10	dhītā ivaite yac chandomās tṛtīyasavanāyatanāḥ
3.194.11	dhītam iva vai tṛtīyasavanam
3.194.12	tad yat punarnitunnaṃ chando bhavati rasam evaitac chandomeṣu dadhati
3.194.13	rasasyaivaiṣānuvittiḥ
3.194.14	tad u kākubhaṃ svāraṃ bhavati
3.194.15	prāṇo vai svaraḥ puruṣaś chandasaṃ kakup
3.194.16	jyaiṣṭhyaṃ vai prāṇo jyaiṣṭhyaṃ puruṣaḥ
3.194.17	jyaiṣṭhyainaiva taj jyaiṣṭhyaṃ saṃdadhāti jyaiṣṭhyena pratitiṣṭhati
3.194.18	yad u śarkaras śiṃśumāro 'paśyat tasmāc chārkaram ity ākhyāyate
3.194.19	sakhāya ā ni ṣīdata punānāya pra gāyate ti pravatīr bhavanti
3.194.20	prāyaṇīyarūpam evaitad upagacchanti
3.194.21	prāyaṇīyaṃ hy etad ahaḥ
3.194.22	śiśuṃ na yajñaiḥ pari bhūṣata śriya iti paśurūpam evaitad upagacchanti
3.194.23	paśūnāṃ vai śiśur bhavati
3.195.1	tāsu plavam
3.195.2	yo vai samudram aplavaḥ prasnāti nainaṃ sa vyaśnute 'tha yaḥ plavī prasnāti sa vyaśnute
3.195.3	samudro vai chandomāḥ
3.195.4	tad yat plavaṃ plavina evaitena
3.195.5	devā vai svargakāmās tapo 'tapyanta
3.195.6	ta etat sāmāpaśyan
3.195.7	tenāstuvata
3.195.8	tad enān plavam eva bhūtvā svargaṃ lokam avahat
3.195.9	te 'bruvan svargaṃ lokaṃ gatvā plavaṃ vāva no bhūtvedaṃ sāma svargaṃ lokam avākṣīd iti
3.195.10	tad eva plavasya plavatvam
3.195.11	tad etat svargyaṃ sāma
3.195.12	aśnute svargaṃ lokaṃ ya evaṃ veda
3.195.13	tad v evācakṣate vasiṣṭhasya plavam iti
3.195.14	vasiṣṭho vā akāmayata svastīmān lokān sarvān saṃplaveyeti
3.195.15	sa etat sāmāpaśyat
3.195.16	tenāstuta
3.195.17	tato vai sa svastīmān lokān sarvān samaplavata
3.195.18	tad v eva plavasya plavatvam
3.195.19	svastīmān lokān sarvān saṃplavate ya evaṃ veda
3.195.20	vasiṣṭham ṛṣayo 'medhan vaiśyo 'sy abrāhmaṇa iti
3.195.21	so 'kāmayata tareyaṃ duritaṃ pāpmānam iti
3.195.22	sa etat sāmāpaśyat
3.195.23	tenāstuta
3.195.24	tena e āti viśvāni duritā tareme ty eva duritaṃ pāpmānam atarat
3.195.25	tarati duritaṃ pāpmānaṃ ya evaṃ veda
3.195.26	tad dvādaśākṣaraṇidhanaṃ bhavati dvādaśākṣarā vai jagatī
3.195.27	paśavo jagatī
3.195.28	paśavaś chandomāḥ paśūnām evāvaruddhyai
3.195.29	yad u vasiṣṭho 'paśyat tasmād vasiṣṭhasya plavam ity ākhyāyate
3.195.30	athaitā bhavanti purojitī vo andhasa iti
3.195.31	purastād dha vā etāḥ pāpmānaṃ jayantīḥ purastāt pāpmānam apaghnatyo yanti
3.195.32	jitaṃ ha vā etābhir vijitam anvavasyanti
3.195.33	atho yathānyau navatarau cakrāv upāsyed evam eva etām anuṣṭubhaṃ tryahamukheṣu paryāharanti svargasya lokasya samaṣṭyai
3.195.34	tāsu gaurivītam uktabrāhmaṇam
3.196.1	atha kārtaveśam
3.196.2	tredhā bharateṣu rāṣṭram āsīt vaitahavyeṣu tṛtīyaṃ mitravatsu tṛtīyaṃ kṛtaveśe tṛtīyam
3.196.3	so 'kāmayata kṛtaveśo ha tv ime dve rāṣṭre ekadhā rāṣṭraṃ syād iti
3.196.4	sa etad dvinidhanaṃ sāmāpaśyat
3.196.5	tenāstuta
3.196.6	teneme dve rāṣṭre ha tvaikadhā rāṣṭram abhavat
3.196.7	tad etac chrīr bhrātṛvyahā sāma
3.196.8	aśnute śriyaṃ hanti dviṣantaṃ bhrātṛvyaṃ ya evaṃ veda
3.196.9	yad u kṛtaveśo 'paśyat tasmāt kārtaveśam ity ākhyāyate
3.196.10	atha śyāvāśvaṃ svargyaṃ sāma svargasya lokasya samaṣṭyai
3.196.11	athāndhīgavam iḍāvaty anuṣṭub asad iti aniḍānuṣṭup syād yad etad atra kuryuḥ
3.196.12	atho paśavo vā iḍā
3.196.13	paśavaś chandomāḥ paśūnām evāvaruddhyai
3.196.14	athaitā dvipado bhavanty uktabrāhmaṇāḥ
3.196.15	tā etā bhavanti pra vājy akṣār iti pravatīr bhavanti
3.196.16	prāyaṇīyarūpam evaitad upagacchanti
3.196.17	prāyaṇīyaṃ hy etad ahaḥ
3.196.18	tāsu sauhaviṣam
3.196.19	devā vā asurān hatvā apūtā ivāmedhyā amanyanta
3.196.20	te 'kāmayanta pūtā medhyā syāmeti
3.196.21	ta etat sāmāpaśyan
3.196.22	tenāstuvata
3.196.23	tato vai te pūtā medhyā abhavan
3.196.24	te 'bruvan suhaviṣo vā abhūmeti
3.196.25	tad eva sauhaviṣasya sauhaviṣatvam
3.196.26	pūto medhyo bhavati ya evaṃ veda
3.196.27	ye somāsaḥ parāvatī ti parāvatam iva hy etarhi yajño 'gacchat
3.197.1	tāsu jarābodhīyam
3.197.2	śāktyās tarasapuroḍāśās satram āsata
3.197.3	sa gaurivītiś śāktyo mṛgam ahan
3.197.4	taṃ tārkṣyas suparṇa upariṣṭād abhyavāpatat
3.197.5	tasmā upapratyadhatta
3.197.6	tam abravīd ṛṣe mā me 'sthaḥ
3.197.7	yatkāmo 'si taṃ te kāmaṃ samardhayiṣyāma iti
3.197.8	kiṃkāmaḥ khalv aham asmīty abravīt
3.197.9	asitasya dhāmnyasya duhitaraṃ kāmayase
3.197.10	tasyai tvā nivakṣyāmīti
3.197.11	atha hāsito dhāmnya īrṣyur āsa
3.197.12	tasya hāntarikṣe prāsāda āsa
3.197.13	tad dhāsya duhitaraṃ jugupuḥ
3.197.14	taṃ ha sma patranāḍyām upaguhyāsyai kumāryai nivahati / taṃ ha smaitenaiva sāmnā prātar bodhayati jāra budhyasveti
3.197.15	tad eva jarābodhīyasya jarābodhīyatvam
3.197.16	seyaṃ kumārī garbham adhatta
3.197.17	sa kumāro 'jāyata
3.197.18	tam asurā vicchidya parāsyanto 'bruvañ jāmīgarbho vā ayaṃ rakṣo vā idam ajanīti
3.197.19	tam akāmayata sam enam īrayeyam iti
3.197.20	sa etat sāmāpaśyat
3.197.21	tenaivaṃ samairayat
3.197.22	sa eva saṃkṛtir gaurivīto 'bhavat
3.197.23	tad etad bheṣajaṃ prāyaścittis sāma
3.197.24	bheṣajaṃ vai sa tat prāyaścittim akuruta
3.197.25	vibhraṣṭam ivaitad ahar yat saptamam
3.197.26	tad evaitena bhiṣajyanti
3.197.27	bheṣajam evaitena prāyaścittiṃ kurvate
3.197.28	tad u kāmasani
3.197.29	etaṃ vai sa kāmam akāmayata
3.197.30	so 'smai kāmas samārdhyata
3.197.31	yatkāma evaitena sāmnā stute sam asmai sa kāma ṛdhyate
3.197.32	tasyo prācīm iḍām upayanti
3.197.33	paśavo vā iḍā
3.197.34	paśavaś chandomāḥ
3.197.35	paśuṣv evaitad retāṃsi dadhati
3.198.1	atha yajñāyajñīyam uktabrāhmaṇam
3.198.2	ā te vatso mano yamad ity āvatīr bhavanti
3.198.3	apacchid iva vā etad yajñakāṇḍaṃ yad ukthāni
3.198.4	tad yad āvatīr bhavanti yajñasyaiva salomatāyai
3.198.5	tāsu vātsam
3.198.6	vatsaḥ kāṇvaḥ paśukāmas tapo 'tapyata
3.198.7	sa etat sāmāpaśyat
3.198.8	tenāstuta
3.198.9	sa ha vāva triśoko yān evāmūṃs trīñ chokān apāhan sāsya triśokatā
3.198.10	sa ha sa sadya evālomno karṇakān paśūn avārunddha
3.198.11	tad etat paśavyaṃ sāma
3.198.12	ava paśūn runddhe bahupaśur bhavati ya evaṃ veda
3.198.13	yad u vatsaḥ kāṇvo 'paśyat tasmād vātsam ity ākhyāyate
3.198.14	tvaṃ na indrā bhare ti tvam iti bhavati bṛhato rūpam
3.198.15	bārhatam etad ahaḥ
3.198.16	ojo nṛmṇaṃ śatakrato vicarṣaṇe
3.198.17	ā vīraṃ pṛtanāsaham
3.198.18	iti yad vai śatavat sahasravat tac chandomānāṃ rūpam
3.198.19	paśavo vai chandomāḥ
3.199.1	tāsu sauśravasam
3.199.2	kutso ha vā aurava indrasyoror adhi nirmita āsa
3.199.3	yādṛśa evendras tādṛśa yathātmano nirmita syād evam
3.199.4	taṃ ha saṃgrahītāraṃ cakre
3.199.5	taṃ ha jāyayābhijagrāha śacyā paulomyā
3.199.6	tāṃ hovāva kathetyam akar iti
3.199.7	sā hovāca na vāṃ vyajñāsam iti
3.199.8	sa hovāca khalatiṃ vā enaṃ kariṣyāmi tathā vijānītād iti
3.199.9	taṃ ha khalatiṃ cakāra
3.199.10	sa hoṣṇīṣaṃ parihṛtyopanipede
3.199.11	sa evaiṣa saṃgrahītur uṣṇīṣaḥ
3.199.12	taṃ hābhy eva jagrāha
3.199.13	tāṃ hovāca kathettham akar iti
3.199.14	sā hovāca na vāṃ vyajñāsam uṣṇīṣeṇa vai mā parihṛtyopanyapādīti
3.199.15	sa hovācāntarāṃsayor vā asya pāṃsūn adhivapsyāmi tathā vijānītād iti
3.199.16	tasya hāntarāṃsayoḥ pāṃsūn adhyuvāpa
3.199.17	ta evaite saṃgrahītur antarāṃsayoḥ pāṃsavaḥ
3.199.18	tān ha prāvṛtyopanipede
3.199.19	taṃ hābhy eva jagrāha
3.199.20	tāṃ hovāca kathettham akar iti
3.199.21	sā hovāca na vāṃ vyajñāsam
3.199.22	prāvṛtya vai mopanyapādīti
3.200.1	taṃ ha babādhe mallo 'sīti
3.200.2	sa hovāca maghavan māmuyā bhūma
3.200.3	tebhyo vai nas tvaṃ tad dehi yena vayaṃ jīvāma
3.200.4	tvad vai vayaṃ jātā sma iti
3.200.5	sa vā etān antarāṃsayoḥ pāṃsūn pradhvaṃsayasveti
3.200.6	tān ha pradhvaṃsayāṃcakre
3.200.7	te haiva rajasaś ca rajīyāṃsaś ca nāma mahāñ janapada uttasthau
3.200.8	teṣāṃ ha rājāsa
3.200.9	tasya hopagus sauśravasaḥ purohita āsa
3.200.10	sa hovāca mā kaścana yaṣṭa
3.200.11	yo ma īśāyāṃ yajate jyeyas saḥ
3.200.12	na vai devā ahutasyādanti
3.200.13	na parṇāhutiś ca na hotavyeti
3.200.14	sa hendra upaguṃ sauśravasam etyovāca yājayāni tveti
3.200.15	sa hovāca na vā iha yajante
3.200.16	yo vā iha yajeta jinīyur vai tam iti
3.200.17	taṃ ha lokaṃ lokaṃ darśayāṃcakāremam imaṃ vai lokam iṣṭvā jayatīti
3.200.18	sa hekṣāṃcakre 'pi tyaṃ jinantu
3.200.19	hanta yajā iti
3.200.20	taṃ hovāca yājaya meti
3.200.21	taṃ ha yājayāṃcakāra
3.200.22	svayam eva sadohavirdhāne uttasthatuḥ
3.200.23	ulkhale somam abhiṣuṣāva
3.200.24	sa hovācārād eva kutsād ihāgahīti
3.200.25	sa ha kutsam evopeyāya
3.200.26	taṃ hovāca kam ayaja iti
3.200.27	upagum iti
3.200.28	etam upaguṃ jinīteti
3.201.1	taṃ ha jigyuḥ
3.201.2	taṃ ha dvitīyaṃ taṃ ha tṛtīyam etyovāca yājayāni tveti
3.201.3	sa hovāca na vā iha yajante
3.201.4	yo vā iha yajeta jinīyur vai tam
3.201.5	dvir vai syo 'yajata
3.201.6	taṃ tyam ajinann eveti
3.201.7	tam u ha lokaṃ lokam eva darśayāṃcakāremam imam u vāva lokam iṣṭvā jayatīti
3.201.8	sa hekṣāṃcakre 'pi tyaṃ jinantu hanta yajā eveti
3.201.9	taṃ hovāca yājaya meti
3.201.10	taṃ ha yājayāṃcakāra
3.201.11	svayam eva sadohavirdhāne uttasthatur ulūkhale somam abhiṣuṣāva
3.201.12	sa hovāca kam ayaja iti
3.201.13	upagum iti
3.201.14	tam u ha svayam evopotthāya saṃvṛścyodake pracakāra
3.202.1	tad u ha suśravā sthaurāyaṇaḥ pitānububudhe kutso ha vai ma auravaḥ putraṃ saṃvṛścyodake prākārīd iti
3.202.2	tam ādrutyābravīt kva me putram akar iti
3.202.3	eṣa udake prakīrṇaś śeta iti
3.202.4	taṃ hānvabhyaveyāya
3.202.5	tasya hendro rohito bhūtvā mukhāt somaṃ niṣpapau
3.202.6	sa hekṣāṃcakre 'yaṃ vāvendraḥ
3.202.7	idam eva stavāni
3.202.8	ayam eva ma imaṃ samairayiṣyatīti
3.202.9	sa etat sāmāpaśyat
3.202.10	tenainam astaud
3.202.11	apād u śipriy andhasas sudakṣasya prahoṣiṇaḥ
3.202.12	indor indro yavāśiraḥ
3.202.13	iti
3.202.14	tam abravīt kiṃkāmo mā stauṣīti
3.202.15	imam eva me putraṃ samairayety abravīt
3.202.16	tam em mathāyā ity udamathnāt
3.202.17	taṃ samairayat
3.202.18	tad etad bheṣajaṃ prāyaścittis sāma
3.202.19	bheṣajaṃ vai sa tat prāyaścittim akuruta
3.202.20	vibhraṣṭam ivaitad ahar yat saptamam
3.202.21	tad evaitena bhiṣajyanti
3.202.22	bheṣajam evaitena prāyaścittiṃ kurvate
3.202.23	tad u kāmasani
3.202.24	etaṃ vai sa kāmam akāmayata
3.202.25	so 'smai kāmas samārdhyata
3.202.26	yatkāma evaitena sāmnā stute sam asmai sa kāma ṛdhyate
3.202.27	yad u suśravā sthautāyaṇo 'paśyat tasmāt sauśravasam ity ākhyāyate
3.203.1	ṛṣayo vai satrād utthāyāyanta āyuñjānāḥ
3.203.2	te hocur eta kiṃ cid eva yakṣaṃ paśyāmeti
3.203.3	te hocur akūpāro vā ayaṃ kaśyapas samudre 'ntar mahad yakṣam
3.203.4	eta taṃ paśyāmeti
3.203.5	taṃ hānvabhyaveyuḥ
3.203.6	tebhyo ha nāvir āsa
3.203.7	te hocur etendram eva stavāma sa vāvāsyeśe
3.203.8	sa eva na imaṃ darśayiṣyatīti
3.203.9	te 'trim abruvann ṛṣe tvaṃ stutād iti
3.203.10	sa etam atris tṛcam apaśyat
3.203.11	tenainam upāyan
3.203.12	yad indra citra ma iha nāsti tvādātam adrivaḥ
3.203.13	rādhas tan no vidadvasa ubhayāhasty ā bhara
3.203.14	iti
3.203.15	sa hekṣāṃcakre mahad bata ma ṛṣayo yācanti
3.203.16	ubhayāhasty ā bhare ti vā āhur iti
3.203.17	yat te dikṣu prarādhyaṃ mano asti śrutaṃ bṛhat
3.203.18	tena dṛḍhā cid adriva ā vājaṃ darṣi sātaye
3.203.19	iti
3.203.20	sa hekṣāṃcakre dṛḍhaṃ bata ma ṛṣayo yācanti
3.203.21	na hājajñāv akūpāraṃ didṛkṣanta iti
3.203.22	yan minyase vareṇyam indra dyukṣaṃ tad ā bhara
3.203.23	vidyāma tasya te vayam akūpārasya dāvane
3.203.24	iti
3.203.25	sa hājajñāv akūpāraṃ vai didṛkṣanta iti
3.203.26	taṃ ha padodasyann uvācedam eva medam ṛṣayo mahad ivobhayāhasty ā bharety avocann iti
3.203.27	tam apaśyan
3.203.28	tā etāḥ kāmasanaya ṛcaḥ
3.203.29	etaṃ vai te kāmam akāmayanta
3.203.30	sa ebhyaḥ kāmas samārdhyata
3.203.31	yatkāma evaitābhir ṛgbhi stute sam asmai sa kāma ṛdhyate
3.204.1	tāsu vasiṣṭhasya vīṅkam atikrāntiḥ
3.204.2	ati vā etarhy anuṣṭub anuṣṭubhaṃ krāmati
3.204.3	saiṣānuṣṭup satī trayastriṃśadakṣarā saṃpadyate
3.204.4	tenātikrāmati
3.204.5	vasiṣṭho vai jīto hataputro 'kāmayata vīmān lokān aśnuvīya vi prajayā paśubhir aśnuvīyeti
3.204.6	sa etat sāmāpaśyat
3.204.7	tenāstuta
3.204.8	tena vīvīty evemān lokān āśnuta vi prajayā paśubhir āśnute
3.204.9	tad etat svargyaṃ prajananaṃ sāma
3.204.10	vīmān lokān aśnute vi prajayā paśubhir aśnute ya evaṃ veda
3.204.11	tad u stobhānutunnaṃ bhavati
3.204.12	anutunnād vai prajāḥ paśavaḥ prajāyante
3.204.13	paśavaś chandomāḥ
3.204.14	tena vai rūpasamṛddham
3.204.15	yad u vasiṣṭho 'paśyat tasmād vasiṭṭhasya vīṃkam ity ākhyāyate
3.204.16	tad aiḍam acchāvākasāma bhavati
3.204.17	paśavo vā iḍā
3.204.18	paśuṣv evaitat pratitiṣṭhanti
3.205.1	śiśuṃ jajñānaṃ haryataṃ mṛjantī ti harivatīr bhavanti
3.205.2	harivatī vai paramā vācas tanūḥ
3.205.3	vācaṃ chandomais samicchanti
3.205.4	āpteva vā etarhi vāg bhavati chandomeṣu
3.205.5	tām evaitat saṃvindanti
3.205.6	śumbhanti vipraṃ maruto gaṇene ti marutvatīr bhavanti
3.205.7	marutvad vai triṣṭubho rūpam
3.205.8	traiṣṭubham etad ahaḥ
3.205.9	atho kṣatraṃ vai triṣṭub viśo marutaḥ
3.205.10	tad yat triṣṭubho marutvatīr bhavanti kṣatrāyaiva tad viśam anuvartmānaṃ kurvanti
3.205.11	tasmāt kṣatrasya viḍ anuvartmā kavir gīrbhiḥ kāvyena kavis san somaḥ pavitram aty eti rebhann ity atihāyan
3.205.12	ṛṣimanā ya ṛṣikṛt svarṣās sahasranīthaḥ padavīḥ kavīnām iti sahasrarūpaṃ chandomānām upagacchanti
3.205.13	paśavo vai chandomāḥ
3.205.14	tṛtīyaṃ dhāma mahiṣas siṣāsann iti tṛtīyo hy eṣa triyahaḥ kriyate yac chandomāḥ
3.205.15	somo virājam anu rājati ṣṭub iti traiṣṭubhaṃ rūpam upagacchanti
3.205.16	tariṣṭubhaṃ hy etad ahaḥ
3.205.17	atho pūrvo vaiṣa saho rājyam
3.205.18	tam evaitac chandomā anu rājanti
3.205.19	camūṣac chyenaś śakuno vibhṛtvā govindur drapsa āyudhāni bibhrad iti gomatīḥ paśumatīr bhavanti paśūnām evāvaruddhyai
3.205.20	paśavo hi chandomāḥ
3.205.21	apām ūrmiṃ sacamānas samudram iti samudravatīr bhavanti chandomānāṃ rūpam
3.205.22	samudro vai chandomāḥ
3.205.23	turīyaṃ dhāma mahiṣo vivaktī ti turīyaṃ hy etad ahar ahnāṃ kriyate yac chandomāḥ
3.206.1	tā etā bhavanti triṣṭubhas triṣṭubvarṇā ahno rūpeṇa samṛddhāḥ
3.206.2	yatra vā ahārūpeṇa samardhayanti saṃ tatrardhyate
3.206.3	sam asmā ṛdhyate ya evaṃ veda
3.206.4	ete somā abhi priyam ity abhīti bhavati rathantarasya rūpam
3.206.5	rāthantaram etad ahaḥ
3.206.6	indrasya kāmam akṣarann iti yad aindraṃ tat triṣṭubho rūpam
3.206.7	kṣatraṃ hi triṣṭup
3.206.8	vardhanto asya vīryam iti vṛddhaṃ hy etad ahar yac catuścatvāriṃśam sūktam anurūpo bhavati paśavo vai sūktaṃ paśavaś chandomāḥ paśūnām evāvaruddhyai
3.206.9	atho bhūmā vai paśavo bhūmā sūktam
3.206.10	paśūnām evaitat paṛūn anurūpān kurvanti
3.206.11	nātra pratyakṣānurūpaṃ kurvanti
3.206.12	tasmāt paśavo nānārūpān janayanty uta śvetā kṛṣṇaṃ janayaty uta kṛṣṇā śvetam uta rohiṇī kalmāṣam uta kalmāṣī rohitam
3.206.13	navarcaṃ bhavati
3.206.14	nava vai puruṣe prāṇāḥ
3.206.15	prāṇair evaitat samṛdhyamānā yanti prāṇeṣu pratitiṣṭhantaḥ
3.206.16	dvitīyaṃ navarcaṃ bhavati tṛtīyaṃ navarcaṃ bhavati
3.206.17	abhipūrvam evaitat prāṇais samṛdhyamānā yanti
3.206.18	pañcarcaṃ bhavati pañcapadā vai paṃktiḥ
3.206.19	pāṃktāḥ paśavaḥ
3.206.20	paśavaś chandomāḥ paśūnām evāvaruddhyai
3.206.21	tad āhu ṛtumān pṛṣṭhyaṣ ṣaḍaho 'nṛtavaś chandomāḥ
3.206.22	anṛtāv iva ete pratiṣṭhitā yac chandomā iti
3.206.23	tad yad etāni pañcarca[ṣ] ṣaḍ ṛcāni bhavanti tenaivartumantaś chandomāḥ kriyante
3.206.24	paryāso bhavati prajānāṃ dhṛtyai paśūnām upasthityai
3.206.25	catuścatvāriṃśa stomo bhavati
3.206.26	catuścatvāriṃśadakṣarā vai triṣṭup
3.206.27	indriyaṃ vīryaṃ triṣṭup
3.206.28	indriya evaitad vīrye pratitiṣṭhanto yanti
3.207.1	agniṃ vo devam agnibhis sajoṣā ity āgneyam ājyaṃ bhavati rāthantaram
3.207.2	rāthantaraṃ hy etad ahaḥ
3.207.3	yajiṣṭhaṃ dūtam adhvare kṛṇudhvam
3.207.4	yo martyeṣu nidhruvir ṛtāvā tapumūrvā ghṛtānnaḥ pāvakaḥ
3.207.5	iti
3.207.6	etad vā agneḥ priyaṃ dhāma yad ghṛtam
3.207.7	priyeṇaivainaṃ taṃ dhāmnā samṛdvayanti
3.207.8	prothad aśvo na yavase 'viṣyann ity aśvavad bhavati bhrātṛvyasyaivāvanuttyai
3.207.9	yadā mahas saṃvaraṇād vy asthād iti mahad dhy etad ahar yac catuścatvāriṃcam
3.207.10	ād asya vāto anu vāti śocir agha sma te vrajanaṃ kṛṣṇam astī ti
3.207.11	yadā vā agniṃ vāta upavājayaty atha sa mahad dīpyate
3.207.12	tad etad dīptir eva brahmavarcasasya rūpam
3.207.13	ud yasya te navajātasya vṛṣṇa iti traiṣṭubhaṃ rūpam upagacchanti
3.207.14	traiṣṭubha hy etad ahaḥ
3.207.15	agne caranty ajarā idhānāh
3.207.16	acchā dyām aruṣo dhūma eṣi saṃ dūto agna īyase hi devān
3.207.17	iti svargasya lokasya samaṣṭyai
3.208.1	yad adya sūra udita iti maitrāvaruṇaṃ bhavati
3.208.2	yad iti rathantarasya rūpam
3.208.3	rāthantaram etad ahaḥ
3.208.4	anāgā mitro aryamā
3.208.5	suvāti savitā bhagaḥ
3.208.6	suprāvīr astu sa kṣayaḥ pra nu yāman sudānavaḥ
3.208.7	yo no aṃho 'tipiprati
3.208.8	ity atihāyan
3.208.9	uta svarājo aditir adabdhasya bratasya ye
3.208.10	maho rājāna īśate
3.208.11	iti mahad dhy etad ahar yac catuścatvāriṃśam
3.208.12	tam indraṃ vājayāmasī ty aindraṃ bhavati
3.208.13	mahe vṛtrāya hantava iti ghnadvat
3.208.14	etad vai yajamānamya svaṃ stotraṃ yad brahmaṇaḥ
3.208.15	sva eva tad āyatane yajamānasya sarvaṃ pāpmānaṃ ghnanti
3.208.16	sa vṛṣā vṛṣabho bhuvad iti vṛṣaṇvad bhavati
3.208.17	vṛṣaṇvad vai triṣṭubho rūpam
3.208.18	traiṣṭubham etad ahaḥ
3.208.19	indras sa dāmane kṛta ojiṣṭhas sa bale hita iti
3.208.20	etena vai tṛtīyena tryaheṇa devā ūrdhvā svargaṃ lokam āyan
3.208.21	sa eṣām asaṃgṛhīto vīvāhvalat
3.208.22	tasminn indras sa dāmane kṛta ojiṣṭhas sa bale hita ity eva balam adadhuḥ
3.208.23	girā vajro na saṃbhṛta ity evainaṃ samabharan
3.208.24	sabalo anapacyuta ity evainaṃ sabalam akurvan
3.208.25	taṃ saṃskṛtya tena svargaṃ lokam āyan
3.208.26	tad yad etad ājyaṃ bhavati svargamyaiva lokasya samaṣṭyai
3.208.27	yat prathamasyāhna aindrāgnaṃ tad aindrāgnaṃ rāthantaram
3.208.28	rāthantaraṃ hy etad ahaḥ
3.208.29	samainy ājyāni bhavanti
3.208.30	nānāgrāmāv iva ha vā etau yat pṛṣṭhyasya ṣaḍahaś chandomāś ca
3.208.31	sa yathā nānāgrāmo mitrāṇi vyatiṣajyābhaya āsīyātāṃ tādṛk tad yat samainy ājyāni bhavanti
3.208.32	asamaini haika kurvanti
3.208.33	tasmāt samainy eva kāryāṇi
3.208.34	catuścatvāriṃśa stomo bhavati
3.208.35	catuścatvāriṃśadakṣarā vai triṣṭup
3.208.36	indriyaṃ vīryaṃ triṣṭup
3.208.37	indriya evaitad vīrye pratitiṣṭhanto yanti
3.209.1	adhvaryo adribhis sutam iti triṣṭubho rūpeṇa prayanti
3.209.2	traiṣṭubham etad ahaḥ
3.209.3	soma pavitra ā naya
3.209.4	punāhīndrāya pātave
3.209.5	tava tya indo andhasā
3.209.6	ity andhasvatīr bhavanty annaṃ vā andho 'nnādyasyaivāvaruddhyai
3.209.7	devā madhor vy āśata
3.209.8	pavamānasya marutaḥ
3.209.9	iti marutvatīr bhavanti
3.209.10	marutvad vai madhyandinasya rūpam
3.209.11	madhyandinasyaiva tad rūpān na yanti
3.209.12	divaḥ pīyūṣam uttamam ity uttamo hy eṣa tryahaḥ kriyate yac chandomāḥ
3.209.13	tāsu gāyatram uktabrāhmaṇam
3.209.14	athāñjaḥ padanidhanaṃ rāthantaram
3.209.15	tasmād rāthantare 'han kriyate
3.209.16	devā vā akāmayantāñjasā svargaṃ lokam ārohemeti
3.209.17	ta etat sāmāpaśyan
3.209.18	tenāstuvata
3.209.19	tato vai te 'ñjasā svargaṃ lokam ārohan
3.209.20	tad evāñjaso 'ñjastvam
3.209.21	tad etat svargyaṃ sāma
3.209.22	añjasaivaitena svargaṃ lokam ārohati ya evaṃ veda
3.209.23	tad v evācakṣate vairūpam iti
3.209.24	paśavo vai virūpāḥ
3.209.25	paśavo vairūpam
3.209.26	paśuṣv evaitat paśūn anusaṃdadhāti
3.209.27	virūpa āṃgirasaḥ paśukāmas tapo 'tapyata
3.209.28	sa etat sāmāpaśyat
3.209.29	tenāstuta
3.209.30	tato vai sa paśūn avārunddha
3.209.31	tad etat paśavyaṃ sāma
3.209.32	ava paśūn runddhe bahupaśur bhavati ya evaṃ veda
3.209.33	yad u virūpa āṅgiraso 'paśyat tasmād vairūpam ity ākhyāyate
3.210.1	atha dhurāṃ sāma dravadiḍaṃ rāthantaram
3.210.2	tasmād rāthantare 'han kriyate
3.210.3	chandāṃsi vai dhuraḥ
3.210.4	yātayāmāna ivaite yac chandomāḥ
3.210.5	tad yad atra dhurāṃ sāma kriyate tenaiva chandomā dhūrvantaś chandasvanto 'yātayāmānaḥ kriyante
3.210.6	atho prāṇā vai dhuraḥ
3.210.7	paśavo dhuraḥ
3.210.8	prāṇeṣv eva tat paśuṣu pratitiṣṭhati
3.210.9	atheḍataṃ triṇidhanaṃ savanānāṃ kḷptyai
3.210.10	etad dha vai samṛddhaṃ yad gāyatraṃ triṇidhanam
3.210.11	iḍan kāvya svargakāmas tapo 'tapyata
3.210.12	sa etat sāmāpaśyat
3.210.13	tenāstuta
3.210.14	sa imam eva lokaṃ prathamena nidhanenābhyārohad antarikṣaṃ dvitīyena amuṃ tṛtīyena
3.210.15	tān imāṃs trīn lokān abhyārohat
3.210.16	tato vai sa svarge loke pratyatiṣṭhat
3.210.17	tad etat svargyaṃ pratiṣṭhā sāma
3.210.18	gacchti svargaṃ lokaṃ prati svarge loke tiṣthati ya evaṃ veda
3.210.19	yad v iḍan kāvyo 'paśyat tasmād aiḍatam ity ākhyāyate
3.210.20	atha saumitraṃ bhrātṛvyahā sendraṃ sāma
3.210.21	hanti dviṣantaṃ bhrātṛvyam āsyendro havaṃ gacchati ya evaṃ veda
3.210.22	atha sauparṇam uktabrāhmaṇam
3.210.23	tac caturakṣaraṇidhanaṃ bhavati catuṣpadā vai paśavaḥ paśavaś chandomāḥ paśūnām evāvaruddhyai
3.211.1	athāśu
3.211.2	devā vā akāmayantāśu svargaṃ lokam iyāmeti
3.211.3	ta etat sāmāpaśyan
3.211.4	tenāstuvata
3.211.5	tato vai ta āśu svargaṃ lokam āyan
3.211.6	tad evāśīr āśutvam
3.211.7	tad etad svargyaṃ sāma
3.211.8	āśv evaitena svargaṃ lokam eti ya evaṃ veda
3.211.9	tad v evācakṣata āśu bhārgavam iti
3.211.10	devāsurā aspardhanta
3.211.11	te devā bhṛgum upādhāvan jayāmāsurān iti
3.211.12	sa etad bhṛgus sāmāpaśyat
3.211.13	tenāstuta
3.211.14	tato vai devā asurān ajayan
3.211.15	te 'bruvann āśu vāvedaṃ bhṛgor abhūd iti
3.211.16	tad v evāśor āśutvam
3.211.17	tad u bhrātṛvyahā kāmasani
3.211.18	hanti dviṣantaṃ bhrātṛvyam
3.211.19	yatkāma etena stuta sam asmai sa kāma ṛdhyate
3.212.1	atha mārgīyavaṃ padanidhanaṃ rāthantaram
3.212.2	tasmād rāthantare 'han kriyate
3.212.3	mṛgayur vai devo 'kāmayatobhayeṣāṃ paśūnām aiśvaryam ādhipatyaṃ gaccheyaṃ ye ca grāmyā ye cāraṇyā iti
3.212.4	sa etat sāmāpaśyat
3.212.5	tenāstuta
3.212.6	tato vai sa ubhayeṣāṃ paśūnām aiśvaryam ādhipatyam agacchad ye ca grāmyā ye cāraṇyāḥ
3.212.7	tato ha sma vai tasmai mṛgo mṛgam ānayati
3.212.8	tad etat paśavyaṃ sāma
3.212.9	ubhayeṣāṃ paśūnām aiśvaryam ādhipatyaṃ gacchati ye ca grāmyā ye cāraṇyā ya evaṃ veda
3.212.10	eṣa ha vāva sa devo mṛgayuḥ
3.212.11	na hāsyaiṣa paśūn abhimanyate ya evaṃ veda
3.212.12	yad u mṛgayur devo 'paśyat tasmān mārgīyavam ity ākhyāyate
3.213.1	abhi somāsa āyava ity abhīti bhavati rathantarasya rūpam
3.213.2	rāthantaram etad ahaḥ
3.213.3	pavante madyaṃ madam
3.213.4	samudrasyādhi viṣṭape manīṣiṇo matsarāso madacyutaḥ
3.213.5	iti samudravatīr bhavanti chandomānāṃ rūpam
3.213.6	samudro vai chandomāḥ
3.213.7	tarat samudraṃ pavamāna ūrmiṇā rājā deva ṛtaṃ bṛhat
3.213.8	arṣā mitrasya varuṇasya dharmaṇā pra hinvāna ṛtaṃ bṛhat
3.213.9	nṛbhir yemāṇo hariyato vicakṣaṇo rājā devas samudriyaḥ
3.213.10	iti caturṛcaṃ bhavati catuṣpadā vai paśavaḥ
3.213.11	paśavaś chandomāḥ paśūnām evāvaruddhyai
3.213.12	tāsu dvihiṃkāraṃ vāmadevyam
3.213.13	paśavo vai simāḥ
3.213.14	paśavo revatayaḥ
3.213.15	paśavo dvihiṃkāraṃ vāmadevyam
3.213.16	paśumanta eva bhavanty enena tuṣṭuvānāḥ
3.213.17	prajāpatiḥ paśūn asṛjata
3.213.18	te 'smāt sṛṣṭā asaṃjānānā apākrāman
3.213.19	so 'krāmayatābhi mā paśavas saṃjānīran
3.213.20	na mad apakrāmeyur iti
3.213.21	sa etat sāmāpaśyat
3.213.22	tenāstuta
3.213.23	tato vai taṃ paśavo 'bhisamajānata
3.213.24	tato 'smād anapakrāmiṇo 'bhavan
3.213.25	tad dvihiṃkāraṃ bhavati
3.213.26	hum iti vai paśavassaṃjānate hum iti mātā putram abhyeti hum iti putro mātaram
3.213.27	tad etat saṃjñānaṃ paśūnāṃ sāma
3.213.28	abhy enaṃ paśavas saṃjānate nāsmāt paśavo 'pakrāmanti ya evaṃ veda
3.213.29	tad aiḍaṃ bhavati paśavo vā iḍā paśavaś chandomāḥ paśūnām evāvaruddhyai
3.214.1	athagāyatrapārśvam
3.214.2	ime vai lokā gāyatrapārśvam
3.214.3	eṣv eva tal lokeṣu pratitiṣthanti
3.214.4	devā vai svargakāmās tapo 'tapyanta
3.214.5	ta etat sāmāpaśyan
3.214.6	tenāstuvata
3.214.7	tad enān gāyatram eva bhūtvā svargaṃ lokam avahat
3.214.8	te 'bruvan svargaṃ lokaṃ gatvā gāyatraṃ vāva no 'sya sāmnaḥ pakṣāv abhūtām iti
3.214.9	tad eva gāyatrapakṣasya gāyatrapakṣatvam
3.214.10	gāyatrapakṣaṃ ha vai nāmaitat
3.214.11	tad gāyatrapārśvam ity ākhyāyate
3.214.12	tad dhiṃkāravad bhavaty annādyasya pratthyai
3.214.13	hiṃkāravadbhir vai prajāpatiḥ prajābhyo 'nnādyaṃ prāyacchat
3.214.14	prāsmā annādyaṃ dīyate ya evaṃ veda
3.215.1	atha pauruhanmanam abhyārambho yajñasya pratyapasāraḥ
3.215.2	abhy eva navamam ahar ārabhate prati saptamam apadhāvati
3.215.3	abhyārambhair vai devā asurān yajñād antarāyan
3.215.4	puruhanmā vaikhānasaḥ paśukāmas tapo 'tapyata
3.215.5	sa etat sāmāpaśyat
3.215.6	tenāstuta
3.215.7	sa etām iḍām upait
3.215.8	paśavo vā iḍā
3.215.9	tato vai sa paśūn avārunddha
3.215.10	tad etat paśavyaṃ sāma
3.215.11	ava paśūn runddhe bahupaśur bhavati ya evaṃ veda
3.215.12	yad u puruhanmā vaikhānaso 'paśyat tasmāt pauruhanmanam ity ākhyāyate
3.215.13	devāsurā aspardhanta
3.215.14	te devā akāmayanta pūrva evāsurān hanyāmeti
3.215.15	ta etat sāmāpaśyan
3.215.16	tenāstuvata
3.215.17	tenāsurān pūrve 'ghnan
3.215.18	tad yat pūrve 'ghnan tad v eva pauruhanmanasya pauruhanmanatvam
3.215.19	pūrvaṃ eva dviṣantaṃ bhrātṛvyaṃ hanti ya evaṃ veda
3.216.1	atha dvaigataṃ padanidhanaṃ rāthantaram
3.216.2	tasmād rāthantare 'han kriyate
3.216.3	devā vai sarvaṃ yajñaṃ saṃgṛhyordhvā svargaṃ lokam udakrāman
3.216.4	te manuṣyā yajñaṃ na prajānan
3.216.5	tad vyacchidyata
3.216.6	te devamanuṣyā aśanāyann itaḥpradānād dhi devā jīvanty amutaḥpradānān manuṣyāh
3.216.7	tena ūrdhvā āhutayo 'gacchan nāmuto 'rvācī vṛṣṭiḥ prādīyata
3.216.8	te devā ayāsyam abruvan manuṣyā vai yajñaṃ na prajānanti
3.216.9	tad vyacchedi
3.216.10	tebhyaḥ parehiyajñaṃ vidhehīti
3.216.11	so 'yāsya etyaitenaiva sāmnā manuṣyebhyo yajñaṃ vyadadhāt
3.216.12	so 'yaṃ manuṣyeṣu yajño vihitaḥ
3.216.13	sa manuṣyeṣūṣitvā svargaṃ loka punar na prājānāt
3.216.14	so 'kāmayata pra svargaṃ lokaṃ jānīyām iti
3.216.15	sa etenaiva sāmnā stutvā svargaṃ lokaṃ punaḥ prājānāt
3.216.16	tad etat svargyaṃ sāma
3.216.17	aśnute svargaṃ loka ya evaṃ veda
3.216.18	atho hāsyaiteneva sāmnā yajño vihito bhavati
3.216.19	sa yad ayāsyo 'muṣmāl lokād imaṃ lokam āgacchad asmāl lokād amuṃ lokam agacchat sa imau lokau dvir anusamacarat tad dvaigatasya dvaigatatvam
3.216.20	ayāsyo ha vāva dvigat
3.217.1	atha hārāyaṇam
3.217.2	devāsurā aspardhanta
3.217.3	te devā akāmayanta haro 'surāṇāṃ haremeti
3.217.4	ta etat sāmāpaśyan
3.217.5	tenāstuvata
3.217.6	tenāsurāṇāṃ haro 'haran
3.217.7	tad yad dharo 'haraṃs tad dhārāyaṇasya hārāyaṇatvam
3.217.8	harati haro dviṣato bhrātṛvyasya ya evaṃ veda
3.217.9	hārāyaṇa āṅgirasaḥ paśukāmasa tapo 'tapyata
3.217.10	sa etat sāmāpaśyat
3.217.11	tenāstuta
3.217.12	śagdhy ū ṣu śavīpata indra viśvābhir ūtibhiḥ
3.217.13	bhagaṃ na hi tvā yaśasaṃ vasuvidam anu śūra carāmasi
3.217.14	pauro aśvasya purukṛd gavām asy utso deva hiraṇayaḥ
3.217.15	ity eva gavyāṃś cāśvyāṃś ca paśūn avārunddha
3.217.16	tair u paśubhir iṣṭvā svargam eva lokam agacchat
3.217.17	tad etat paśavyaṃ svargyaṃ sāma
3.217.18	ava paśūn runddhe gacchati svargaṃ lokaṃ ya evaṃ veda
3.217.19	yad u hārāyaṇa āṅgiraso 'paśyat tasmād dhārāyaṇam ity ākhyāyate
3.218.1	athāchidraṃ padanidhanaṃ rāthantaram
3.218.2	tasmād rāthantare 'han kriyate
3.218.3	prajāpatir vā akāmayatāchidraḥ prajayā paśubhir abhavat
3.218.4	tad evāchidrasthāchidratvam
3.218.5	achidra eva prajayā paśubhir bhavati ya evaṃ veda
3.218.6	devā vā āptāṃ vācam achidreṇaivaibhyo lokebhyas samadalumpan
3.218.7	āpteva vā etarhi vāg bhavati chandomeṣu
3.218.8	tām achidreṇaiva saṃlumpanti
3.218.9	yo vai chidraṇa saṃcinoti na tad utpūryate
3.218.10	atha yo 'chidreṇa saṃcinoti tad utpūryate
3.218.11	jyāyo 'bhyārambhaṃ bhavaty ati navamam ahar jihīte daśamam ahar abhyārabhate prati saptamam apadhāvati
3.218.12	prajāpatiḥ paśūn asṛjata
3.218.13	te 'smāt sṛṣṭā apākrāman
3.218.14	so 'kāmayata na mat paśavo 'pakrāmeyur abhi mā varterann iti
3.218.15	sa etat sāmāpaśyat
3.218.16	tenainān paryāsyat
3.218.17	tān śraiṣṭhyenopāgṛhṇāt
3.218.18	te 'sminn aramanta
3.218.19	ramante 'smin paśavaḥ paśumān bhavati ya evaṃ veda
3.219.1	atha bārhaduktham
3.219.2	bṛhaduktha āṅgirasaḥ paśukāmas tapo 'tapyata
3.219.3	sa etat sāmāpaśyat
3.219.4	tenāstuta
3.219.5	sa etām iḍām upait
3.219.6	paśavo vā iḍā
3.219.7	tato vai sa paśūn avārunddha
3.219.8	tad etat paśavyaṃ sāma
3.219.9	ava paśūn runddhe bahupaśur bhavati ya evaṃ veda
3.219.10	yad u bṛhaduktha āṅgirasī 'paśyat tasmād bārhaduktham ity ākhyāyate
3.219.11	dhartā divaḥ pavate kṛtviyo rasa ity ahno dhṛtyai
3.219.12	dakṣo devānām anumādyā nṛbhir iti chandāṃsy evaitad dakṣayanty ahno vīryavattvāya
3.219.13	tāsūdvat tripraroham
3.219.14	tṛtīyo hy eṣa prarohaḥ kriyate yad eṣa tṛtīyas triyaha svargasya lokasya samaṣṭyai
3.219.15	tad v evācakṣate viśālam iti
3.219.16	devā vai svargakāmās tapo 'tapyanta
3.219.17	ta etat sāmāpaśyan
3.219.18	tenāstuvata
3.219.19	tad enān viśālam eva bhūtvā svargaṃ lokam avahat
3.219.20	te 'bruvan svargaṃ lokaṃ gatvā viśālaṃ vāva no bhūtvedaṃ sāma svargaṃ lokam avākṣīd iti
3.219.21	tad eva viśālasya viśālatvam
3.219.22	tad etat svargyaṃ sāma
3.219.23	aśnute svargaṃ lokaṃ ya evaṃ veda
3.219.24	tad yathā ha vai bradhnasya viṣṭapāny evam etāni viśālasya viṣṭapāni svargasyaiva lokasya samaṣṭyai
3.219.25	pra svargaṃ lokam āpnoti ya evaṃ veda
3.219.26	atha rathantaram
3.219.27	brahma vai rathantaram
3.219.28	brahmaṇy evaitat pratitiṣṭhanto yanti
3.219.29	tat traiṣṭubhe 'han bhavati
3.219.30	puṃso vā etad rūpaṃ yat triṣṭup striyai rathantaram
3.219.31	tad yad atra rathantaraṃ pṛṣṭhaṃ bhavati tenaivaitad ahar mithunaṃ kriyate
3.219.32	atha vāmadevyam
3.219.33	paśavo vai vāmadevyam
3.219.34	paśumanta eva bhavanty etena tuṣṭuvānāḥ
3.219.35	yad indra prāg apāg udag itīndram evaitat sarvābhyo digbhyo hvayanti
3.219.36	āpteṣv ahassu yady asyāṃ diśy asi yady asyāṃ yady asyām iti
3.220.1	tāsu vāśaṃ padanidhanaṃ rāthantaram
3.220.2	tasmād rāthantare 'han kriyate
3.220.3	te devā akāmayanta vaśam asurāṇāṃ vṛñjīmahīti
3.220.4	ta etat sāmāpaśyan
3.220.5	tenāstuvata
3.220.6	te vāśa ity eva vaśam asurāṇām avṛñjata
3.220.7	tad eva vāśasya vāśatvam
3.220.8	vṛṃkte dviṣato bhrātṛvyasya vaśa ya evaṃ veda
3.220.9	ka īṃ veda sute sace ti satobṛhatīr ākramante 'napabhraṃśāya
3.220.10	tāsu naipātitham
3.220.11	kāṇvāyanānāṃ satram āsīnānāṃ paśava upādasyan
3.220.12	te 'kāmayantāva paśūn rundhīmahīti
3.220.13	sa etan nepātithiḥ kāṇvas sāmāpaśyat
3.220.14	tenāstuta
3.220.15	tato vai te paśūn avārundhata
3.220.16	tad etat paśavyaṃ sāma
3.220.17	ava paśūn runddhe bahupaśur bhavati ya evaṃ veda
3.220.18	yad u nepātithiḥ kāṇvo 'paśyat tasmān naipātitham ity ākhyāyate
3.220.19	ubhayaṃ śṛṇvav ca na ity ubhe evaitena rūpe samārabhate yac ca pṛṣṭhyasya ṣaḍahasya yad u ca chandomānām
3.220.20	tasmād u haitasyāṃ dvayos saṃyajamānayor brahmasāma kuryāt
3.221.1	tāsu vaiyaśvam
3.221.2	vyaśvaṃ vai sākamaśvaṃ garbhe santaṃ gayaḥ pitṛvyaḥ paryapaśyad ṛṣir janiṣyata iti
3.221.3	taṃ jātaṃ parāstāv 'bravīj jātakṣeṇo 'janīti
3.221.4	taṃ chāyā nājahāt
3.221.5	svāv asmā aṅguṣṭho prāsnutām
3.221.6	tad asmā ācakṣata yaṃ vai kumāraṃ parāstāv 'bravīr ayaṃ vai sa jīvatīti
3.221.7	taṃ musalam ādāyābhyaid dhaniṣyan
3.221.8	so 'kāmayatod ita iyāṃ gātuṃ nāthaṃ vindeyeti
3.221.9	sa etat sāmāpaśyat
3.221.10	tad abhyagāyata
3.221.11	tad asya musalaṃ pratyak patitvā śiro 'chinat
3.221.12	tad etad bhrātṛvyahā gātuvin nāthavit sāma
3.221.13	hanti dviṣantaṃ bhrātṛvyaṃ vindate gātuṃ nāthaṃ ya evaṃ veda
3.221.14	yad u vyaśvo 'paśyat tasmād vaiyaśvam ity ākhyayate
3.221.15	tad aiḍam acchāvākasāma bhavati
3.221.16	paśavo vā iḍā
3.221.17	paśuṣv evaitat pratitiṣṭhanti
3.222.1	pavasva deva āyuṣag iti triṣṭubho rūpeṇa prayanti
3.222.2	traiṣṭubham etad ahaḥ
3.222.3	indraṃ gacchatu te madaḥ
3.222.4	vāyum ā roha dharmaṇā
3.222.5	iti madvatīr bhavanti
3.222.6	raso vai madaḥ
3.222.7	dhītam ivaitad yat tṛtīyasavanam
3.222.8	tad yad etā madvatīr bhavanti rasam evāsminn etad dadhaty evainad etena pyāyayanti
3.222.9	pavamāna ni tośase rayiṃ soma śravāyyam
3.222.10	indo samudram ā viśa
3.222.11	iti samudavatīr bhavanti chandomānāṃ rūpam
3.222.12	samudro vai chandomāḥ
3.222.13	apaghnan pavase mṛdha iti mṛdha evaitena pāpmānam apaghnate
3.222.14	tāsu gāyatram uktabrāhmaṇam
3.222.15	atha mādilaṃ padanidhanaṃ rāthantaram
3.222.16	tasmād rāthantare 'han kriyate
3.222.17	devā vā akāmayanta madvān nas soma syāt somamadasya mādyemeti
3.222.18	ta etat sāmāpaśyan
3.222.19	tenāstuvata
3.222.20	tato vai teṣāṃ madvān somo 'bhavat somamadasyāmādyan
3.222.21	tad eva mādilasya mādilatvam
3.222.22	tad raso vai madaḥ
3.222.23	rasena ha vāva te tan meduḥ
3.222.24	madvān asya somo rasavān bhavati ya evaṃ veda
3.222.25	atho haiṣām avāruddhā iva chandomā syur yad etad atra kuryuḥ
3.222.26	dhītā ivaite yac chandomās tṛtīyasavanāyatanāḥ
3.222.27	dhītam iva vai tṛtīyasavanam
3.222.28	tad yad atra mādilaṃ bhavati rasam evaitac chandomeṣu dadhaty aivainān etena pyāyayanti
3.223.1	atha surūpaṃ rūpasyaiva samṛddhyai
3.223.2	āṅgiraso vai tapas tepānās te rūpeṇa varcasā vyārdhyanta
3.223.3	te 'kāmayanta saṃ rūpeṇa varcasardhyemahīti
3.223.4	ta etat sāmāpaśyan
3.223.5	tenāstuvata
3.223.6	tato vai te saṃ rūpeṇa varcasārdhyanta
3.223.7	te 'bruvan surūpā vā abhūmeti
3.223.8	tad eva surūpasya surūpatvam
3.223.9	saṃ rūpeṇa varcasardhyate ya evaṃ veda
3.223.10	surūpa āṅgirasaḥ paśukāmas tapo 'tapyata
3.223.11	sa etat sāmāpaśyat
3.223.12	tenāstuta
3.223.13	sa etām iḍām upait
3.223.14	paśavo vā iḍā
3.223.15	tato vai sa paśūn avārunddha
3.223.16	tad etat paśavyaṃ sāma
3.223.17	ava paśūn runddhe bahupaśur bhavati ya evaṃ veda
3.223.18	yad u surūpa āṅgiraso 'paśyat tasmāt surūpam ity ākhyāyate
3.223.19	prajāpatiḥ paśūn asṛjata
3.223.20	teṣāṃ sṛṣṭānāṃ rūpāṇi na prājñāyanta
3.223.21	sa etāni surūpāṇi sāmāny apaśyat
3.223.22	tair eṣāṃ rūpāṇy adadhāt
3.223.23	tat surūpāṇāṃ surūpatvam
3.223.24	rūpaṇvataḥ paśūn avarunddhe ya evaṃ veda
3.223.25	arkasāmāno vai chandomās surūparūpāḥ
3.223.26	sāmanvadbhī rūpaṇvadbhiś chandomai stute ya evaṃ veda
3.223.27	tat punarnitunnaṃ chando bhāti
3.223.28	yatra yatra vai devā chandasāṃ rasam anvavindaṃs tat punarnitunnam akurvaṃs tat punar abhyāghnan
3.223.29	dhītā ivaite yac chandomās tṛtīyasavanāyatanāḥ
3.223.30	dhītam iva vai tṛtīyasavanam
3.223.31	tad yat punarnitunnaṃ chando bhavati rasam evaitac chandobheṣu dadhati
3.223.32	rasasyaivaiṣānuvittiḥ
3.224.1	atha kākṣīvatam
3.224.2	kakṣīvān vā akāmayata bahuḥ prajayā paśubhiḥ prajāyeya śriyaṃ rājyaṃ gaccheyam iti
3.224.3	sa etat sāmāpaśyat
3.224.4	tenāstuta
3.224.5	tato vai sa bahuḥ prajayā paśubhiḥ prajāyata śriyaṃ rājyam agacchat
3.224.6	te ha vai sahasraṃ kākṣīvatā āsuḥ
3.224.7	tair ha vai sa putrai śriyaṃ rājyaṃ jagāma
3.224.8	aśnute śriyaṃ gacchati rājyaṃ ya evaṃ veda
3.224.9	tad u stobhānutunnaṃ bhavati
3.224.10	anutunnād vai prajāḥ paśavaḥ prajāyante
3.224.11	paśavaś chandomāḥ
3.224.12	tena vai rūpasamṛddham
3.224.13	yad u kakṣīvān apaśyat tasmāt kākṣīvatam ity ākhyāyate
3.225.1	atha pramaṃhiṣṭhīyam
3.225.2	ṛṣīṇāṃ vai satram āsīnānāṃ paśava upādasyan
3.225.3	te 'kāmayantāva paśūn rundhīmahīti
3.225.4	te hocur etāgnim eva paśūn yācāma
3.225.5	sa vāva paśūnām īśe
3.225.6	sa eva naḥ paśūn pradāsyatīti
3.225.7	ta etat sāmāpaśyan
3.225.8	tenainam astuvan
3.225.9	pra maṃhiṣṭhāya gāyata ṛtāvne bṛhate śukraśociṣe
3.225.10	upastutāso agnaye
3.225.11	iti
3.225.12	tān abravīt kiṃkāmā stheti
3.225.13	paśukāmā ity abruvan
3.225.14	tebhya etenaiva sāmnā paśūn prāyacchat
3.225.15	te 'bruvan pramaṃhiṣṭho vai no 'bhūd iti
3.225.16	tad eva pramaṃhiṣṭhīyasya pramaṃhiṣṭhīyatvam
3.225.17	tad etat paśavyaṃ sāma
3.225.18	pramaṃhiṣṭho hāsmā eṣa bhavaty ava paśūn runddhe bahupaśur bhavati ya evaṃ veda
3.225.19	tat punarnitunnaṃ chando bhavati
3.225.20	yatra yatra vai devā chandasāṃ rasam anvavindaṃs tat punarnitunnam akurvaṃs tat punar abhyāghann
3.225.21	dhītā ivaite ya ce chandomās tṛtīyasavanāyatanāh
3.225.22	dhītam iva vai tṛtīyasavanam
3.225.23	tad yat punarnitunnaṃ chando bhavati rasam evaitac chandomeṣu dadhati
3.225.24	rasasyaivaiṣām anuvittiḥ
3.226.1	atha svāśirām arko 'nnaṃ vā arko 'nnādyasyaivāvaruddhyai
3.226.2	svāśiro vai nāmāpsarasa imā evauṣadhayaḥ
3.226.3	tā akāmayanta bahvī syāma prajāyemahi vīmaṃ lokam āpnuyāmeti
3.226.4	tā etat sāmāpaśyan
3.226.5	tenāstuvata
3.226.6	tato vai tā bahvīya āsan prājāyanta vīmaṃ lokam āpnuvan
3.226.7	so 'yaṃ sarvo loka oṣadhībhis saṃchanno 'pi girayaḥ
3.226.8	tad etat prajananaṃ sāma
3.226.9	bahuḥ prajayā paśubhiḥ prajāyate vīmaṃ lokam āpnoti ya evaṃ veda
3.226.10	yad u svāśiro 'psaraso 'paśyaṃs tasmāt svāśirām arka ity ākhyāyate
3.226.11	abhi dyumnaṃ bṛhad yaśa ity abhīti bhavati rathantarasya rūpam
3.226.12	rāthantaram etad ahaḥ
3.226.13	jinvan gaviṣṭaye dhiya iti gomatīḥ paśumatīr bhavanti paśūnām evāvaruddhyai
3.226.14	paśavo hi chandomāḥ
3.227.1	tāsv aiṣiraṃ vāyor ārṣeyam
3.227.2	vāyur vā iṣiraḥ
3.227.3	yad vai satriṇāṃ satre vinaśyate tad ebhyo vāyur apirohayati
3.227.4	prāṇo vai vāyuḥ
3.227.5	prāṇa evaibhyas tat bhiṣajyati
3.227.6	bheṣajam evaitena prāyaścittiṃ kurvata
3.227.7	prāṇā śiśur mahīnām iti paśurūpam evaitad upagacchanti
3.227.8	paśūnāṃ vai śiśur bhavati
3.227.9	tāsu traitam uktabrāhmaṇam
3.227.10	abhī no vājasātamam ity abhīti bhavati rathantarasya rūpam
3.227.11	rāthantaram etad ahaḥ
3.227.12	rayim arṣa śataspṛham
3.227.13	indo mahasrabharṇasaṃ tuvidyumnaṃ vibhāsaham
3.227.14	iti
3.227.15	yad vai śatavat sahasravat tac chandomānāṃ rūpam
3.227.16	paśavo vai chandomāḥ
3.227.17	pari sya svāno akṣarad indur avye madacyuta iti madvatīr bhavanti
3.227.18	abhipūrvam evaitat tṛtīyasavane rasaṃ madaṃ dadhati
3.227.19	vayaṃ te asya rādhaso vasor vaso puruspṛhaḥ
3.227.20	ni nediṣṭhatamā iṣa syāma sumne te adhrigo
3.227.21	iti gomatīḥ paśumatīr bhavanti paśūnām evāvaruddhyai
3.227.22	paśavo hi chandomāḥ
3.227.23	tāsu gaurivītam uktabrāhmaṇam
3.228.1	atha śuddhāśuddhīyam
3.228.2	indro vā asurān hatvāpūta ivāmedhyo 'manyata
3.228.3	so 'kāmayata śuddham eva māsantaṃ śuddhena sāmnā stuyur iti
3.228.4	sa ṛṣīn abravīt stuta meti
3.228.5	ta etad ṛṣayas sāmāpaśyan
3.228.6	tenainam astuvan
3.228.7	eto nv indraṃ stavāma śuddhaṃ śuddhena sāmnā
3.228.8	śuddhair ukthair vāvṛdhvāṃsaṃ śuddhair āśīrvān mamattu
3.228.9	iti
3.228.10	tato vā indraś śuddhaḥ pūto medhyo 'bhavat
3.228.11	tad etat pavitraṃ sāma
3.228.12	śuddhaḥ pūto medhyo bhavati ya evaṃ veda
3.228.13	athaudalam
3.228.14	udalo vai daivarāto 'kāmayatāgro mukhyo brahmavarcasī syām iti
3.228.15	sa etat sāmāpaśyat
3.228.16	tenāstuta
3.228.17	tato vai so 'gryo mukhyo brahmavarcasy abhavat
3.228.18	agriyā mukhyā brahmavarcasino 'sāmeti satram āsate
3.228.19	agriyā eva mukhyā brahmavarcasino bhavanti
3.228.20	tat svāram anuṣṭubhi kriyate rūpasamṛddhatāyai
3.228.21	gāyatrayoni sad anuṣṭubhi kriyate
3.228.22	dvandvaṃ vai bhūtvā paśavo vīryāṇy udyacchanti
3.228.23	paśavaś chandomāḥ
3.228.24	tasmāc chandomeṣu kriyate
3.228.25	yad udalo daivarāto 'paśyat tasmād audalam ity ākhyāyate
3.229.1	atha pāñcavājam
3.229.2	etena vai pañcavājāḥ kautsa ubhe andhasī vyapapīta yac ca daivyaṃ yac ca mānuṣam
3.229.3	te evaitena vipipīte
3.229.4	pañcavājā vai kautso 'kāmayatobhe andhasī vipipīya yac ca daivyaṃ yac ca mānuṣam iti
3.229.5	sa etat sāmāpaśyat
3.229.6	tenāstuta
3.229.7	tato vai te sa ubhe andhasī vyapipīta yac ca daivyaṃ yac ca mānuṣam
3.229.8	tato ha sma vai sa surādṛtim upādhāya somārthaṃ dhārayati
3.229.9	tad etad annādyasyāvaruddhis sāma
3.229.10	ubhe andhasī vipipīte yac ca daivyaṃ yac ca mānuṣaṃ ya evaṃ veda
3.229.11	yad u pañcavājāḥ kautso 'paśyat tasmāt pāñcavājam ity ākhyāyate
3.229.12	atha krauñcam
3.229.13	kruṃṅ āṅgirasa īṣyam ivāhar avindat
3.229.14	īṣyā ivaite yac chandomāḥ
3.229.15	tasmāc chandomeṣu kriyate
3.229.16	tan madhyesvāraṃ bhavati
3.229.17	prāṇo vai svaraḥ
3.229.18	abhiṣajyā ivaite yac chandomāḥ
3.229.19	dve dve ahanī samastāḥ
3.229.20	tad yan madhye svāraṃ bhavati prāṇam evaitac chandomeṣu dadhati bhiṣajyanty evainān etena
3.230.1	atha rayiṣṭhaṃ madhyenidhanaṃ bhavati pratiṣṭhāyai
3.230.2	samudraṃ vā etenārambhaṇaṃ praplavante ya ārbhavaṃ pavamānam upayanti
3.230.3	tad yan madhyenidhanaṃ bhavati pratiṣṭhityā eva
3.230.4	prajāpatiḥ paśūn asṛjata
3.230.5	te 'smāt sṛṣṭā apākrāman
3.230.6	so 'kāmayata na mat paśavo 'pakrāmayur abhi mā varterann iti
3.230.7	sa etat sāmāpaśyat
3.230.8	tenāstuta
3.230.9	tato vai taṃ paśavo 'bhyāvartanta
3.230.10	tato 'smād anapakramiṇo 'bhavan
3.230.11	so 'bravīd asthād vā iyaṃ mayi rayir iti
3.230.12	tad eva rayiṣṭhasya rayiṣṭhatvam
3.230.13	tad etat paśavya sāma
3.230.14	tiṣṭhaty asminn rayir abhy enaṃ paśava āvartante nāsmāt paśavo 'pakrāmanti ya evaṃ veda
3.230.15	tad adhyardheḍaṃ bhavati paśavo vā iḍā
3.230.16	paśavaś chandomā abhipūrvāṇām eva paśūnām avaruddhyai
3.230.17	athaitā dvipadā bhavanty uktabrāhmaṇāḥ
3.230.18	tā etā bhavanti pavasva soma mahān samudra iti
3.230.19	mahad dhy etad ahar yac catuścatvāriṃśam
3.230.20	pitā devānāṃ viśvābhi dhāme ty abhāti bhavati rathantarasya rūpam
3.230.21	rāthantaram etad ahaḥ
3.231.1	tāsu dharma
3.231.2	dharmaṇā vai devā dharmam ādāyāsurāṇāṃ vidharmaṇainān vidharmaṇaḥ kṛtvā parābhāvayan
3.231.3	dharmaṇaiva dharmam ādāya dviṣato bhrātṛvyasya vidharmaṇainaṃ kṛtvā parābhāvayati ya evaṃ veda
3.231.4	tac chrīr vai dharmo rājyaṃ vai dharmo dharmeṇa vai rājā dharmo dharma svānāṃ bhavaty ainaṃ svā yanti dharmaṇo dhārayati
3.231.5	tad āhur navame 'hani kāryam
3.231.6	ado vai kṣatraṃ yad bārhatam
3.231.7	athedaṃ viḍ rāthantaram iti
3.231.8	tad u vā āhur vidharmāṇo vai rājāno na vai te 'nyair manuṣyai svadharmāṇaḥ
3.231.9	idam u vāva kṣatraṃ yac catuścatvāriṃśaṃ traiṣṭubham
3.231.10	tasmān navama evāhan vidharma syād ihaitad iti
3.231.11	hinvanti sūram usraya svasāro jāmayas patim
3.231.12	mahām induṃ mahīyuvaḥ
3.231.13	iti mahad dhy etad ahar yac catuścatvāriṃśam
3.231.14	tāsu viśoviśīyam uktabrāhmaṇam
3.231.15	tad aiḍaṃ bhavati paśavo vā iḍā
3.231.16	paśavaś chandomāḥ paśūnām evāvaruddhyai
3.232.1	atha yajñāyajñīyam uktabrāhmaṇam
3.232.2	athauśanam
3.232.3	uśanā vai kāvyo deveṣv amartyaṃ gandharvalokam aicchata
3.232.4	sa etat sāmāpaśyat
3.232.5	tenāstuta
3.232.6	tato vai sa deveṣv amartyaṃ gandharvalokam āśnutaitaṃ romaṇvantam
3.232.7	te haite kāvyāḥ
3.232.8	romaṇvaty aśnute deveṣv amartyaṃ gandharvalokam etena tuṣṭuvānaḥ
3.232.9	agnir vai deveṣv avasat
3.232.10	taṃ devā nāprīṇan
3.232.11	so 'prīyamāṇa uśanasaṃ kāvyam āgacchat
3.232.12	tam abravīd ṛṣe prīṇīhi mā 'prīto vā asmīti
3.232.13	tam akāmayata prīṇīyām enam iti
3.232.14	sa etat sāmāpaśyat
3.232.15	tenainam aprīṇāt
3.232.16	preṣṭhaṃ vo atithiṃ stuṣe mitram iva priyam
3.232.17	agne rathaṃ na vedyam
3.232.18	ity evainaṃ priyatamam atithim akuruta
3.232.19	aprīta iva ha vā eṣa etarhi bhavati yajñam ūhivān
3.232.20	tam etad atra prīṇanti
3.232.21	sa prīto yad atra yajñasya pariśiṣṭam bhavati tad vahati
3.232.22	yad ūśanā kāvyo 'paśyat tasmād auśanam ity ākhyāyate
3.232.23	endra no gadhi priya satrājid agohya
3.232.24	girir na viśvataḥ pṛthuḥ patir divaḥ
3.232.25	abhi hi satya somapā
3.232.26	ity abhīti bhavati rathantarasya rūpam
3.232.27	rāthantaram etad ahaḥ
3.232.28	ubhe babhūtha rodasī itīme ha vāva rodasī
3.232.29	ete evaitad abhivadati
3.232.30	indrāsi sunvato vṛdhas patir diva iti vṛddhaṃ hy etad ahar yac catuścatvāriṃśam
3.233.1	tāsu sāṃvartaṃ padanidhanaṃ rāthantaram
3.233.2	tasmād rāthantare 'han kriyate
3.233.3	saṃvarta āṅgirasa svargakāmas tapo 'tapyata
3.233.4	sa etat sāmāpaśyat
3.233.5	tenāstuta
3.233.6	sa patir divaḥ patir diva ity eva svargaṃ lokam ārohat
3.233.7	yathāha pated evam etad yat patir diva iti
3.233.8	tad etat svargyaṃ sāma
3.233.9	aśnute svargaṃ lokaṃ ya evaṃ veda
3.233.10	yad u saṃvarta āṅgiraso 'paśyat tasmāt sāṃvartam ity ākhyāyate
3.233.11	devāsurā aspardhanta
3.233.12	te 'surā mahad abhivyāsata
3.233.13	sa indro 'kāmayata sārdham evāsurān saṃvṛtya hanyām iti
3.233.14	sa etat sāmāpaśyat
3.233.15	tenāstuta
3.233.16	tvaṃ hi śaśvatīnām indra dhartā purām asi
3.233.17	hantā dasyor manor vṛdhaḥ patir divaḥ
3.233.18	ity evainān sārdhaṃ saṃvṛtyāhan
3.233.19	tad v eva sāṃvartasya sāṃvartatvam
3.233.20	sārdham eva saṃvṛtya dviṣantaṃ bhrātṛvyaṃ hanti ya evaṃ veda
3.234.1	atha maidhātitham
3.234.2	medhātithigṛhapatayo vai vibhindukīyās satram āsata
3.234.3	teṣāṃ dṛḍhacyud āgastir udgātāsīd gaurīvitiḥ prastotācyutacyut pratihartā vasukṣayo hotā sanakanavakau kāvyāv adhvaryū
3.234.4	paśukāmo medhātithir janikāmau sanakanavakau yatkāmā itare tatkāmāḥ
3.234.5	nānākrāmā ha sma vai purā satram āsate
3.234.6	te ha sma nānaiva kāmān ṛddhvāptvotiṣṭhanti
3.234.7	teṣāṃ ha smendro medhātither meṣasya rūpaṃ kṛtvā somaṃ vratayati
3.234.8	taṃ ha sma bādhante medhātither no meṣas somaṃ vratayatīti
3.234.9	sa u ha smaiṣāṃ svam eva rūpaṃ kṛtvā somaṃ vratayati
3.234.10	tato ha vā idam arvācīnaṃ medhātither meṣa ity āhvayanti
3.234.11	sa etan medhātithiḥ paśukāmas sāmāpaśyat
3.234.12	tenāstuta
3.234.13	purāṃ bhindur yuvā kavir ity eva valam abhinat
3.234.14	tvaṃ valasya gomato 'pāvar adrivo bilam ity etayā bilam apāvṛṇot
3.235.1	tataḥ paśavo 'sṛjyanta
3.235.2	ye prathame 'sṛjyanta ta ima etarhitanāḥ paśavaḥ
3.235.3	tad u haiva hiraṇyaśṛṅgīr dvyūdhnīr anūdeyuḥ
3.235.4	tad u haiva hiraṇyacaṇḍātakau vasāne 'psarasāv anūdeyatuḥ
3.235.5	te gṛhapatir abhidadhyau
3.235.6	sa hovāca mama vā ime ye 'haṃ mama gārhapatye 'vārutsi
3.235.7	gṛhapater vāva sarvarddhir iti
3.235.8	neti hocatus sanakanavakau paśukāmas tvam āsiṣṭhāḥ
3.235.9	te tavaite paśavaḥ
3.235.10	janikāmāv āvam
3.235.11	tayor āvayor ime jāye iti
3.235.12	tad dhaiva saṃvadamāneṣv anyatarām abhipede
3.235.13	sā ha pratijaghne
3.235.14	saiṣā yasyā etat kabalikam iva
3.235.15	atha hānyatarā visiṣmiye
3.235.16	saiṣā hariṇikā
3.235.17	tasmād ete paśūn sevate paśvājānehi
3.235.18	atha hemā hiraṇyaśṛṅgīr dvyūdhnīr yata evodeyus tat punar abhyavadudruvur anṛtaṃ gṛhapatir akṛt
3.235.19	na vai vayaṃ tasya smo yo 'nṛtaṃ karotīti
3.235.20	tā haitā apy adya krūrarṣabhā vibhinduke śārīr bhūtā vedayante
3.235.21	kāṇvāyanau brahmaṇy aspardhetāṃ medhātithiś ca triśokaś ca
3.235.22	tāv abrūtām ehy agniṃ samiddham atyayāveti
3.235.23	tāv agniṃ samiddham atyaitām
3.235.24	upary upary eva triśoko 'tyaid athaitarasya pakṣmāṇy udauṣat
3.235.25	tam abravīd ajaiṣaṃ tveti
3.235.26	nety abravīd asurīptra eva tvam asi devatā eva tvayā saṃspṛṣṭaṃ nācīkamanteti
3.235.27	tau vā ehy apo 'tyayāveti
3.235.28	tau ha rathasyāṃ viṣyaṇṇām atyaitām
3.235.29	upaty upaty eva triśoko 'tyaid athetarasya pavī atrāyetām
3.235.30	tad evārdrapavi rathaspāyai
3.235.31	tam abravīd ajaiṣaṃ tveti
3.235.32	nety abravīd asurīputra eva tvam asi
3.235.33	devatā eva tvayā saṃspṛṣṭaṃ nācīkamantati
3.235.34	tau vā ehi paśūn utsṛjāvahā iti
3.236.1	sa triśokas sadya evālomno karṇakān paśūn udasṛjata
3.236.2	te 'trābhyātaptā nyamṛcya nyamahan
3.236.3	saiṣo prābhavat
3.236.4	tasmād āhur gāvo preti
3.236.5	tasmād v amāṃsāśī prāyu nāśnīyāt
3.236.6	atha haike 'bhitapyamānānāḥ pratyañcaḥ prādravan
3.236.7	te sindhuṃ prāviśan
3.236.8	tala lavaṇam abhavat
3.236.9	tasmād āhur gāvo lavaṇam iti
3.236.10	tasmād u yo lavaṇena paṇañ carati gāva eva bhavanti
3.236.11	atha medhātithis saṃvatsaram upaprāstṛṇīta paśukāmaḥ
3.236.12	sa etasmād eva valād aśmābhidhānāt paśūn udasṛjata tvaṃ valasya gomata iti
3.236.13	tad etat paśūnām utsṛṣṭis sāma
3.236.14	ava paśūn runddhe bahupaśur bhavati ya evaṃ veda
3.236.15	yad u medhātithir apaśyat tasmān maidhātithim ity ākhyāyate
3.237.1	tad v evācakṣate 'ṅgirasyānāṃ sāmeti
3.237.2	aṅgirasyā ha vai nāmarṣīṇāṃ putrā āsuḥ
3.237.3	te 'kāmayanta svargaṃ lokam aśnuvīmahīti
3.237.4	ta etat sāmāpaśyan
3.237.5	tenāstuvata
3.237.6	tato vai te svargaṃ lokam āśnuvata
3.237.7	tad etat svargyaṃ sāma
3.237.8	aśnute svargaṃ lokaṃ ya evaṃ veda
3.237.9	yad v aṅgirasyā apaśyaṃs tasmād aṅgirasyānāṃ sāmety ākhyāyate
3.237.10	tad v evācakṣate mārutam iti
3.237.11	maruto vā akāmayantaujiṣṭhā baliṣṭhā bhūyiṣṭhā vīryavattamā devānāṃ syāma jayema svargaṃ lokam iti
3.237.12	ta etat sāmāpaśyan
3.237.13	tenāstuvata
3.237.14	tato vai ta ojiṣṭhā baliṣṭhā bhūyiṣṭhā vīryavattamā devānām āsann ajayan svargaṃ lokam
3.237.15	ojiṣṭho baliṣṭho bhūyiṣṭho vīryavattama svānāṃ bhavati jayati svargaṃ lokaṃ ya evaṃ veda
3.237.16	yad u maruto 'paśyan tasmān mārutam ity ākhyāyate
3.238.1	tad v evācakṣate vaiśvāmitram iti
3.238.2	bharatā ha vai sindhor aparatāra āsur ikṣvākubhir udbāḍhāḥ
3.238.3	teṣu ha viśvāmitrajamadagnī ūṣatuḥ
3.238.4	sa hendro bhayadam āsamātyaṃ harī yayāca
3.238.5	tau hāsmai na dadau
3.238.6	tayor hādattayor juhāvendrakrośa iti
3.238.7	ammakas tasmiṃs tiṣṭhan viśvāmitrajamadagnī imā ikṣvākūṇāṃ gā vindadhvam iti
3.238.8	tad dhemāv aparatāre santī śuśruvatuḥ
3.238.9	tau hocatur bharatān indro vai nāv ayaṃ hvayatīmā ikṣvākūṇāṃ gā vindadhvam iti
3.238.10	eta gā vindāmahā iti
3.238.11	tau vai na imaṃ gādhaṃ kurutam iti
3.238.12	te vai yuṅdhvam iti
3.238.13	te ha yuyujire
3.238.14	te hābhyaveyuḥ
3.238.15	tau hocatur yā vaḥ palpūlanyas tā apāsyateti
3.238.16	tā hāpāsuḥ
3.238.17	atha ha rājanyabandhur yasmai palpūlany āsa tāṃ hādho 'kṣaṃ babandha
3.238.18	tāv akāmayetāṃ gādho nāv ayaṃ syād iti
3.238.19	sa etad viśvāmitras sāmāpaśyat
3.238.20	tenāstuta
3.238.21	purāṃ bhindur yuvā kavir amitaujā ajāyata
3.238.22	indro viśvasya karmaṇo dhartā vajrī puruṣṭutaḥ
3.238.23	tvaṃ valasya gomato 'pāvar adrivo bilam
3.238.24	tvāṃ devā abibhyuṣas tujyamānāsa āviṣuḥ
3.238.25	tavāhaṃ śūra rātibhiḥ praty āyaṃ sindhum āvadan
3.238.26	ity etā āvadantau pratyaitām
3.238.27	upātiṣṭhanta girvaṇo viduṣ ṭe tasya kārava iti haivāpa upatasthire
3.238.28	tābhyāṃ ha gādha āsa
3.238.29	te ha gādhenātiyayuḥ
3.238.30	tad yasminn iyaṃ palpūlany āsa tad dhaivāpo 'vacichinduḥ
3.238.31	anaśad vā iyam iti ta eva naṃśavaḥ
3.238.32	yogo nodyata iti ta evāyogava iti
3.238.33	idam evādya vasāmeti ta eva vasātayaḥ
3.239.1	tad u haiva kumārikāḥ krīḍantīr jahuḥ
3.239.2	sa eva yauṣito girir abhavat
3.239.3	atha havā imāni vanānīmāc ca nadyo 'paratāra āsa purā sindhor āsuḥ
3.239.4	tau ha paścāt parītya prācīḥ prarurudhatuḥ
3.239.5	tato yāny ukṣaśardhatāny āsaṃs tānīmāni lavaṇāni
3.239.6	atha ye tasthus ta ete kṣudrā vanaspatayo 'bhavan
3.239.7	atha ha vā imāni pīrustacchamaitad atha yā nadīs tārayāṃcakrus tā imā nadyo vivasatihottamās tārayāṃcakruḥ
3.239.8	tāsu ha tāryamāṇāsu sindhor apriyam āsa
3.239.9	sa hovāca
3.239.10	nanu brahmeti śuśruma gāthinaṃ pitaraṃ tava
3.239.11	kutas tvā sahasram āgamad viśvāmitra balaṃ tava
3.239.12	iti
3.239.13	sa hovāca
3.239.14	uta putro mamatāyai garbhe dīrghatamā vadan
3.239.15	vipaścit tad abhyajāyata yajñasyāṃgāni kalpayan
3.239.16	kathodanvaḥ paṇāyasi
3.239.17	iti
3.239.18	tato vai te tān paśūn avindanta
3.239.19	tad etat paśavyaṃ sāma
3.239.20	ava paśūn runddhe bahupaśur bhavati ya evaṃ veda
3.239.21	yad u viśvāmitro 'paśyat tasmād vaiśvāmitram ity ākhyāyate
3.239.22	tad aiḍam acchāvākasāma bhavati
3.239.23	paśavo vā iḍā
3.239.24	paśuṣv evaitat pratitiṣṭhanti
3.240.1	akrān samudraḥ parame vidharmann iti paramo vā aśvaḥ paśūnāṃ paramas samudraḥ paramaṃ navamam ahas tasmād etā navame 'han kriyante
3.240.2	janayan prajā bhuvanasya gopā iti janadvatīr bhavanti
3.240.3	janadvad vai jagatyai rūpam
3.240.4	jāgatam etad ahaḥ
3.240.5	vṛṣā pavitre adhi sāno avye bṛhat somo vāvṛdhe svāno adrir iti vṛṣaṇvatīr bṛhadvatīr bhavanti bṛhato rūpam
3.240.6	bārhatam etad ahaḥ
3.240.7	mahat tat somo mahiṣaś cakāre ti mahad dhy etad ahar yad aṣṭācatvāriṃśam
3.240.8	apāṃ yad garbho 'vṛṇīta devān
3.240.9	adadhād indre pavamāna ojo 'janayat sūrye jyotir induḥ
3.240.10	iti janadvatīr bhavanti
3.240.11	prātassavanād evaitan navamam ahaḥ prajanayanti
3.240.12	matsi vāyum iṣṭaye rādhase ca matsi mitrāvaruṇā pūyamānaḥ
3.240.13	matsi śardho mārutaṃ matsi devān matsi dyāvāpṛthivī deva soma
3.240.14	iti sarvadevatyaṃ bhavati
3.240.15	vaiśvadevaṃ hy etad ahar jāgatam
3.241.1	tā etā bhavanti triṣṭubho jagadvarṇā ahno rūpeṇa samṛddhāḥ
3.241.2	yatra vā ahārūpeṇa samardhayanti saṃ tatrardhyate
3.241.3	sam asmā ṛdhyate ya evaṃ veda
3.241.4	eṣa devo amatya iti sūktam anurūpo bhavati paśavo vai sūktam
3.241.5	paśavaś chandomāḥ paśūnām evāvaruddhyai
3.241.6	atho bhūmā vai paśavaḥ
3.241.7	bhūmā sūktam
3.241.8	paśūnām evaitat paśūn anurūpān kurvanti
3.241.9	nātra pratyakṣānurūpān kurvanti
3.241.10	tasmāt paśavo nānārūpān janayanty uta śvetā kṛṣṇaṃ janayaty uta kṛṣṇā śvetam uta rohiṇī kanmāṣam uta kanmāṣī rohitam
3.241.11	tāsu samānaprabhṛtayo bhavanti nānodarkāḥ eṣa devo amartya eṣa devo vipā kṛta eṣa devo vipanyubhur iti
3.241.12	idaṃ vai prathamaṃ padam idaṃ dvitīyaṃ adas tṛtīyam
3.241.13	tad āhuḥ preva vā ete 'smāl lokāc cyavante ye dvādaśāhayājinaḥ
3.241.14	antam iva hi gacchanti tad yad etās samānaprabhṛtayo bhavnti nānodarkāḥ
3.241.15	asminn evaital loke pratitiṣṭhanti
3.241.16	nānāprabhṛtayas samānodarkāṣ ṣaṣṭhe 'han bhavanti
3.241.17	amuṣminn u tābhir loke pratitiṣṭhanti
3.242.1	daśarcaṃ bhavati daśākṣarā virāṭ
3.242.2	annaṃ virāḍ virāja evānnādyasyāvaruddhyai
3.242.3	aṣṭarcaṃ bhavati
3.242.4	aṣṭācatvāriṃśam evaivaitena stomam abhivadati
3.242.5	atho aṣṭākṣarā vai gāyatry aṣṭāśaphāḥ paśavaḥ
3.242.6	paśavaś chandomāḥ paśūnām evāvaruddhyai
3.242.7	indro vai vṛtram ahan
3.242.8	taṃ vṛtraṃ jaghnivāṃsam ebhyo lokebhyas sarvāṇi bhūtāny anvavadann eṣa vīra eṣa vṛtrahati
3.242.9	vīryam evāsmiṃs tad abhipūrvam adadhuḥ
3.242.10	vīryam iva vā eṣa cakrivān bhavati vṛtram iva jaghnivān ya etad ahar āgacchati
3.242.11	tad yad eṣa iti bhava ta vīryam evāsmiṃs tad abhipūrvaṃ dadhati
3.242.12	tad āhur ṛtumān pṛṣṭhyaṣ ṣaḍaho 'nṛtavaś chandomāḥ
3.242.13	anṛtāv iva vā ete pratiṣṭhitā yac chandomā iti
3.242.14	tad yad etāni pañcarca ṣaḍṛcāni bhavanti tenaivartumantaś chandomāḥ kriyante
3.242.15	sa vānuttamaṣ ṣaḍṛco bhavati
3.242.16	yadā vai pratyakṣaṃ bhavaty athaiṣa ity ācakṣate yadā parokṣam atha sa iti
3.242.17	parokṣam ivaite yanti ya etad ahar āgacchanti
3.242.18	tasmāt sa vānuttamaṣ ṣaḍṛco bhavati yena prayanti
3.242.19	tenodyanti
3.242.20	aṣṭācatvāriṃśa stomo bhavati
3.242.21	aṣṭācatvāriṃśadakṣarā vai jagatī
3.242.22	paśavo jagatī
3.242.23	paśavaś chandomāḥ
3.242.24	paśuṣv evaitaj jagatyāṃ pratitiṣṭhanto yanti
3.243.1	aganma mahā namasā yaviṣṭham iti gadvanty ājyāni bhavanti
3.243.2	gacchantīva vā ete ya etad ahar āgacchanti
3.243.3	yo dīdāya samiddha sve duroṇa iti dīdyanty evainam etena
3.243.4	citrabhānuṃ rodasī antar ūrvī itīme ha vāva rodasī idam evāntarikṣaṃ marutaḥ
3.243.5	svāhutaṃ viśvataḥ pratyañcam iti pratyaṅ hy eṣa triyahas tāyate
3.243.6	sa mahnā viśvā duritāni sāhvān iti viśvavatīr bhavanti
3.243.7	vaiśvadevaṃ hy etad ahaḥ
3.243.8	agni ṣṭave dama ā jātavedāḥ
3.243.9	sa no rakṣiṣad duritād avadyād asmān gṛṇata uta no maghonaḥ
3.243.10	ity āśiṣam evaitenāśāste
3.243.11	tvaṃ varuṇa uta mitro agna ity āgnāvāruṇī bhavati duriṣṭasyaivāveṣṭyai
3.243.12	yad dha vai kiṃ ca yajñasya duṣṭutaṃ duśśastaṃ vidhuraṃ tasya ha vā eṣā veṣṭyai
3.243.13	tvāṃ vardhanti matibhir vasiṣṭhā iti vṛddhaṃ hy etad ahaḥ
3.243.14	tve vasu suṣaṇanāni santu yūyaṃ pāta svastibhis sadā na ity āśiṣam evaitenāśāste
3.244.1	pra mitrayor varuṇayor iti maitrāvaruṇaṃ bhavati
3.244.2	stomo na etu śūṣyaḥ
3.244.3	namasvān tuvijātayoḥ
3.244.4	iti janadvat
3.244.5	navamam evaitenāhaḥ prajanayanti
3.244.6	yā dhārayanta devā iti dhṛtyai
3.244.7	antam iva hy etarhi gacchanti chāndomebhyo net parāñco 'tipadyāmahā iti
3.244.8	sudakṣā dakṣapitarā
3.244.9	asuryāya pramahasā
3.244.10	tā naḥ stipā tanūpā varuṇā jaritṝṇām
3.244.11	mitra sādhayataṃ dhiyaḥ
3.244.12	iti siddhyā eva
3.244.13	mahaṃ indro ya ojase ty aindraṃ bhavati
3.244.14	mahad dhy etad ahar yad aṣṭācatvāriṃśam
3.244.15	parjanyo vṛṣṭimaṃ iva
3.244.16	stomair vatsasya vāvṛdhe
3.244.17	iti vṛddhaṃ hy etad ahaḥ
3.244.18	kaṇvā indraṃ yad akrata stomair yajñasya sādhanam iti siddhyā eva
3.244.19	prajām ṛtasya piprata iti janadvat
3.244.20	navamād evaitad ahno daśamam ahaḥ prajanayanti
3.244.21	navamād vā etad ahnaḥ prajātaṃ yad daśamam ahaḥ
3.244.22	yad dvitīyasyāhna aindrāgnaṃ tad aindrāgnaṃ bārhatam
3.244.23	bārhataṃ hy etad ahaḥ
3.244.24	samayīny ājyāni bhavanti
3.244.25	nānāgrāmāv iva ha vā etau yat pṛṣṭhyaś ca ṣaḍahaś chandomāś ca
3.244.26	sa yathā nānāgrāmau mitrāṇi vyatiṣajyābhaya āsīyātāṃ tādṛk tad yat samayīny ājyāni bhavanti
3.244.27	asamayīni haike kurvanti
3.244.28	tasmāt samayīny eva kāryāṇi aṣṭācatvāriṃśa stomo bhavati
3.244.29	aṣṭācatvāriṃśadakṣarā vai jagatī
3.244.30	paśavo jagatī
3.244.31	paśavaś chandomāḥ
3.244.32	paśuṣv evaitaj jagatyāṃ pratitiṣṭhanto yanti
3.245.1	pavamānasya jighnata iti bṛhato rūpaṃ hareś candrā iti jagatyai
3.245.2	pavamāno rathītamaś śubhremiś śubhraśastamaḥ
3.245.3	hariścandro marudgaṇaḥ
3.245.4	iti marutvatīr bhavanti
3.245.5	marutvad vai madhyandinasya rūpam
3.245.6	madhyandinasyaiva tad rūpān na yanti
3.245.7	pavamāna vy aśnuhī ti vaiśvadevaṃ rūpam upagacchanti
3.245.8	vaiśvadevaṃ hy etad ahaḥ
3.245.9	tā ghnadvatīr bhavanti
3.245.10	anto navamam ahaḥ
3.245.11	antam evaitad āgatyaitābhis sarvaṃ pāpmānam apaghnate
3.245.12	tāsu gāyatram uktabrāhmaṇam
3.245.13	atha gātuvinnidhanam
3.245.14	gātuṃ vindāmahā iti satram āsate
3.245.15	gātum eva vindante
3.245.16	tad upariṣṭobhavad bhavati bahirnidhanaṃ bārhatam
3.245.17	tasmād bārhate 'han kriyate
3.245.18	tad v evācakṣate bharadvājasyādārasṛd iti
3.245.19	kṣatraṃ vai prātardanaṃ dāśarājñe daśa rājānaḥ paryatanta mānuṣe
3.245.20	tasya ha bharadvājaḥ purohita āsa
3.245.21	tam upādhāvad ṛṣa upa tvā dhāvāma
3.245.22	iha naḥ prajānīhīti
3.245.23	so 'kāmayata bharadvājo jayema saṃgrāmam iti
3.245.24	sa etat sāmāpaśyat
3.245.25	tenāstuta
3.245.26	so 'bravīt stutvā ā vai na indro havaṃ gamiṣyati
3.245.27	jeṣyāmo vā imaṃ saṃgrāmam iti
3.246.1	atha hopamā sāvedasī kalyāṇy āsa kṣatrasya prātardanasya jāyā
3.246.2	tasyai ha bhrātaraṃ jaghnuḥ
3.246.3	tad dha dhuvanam āsa
3.246.4	tāṃ ha paridhāvantīm indro 'bhidadhyau
3.246.5	sa ha śuṣkājinaṃ paridhāyābhyaveyāya
3.246.6	tasya ha vivadhe apūpamūta itarārdhe 'pāsakta āsāmikṣā sarpiṣā saṃyatetarārdhe
3.246.7	sa hāsyā antikaṃ nartituṃ dadhre
3.246.8	tāṃ ha sma nayat sarpiṣā pralimpati
3.246.9	taṃ ha sma yad apasedhaty atha ha smāsyā antikam eva nṛtyati
3.246.10	sāyam āsa vyapeyuḥ
3.246.11	tāṃ ha patiḥ papraccha kim atra kiñcid divādo 'drākṣīr iti
3.246.12	sā hovāca na nu tato 'nyat sthavira eva me 'dyāntikam anartīt
3.246.13	tasya vivadhe 'pūpamūta itarārdhe 'pāsakto 'bhūd āmikṣā sarpiṣā saṃyatetarārdhe
3.246.14	taṃ yad apāsīt sa mathamedyāntikam evānartīd iti
3.246.15	sa hovācā vai na indro havam agamat
3.246.16	jeṣyāmo vā imaṃ saṃgrāmam
3.247.1	indro vai so 'bhūt taṃ moddhiṃsiṣṭhās taṃ sakhīkṛtya brūtāj jayāma saṃgrāmam iti
3.247.2	śvo ha bhūte parisasruḥ
3.247.3	sa hāyaṃ tādṛśenaiva vivadhena parastarām iva nartituṃ dadhre
3.247.4	taṃ ha sma yat prepsyaty atha ha smetaraḥ parastarām eva
3.247.5	sā hekṣāñcakre hantainam abhivadānīti
3.247.6	taṃ hābhyuvāda
3.247.7	kiṃ te majāka mūta
3.247.8	iti
3.247.9	ya kalpitopanarāhi
3.247.10	itīndraḥ
3.247.11	vi te majāka śīyatāṃ mahato joṣavājina
3.247.12	ity upamā sāvedasī
3.247.13	vi cet putraka śīyātai sam it tac cinavat pitā
3.247.14	itīndraḥ
3.247.15	viṣaṃ majāka te bhūyāt prāvabhrāv eva sarpata
3.247.16	ity upamā sāvedasī
3.247.17	viṣaṃ cit putrakā satī mṛgaṃ tena hanat pitā
3.247.18	itīndraḥ
3.247.19	paro majāka dhāvānukūlaṃ pathaiva yan
3.247.20	ity upamā sāvedasī
3.247.21	paraś cit putrakā saty upakūlaṃ pitāyati
3.247.22	itīndraḥ
3.247.23	priyo me mahiro dṛśe hastenābhimṛśāt tata
3.247.24	ity upamā sāvedasī
3.247.25	himiti sma kuruthā pevasma hastam asyatha
3.247.26	kimobhūt kathobhūt
3.247.27	kathārme mahiraḥ priyo hastenābhimṛśāt tata
3.247.28	iṭīndraḥ
3.247.29	evo 'bhūt tato 'bhūt
3.247.30	yathā te mahiraḥ priyo hastenābhimṛśāt tata
3.247.31	itīndraḥ
3.247.32	evo 'bhūt tato 'bhūt
3.247.33	yathā te mahiraḥ priyo hastenābhimṛśāt tata
3.247.34	ity upamā sāvedasī
3.248.1	taṃ hānusaṃdrutyovāca jayāma saṃgrāmam iti
3.248.2	sa hājinam upādhnāna uvāca
3.248.3	yathemām amūr vyupāpatati bhāsviti
3.248.4	evaṃ kṣatrasya mānuṣād vyupāpatata śatravaḥ
3.248.5	iti haivaiṇeyalomāni śātayāñcakre
3.248.6	te haivāśvarathā uttasthuḥ
3.248.7	tair vai sa taṃ saṃgrāmam ajayat
3.248.8	so 'bravīd bharadvājo na vai dāre 'sṛnmeti
3.248.9	yad abravīd bharadvājo na vai dāre 'sṛnmeti tad evādārasṛto 'dārasṛttvam
3.248.10	tad etad vijitir bhrātṛvyahā sāma
3.248.11	vijanate hanti dviṣantaṃ bhrātṛvyaṃ dāre dviṣantaṃ bhrātṛvyaṃ sārayati nātmanā dāre dhāvayati
3.248.12	atho sendram eva
3.248.13	indro vā eṣām etena havam agacchad āsyendro havaṃ gacchati ya evaṃ veda
3.248.14	tad v aṣṭākṣaraṇidhanaṃ bhavaty aṣṭākṣarā vai gāyatrī
3.248.15	aṣṭāśaphāḥ paśavaḥ
3.248.16	paśavaś chandomāḥ paśūnām evāvaruddhyai
3.248.17	yad u bharadvājo 'paśyat tasmād bharadvājasyādārasṛd ity ākhyāyate
3.249.1	atha saindhukṣitam
3.249.2	sindhukṣid vā antaṃ vāco 'paśyat
3.249.3	vācaṃ chandomais samicchanti
3.249.4	āpteva vā etarhi vāg bhavati chandomeṣu
3.249.5	tām evaitat saṃvindanti
3.249.6	atho antyena sāmnāntyaṃ svargaṃ lokam aśnavāmahā iti
3.249.7	tad aiḍaṃ bhavati
3.249.8	paśavo vā iḍā
3.249.9	paśavaś chandomāḥ paśūnām evāvaruddhyai
3.249.10	atha hariśrīnidhanam
3.249.11	prajāpatau ha vā agre śrīr āsa
3.249.12	sa indro 'kāmayata yeyaṃ prajāpatau śrīr mayy eṣā syād iti
3.249.13	sa etat sāmāpaśyat
3.249.14	tenāstuta
3.249.15	tena hariśrīr iti prajāpate śriyam aharat
3.249.16	tad dhariśrīnidhanasya hariśrīnidhanatvam
3.249.17	tad etac chrīssavas sāma
3.249.18	aśnute śriyaṃ ya evaṃ veda
3.249.19	devāsurā aspardhanta
3.249.20	teṣu hobhayeṣv eva śrīr āsa
3.249.21	sa indro 'kāmayata vṛñjīyāsurāṇāṃ śriyam iti
3.249.22	sa etat sāmāpaśyat
3.249.23	tena hariśrīr ity evāsurāṇāṃ śriyam avṛṃkta
3.249.24	tad v eva hariśrīnidhanasya hariśrīnidhanatvam
3.249.25	tad etac chrīr eva sāma
3.249.26	aśnute śriyaṃ vṛṃkta dviṣato bhrātṛvyasya śriyaṃ ya evaṃ veda
3.249.27	tat tryakṣaraṇidhanaṃ bhavati trayo vā ime lokā eṣāṃ lokānāṃ vidhṛtyai
3.250.1	athāṅgirasāṃ niveṣṭaḥ
3.250.2	aṅgiraso vā akāmayantāva paśūn runadhīmahīti
3.250.3	ta etat sāmāpaśyan
3.250.4	tenāstuvata
3.250.5	tato vai tān sarvābhyo digbhyaḥ paśavo 'bhinyaveṣṭatvam
3.250.6	te 'bruvan saṃ vai na imā iḍā akṣāriṣur iti
3.250.7	paśavo vā iḍā
3.250.8	tasmād v iḍānāṃ saṃkṣāraḥ
3.250.9	atha bābhravaṃ gvāmirnidhanaṃ bahirnidhanaṃ bārhatam
3.250.10	tasmād bārhate 'han kriyate
3.250.11	babhrur vai kumbhyo 'kāmayata paśubhis sūyeyeti
3.250.12	sa etat sāmāpaśyat
3.250.13	tenāstuta
3.250.14	sa gvābhir ity eva nidhanam upait
3.250.15	tato vai sa paśubhir asūyata
3.250.16	tad etat paśavyaṃ sāma
3.250.17	ava paśūn runddhe bahupaśur bhavati ya evaṃ veda
3.250.18	yad u babhruḥ kumbhyo 'paśyat tasmād bābhravam ity ākhyāyate
3.250.19	atha ṛṣabhaḥ pavamānaḥ
3.250.20	paśavo vai simāḥ paśavo revatayaḥ paśava ṛṣabhaḥ
3.250.21	ṛṣabham evaitat paśuṣv apisṛjanti mithunatvāya prajananāya
3.250.22	pra mithunena jāyate ya evaṃ veda
3.250.23	atho haiṣām etenaiva sarve chandomā ṛṣabhavantaḥ kriyante
3.251.1	atha gauṣūktaṃ bahirnidhanaṃ bārhatam
3.251.2	tasmād bārhate 'han kriyate
3.251.3	gauṣūktiś ca vā āśvasūktiś caiṣau
3.251.4	tau ha bahu pratigṛhya garagirāv iva menāte
3.251.5	tāv akāmayetām apemaṃ garaṃ gīrṇaṃ hanīvahīti
3.251.6	tāv ete sāmanī apaśyatām
3.251.7	tābhyām astuvātām
3.251.8	tayor anyataro 'gnir āhuta ity evemaṃ lokam abhinirājuhot
3.251.9	agniṃ ha vā asmin loke na kiñcanātiricyate
3.251.10	śukra āhuta ity evānyataro 'muṃ lokam abhinirājuhot
3.251.11	ādityam u ha vā amuṣmin loke na kiñcanātiricyate
3.251.12	tato vai tau taṃ garaṃ gīrṇam apāghnātām
3.251.13	tata enayor yathā dvidataḥ kumārasya sātaṃ syād evaṃ sātam āsa
3.251.14	yo garagīr manyetāpratigṛhyasya pratigṛhyānāśyānnasyānnam aśitvā sa etābhyāṃ stuvīta
3.251.15	apa haiva taṃ garaṃ gīrṇaṃ hate
3.251.16	yad enena kiṃ ca pāpaṃ kṛtaṃ bhavati tad apahate
3.251.17	te u pañcākṣaraṇidhane bhavataḥ pañcapadā vai paṃktiḥ
3.251.18	pāṃktāḥ paśavaḥ
3.251.19	paśavaś chandomāḥ paśūnām evāvaruddhyai
3.251.20	yad u gauṣūktiś cāśvasūktiś caiṣāv apaśyatāṃ tasmād gauṣūktāśvasūkte ity ākhyāyate
3.252.1	parīto ṣiṃcatā sutam iti parivatīr bhavanty antasya rūpam
3.252.2	antyo hy etad ahaḥ
3.252.3	somo ya uttamaṃ havir ity uttamaṃ hy etad dhaviḥ kriyate yac chandomāḥ
3.252.4	dadhanvāṃ yo naryo apsv antar ā suṣāva somam adribhiḥ
3.252.5	nūnaṃ punāno 'vibhiḥ pari sravādabdhas surabhintaraḥ
3.252.6	sute cit tvāpsu madāmo andhasā
3.252.7	ity andhasvatīr bhavanty annaṃ vā andho 'nnādyasyaivāvaruddhyai
3.252.8	śrīṇanto gobhir uttaram iti gomatīḥ paśumatīr bhavanti paśūnām evāvaruddhyai
3.252.9	paśavo hi chandomāḥ
3.252.10	pari svānaś cakṣase devamādanaḥ kratur indur vicakṣaṇa iti caturṛcaṃ bhavati catuṣpadā vai paśavaḥ
3.252.11	paśavaś chandomāḥ paśūnām evāvaruddhyai
3.252.12	tāsu pṛṣṭham
3.252.13	pṛṣṭhena vai devāḥ pṛṣṭham abhavan
3.252.14	pṛṣṭham asāmeti satram āsate
3.252.15	pṛṣṭham eva bhavanti
3.252.16	devā vā akāmayanta pṛṣṭhaṃ syāmeti
3.252.17	ta etat sāmāpaśyan
3.252.18	tenāstuvata
3.252.19	tato vai te pṛṣṭham abhavan
3.252.20	tat pṛṣṭhaṃ vā ayam agnir asya lokasya pṛṣṭham ayaṃ vāyur antarikṣasya pṛṣṭham asāv ādityo divaḥ
3.252.21	tat pṛṣṭham iti vai praśaṃsanty atra pratiṣṭhāpayanti
3.252.22	tac chrīr vai pṛṣṭhaṃ varṣma vai pṛṣṭham
3.252.23	aśnute śriyaṃ varṣma bhavati ya evaṃ veda
3.252.24	tad ūrdhveḍaṃ bhavati bṛhato rūpaṃ bārhate 'han
3.252.25	tena vai rūpasamṛddham
3.253.1	atha saṃkṛti
3.253.2	trirātreṇa vai devā ūrdhvā svargaṃ lokam āyan
3.253.3	sa eṣām asaṃgṛhīto vīvāvṛhyata
3.253.4	taṃ gāyatrapārśveṇaivodattabhnuvan santaninā samatanvan saṃkṛtinā samakurvaṃs triṣandhinā samadadhuḥ śrāyantīyena samaśrīṇann ariṣṭenāriṣṭatām agamayan
3.253.5	trirātreṇa yad devā svargaṃ lokam āyann etena vai tad āyan
3.253.6	sa eṣāṃ saṃvyavṛhyata
3.253.7	tasminn etāni bhūyiṣṭhāni sāmāni kriyante
3.253.8	etam evaitat trirātraṃ bhiṣajyanti
3.253.9	bheṣajam evaitena prāyaścittiṃ kurvate
3.253.10	saṃkṛtinā vai devāḥ prajāḥ paśūñ chriyam annādyaṃ samakurvata
3.253.11	tat saṃkṛtinas saṃkṛtitvam
3.253.12	prajāḥ paśūñ chriyam annādyaṃ saṃskurute ya evaṃ veda
3.253.13	tasyo ete vṛkaṇāvā bhavanty ubhayyā eva vāca upāptyai yā ca grāmyā yā cāraṇyā
3.253.14	tac caturnidhanaṃ bhavati catuṣpadā vai paśavaḥ
3.253.15	paśavaś chandomāḥ paśūnām evāvaruddhyai
3.254.1	atha kaunmalabarhiṣam
3.254.2	etena vai kunmalabarhir ubhayān paśūn aspṛṇot gavyāṃś cāśvyāṃś ca
3.254.3	tān evaitena spṛṇoti
3.254.4	kunmalabarhir vā akāmayatobhayān paśūn avarundhīya gavyāṃś cāśvyāṃś ceti
3.254.5	sa etat sāmāpaśyat
3.254.6	tenāstuta
3.254.7	tvaṃ hy ehi cerave vidā bhagaṃ vasuttaye
3.254.8	ud vāvṛṣasva maghavan gaviṣṭaya ud indro aśvamiṣṭaye
3.254.9	ity eva gavyāṃś cāśvyāṃś ca paśūn avārunddha
3.254.10	tair u paśubhir iṣṭvā svargam eva lokam agacchat
3.254.11	tad etat paśavyaṃ svargyaṃ sāma
3.254.12	ava paśūn runddhe gacchati svargaṃ lokaṃ ya evaṃ veda
3.254.13	yad u kunmalabarhir apaśyat tasmāt kaunmalabarhiṣam ity ākhyāyate
3.255.1	atha devasthānam
3.255.2	etena vai tṛtīyena tryaheṇa devā ūrdhvā svargaṃ lokam āyan
3.255.3	sa eṣām asaṃgṛhīto vīvāsraṃsata
3.255.4	ta etat sāmāpaśyan
3.255.5	tenainam e 'sthād idaṃ e 'sthād idam ity evāsthāpayan
3.255.6	tam etenaivādṛṃhan
3.255.7	tad yad etenāsthāpayaṃs tad devasthānasya devasthānatvam
3.255.8	tad yad atra devasthānaṃ bhavaty etam evaitat trirātraṃ pratiṣṭhāpayanty etaṃ dṛṃhanti
3.255.9	taṃ saṃskṛtya tena svargaṃ lokam āyan
3.255.10	tasmin yat svarge loke samatiṣṭhanta tad v eva devasthānasya devasthānatvam
3.255.11	te yatra svargaṃ lokam āyaṃs tad dhīdaṃ sarvaṃ saṃgopāñcakre yathāsyaitannidhanam
3.255.12	tena haitena sāmnā mahad evānapajayyaṃ jayati
3.255.13	tasyaiṣa śloko
3.255.14	vairūpaṃ devā abhisaṃvasānās tadātasthus tad u haiṣāṃ vyārate
3.255.15	hiṃkṛtya punar āruhya sarvaṃ evādhūnvata jarasaṃ tanūnām
3.255.16	iti
3.255.17	ta etam eva chandomyaṃ tryahaṃ saṃskṛtya devasthānam eva sāma samāruhya svargaṃ lokam agacchan
3.255.18	tasyo evaiṣa śloko
3.255.19	yad vairūpa upahate vyaddhve hiṃkṛṇvantas samatiṣṭhanta yāmam
3.255.20	tad devasthānam asṛjanta sāma tena devāso amṛtatvam āyan
3.255.21	ity evāmṛtatvam agacchan
3.256.1	prajāpatir annādyam asṛjata
3.256.2	tat kṣayād bibhyad diśo vyudakrāmat
3.256.3	so 'kāmayatāvānnādyaṃ rundhīyeti
3.256.4	sa etat sāmāpaśyat
3.256.5	tenainad e 'sthād idam e 'sthād idam ity eva sarvābhyo digbhyo 'nnādyam avārunddha
3.256.6	sa yo 'nnādyakāma syāc catur brūyāt
3.256.7	catasro diśaḥ
3.256.8	digbhya evānnādyam avarunddhe
3.256.9	atha ya svargakāma syāt trir brūyāt trayo vā ime lokā eṣāṃ lokānāṃ samaṣṭyai
3.256.10	athārkapuṣpam annaṃ vā arkaḥ
3.256.11	tasyaitat puṣpaṃ yad āraṇyam
3.256.12	tad dhy araṇye jāyata āraṇyasyaivānnādyasyāvaruddhyai
3.256.13	devā vai svargakāmās tapo 'tapyanta
3.256.14	ta ete sāmanī apaśyan
3.256.15	tābhyām astuvata
3.256.16	tato vai te svargaṃ lokam āśnuvata
3.256.17	te ete svargye sāmanī
3.256.18	aśnute svargaṃ lokaṃ ya evaṃ veda
3.256.19	tad yathā vā ado vṛṣṭe niyāne 'nudadṛśāte evam evaitābhyāṃ svargo loko 'nudadṛśe
3.256.20	te u svargye
3.256.21	aśnute svargaṃ lokaṃ ya evaṃ veda
3.257.1	athadairghaśravasam annaṃ vai dairghaśravasam annādyasyaivāvaruddhyai
3.257.2	dīrghatamā vai māmateyas saniṃ prayann abravīd dīrghaśravasaṃ kanīyāṃsaṃ bhrātaram eteṣāṃ no bhāryāṇām adhyakṣa syā iti
3.257.3	so 'kāmayata dīrghaśravā avānnādyaṃ rundhīya neme bhāryā aśanāyeyur iti
3.257.4	sa etat sāmāpaśyat
3.257.5	tenāgnim astaud
3.257.6	yo viśvā dayate vasu hotā mandro janānām
3.257.7	madhor na pātrā prathamāny asmai pra stomā yantv agnaye
3.257.8	iti
3.257.9	so 'smā agni stutas sarvam evedaṃ madhumayam annādyam akarot
3.257.10	te hāsya bhāryā āsur yathā madhv aśnanta evam
3.257.11	sa haiṣa mahān eva raso mahad evaitad annādyam
3.257.12	tena haitena sāmnā mahad evānnādyam avarunddhe
3.257.13	yad u dīrghaśravā apaśyat tasmād dairghaśravasam ity ākhyāyate
3.258.1	atha yaśaḥ
3.258.2	yaśasā vai devā yaśo 'bhavan
3.258.3	yaśo 'sāmeti satram āsate
3.258.4	yaśa eva bhavanti
3.258.5	tac chrīr vai yaśaḥ
3.258.6	aśnute śriyaṃ ya evaṃ veda
3.258.7	tad u saptatriṃśadakṣarāṇadhanaṃ bhavati
3.258.8	ṣaṭtriṃśadakṣarā vai bṛhatī
3.258.9	bṛhatī svargo lokaḥ
3.258.10	asāv ādityas saptatriṃśaḥ
3.258.11	etasminn eva tat svarge loke 'ntataḥ pratitiṣṭhanti
3.258.12	tasyo etāṃ kalyāṇīm āśiṣam antata āśāsata āyur viśvāyur viśvaṃ viśvam āyur aśīmahī ti
3.258.13	tayaivaitat samṛdhyodṛcam aśnuvate
3.258.14	atha śulkaḥ
3.258.15	śulkena vai devāś śulko 'bhavan
3.258.16	śulko 'sāmeti satram āsate
3.258.17	śulka eva bhavanti
3.258.18	tac chrīr vai śulkaḥ
3.258.19	aśnute śriyaṃ ya evaṃ veda
3.258.20	tad v evācakṣata āśvam iti
3.258.21	devā vai svargakāmās tapo 'tapyanta
3.258.22	ta etat sāmāpaśyan
3.258.23	tenāstuvata
3.258.24	tato vai te svargaṃ lokam āśnuvata
3.258.25	tad etat svargyaṃ sāma
3.258.26	aśnute svargaṃ lokaṃ ya evaṃ veda
3.258.27	atha bhargaḥ
3.258.28	bhargeṇa vai devā bhargo 'bhavan
3.258.29	bhargo 'sāmeti satram āsate
3.258.30	bharga eva bhavanti
3.258.31	tac chrīr vai bhargaḥ
3.258.32	aśnute śriyaṃ ya evaṃ veda
3.258.33	athābhiśavam ubhayābhīśutāyai
3.258.34	yathā haikābhīśunā yāyād evaṃ tad yad anyatarad atha yathobhayābhīśunā yāyād evaṃ tad yad ubhe
3.258.35	etābhyāṃ vai dvādaśarātro 'riṣṭas saṃgṛhīta eti
3.258.36	ariṣṭena saṃgṛhītena dvādaśarātreṇa pāpmānaṃ tarati śriyam aśnute ya evaṃ veda
3.259.1	atha dīrghatamaso 'rko 'nnaṃ vā arko 'nnādyasyaivāvaruddhyai
3.259.2	dīrghatamā vai māmateyo 'nnādyakāmas tapo 'tapyata
3.259.3	sa etat sāmāpaśyat
3.259.4	tenāstuta
3.259.5	tato vai so 'nnādyam avārunddha
3.259.6	tad etad annādyasyaivāvaruddhis sāma
3.259.7	avānnādyaṃ runddhe 'nnāda śreṣṭha svānāṃ bhavati ya evaṃ veda
3.259.8	yad u dīrghatamā māmateyo 'paśyat tasmād dīrghatamaso 'rka ity ākhyāyate
3.259.9	asāvi somo aruṣo vṛṣā harir iti vṛṣaṇvatīr bhavanti bṛhato rūpam
3.259.10	bārhatam etad ahaḥ
3.259.11	rājeva dasmo abhi gā acikradat
3.259.12	punāno vāram aty eṣy avyayaṃ śyeno n ayoniṃ ghṛtavantam āsadat
3.259.13	parjanyaḥ pitā mahiṣasya parṇino nābhā pṛthivyā giriṣu kṣaya dadhe
3.259.14	svasāra āpo abhi gā ud āsaran saṃ grāvabhir vasate vīte adhvare
3.259.15	iti gomatīḥ paśumatīr bhavanti paśūnām evāvaruddhyai
3.259.16	paśavo hi chandomāḥ
3.259.17	kavir vedhasyā pary eṣi māhinam atyo na nikto abhi vājam arṣasi
3.259.18	apasedhaṃ duritā soma no mṛḍa ghṛtā vasānaḥ pari yāsi nirṇijam
3.259.19	iti parivatīr bhavanty antasya rūpam
3.259.20	anto hy etad ahaḥ
3.260.1	tāsu sāmarājam
3.260.2	śrīr vai rājyam
3.260.3	aśnute śriyaṃ gacchati rājyaṃ ya evaṃ veda
3.260.4	tad v evācakṣate saṃvad iti
3.260.5	pravatā vai devā svargaṃ lokam āyann udvatodapatan
3.260.6	saṃvatā samāśnuvata
3.260.7	tad yad etāni sāmāni bhavanti pravataiva svargaṃ lokaṃ prayanty udvatotpatanti
3.260.8	saṃvatā samaśnuvate
3.260.9	tāny u vāṅnidhanāni bhavanti
3.260.10	vācaś chandomais samicchanti
3.260.11	āpteva vā etarhi vāg bhavati
3.260.12	chandomeṣu tad yad etāni vāṅnidhanāni bhavanti tām evaitad vācaṃ pratyakṣam upayanti
3.261.1	atha bṛhat
3.261.2	varṣma vai bṛhat
3.261.3	varṣmaṇy evaitat pratitiṣṭhanto yanti
3.261.4	taj jāgate 'han bhavati
3.261.5	puṃso vā etad rūpaṃ yad bṛhat striyai jagatī
3.261.6	tad yad atra bṛhat pṛṣṭhaṃ bhavati tenaivaitad ahar mithunaṃ kriyate
3.261.7	atha vāmadevyam
3.261.8	paśavo vai vāmadevyam
3.261.9	paśumanta eva bhavanty enena tuṣṭuvānāḥ
3.261.10	śrāyanta iva sūryaṃ viśved indrasya bhakṣate ti viśvavatīr bhavanti
3.261.11	vaiśvadevaṃ hy etad ahaḥ
3.261.12	vasūni jāte janimāny ojase ti janadvatīr bhavanti
3.261.13	janadvad vai jagatyai rūpam
3.261.14	jāgatam etad ahaḥ
3.261.15	prati bhāgaṃna dīdhimaḥ
3.261.16	alarṣirātiṃ vasudām upa stuhi bhadro i drasya rātayaḥ
3.261.17	yo asya kāmaṃ vidhatā na roṣati mano dānāya codayan
3.261.18	ity āśiṣam evaitenāśaṣāste
3.262.1	tāsu śrāyantīyam
3.262.2	devā vai satram upayanto 'bruvan yan naḥ kruram ātmanas tan nirbhimāmahai
3.262.3	mā sakrūrā upagāmeti
3.262.4	tad yad eṣāṃ krūram ātmana āsīt tan nirmāya śarāvayos saṃmārjaṃ nyadadhuḥ
3.262.5	atha satram upāyan
3.262.6	tata eṣo 'khalo devo 'jāyata
3.262.7	tad yac charāvābhyām ajāyata tad asyaitan nāma
3.262.8	eṣa ha vāva so 'gnir jajñe
3.262.9	na hainam eṣa hinasti ya evaṃ veda
3.262.10	sa devān abravīt kasmai mām ajījanateti
3.262.11	aupadraṣṭryāyety abruvan yo 'tipādayāt taṃ hanāsā iti
3.262.12	prajāpatir hoṣasaṃ svāṃ duhitaram abhyadhyāyat
3.262.13	sāsmai rohid bhūtvātiṣṭhat
3.262.14	tāṃ pṛṣato bhūtvāskandat
3.262.15	sa aikṣatāsmai vai māṃ devā ajījanann aupadraṣṭryāya
3.262.16	ati vā ayaṃ pādayati hantainaṃ vidhyānīti
3.262.17	tam avidhyat
3.262.18	sa viddha etad rūpaṃ pratyasyordhva udakrāmat
3.263.1	sa eṣa iṣus trikāṇḍaḥ
3.263.2	tasmāt pṛṣato 'svādutamaḥ
3.263.3	tasmād u śocatīva
3.263.4	tasya viddhasya retaḥ parāpatat
3.263.5	tad dhimavati pratyatiṣṭhat
3.263.6	tan mānuṣam abhavat
3.263.7	tad devāś carṣayaś copasametyābruvan medaṃ duṣada iti
3.263.8	yad abruvan medaṃ duṣad iti tan māduṣasya māduṣatvam
3.263.9	māduṣaṃ ha vai nāmaitat
3.263.10	tan mānuṣam ity ākhyāyate
3.263.11	tad agninā paryaindhata
3.263.12	maruto 'dhaman
3.263.13	śrāyantīyenainad aśrīṇan
3.263.14	tac chrāyantīyasya śrāyantīyatvam
3.263.15	tataḥ paśavo 'sṛjyanta
3.263.16	ye prathame 'sṛjyanta te rohitāḥ
3.263.17	ye 'bhitapyamānād asṛjyanta te 'ruṇāḥ
3.263.18	ye 'bhitaptād asṛjyanta te babhravaḥ
3.263.19	ye dahyamānād asṛjyanta te śvetāś ca kṛṣṇāś ca
3.263.20	tasmād v ayam evāgnir dahati śvetaṃ caiva kṛṣṇaṃ ca
3.263.21	viṣphuliṃgābhya evājāś caiṇeyāś cāsṛjyanta aṅgārebhyo 'ṅgirasaḥ
3.264.1	aṅgāramiśrād bhasmanas tisro vaśā asṛjyanta maitrāvaruṇī bārhaspatyā vaiśvadevī
3.264.2	bhasmana eva gardabho 'sṛjyata
3.264.3	tasmāt sa bhasmanaḥ pratirūpaḥ
3.264.4	tasmāt sa babhriyamāṇo jīvati
3.264.5	tad etad vīrajananaṃ paśavyaṃ sāma
3.264.6	vīrā vai tad ajāyanta yad aṅgirasaḥ
3.264.7	eta u paśavo 'sṛjyanta
3.264.8	asya vīro jāyate 'va paśūn runddhe bahupaśur bhavati ya evaṃ veda
3.264.9	sa yo yajñavibhraṣṭa syāc chrāyantīyam asya pṛṣṭheṣu brahmasāma kuryuḥ
3.264.10	pṛṣṭhāni ca vā etaṃ stotrāṇi cāvadhūnvate yo yajñasya vibhraṣṭaḥ
3.264.11	pṛṣṭheṣu caivainaṃ tat stotreṣuca pratiṣṭhāpayanti
3.264.12	yata indra bhayāmahe tato no abhayaṃ kṛdhi
3.264.13	maghavan śagdhi tava tan na ūtaye vi dviṣo vi mṛdho jahi
3.264.14	iti mṛdha evaitena pāpmānam apaghnate
3.264.15	tāsu samantam uktabrāhmaṇam
3.264.16	tad aiḍam acchāvākasāma bhavati
3.264.17	paśavo vā iḍā
3.264.18	paśuṣv evaitat pratitiṣṭhanti
3.265.1	tvaṃ somāsi dhārayur iti dhṛtyai
3.265.2	antam iva hy etarhi gacchanti chandomebhyo net parāñco 'tipadyāmahā iti
3.265.3	tvaṃ suto madintama iti madvatīr bhavanti raso vai madaḥ
3.265.4	dhītam ivaitad yat tṛtīyasavanam
3.265.5	tad yad etā madvatīr bhavanti rasam evāsminn etad dadhati
3.265.6	aivainad etena pyāyayanti
3.265.7	tvaṃ suṣvāṇo adribhir iti tvam iti bhavati bṛhato rūpam
3.265.8	bārhatam etad ahaḥ
3.265.9	abhy arṣa kanikradat
3.265.10	dyumantaṃ śuṣmam uttamam
3.265.11	ity uttamo hy eṣa tryahaḥ kriyate yaś chandomāḥ
3.265.12	tās samānaprabhṛtayo bhavanti nānodarkāḥ
3.265.13	idaṃ vai prathamaṃ padam idaṃ dvitīyam adas tṛtīyam
3.265.14	tad āhuḥ preva vā ete 'smāl lokāc cyavante ye dvādaśāhayājino 'ntam iva hi gacchanti
3.265.15	tad yad etās samānaprabhṛtayo bhavanti nānodarkā,asminn evaital loke pratitiṣṭhanti
3.265.16	nānāprabhṛtayas samānodarkāṣ ṣaṣṭhe 'han bhavanti
3.265.17	amuṣminn utābhir loke pratitiṣṭhanti
3.265.18	tāsu gāyatram uktabrāhmaṇam
3.265.19	athaidāvasunidhanaṃ bahirnidhanaṃ bārhatam
3.265.20	tasmād bārhate 'han kriyate
3.265.21	asur ha vai nāmarṣir apaśur āsa
3.265.22	so 'kāmayatāva paśūn rundhīyeti
3.265.23	sa etat sāmāpaśyat
3.265.24	tenāstuta
3.265.25	sa idaṃ vasv ity eva nidhanam upait
3.265.26	tad evaidāvasunidhanasyaidāvasunidhanatvam
3.265.27	tat paśavo vai vasu
3.265.28	tato vai sa paśūn avārunddha
3.265.29	tad etat paśavyaṃ sāma
3.265.30	ava paśūn runddhe bahupaśur bhavati ya evaṃ veda
3.265.31	tac caturakṣaraṇidhanaṃ bhavati catuṣpadā vai paśavaḥ
3.265.32	paśavaś chandomāḥ paśūnām evāvaruddhyai
3.266.1	atha kāśītam
3.266.2	kaśītiṃ vai saubharaṃ satre yakṣmāvindat
3.266.3	so 'kāmayantāpa yakṣma hanīyeti
3.266.4	sa etat sāmāpaśyat
3.266.5	tenāstuta
3.266.6	vāta ā vātu bheṣajaṃ śaṃbhu mayobhu no hṛde
3.266.7	pra na āyūṃṣi tāriṣat
3.266.8	yad ado vāta te gṛhe 'mṛtasya nidhir hitaḥ
3.266.9	tato no dehi jīvase
3.266.10	uta vāta pitāsi na uta bhrātota nas sakhā
3.266.11	sa no jīvātave kṛdhi
3.266.12	iti vāta evāsmai bheṣajam akarot
3.266.13	tad etad bheṣajaṃ prāyaścittiṃ kurvate
3.266.14	tad u kāmasani etaṃ vai sa kāmam akāmayata
3.266.15	so 'smai kāmas samārdhyata
3.266.16	yatkāma evaitena sāmnā stute sam asmai sa kāma ṛdhyate
3.266.17	tasyo pratīcīm iḍām upayanti chandobhebhyo net parāñco 'tipadyāmahā iti paśavo vā iḍā
3.266.18	paśavaś chandomāḥ paśūnām evāvaruddhyai
3.266.19	yad u kaśītis saubharo 'paśyat tasmāt kāśītam ity ākhyāyate
3.266.20	athāśvasūktam uktabrāhmaṇam
3.266.21	tat pañcākṣaraṇidhanaṃ bhavati pañcapadā vai paṃktiḥ
3.266.22	pāṃktāḥ paśavaḥ
3.266.23	paśavaś chandomāḥ paśūnām evāvaruddhyai
3.266.24	atha śāmmadam uktabrāhmaṇam
3.266.25	atha hāviṣkṛtam uktabrāhmaṇaṃ niruktir haviṣaḥ
3.266.26	tac caturakṣaraṇidhanaṃ bhavati catuṣpadā vai paśavaḥ
3.266.27	paśavaś chandomāḥ paśūnām evāvaruddhyai
3.266.28	tvaṃ hy aṃga daivye ti tvam iti bhavati bṛhato rūpam
3.266.29	bārhatam etad ahaḥ
3.266.30	pavamāna janimāni dyumattama iti janadvatīr bhavanti
3.266.31	janadvad vai jagatyai rūpam
3.266.32	jāgatam etad ahaḥ
3.266.33	tāsu sauparṇam uktabrāhmaṇam
3.266.34	pavasva devavītaya iti sarvadevatyaṃ bhavati
3.266.35	vaiśvadevaṃ hy etad ahar jāgatam
3.266.36	tava drapsā udapruta indraṃ madāya vāvṛdhur iti vṛddhaṃ hy etad ahaḥ
3.266.37	ā nas sutāsa indava ity āvatīr bhavanty anatipādāyaiva
3.267.1	tāsu vaiśvamanasam
3.267.2	viśvamanasaṃ vai samiddhāraṃ paretam araṇya ṛkṣo 'vindat
3.267.3	so 'kāmayatāparkṣaṃ hanīyeti
3.267.4	sa etat sāmāpaśyat
3.267.5	tad abhyagāyata
3.267.6	tam indro 'paśyad viśvamanasam ṛkṣo 'vidad iti
3.267.7	tam abhyādravat
3.267.8	tasyādravata śvasathāt prāvlīyata
3.267.9	tam apṛcchad viśvamanaḥ kas tvaiṣ pareṇeti
3.267.10	sūrmī maghavann iti brūhīty abravīt
3.267.11	sūrmī maghavann ity abravīt
3.267.12	aṅgaināṃ daṇḍenābhijahīti so 'bravīt
3.267.13	tṛṇakam āchidrya śanair adhyasyeti
3.267.14	taṃ tṛṇakam āchidya śanair adhyāsyat
3.267.15	tad evendro varjam asiñcat
3.267.16	tasyo tad eva prāghnan
3.267.17	tad u bhrātṛvyahā rakṣohā sāma
3.267.18	hanti dviṣantaṃ bhrātṛvyaṃ apa rakṣaḥ pāpmānaṃ hate ya evaṃ veda
3.267.19	yad u viśvamanā apaśyat tasmād vaiśvamanasam ity ākhyāyate
3.268.1	pati tyaṃ haryataṃ harim iti parivatīr bhavanty antasay rūpam
3.268.2	anto hy etad ahaḥ
3.268.3	babhruṃ punanti vāreṇa
3.268.4	yo devān viśvaṃ it pari
3.268.5	iti viśvāvatīr bhavanti
3.268.6	vaiśvadevaṃ hy etad ahaḥ
3.268.7	madena saha gacchatī ti madvatīr bhavanti
3.268.8	abhipūrvam evaitat tṛtīyasavane rasaṃ madaṃ dadhati
3.268.9	dvir yaṃ pañca svayaśasaṃ svasāro adrisaṃhatam
3.268.10	priyam indrasya kāmyaṃ prasnāpayanta ūrmayaḥ
3.268.11	ity āśiṣam evaitenāśāste
3.268.12	indrāya soma pātave vṛtraghne pari ṣicyasa iti vartraghnyo bhavanty antato vijityai
3.268.13	tāsu gaurivītam uktabrāhmaṇam
3.268.14	atha nihavaḥ
3.268.15	indro vai tṛtīyasavanād bībhatsamāna udakrāmat
3.268.16	dhītam iva hy āsīt
3.268.17	tam etena viśve devās sāmnānvahvayantāyihī āyihī iti
3.268.18	tato vā indras tṛtīyasavanam upāvartata
3.268.19	tato 'smād anapakramy abhavat
3.268.20	tad etat sendraṃ sāma
3.268.21	sendro hāsya sadevo yajño bhavati
3.268.22	abhy asyendro yajñam āvartate
3.268.23	nāsyendro yajñād apakrāmati ya evaṃ veda
3.268.24	tad v evācakṣate vasiṣṭhasya nihava iti
3.268.25	vasiṣṭho vai jīto hataputro 'kāmayata prajāṃ paśūn nihvayeyeti
3.268.26	sa etat sāmāpaśyat
3.268.27	tenāstuta
3.268.28	tenāyihī āyihī ity eva prajāṃ paśūn nyahvayata
3.268.29	tad v eva nihavatvam
3.268.30	prajāṃ paśūn nihvayate ya evaṃ veda
3.268.31	tad u stobhānutunnaṃ bhavati
3.268.32	anutunnād vai prajāḥ paśavaḥ prajāyante
3.268.33	paśavaś chandomāḥ
3.268.34	tena vai rūpasamṛddham
3.268.35	yad u vasiṣṭho 'paśyat tasmād vāsiṣṭhasya nihava ity ākhyāyate
3.269.1	atha yadvāhiṣṭhīyam
3.269.2	agnir vai devebhyo havyaṃ navamād ahno daśamam ahar abhy ativoḍhuṃ nākāmayata
3.269.3	te devā akāmayantāti na idam agnir havyaṃ vahed iti
3.269.4	ta etat sāmāpaśyan
3.269.5	tenainam astuvan
3.269.6	yad vāhiṣṭhaṃ tad agnaye bṛhad arca vibhāvaso
3.269.7	mahiṣīva tvad rayis tvad vājā ud īrate
3.269.8	tava dyumanto arcayo grāvevocyate bṛhat
3.269.9	uto te tanyatur yathā svāno arta tmanā divaḥ
3.269.10	evo agniṃ vasūyavas sahasānaṃ vavandima
3.269.11	sa no viśvā ati dviṣaḥ parṣan nāveva sukratuḥ
3.269.12	iti
3.269.13	yathā nāvātipārayed evam evaibhya etad agnir havyaṃ navamād ahno daśamam ahar abhy atyapārayat
3.269.14	eṣa ha vā etad atipārayitum arhati
3.269.15	tad yad atra yadvāhiṣṭhīyaṃ bhavati yajñasyaiva saṃtatyai
3.269.16	sam asmai yajñas tāyate tasyāgnir havyaṃ pārayati ya evaṃ veda
3.269.17	tad ūrdhveḍaṃ bhavati bṛhato rūpaṃ bārhate 'han
3.269.18	tena vai rūpasamṛddham
3.270.1	athāsitam
3.270.2	ṛṣayo vā abruvann etemam upariśyenaṃ svargaṃ lokaṃ jigīsāma yad asminn ete 'tharvāṇa iti
3.270.3	preṇī saubhāhito madhucchandā vaiśvāmitro 'sito daivalo ya u cānye tasya hāntikam didīkṣate teṣāṃ ha jyog eva yajamānānāṃ nopaśuśruvur bahū y eva varṣāṇi
3.270.4	teṣām u hopaśuśruvur āśrāvayati vai vaṣaṭkaroti vā iti
3.270.5	sa hodvanto nāmātharvaṇām ekaś camasahasta upāvaruroha
3.270.6	tān hovāca kiṃkāmā ādhva iti
3.270.7	imam upariśyenaṃ svargaṃ lokaṃ jigīṣāma yasminn ete 'tharvāṇa iti
3.270.8	tān hovācetha grāmaṃ jaghanenā3 iti
3.270.9	imo hīti
3.270.10	kasmai kāmāyeti
3.270.11	patha iti
3.270.12	om iti hovāca na nu vas tat svargyam iti
3.270.13	atha ha camasam avekṣāṃcakre
3.270.14	sa hovācāśnītha māṃsā3m iti
3.270.15	aśnīmo hīti
3.270.16	kasmai kāmāyeti
3.270.17	cakṣuṣaś ca prāṇānāṃ ceti
3.270.18	om iti hovāca no vāva vas tat svargyam iti
3.270.19	atha ha camasam evāvekṣāṃcakre
3.270.20	sa hovāco 'petha striyā3 iti
3.270.21	upemo hīti
3.270.22	kasmai kāmāyeti
3.270.23	prajāyai saṃtatyā avyavacchedāyeti
3.270.24	om iti hovāca no vāva vas tat svargyam iti
3.270.25	atha ha camasam evācakṣāṃcakre
3.270.26	sa hovāca vadathānṛtā3m iti
3.270.27	vadāmo hīti
3.270.28	kasmai kāmāyeti
3.270.29	strīkāmyā vā narmakāmyā vā sakhīkāmyā veti
3.270.30	om iti hovāca
3.271.1	uttiṣṭhata kāmān brūdhvaṃ no vāva vas tasyāśāsti yad amuṃ lokaṃ jayeteti
3.271.2	atha ha preṇī saumāhitaḥ pāpaka āsa
3.271.3	sa hovāca saptānām eva syo bastānāṃ durvṛṣatāṃ vṛṇīte
3.271.4	yāṃ yām v acchābrūvīya sā sā tyaṃ kāmayatād iti
3.271.5	atha ha madhucchandā vaiśvāmitra uvāca brāhmaṇamukham evāhaṃ vṛṇā iti
3.271.6	atha hāsito daivala uvācaitam evāhaṃ camasam avekṣā iti
3.271.7	sa hovācaiṣa evaiṣām eko vratayati
3.271.8	taṃ daivāvekṣyaitat sāma dadarśa
3.271.9	tenāstuta
3.271.10	rāye agne mahe tvā dānāya sam idhīmahi
3.271.11	īḍiṣvā hi mahe vṛṣaṃ dyāvā hotrāya pṛthivī
3.271.12	iti
3.271.13	dyāvāpṛthivī sarva ime lokāḥ
3.271.14	tato vai sa sarvān imān lokān anusamacarat
3.271.15	sa ha pūrvāhṇa eva devānāṃ samityām āsa madhyandine manuṣyāṇāṃ drupadasya vārddhraviṣṇasya aparāhṇe pitṝṇām
3.271.16	tad etat svargyaṃ sāma
3.271.17	sarvān imān lokān anusaṃcaraty aśnute svargaṃ lokaṃ ya evaṃ veda
3.271.18	yad v asito daivalo 'paśyat tasmād āsitam ity ākhyāyate
3.272.1	atha sādhraṃ siddhyā eva
3.272.2	tan madhyenidhanaṃ bhavati pratiṣṭhāyai
3.272.3	samudraṃ vā etenārambhaṇaṃ praplavante ya ārbhavaṃ pavamānam upayanti
3.272.4	tad yan madhyenidhanaṃ bhavati pratiṣṭhityā eva
3.272.5	devā vā akāmayanta kṛtaṃkṛtaṃ nas sidhyed iti
3.272.6	ta etat sāmāpaśyan
3.272.7	tenāstuvata
3.272.8	tato vai teṣāṃ kṛtaṃkṛtam asidhyat
3.272.9	kṛtaṃkṛtaṃ nas sidhyed iti satram āsate
3.272.10	kṛtaṃkṛtaṃ haivaibhyas sidhyati
3.272.11	yad v evaiṣām etena sāmnā kṛtaṃkṛtam asidhyat tasmāt sādhram ity ākhyāayate
3.272.12	sadhrir vairūpaḥ paśukāmas tapo 'tapyata
3.272.13	sa etat sāmpāaśyat
3.272.14	tenāstuta
3.272.15	sa etām iḍām upait
3.272.16	paśavo vā iḍā
3.272.17	tato vai sa paśūn avārunddha
3.272.18	tad etat paśavyaṃ sāma
3.272.19	ava paśūn runddhe bahupaśur bhavati ya evaṃ veda
3.272.20	yad u sadhrir vairūpo 'paśyat tasmāt sādhram ity ākhyāyate
3.273.1	athākūpāram
3.273.2	akūpāro vai kaśyapaḥ kalibhis saha samudram abhyavaiṣat
3.273.3	tasmin pratiṣṭhām aicchat
3.273.4	sa etat sāmāpaśyat
3.273.5	tenāstuta
3.273.6	tato vai sa samudre pratiṣṭhām avindatemām eva pṛthivīm
3.273.7	tato ha sma vai tasya kalayaḥ pṛṣṭha āsate
3.273.8	tad etat pratiṣṭhāsāma
3.273.9	pratitiṣṭhati ya evaṃ veda
3.273.10	samudro vai chandomāḥ
3.273.11	kaśyapo vai samudram atipārayitum arhati
3.273.12	tad yad atrākūpāraṃ bhavati samudrasyaivātipāraṇāya
3.273.13	yad v akūpāraḥ kaśyapo 'paśyat tasmād ākūpāram ity ākhyāyate
3.273.14	athaitā dvipado bhavanty uktabrāhmaṇāḥ
3.273.15	tā etā bhavanti pavasva soma mahe dakṣāye ti
3.273.16	mahad dhy etad ahar yad aṣṭācatvāriṃśam
3.273.17	tāsu vidharmoktabrāhmaṇam
3.273.18	tac caturakṣaraṇidhanaṃ bhavati catuṣpadā vai paśavaḥ
3.273.19	paśavaś chandomāḥ paśūnām evāvaruddhyai
3.273.20	upo ṣu jātam apturam iti janadvatīr bhavanti
3.273.21	janadvad vai jagatyai rūpam
3.273.22	jāgatam etad ahaḥ
3.273.23	gobhir bhaṃgaṃ pariṣkṛtam
3.273.24	induṃ devā ayāsiṣuḥ
3.273.25	arṣā nas soma śaṃ gave dhukṣasva pipyuṣīm iṣam
3.273.26	vardhā samudram ukthyam
3.273.27	iti gomatīḥ paśumatīr bhavanti paśūnām evāvaruddhyai
3.273.28	paśavo hi chandomāḥ
3.273.29	tam id vardhantu no gira iti vṛddhaṃ hy etad ahar yad aṣṭācatvāriṃśam
3.274.1	tāsu śrudhīyam
3.274.2	prajāpatir yajñam asṛjata
3.274.3	taṃ devebhyaḥ prāyacchat
3.274.4	sa kṣayād vibhyat prādravat
3.274.5	te devā akāmayanta śṛṇuyān na iti
3.274.6	ta etat sāmāpaśyan
3.274.7	tenainaṃ środhiyety anvahvayan
3.274.8	so 'śṛṇot
3.274.9	tam abruvann abhi na āvartasveti
3.274.10	kṣayād vai bibhamīti
3.274.11	nety abruvan
3.274.12	tasmai vai me śraddhāṃ kuruteti
3.274.13	tasmai środhiyety eva śraddhām akurvan
3.274.14	tam ehy ā ity eva nyahvayanta
3.274.15	tato vai tebhyo yajño nodakrāmat
3.274.16	tata evān upāvartata
3.274.17	uktrānta ivaitarhi yajño bhavati navame 'han
3.274.18	tad yad atra śrudhīyaṃ bhavati sam evainam etena yajñaṃ nihvayante
3.274.19	tasmāc chrodhiyety eva prathamāyāṃ kuryāc chrodhemety uttarayoḥ
3.274.20	atho yasmai jīvātuṃ kāmayeta tam etanaiva nihvayeta
3.275.1	atha yajñāyajñīyam uktabrāhmaṇam
3.275.2	atha daivānīkam
3.275.3	devāsurā aspardhanta
3.275.4	te devā akāmayantāgninaivātīkenāsurāñ jayemeti
3.275.5	ta etat sāmāpaśyan
3.275.6	tenāstuvata
3.275.7	bhadro no agnir āhuta ity agnim evānīkam akuruta
3.275.8	bhadrā rātis subhaga bhadro adhvaraḥ
3.275.9	bhadrā uta praśastayaḥ
3.275.10	bhadraṃ manaḥ kṛṇuṣva vṛtratūrye yenā samatsu sāsahiḥ
3.275.11	iti samatsv evainān asahanta
3.275.12	ava sthirā tanuhi bhūri śardhatām iti yad evaiṣāṃ vīryaṃ yad balam āsīt tad etenāvāghnan
3.275.13	vanemā te abhiṣṭaya ity evainān abhyatiṣṭhan
3.275.14	tato vai te 'gninaivānīkenāsurān ajayan
3.275.15	tad eva daivānīkasya daivānīkatvam
3.275.16	tad etad vijiti bhrātṛvyahā sāma
3.275.17	vijiyate hanti dviṣantaṃ bhrātṛvyaṃ ya evaṃ veda
3.276.1	athedhmavāham
3.276.2	ṛṣayo vai svargaṃ lokaṃ yanta idhmavāhaṃ samiddhāraṃ paretam araṇya ekam ajahuḥ
3.276.3	so 'kāmayatānūtpateyaṃ svargaṃ lokaṃ pratisatribhis saṃgaccheyeti
3.276.4	sa aikṣata hanta prati satriṇa eva stavāni
3.276.5	ta eva mā stutās tathā kariṣyanti yathaiṣām upaśroṣyāmīti
3.276.6	sa etaṃ tṛcam apaśyat
3.276.7	tenainān astaud
3.276.8	ā ghā ye agnim indhate stṛṇanti barhir ānuṣak
3.276.9	yeṣām indro yuvā sakhā
3.276.10	bṛhann id idhma eṣāṃ bhūri śastaṃ pṛthu svaruḥ
3.276.11	yeṣām indro yuvā sakhā
3.276.12	ayuddha id yudhā vṛtaṃ śūra ājati satvabhiḥ
3.276.13	yeṣām i dro yuvā sakhā
3.276.14	iti
3.276.15	te 'smai stutās tathākurvan yathaiṣām upāśroṣat
3.276.16	teṣāṃ ha kaśānāṃ vadantīnām upaśuśrāva
3.276.17	sa etat sāmāpaśyat
3.276.18	tenāstuta
3.277.1	ihaivā śṛṇva eṣāṃ kaśā hasteṣu yād vādān
3.277.2	ni yāmaiś citrām ṛñjatāi
3.277.3	ni yāmaiś citram citram ārñjātāyi ehi yā auho tam ehi yau ho ehi yau ho vā ehī ty eva svarge loke upāhvayanta
3.277.4	tato vai sa pratisatribhis samagacchata
3.277.5	sa etenaiva sāmnā stutvā svargaṃ lokam ārohat
3.277.6	ā ghā ye agnim indhātāyi stṛṇanti barhir ānuṣak
3.277.7	yeṣām indro yuvā ihā mavāvuvo vā sākho hā
3.277.8	ity eva svargaṃ lokam anvārohat
3.277.9	tad etat svargyaṃ sāma
3.277.10	aśnute svargaṃ lokaṃ ya evaṃ veda
3.277.11	yad v idhmavāho 'paśyat tasmād aidhmavāham ity ākhyāyate
3.277.12	atha traikakubham uktabrāhmaṇaṃ trīndriyaṃ sāma
3.277.13	aindrī ṛca aindraṃ sāmendra iti nidhanaṃ bhavati
3.277.14	trīṇi puruṣa indriyāṇy ātmā prajā paśavaḥ
3.277.15	tāny evaitenātman parigṛhṇīte
3.277.16	gāyanti tvā gāyatriṇo arcanty arkam arkiṇaḥ
3.277.17	brahmāṇas tvā śatakrata ud vaṃśam iva yemire
3.277.18	iti yad vai śatavat sahasravat tac chandomānāṃ rūpam
3.277.19	paśavo vai chandomāḥ
3.278.1	tāsūdvaṃśīyam uktabrāhmaṇam
3.278.2	tasya purastān nidhanasya pratihāram upayanti
3.278.3	prastāvapratihārābhyāṃ vai yajamāno dhṛtaḥ
3.278.4	atītā ivaitarhi bhavanti
3.278.5	tad yat purastān nidhanasya pratihāram upayanty anatipādāyaiva
3.278.6	tat svāraṃ bhavati
3.278.7	abhi daśamam aha svarati
3.278.8	svāram etad bhavati
3.278.9	svareṇa śvo bhūte pratipadyante
3.278.10	sa yathā samāt samaṃ saṃkrāmed yathā prāṇena prāṇaṃ saṃdadhyāt tādṛk tat
3.279.1	pūrvair ahobhir vācaṃ viprayuñjate
3.279.2	tāṃ yad asaṃpādyottiṣṭheyur vyṛddhenottiṣṭheyuḥ
3.279.3	tām evaitat saṃpādayanti
3.279.4	anvahaṃ vā ete varuṇasya pāśe badhyante ye yajante ye satram āsate
3.279.5	yad yat pratyapakrāmanto yanti varuṇasya pāśān evaitad viṣyamāṇā yanti stotriyair vā ito reto dadhato yanty anurūpair atra pratipadyante pra taj janayanti
3.279.6	pra prajayā paśubhir jāyate ya evaṃ veda
3.279.7	prāyaṇīyenaivāhnā dvādaśāho yujyate daśamenāhnā vimucyate
3.279.8	yena vai yoktreṇāśvam aśvataraṃ yuñjanti tenaivainaṃ punar vimuñcanti
3.279.9	tad yā amūḥ purastān nava stotrīyās tā evaitad upariṣṭāt
3.279.10	śamyā udasyanti
3.279.11	tasmāt paśur yathaiva yujyate tathā vimucyate
3.279.12	tasmād u yogakṣemaḥ kalpate
3.279.13	yān prāyaṇīyasyāhnas tṛcān vicchindanti
3.280.1	kva te saṃtāyanta ity āhuḥ
3.280.2	daśame 'hann iti brūyāt
3.280.3	tṛcair ekarcān ubhayatas saṃtanvanti prāṇānām eva saṃtatyā avyavacchedāya
3.280.4	abhi vā etā anyānyasyai lokaṃ dhyāyanti brahma kṣatrasyābhidhyāyati kṣatraṃ viśo viḍ brahmaṇaḥ
3.280.5	tā anyānyasyai lokam abhidhyāyantīḥ kāmaṃ gamayanti
3.280.6	yatkāma enā āharate sam asmai sa kāma ṛdhyate prasṛtachandā vai prathamas triyahaḥ
3.280.7	tena so 'yātayāmā kriyate
3.280.8	vi dvitīyasya chandāṃsi paryūhanti
3.280.9	tena dvitīyas triyaho 'yātayāmā kriyate
3.280.10	vi tṛtīyasya chandāṃsi paryūhanti
3.280.11	tenaiva tṛtīyasya triyaho 'yātayāmā kriyate
3.281.1	gāyatramukho vai prathamas triyahaḥ
3.281.2	tasmād ayam agnir ūrdhvo dīdāya
3.281.3	gāyatramadhyo dvitīyas triyahaḥ
3.281.4	tasmād ayaṃ vāyus tiryaṅ pavate
3.281.5	gāyatrottamas tṛtīyas triyahaḥ
3.281.6	tasmād asāv arvāṅ ādityas tapati
3.281.7	devāsurā aspardhanta
3.281.8	te 'bruvan yo nas trir anavānaṃ gāyatra gāyati sa na imāṃś ca lokān saṃjayati prāṇāpānavyānāṃś ceti
3.281.9	so 'yāsya āṅgirasastrir anavānaṃ gāyatram agāyat
3.281.10	tenemāṃś ca lokān samajayat prāṇāpānavyānāṃś ca
3.281.11	saṃ imāṃś ca lokāñ jayati prāṇāpānavyānāṃś ca ya evaṃ vidvāṃs trir anavānaṃ gāyatraṃ gāyati
3.281.12	yo vā agniṣṭomena daśāhaṃ kalpamānaṃ veda kalpate 'smai prātassavanenaiva prathamas tryahaḥ kalpate mādhyandinena dvitīyas tṛtīyasavanena tṛtīyo 'gniṣṭomasāmnaiva daśamam ahaḥ kalpate
3.281.13	kalpate 'smai ya evaṃ veda
3.282.1	athaitāny āprīṛ ājyāni bhavanti
3.282.2	prajāpatiḥ prajā asṛjata
3.282.3	sa sṛṣṭvā riricāno 'manyata
3.282.4	sa etāny āprīr ājyāny apaśyat
3.282.5	tair ātmānam āprīṇītāyātayāmatāyai
3.282.6	ricyante iva vā ete ya etad ahar āgacchanti
3.282.7	tad yad etāny āprīṛ ājyāni bhavanty ātmānam evaitair yajamānā āprīṇate 'yātayāmatāyai
3.282.8	aniruktāny ājyāni bhavanti chandasām anabhidharṣāya pāpavasyasasya vivaktyai
3.282.9	vi pāpmanā vicyate ya evaṃ veda
3.282.10	aindrāgnam uttamaṃ padaṃ nirāha chandasām apraṇāśāya yajñasyānukhyātyai
3.282.11	anukhyātanaiva yajñena svargaṃ lokaṃ samaśnuvate
3.282.12	tad āhur yat sarvebhyo 'hobhyo daśamam ahas saṃmaranty atha kenaiṣāṃ chandomā anantaritā bhavantīti
3.282.13	stomeneti brūyāt
3.282.14	caturviṃśaṃ saptamam ahar bhavati caturviṃśaṃ daśamam ahaḥ
3.282.15	atho yad evaitat samayy ekam ājyaṃ bhavati teno eveti
3.283.1	uccā te jātam andhasety udvatīr utthānīye 'han bhavanty atho svargasyaiva lokasyābhyutkrāntyai
3.283.2	svargo hy eṣa loko yad daśamam ahaḥ
3.283.3	sa na indrāya yajyave varuṇāya marudbhya iti marutvatīr bhavanti
3.283.4	marutvad vai madhyandinasya rūpam
3.283.5	madhyandinasyaiva tad rūpān na yanti
3.283.6	enā viśvāny arya ā dyumnāni mānuṣāṇām
3.283.7	siṣāsanto vanāmahe
3.283.8	iti siṣāsadvatīr bhavanti
3.283.9	siṣāsanto hy evaitenāhnā svargaṃ lokaṃ gacchanti
3.283.10	tāsu gāyatram uktabrāhmaṇam
3.283.11	athāmahīyavam
3.283.12	prajāpater vā āmahīyavam
3.283.13	prājāpatyam etad ahaḥ
3.283.14	tad yad atrāmahīyavaṃ prājāpatye 'han kriyate 'har eva tad rūpeṇa samardhayanti
3.283.15	tenaibhyas samṛddhena svāyāṃ janatāyām ṛddhukaṃ bhavati
3.283.16	athājīkam ujjityai
3.283.17	devāsurā yajña ājim āyan
3.283.18	te devā akāmayantod imam ājiṃ jayemeti
3.283.19	ta etat sāmāpaśyan
3.283.20	tenāstuvata
3.283.21	tato vai te tam ājim udajayan
3.283.22	ājim ivaite yanti ya etad ahar āgacchanti
3.283.23	tad yad atrājīkaṃ bhavaty ujjityā eva
3.283.24	ujjayati ya evaṃ veda
3.283.25	tad vā ājīkam iti kavat prājāpatyaṃ sāmāhno rūpeṇa samṛddham
3.283.26	yatra vā ahārūpeṇa samardhayanti saṃ tatrardhyata
3.283.27	sam asmā ṛdhyate ya evaṃ veda
3.284.1	athābhīkam
3.284.2	devā vā akāmayantābhīkaṃ naś śiram āpa upaspṛśeyur iti
3.284.3	ta etat sāmāpaśyan
3.284.4	tenāstuvata
3.284.5	tato vai tān abhīkaṃ śivam āpa upāspṛśan
3.284.6	tad ābhīkasyābhīkatvam
3.284.7	abhīkaṃ ha vā enaṃ śivam āpa upaspṛśanti ya evaṃ veda
3.284.8	ṛṣayo vai tapas tepānā aśocan
3.284.9	te 'kāmayantābhīkaṃ naś śivam āpa upaspṛśeyur iti
3.284.10	ta etat sāmāpaśyan
3.284.11	tenāstuvata
3.284.12	tato vai tān abhīke 'bhyavarṣat
3.284.13	tad v evābhīkasyābhīkatvam
3.284.14	tad āpo vai śāntiḥ
3.284.15	śuśucānā ivaite tepānā iva bhavanti ya etad ahar āgacchanti
3.284.16	tad yad atrābhīkaṃ bhavati śuca evāpahatyai
3.284.17	tad vā ābhīkam iti kavat prājāpatyaṃ sāmāhno rūpeṇa samṛddham
3.284.18	yatra vā ahārūpeṇa samardhayanti saṃ tatrardhyate
3.284.19	sam asmā ṛdhyate ya evaṃ veda
3.285.1	athaitāḥ pratnaṃ pīyūṣaṃ pūrvyaṃ yad ukthyam iti satobṛhatayo bhavanti
3.285.2	anuṣṭub vai yajñam asṛjata
3.285.3	vāg vā anuṣṭup
3.285.4	prajāpatir vā anuṣṭup chandaḥ
3.285.5	so 'bravīd yajñaṃ sṛṣṭhvā chandāṃsi putrakā vaindadhvam iti
3.285.6	tāny etayāvindanta
3.285.7	yat tripadā tena gāyatrī
3.285.8	uṣṇikkakubhau tayāvindanta
3.285.9	yad dvādaśākṣarāṇipadāni tena jagatī
3.285.10	teno evānuṣṭup
3.285.11	akṣarair eva bṛhaty avindata
3.285.12	yad dohavatī tena paṃktiḥ
3.285.13	āyatanena triṣṭup
3.285.14	yad viśvavatī tena sarvāṇi chandāṃsi
3.285.15	tāny etayaivāvindanta
3.285.16	vindate ya evaṃ veda
3.285.17	sarveṣāṃ vā eṣā chandasāṃ rasas tejas saṃbhṛtam
3.285.18	sarveṣām evaitac chandasāṃ rase tejasy aparājite chandasi yajñasyāntataḥ pratitiṣṭhanti
3.286.1	tāḥ pratnavatīr bhavanti
3.286.2	prajāpatir vai pratnaḥ
3.286.3	prajāpatāv eva tat pratitiṣṭhanti
3.286.4	atho svargo vai lokaḥ pratnaḥ
3.286.5	svarga eva tal loke pratitiṣṭhanti
3.286.6	tāsāṃ sarvāsāṃ samāvadakṣarāṇi padāni bhavanti
3.286.7	tad yat samāvadakṣarāṇi padāni bhavanti tat satobṛhatīnāṃ satobṛhatītvam
3.286.8	sarvato ha vai bṛhad bhavati ya evaṃ veda
3.286.9	tad u hovāca yāmano śrātalāyano yadā vā etad ahar āgacchanty atha muhyanti
3.286.10	ato 'nyā bṛhatīḥ kurvate
3.286.11	punānas soma dhāraye ty eva bṛhatī kāryā
3.286.12	eṣā vai jñātā bṛhatī
3.286.13	yad dha vai bahavo yanto jñātamukhaṃ kṛtvā yanti sarve vāva te jñātā bhavanti
3.286.14	tad yat punānas soma dhāraye ti bṛhatī bhavati tenaivaitad ahar jñātaṃ kriyate
3.286.15	bhūyāṃsi tu rūpāṇy aparādhyante
3.286.16	itarāṇy eva bhūyāṃsi rūpāṇi
3.287.1	tad āhur na bubhūṣan bhūtabṛhatībhi stuvīta
3.287.2	bhūta evaitābhi stuvīta na babhūṣann iti
3.287.3	bhūtā iva vā etā yāsāṃ dvādaśākṣarāṇi padāni
3.287.4	athemā bhaviṣyadbṛhatayaḥ punar ādāyena bṛhatyo bhavanti
3.287.5	tasmād bhūta eva bhūtabṛhatībhi stuvīta na bubhūṣann iti
3.287.6	tad u vā āhur yāvad vai kṛtvo yajate tāvad bubhūṣati tāvat kāmayate śreyān syāṃ śreyān syām iti
3.287.7	tasmād ubhayīr eva kāryā etayor ubhayoḥ kāmayor upāptyā iti
3.288.1	utsedhaniṣedhāv eva satobṛhatīṣu syātāṃ yajñāyajñīyaṃ bhaviṣyadbṛhatyām
3.288.2	tathā hābhyāvartā bhavanty aparācīḥ
3.288.3	tad āhur na caturthāya chandase mādhyandinaḥ pavamānaḥ
3.288.4	tatsthānaś caturtham iva vā etac chandaḥ kriyata iti
3.288.5	tad yat bṛhatītarā bhavati bṛhatītarā tena samānacchandaḥ
3.288.6	tāsūtsedhaniṣedhau
3.288.7	utsedhena vā aṅgirasaḥ paśūn utsidhya niṣedhena niṣidhyodatiṣṭhan
3.288.8	utsedhenaivaitat paśūn utsidhya niṣedhena niṣidhya uttiṣṭhanti
3.289.1	tāv antarā yajñāyajñīyaṃ bhavati
3.289.2	paśavo vai yajñāyajñīyam
3.289.3	etāṃs tān paśūn utsidhya ca niṣidhya cottiṣṭhanti
3.289.4	prajāpater vā etau prāṇāpānau
3.289.5	yad utsedhaniṣedho bhavataḥ prāṇāpānābhyām eva tat samṛdhyante
3.289.6	pāpavasyasasya ha khalu vā ete vihāraṇaṃ sāmanī
3.289.7	rājasabham etad yad daśam ahnām
3.289.8	uc ca vai pāpīyāṃsaṃ sabhāyām ativadantaṃ sedhanti ni ca sedhanti
3.289.9	tad yad utsedhaniṣedhau bhavataḥ pāpavasyasasyaivotsiddhyai ca niṣiddhyai ca
3.289.10	vāg vai yajñāyajñīyam
3.289.11	tad antarotsedhaniṣedhau bhavati
3.289.12	ātmā vai vāk
3.289.13	prāṇāpānāv utsedhaniṣedhau
3.289.14	tad yad yajñāyajñīyam antarotsedhaniṣedhau bhavati prāṇāpāṇāpānāv utsedhaniṣedhau
3.289.15	tad yad yajñāyajñīyam antarotsedhaniṣedhau bhavati prāṇāpānābhyām evaitad ubhayata ātmānaṃ parigṛhṇate
3.289.16	tasmāt prāṇāpānābhyāṃ vāk parigṛhītā
3.290.1	tejo vai yajñāyajñīyam ātmā madhyandinaḥ
3.290.2	tad yad yajñāyajñīyaṃ madhyandinam abhi pratyāharanty ātmann evaitat tejaḥ pratiṣṭhāpayanti
3.290.3	yajñāyajñīyena vai pūrveṣv ahassu garbhān dadhato yanti
3.290.4	tad daśame 'han yoneś cyāvayanti
3.290.5	tasmād daśamāsyā garbhā yoneś cyavante prajātyai
3.290.6	taṃ madhyandinam abhi pratyāharanti
3.290.7	ātmā vai madhyandinaḥ prajaiṣā
3.290.8	tad yad yajñāyajñīyaṃ madhyandinam abhi pratyāharanty ātmann evaitat prajāṃ pratiṣṭhāpayanti
3.290.9	madhyandinād vai devā yajñāyajñīyenordhvā svargaṃ lokam udakrāman
3.290.10	tad yad uṣṇikkakubhāv uttara bhavato bṛhatī pūrvā puruṣa chandasaṃ kakup svargo loko bṛhatī svarga eva tal loke pratiṣṭhāya svargaṃ lokam ārohan
3.290.11	devāsurā yajña ājim āyan
3.290.12	daśamasyāhnaḥ
3.290.13	te yajñāyajñīyam eva kāṣṭhām akurvata
3.290.14	te devā akāmayanta vayam imam ājim ujjayemeti
3.290.15	te yajñāyajñīyam madhyandinam abhi pratyāharann ato 'ntikād ujjeṣyāma iti
3.290.16	etad u ha vai devānāṃ devakṣetraṃ yat pavamānaḥ
3.290.17	tato vai te tam ājim udajayan
3.290.18	ājim ivaite yanti ya etad ahar āgacchanti
3.290.19	tad yad atrayajñāyajñīyaṃ bhavaty ujjityā eva
3.290.20	ujjayati ya evaṃ veda
3.291.1	paśavo vai yajñāyajñīyam
3.291.2	ātmā madhyandinaḥ
3.291.3	paśumān hy eva yajñaṃyajñam āharate
3.291.4	tad yad yajñāyajñiyam madhyandinam abhi pratyāharanti ātmann evaitat paśūn pratiṣṭhāpayanti
3.291.5	athaitā bhavanty ā jāgṛvir vipra ṛtaṃ matīnām ity āvatīr utthānīye 'han
3.291.6	yat pravatīḥ kuryuḥ parāñco 'tipadyeran
3.291.7	tad yad āvatīr bhavanty anatipādāyaiva
3.291.8	tad āhur apeva vā ete bhraṃśante ya āvatīr utthānīye 'han kurvantīti
3.291.9	tad yat somo mīḍhvam abhi no jyotiṣāvīd iti bhavaty abhikrāntyā evānapabhraṃśāya
3.291.10	tāsu gaurivītam
3.291.11	prajā vai paśavo gaurivītam ātmā madhyandinaḥ
3.291.12	tad yad gaurivītaṃ madhyandinam abhi pratyāharanty ātmann evaitat prajāṃ paśūn pratiṣṭhāpayanti
3.291.13	śvastanaṃ vai gaurivītam ātmā madhyandinaḥ
3.291.14	tad yad gaurivītaṃ madhyandinam abhi pratyāharanty ātmann evaitac chvastanaṃ pratiṣṭhāpayanti
3.291.15	raso vai gaurivītam ātmā madhyandinaḥ
3.291.16	tad yad gaurivītaṃ madhyandinam abhipratyāharanty ātmann evaitad rasaṃ pratiṣṭhāpayanti
3.292.1	atha rathantaram
3.292.2	brahma vai rathantaram
3.292.3	brahmaṇy evaitat pratitiṣṭhanto yanti
3.292.4	tad gāyatrīṣu rathantaraṃ bhavati yonyām evaitad retaḥ pratiṣṭhāyanti
3.292.5	anuṣṭhyāsya retas siktaṃ prajāyate ya evaṃ veda
3.292.6	gāyatraṃ ha khalu vai rathantaraṃ gāyatrī chandaḥ
3.292.7	tad yad gāyatrīṣu rathantaraṃ pṛṣṭhaṃ bhavati svenaivainaṃ tad āyatanena samardhayanti
3.292.8	tenaibhyas samṛddhena svāyāṃ janatāyām ṛddhukaṃ bhavati
3.292.9	trīṇi vā etāni samyañci saṃdhīyante gāyatrī chandaś caturviṃśa stomo rathantaraṃ sāma
3.292.10	tad yad etāni samyañci saṃdhīyante samṛddhyā eva
3.292.11	sam asmā ṛdhyate ya evaṃ veda
3.293.1	ete ha khalu vā arkyodāmanīye ete rathantarasyākṣare vyatiṣakte
3.293.2	etābhyaṃ evaitad dviṣantaṃ bhrātṛvyam upobhyottiṣṭhanti
3.293.3	tad āhur vyūḍham etad ahā3s samūḍhā3m iti
3.293.4	ubhayam iti brūyād vyūḍhaṃ ca samūḍhaṃ ceti
3.293.5	sāmabhir vyūḍhaṃ chandobhis samūḍham iti
3.293.6	etā bhavanti mā cid anyad vi śaṃsate ti māsān evaitad ardhamāsān abhivadati
3.293.7	atho teṣām eva prajāpatim anu prajāyata
3.293.8	indram iti stotā vṛṣaṇaṃ sacā sute muhur ukthā ca śaṃsata
3.293.9	avakrakṣiṇaṃ vṛṣabhaṃ yathājuvaṃ gāṃ na carṣaṇīsaham
3.293.10	iti gomatīḥ paśumatīr bhavanti paśūnām evāvaruddhyai
3.293.11	tāsu maidhātitham uktabrāhmaṇam
3.293.12	ud u tye madhumattamā ity udvatīr utthānīye 'han bhavanty atho svargasyaiva lokasyābhyutkrāntyai
3.293.13	svargo hy eṣa loko yad daśamam ahaḥ
3.294.1	tāsv abhīvartaḥ
3.294.2	devāsurā aspardhanta
3.294.3	te devā akāmayantābhīmān asurān bhavemeti
3.294.4	ta etam abhīvartam apaśyan
3.294.5	tenāsurān abhyavartanta
3.294.6	yad abhyavartanta tad abhīvartasyābhīvartatvam
3.294.7	tad yad atrābhīvarto bhavati vajro vā abhīvarto vajreṇaiva tad dviṣantaṃ bhrātṛvyam abhivṛtyottiṣṭhanti
3.294.8	tasyaikākṣaraṃ nidhanaṃ bhavati
3.294.9	ekākṣarā vai vāk
3.294.10	pratikūla iva vā ita svargo lokaḥ
3.294.11	svargo hy eṣa loko yad daśamam ahaḥ
3.294.12	tad yad ekākṣaraṃ nidhanaṃ bhavati yathā dṛḍhāṃ methīṃ nihanyāt tādṛg evaitad anapabhraṃśāya
3.294.13	atha kaḍeyam
3.294.14	agnir vai rathantaram
3.294.15	viśvedevāḥ kāleyam
3.294.16	athaiṣa svarga eṣa loko viśva eva devāḥ
3.294.17	svarga eva tal loke viśveṣu deveṣu pratitiṣṭhanti
3.295.1	svādiṣṭyā madiṣṭye ty ārbhavasya pavamānasya madvatīr gāyatryo bhavanti
3.295.2	raso vai madaḥ
3.295.3	dhītam ivaitad yat tṛtīyasavanam
3.295.4	tad yad etā madvatīr bhavanti rasam evāsminn etad dadhaty aivainad etena pyāyayanti
3.295.5	tāsu gāyatram uktabrāhmaṇam
3.295.6	atha saṃhitaṃ dvyakṣaraṇidahnaṃ pratiṣṭhāyai
3.295.7	dvipād vai yajamānaḥ pratiṣṭhityai
3.295.8	tasyarcā nidhanam upayanti
3.295.9	paśavo vā ṛk paśavo rathantaraṃ paśūnām evāvaruddhyai
3.295.10	athoṣṇikkakubhau
3.295.11	uṣṇikkakubbhyāṃ vā indro vṛtrāya vajraṃ prāharat
3.295.12	tam astṛṇuta
3.295.13	vajro vā uṣṇikkakubhau
3.295.14	vajreṇaiva tad dviṣantaṃ pāpmānaṃ bhrātṛvyaṃ stṛṇute ya evaṃ veda
3.295.15	kakubhi parākramatoṣṇihā prāharat
3.295.16	tasmāt kakubho madhyamāny akṣarāṇi bhūyiṣṭhāni
3.295.17	parākramamāṇo hy asyā akṣarāṇi samauhat
3.295.18	tasmād uṣṇiha uttamāny akṣarāṇi bhūyiṣṭhāni
3.295.19	paro gurur iva hi vajra ārambhaṇato 'ṇīyān
3.295.20	sā kakub abravīd viliṣṭhā vā aham asmīti
3.295.21	parākramamāṇo vai me 'kṣarāṇi samauhīt pūrvāṃ māṃ prayuñjatām iti
3.295.22	athoṣṇig abravīd atha vai māṃ pūrvām ācakṣantā iti
3.295.23	tatheti
3.295.24	tasmin samapādayetām
3.295.25	pūrvaprayogam anyāvṛṇīta pūrvā khyānam asyā
3.295.26	tasmād ene evaṃ prayuñjate
3.295.27	tasmād uṣṇikkakubhāv ity ākhyāyate
3.296.1	tā etā bhavanti pavasva madhumattama indram accha sutā ima iti
3.296.2	ṛjīṣaṃ vā etad dugchaṃ dhītaṃ yātayāma yat tṛtīyasavanam
3.296.3	tasmād indro bībhatsamāna udakrāmat
3.296.4	dhītam iva hy āsīt
3.296.5	tasmai vai devāḥ pavasve ty evāpavayan
3.296.6	madhumattama iti madhumad akurvan
3.296.7	indrāya soma kratuvittamo madaḥ
3.296.8	mahi dyukṣatamo madaḥ
3.296.9	ity abhipūrvam evāsmai madvad akurvan
3.296.10	indram accha sutā ima iti yathābhivatyānayed evaṃ vā etat padam
3.296.11	pāvamānyas satya aindriyo bhavanti vīryavatīḥ
3.296.12	tasmād etā evoṣṇikkakubhaḥ kāryāḥ
3.296.13	tāsu sabham uktabrāhmaṇam
3.296.14	atha pauṣkalam uktabrāhmaṇam
3.296.15	athaitā bhavanti pary ū ṣu pra dhanva vājasātaya iti pipīlikāmadhyānuṣṭubhaḥ parivatīr antasya rūpam
3.296.16	anto vā anuṣṭup chandasām
3.296.17	ānuṣṭubham etad ahaḥ
3.297.1	indro vṛtraṃ vajreṇādhyasya nāstṛṣīti manyamānaḥ parāṃ parāvatam agacchat
3.297.2	tad anuṣṭub vai parā
3.297.3	parāvat sa tām eva prāviśat
3.297.4	tasyai dvādaśākṣarāṇi prāñcy udauhad dvādaśordhvāni
3.297.5	atha yāṣṭākṣarā madhye gāyatrī tāṃ prāviśat
3.297.6	sa tām eva prāviśat
3.297.7	tat tasyai dvādaśākṣarāṇi
3.297.8	brahmā gāyatrī
3.297.9	brahmaiva tan madhyataḥ prāviśat
3.297.10	sa etam eva saṃvatsaram ubhayataḥ paryauhata
3.297.11	indragraho vā etā ṛcaḥ
3.297.12	indragraham evaitat prapadyottiṣṭhanti
3.297.13	tasmād u hainā abhicaran vā bhrātṛvyavān vā kurvīta
3.297.14	indragraho vā etā ṛcaḥ
3.297.15	indragraham evaitat prapadya dviṣantaṃ bhrātṛvyam abhibhavati
3.298.1	abhaye ha khalu vā eṣa dīkṣate 'bhaye yajate 'bhaya uttiṣṭhati ya evaṃ vidvān etābhi ṛgbhi stute
3.298.2	tām etāṃ parokṣam anuṣṭubhaṃ kurvanti
3.298.3	yat pratyakṣam anuṣṭubhaṃ kuryuḥ parāṃ parāvataṃ yajamānā gaccheyur na pratitiṣṭheyuḥ
3.298.4	tad yat parokṣam anuṣṭubhaṃ kurvanti pratiṣṭhityai
3.298.5	tāsu śyāvāśvam uktabrāhmaṇam
3.298.6	tad vāṅnidhanaṃ bhavati
3.298.7	tad āhur yanti vā ete tṛtīyasavanād ye yajñāyajñīyaṃ madhyandinam abhi pratyāharantīti
3.298.8	tad yad vāṅnidhanaṃ bhavati tenaiva yajñāyajñīyasya rūpān na yanti tena tṛtīyasavanān na yanti
3.298.9	tasmād u haitat sāmaitasmād ahno nāntarityam
3.298.10	sūryasyeva raśmayo drāvayitnava iti sūryavatīr bhavanti rakṣasām evāpahatyai
3.298.11	matsarāsaḥ prasupas sākam īrate
3.298.12	tantuṃ tataṃ pari sargāsa āśavo nendrād ṛte pavate dhāma kiṃ cana
3.298.13	iti na hīndrād ṛte pavate dhāma kiṃ cana
3.298.14	upo matiḥ pṛcyate sicyate madhv ity upa vā ayam adya loka upaśva imam evaitena lokam anu prajāyante 'sminn evaital loke paśūn pratiṣṭhāpayanti
3.298.15	ukṣā mimāti prati yanti dhenavo devasya devīr upa yanti niṣkṛtam
3.298.16	aty akramīd arjunaṃ vāram avyayam atkaṃ na niktaṃ pari somo avyata
3.298.17	iti parivatīr bhavanty antasya rūpam
3.298.18	anto hy etad ahaḥ
3.299.1	tāsu vājajit
3.299.2	annaṃ vai vājaḥ
3.299.3	yadā vai gaur aśvaḥ puruṣo 'nnasya suhito bhavaty atha sa vājī bhavati
3.299.4	devāsurā annādye 'spardhanta
3.299.5	te devā akāmayanta vṛñjīmahy annādyam asurāṇām iti
3.299.6	ta etat sāmāpaśyan
3.299.7	tenāstuvata
3.299.8	te vājajigīvā viśva dhanānī ty evāsurāṇāṃ yad dhanaṃ ye paśavo yad annādyam āsīt tad avṛñjata
3.299.9	tad eva vājajito vājajittvam
3.299.10	tad etad annādyasyāvaruddhis sāma
3.299.11	avānnādyaṃ runddhe vṛṃkte dviṣato bhrātṛvyasya yad dhanaṃ ye paśavo yad annādyaṃ ya evaṃ veda
3.299.12	tad daśākṣaraṇidhanaṃ bhavati
3.299.13	ekākṣaraṇidhanena vai prathamam ahaḥ kalpate daśākṣaraṇidhanena daśamam
3.299.14	tad yad daśākṣaraṇidhanaṃ daśame 'hani bhavati tenaiva daśāhāni kalpante
3.299.15	atho etāṃ daśākṣarām eva virājam annādyam avaruddhyāntata uttiṣṭhanti
3.300.1	dvādaśāhena vai devā ūrdhvā svargaṃ lokam āyan
3.300.2	tān asurā rakṣāṃsy anvasacanta te chandāṃsi paścāt tāny akurvata
3.300.3	tāny abhivicchidāny ayukṣv akṣareṣv aśrayanta
3.300.4	tata etāni nācyāvayan
3.300.5	tasmād ayuja stomā vīryāvattarāḥ
3.300.6	teṣām eṣā triṣṭup niṣkuryād aparājayetām
3.300.7	parājitaṃ vā etac chandaḥ
3.300.8	parājita evaitac chandasi yajñasyāntataḥ pratitiṣṭhati
3.300.9	tās trayastriṃśadakṣarā bhavanti
3.300.10	trayastriṃśad vai sarvā devatāḥ
3.300.11	sarvāsv evaitad devatāsu yajñasyāntataḥ pratitiṣṭhanti
3.300.12	sa tā virājo lomaśā bhavanty annaṃ vai virāḍ virāja evānnādyasyāvaruddhyai
3.300.13	tā āgneyyo bhavanti
3.300.14	mukhaṃ mukhyam evaitad udgātātmānaṃ ca yajamānaṃ ca karoti
3.300.15	mukhyo hāgryo 'nnāda śreṣṭha svānāṃ bhavati ya evaṃ veda
3.301.1	tāsu vāmadevyam
3.301.2	stutaśastrayor ha khalu vā eṣā śāntir yad vāmadevyam
3.301.3	yad dha vai kiṃ ca yajñasya mithyolvaṇaṃ kriyate tad etenaiva śamayitvottiṣṭhanti
3.301.4	matyaṃ vā etad yajñasya yad vāmadevyam
3.301.5	sa yathā sthūlaloṣṭham matyena śamyed evam evaitad vāmadevyena sarvāṇi stutaśastrāṇi śamayanti
3.301.6	prajāpatir ha khalu vā etat stotrāṇāṃ ya vāmadevyam
3.301.7	yathā ha vā idaṃ prajāpatau sarvā jātavidyāḥ pratitiṣṭhanty evaṃ ha vai vāmadevye sarvāṇi stotrāṇi pratitiṣṭhanti
3.301.8	yonir vai vāmadevyam
3.301.9	tad daśame 'han yoneś cyāvayanti
3.301.10	tasmād daśamāsyā garbhā yoneś cyavante prajātyai
3.301.11	prāṇā vai vāmadevyam
3.301.12	tad āhur vīva vā ete prāānir ṛdhyante ye yajñīyasya karmaṇo 'tipādayanti yadi vā nātipādayanti
3.301.13	ko hi tad veda yadi te 'ti vā pādayanti na vā;
3.301.14	tad yad atra vāmadevyaṃ bhavati prāṇair eva tat samṛdhynate
3.301.15	sad dha khalu vai vāmadevyaṃ stotrāṇāṃ sad agnir devatānāṃ sad virāṭ chandasāṃ sat trayastriṃśa stomānām
3.301.16	saty evaitat sannidhāyottiṣṭhanti
3.301.17	sad eva bhavanti
3.301.18	etāṃ ha khalu vā etad dvādaśāhayājī catuṣpadīṃ vedāsandīm avivyādhinīm antato 'bhyārohati vāmadevyaṃ sāmāgniṃ devatāṃ virājaṃ chandas trayastriṃśaṃ stomam
3.301.19	abhi haitām ārohati ya evaṃ veda
3.302.1	gaurīvitir vā etaṃ śāktyas trayastriṃśaṃ stomam apaśyad ubhayeṣāṃ paśūnām avaruddhyai ye ca grāmyā ye cāraṇyāḥ
3.302.2	tato vai sa ubhayān paśūn avārunddha
3.302.3	tad yat trayastriṃśaṃ stomaṃ nāntaryanti tasmāt trayastriṃśa stomo 'ntataḥ kriyata ubhayeṣām eva paśūnām avaruddhyai
3.302.4	puruṣo ha vā eṣa parastād dhitas tiṣṭhati
3.302.5	daśa vai puruṣasya hastyā aṃśūnām avaruddhyai
3.302.6	puruṣo ha vā eṣa parastād dhitas tiṣṭhati
3.302.7	daśa vai puruṣasya hastyā aṃgulayo daśa padyā daśa prāṇā dve pratiṣṭhe ātmā trayastriṃśaḥ
3.302.8	parāñca āraṇyāḥ paśavaḥ prerate
3.302.9	tasmād abhyāsṛṇato mṛgaṃ śrayante
3.302.10	abhyāsṛṇato hy eṣa etat kriyate
3.302.11	prajāpater vā eta ekavīrāḥ putrā yad dvādaśāhasya stomāḥ
3.302.12	tad āhuś caturviṃśam etad ahaḥ
3.302.13	tat sarvam eva caturviṃśaṃ kāryam eteṣāṃprajāpateḥ putrāṇām ekavīrāṇām avilomāyeti
3.302.14	yad v evaitās trayastriṃśadakṣarā bhavanti tena trayastriṃśaṃ stomaṃ nāntaryanti
3.302.15	bhūyāṃsi tu rūpāṇy aparādhyante
3.302.16	itarāṇy eva bhūyāṃsi rūpāṇi
3.302.17	trayastriṃśa eva kāryaḥ
3.302.18	trayastriṃśad vai sarvā devatāḥ
3.302.19	sarvāsv evaitad devatāsu yajñasyāntataḥ pratitiṣṭhanti
3.302.20	atho eṣa vāva dṛḍhaḥ pratiṣṭhitas sarvadevatya stomo yatra trayastriṃśaḥ
3.302.21	tasmāt trayastriṃśa eva stomo 'ntataḥ kārya iti
3.303.1	sampadaṃ ha tu lobhayanti
3.303.2	brahmasāmna eva nava stotryā upādāyātropadadhyāt
3.303.3	na sampado yanty ubhayeṣu stomeṣu pratitiṣṭhanti ye cāyujo ye ca yugmantaḥ
3.303.4	tad yathāntarīṣe tiṣṭhan vimuñced evam evaitad vāmadevyena sarvāṇi stutaśastrāṇy antato vimucyante
3.303.5	tad āhur vyucyā3ṃ na vyucyā3m iti
3.303.6	na vyucyam ity āhuḥ
3.303.7	ājiṃ vā ete yanti ya etad ahar āgacchanti
3.303.8	teṣām eṣa hīyate ya upahanyate
3.303.9	sa yathā hīnam upādadhīta tādṛk tat
3.303.10	yo vai hīnam upādhatta ubhau vāva tau hīyete
3.303.11	atho prajāpatiṃ vāvaitenāhnā pariveviṣanti
3.303.12	tad yan na vyāhuḥ ko hi śreyasaḥ pariveṣaṇam avavaditum arhati
3.303.13	yo vai śreyasaḥ pariveṣaṇam avavadati yayā vai sa tam ārtyā kāmayata tayainaṃ ninayati
3.303.14	tad āhuḥ brahmaiva vibrūyād iti
3.303.15	brahma vai brahmā
3.303.16	brahmaiva tad yajñaṃ vyāha
3.303.17	atho āhur udgātaiva vibrūyād iti
3.303.18	prajāpatir vā udgātā
3.303.19	prajāpatir eva tad yajñaṃ vyāha
3.303.20	atho āhur yajamāna eva vibrūyād iti
3.303.21	yajñī vai yajamānaḥ
3.303.22	yajña eva tad yajñaṃ vyāha
3.303.23	atho yathākāmaṃ vai svaṃ pariveṣaṇaṃ praśāstīti
3.303.24	atho āhuḥ prāṅ evotkramya krośed ity amī akurvatety amī akurvateti
3.303.25	tad eva vyuktaṃ cāvyuktaṃ ceti
3.303.26	tad u vā āhur vyucyam eva
3.303.27	yad avyucyamāne tūṣṇīm āsīran vicchidyeran vai yajñād yajñīyasyaivānārtir upetyāvyucyam eveti
3.303.28	tad yāvatā vyāha tad dhotre prāha
3.303.29	tad dhotānuṣṭubham abhi saṃpādayati sam idaṃ daśamam ahar apādīti
3.303.30	saṃvyāharanti yad evātronākṣarāsu stuvanti yad atirecayanti
3.303.31	tad evaitat prajāpatim abhi saṃpādayanti saṃpariveṣaṇaṃ praśāsti
3.304.1	apaśavyā iva vai yugmanta stomā ślakṣṇā iva hi samā iva
3.304.2	tad yat trivṛtaṃ stomam anvavasyanti mithunatvāyaiva prajātyai
3.304.3	ūnātiriktād vai mithunāt prajāḥ paśavaḥ prajāyante
3.304.4	pra prajayā paśubhir jāyate ya evaṃ veda
3.304.5	iyaṃ vai pṛthivyarikṣevā lokam āsīt
3.304.6	sākāmayata pṛśniṃ varṇaṃ puṣyeyam iti
3.304.7	saitam mantram apaśyad āyaṃ gauḥ pṛśnir akramīd iti
3.304.8	tato vā iyaṃ pṛthivī pṛśniṃ varṇam apuṣyat
3.304.9	pṛśniṃ ha vai varṇaṃ prajayā paśubhiḥ puṣyati ya evaṃ deva
3.304.10	tad āhur ūrdhvā vā ete svargalokaṃ rohanti ye yajante
3.304.11	ta īśvarāḥ prāañco 'tipattor iti
3.304.12	tad yat sarparājñīṣu stuvanti iyaṃ vai sarparājñī asyām evatat pratitiṣṭhanti
3.304.13	iyaṃ vai sarpatāṃ rājñī
3.304.14	na ha vā enaṃ sarīsṛpaṃ hinasti ya evaṃ veda
3.305.1	gāyatrīṣu stuvanti gāyatrī vai chandasām ayātayāmny ayātayāmatāyā eva
3.305.2	tisṛṣu stuvanti trayo vā ime lokā eṣāṃ lokānāṃ samaṣṭyai
3.305.3	atho trayo vai prāṇāpānavyānāḥ
3.305.4	tān evaitat saṃtatya teṣu pratiṣṭhāyodṛcam aśnuvate
3.305.5	gāyatraṃ sāma bhavaty ayātayāma vai gāyatram ayātayāmatāyā eva
3.305.6	atho mano vai gāyatram
3.305.7	manasaivainat tat samṛddhayanti manasopāvartayanti manasā hiṃkurvanti manasā prastauti manasādim ādatte manasodgāyati manasā pratiharati manasopadravati manasā nidhanam upayanty asamāptasya samāptyai
3.305.8	yad vai devā yajñasya vācā na samāpnuvaṃs tad asya manasā samāpnuvan
3.305.9	tad yan manasā stuvanty asamāptasyaiva samāptyai
3.305.10	raso vā etasyāhno 'tyanedat
3.305.11	tam manasaiva paryagṛhṇan
3.305.12	eṣa vai sa rasaḥ
3.305.13	tad yan manasā stuvanti rasasyānatinedāya
3.306.1	mahāvratabhājanaṃ vā etā ṛcaḥ
3.306.2	sa yāvan mahāvratenāvarunddhe tāvad avarunddha etābhi ṛgbhis tuṣṭuvānaḥ
3.306.3	manaso vā anyad ahar āsīd vāco 'nyat
3.306.4	tad yan manaso 'har āsīt tad devā saṃgṛhyordhvā svargaṃ lokam udakrāman
3.306.5	atha yad vāco 'har āsīt tad etad ahar abhavat
3.306.6	tenāsmin loke prajayā ca paśubhiś ca pratyatiṣṭhan
3.306.7	tad yan manasā stuvanti tasyaivāhno 'nukhyātyai
3.306.8	caturhotṝn hotānuvyācaṣṭe brahma vai caturhotāraḥ
3.306.9	brahma vā asyai stotraśastrāṇām āptum arhati
3.306.10	etāny u ha vai devānāṃ guhyāni nāmāni yac caturhotāraḥ
3.306.11	tāny eva tat prakāśaṃ gamayati
3.306.12	tāny enaṃ prakāśaṃ gatāni prakāśatāṃ gamayanti
3.306.13	gacchati prakāśatāṃ ya evaṃ veda
3.306.14	tad yaṃ brāhmaṇam alaṃ yaśase santam atha yaśo nārcchet so 'raṇyaṃ paretya granthīn udgrathya tebhyaś caturhotṝn vyācakṣīta brāhmaṇaṃ vopadraṣṭāraṃ kṛtvā
3.306.15	etāny u ha vai devānāṃ guhyāni nāmāni yac caturhotāraḥ
3.306.16	tāny eva tat prakāśaṃ gamayati
3.306.17	tāny enaṃ prakāśaṃ gatāni prakāśatāṃ gamayanti
3.306.18	gacchati prakāśatāṃ ya evaṃ veda
3.307.1	tūṣṇīṃ stutaṃ vācānuśaṃsati
3.307.2	tasmād yan manasādhigacchati tad vācā vadati
3.307.3	tasmād oṣadhayo mūlato jāyante 'grataḥ pacyante
3.307.4	tad āhus samiṣṭeṣu patnīsaṃyājeṣu stotavyā3m asamiṣṭeṣū3 iti
3.307.5	asamiṣṭeṣv ity āhuḥ
3.307.6	pratīcīṣv evāsu tad garbhān dadhati
3.307.7	strī balaṃ ca ha tu bhavati pāpavasyasaṃ ca
3.307.8	samiṣṭeṣv eva stotavyaṃ pāpavasyasasya vyāvṛttyai
3.307.9	atho ha na tathā strī balaṃ bhavati
3.307.10	atho hāsu tat parācīṣv eva garbhān dadhati
3.307.11	pratyañcaś ca vai parāñcaś ca manuṣyās saṃbhavanti
3.307.12	tasmāt samiṣṭeṣv eva stotavyam iti
3.307.13	audumbarīṃ samārabhante ūrg vā annam udumbara ūrja evānnādyasyāvaruddhyai
3.307.14	vācaṃ yacchanti
3.307.15	vāg vai brahma
3.307.16	vācam eva tad brahma yajñam ātmasu yacchanti
3.307.17	iha dhṛtir iha sva dhṛtir mairamo mairamatir iti
3.307.18	yac cittaṃ yā dhṛtir yan mano yā vāk tāny evaitad āstasu yacchanti
3.307.19	yad astam ite visṛjerann ahar bhrātṛvyalokam ucchiṃṣyuḥ
3.307.20	yad anastam ite visṛjeran rātriṃ bhrātṛvyalokam ucchiṃṣyuḥ
3.307.21	ardhāstam ita āhavanīyaṃ paretya visṛjante
3.307.22	ubhābhyām eva tad ahorātrābhyāṃ dviṣantaṃ bhrātṛvyam antaryanti
3.307.23	ubhābhyām evāhorātrābhyāṃ dviṣantaṃ bhrātṛvyam antareti ya evaṃ veda
3.307.24	tad u vā āhur astam ita eva visṛjyam
3.307.25	ahorātre vai parivartamāne saṃvatsaram āpnutaḥ
3.307.26	saṃvatsaro yajñāḥ
3.307.27	yajñam evaitad āptvā visṛjanta upasṛjan dharuṇaṃ mātre mātaraṃ dharuṇo dhayan rāyaspoṣam iṣam ūjam asmāsu dīdharat svāhe ti
3.307.28	sa yathā nyokasaṃ gāṃ saṃyujya prārjayed evam evaitad vācaṃ caṃ yajamānaṃ ca saṃyujya prārjayanti
3.307.29	yathā hainayā vadati tathaibhyo 'napakramaṇī bhavati
3.307.30	te yaṃ kāmaṃ kāmayeraṃs taṃ dhyāyeyuḥ
3.307.31	sa haivaibhyaḥ kāmas samṛdhyate
3.307.32	subrahmaṇyayā vācaṃ visṛjante
3.307.33	brahma vai subrahmaṇyā
3.307.34	brahma vāk
3.307.35	brahmaṇaiva tad vācaṃ visṛjante
3.308.1	agnir eva prathamam ahar indro dvitīyaṃ prajāpatis tṛtīyaṃ bṛhaspatiś caturthaṃ marutaḥ pañcamaṃ viśve devāṣ ṣaṣṭhaṃ vasavas saptamaṃ rudrā aṣṭamam ādityā navamaṃ prajāpatir eva daśamam ahaḥ
3.308.2	iyam eva dik prāyaṇam iyam udayanam
3.308.3	tasmād asāv āditya ito 'stam etīta udeti
3.308.4	etad eva prāyaṇaṃ codayanaṃ cānusaṃcarati
3.308.5	āśus trivṛd bhāntaḥ pañcadaśo vyoma saptadaśo dharuṇa ekaviṃśa ojas triṇavaḥ pratiṣṭhā trayastriṃśo brahma caturviṃśaḥ kṣatraṃ catuścatvāriṃśo vivarto viśāṃ stomo 'ṣṭācatvāriṃśaḥ prajāpatir eva daśamam ahaḥ
3.309.1	tad yad āśus trivṛd iti yathā kṣipraḥ pakṣy evam eṣa yat trivṛt stomaḥ
3.309.2	atha dya bhāntaḥ pañcadaśa iti kṣatraṃ hi tat
3.309.3	kṣatram uva ibhāti
3.309.4	atha yad vyoma saptadaśa iti prajāpatir hi saḥ
3.309.5	prajāpatir vai vyoma
3.309.6	atha yad dharuṇa ekaviṃśa ity asau hi sa ādityaḥ
3.309.7	etasmin vā idaṃ sarvaṃ dhṛtam
3.309.8	atha yad ojas triṇava iti maruto hi saḥ
3.309.9	ojo vai vīryaṃ marutaḥ
3.309.10	ojo vīryaṃ triṇavaḥ
3.309.11	atha yat pratiṣṭhā trayastriṃśa ity anto hi saḥ
3.309.12	atha yad brahma caturviṃśa iti gāyatrī hi sā
3.309.13	brahma vai gāyatrī
3.309.14	atha yat kṣatraṃ catuścatvāriṃśa iti triṣṭub bhi saḥ
3.309.15	kṣatram u vai triṣṭup
3.309.16	atha yad vivarto viśāṃ stomo 'ṣṭācatvāriṃśa iti jagatī hi sā
3.309.17	viḍ vai jagatī
3.309.18	viśa u vā idaṃ sarvaṃ anuṣṭup
3.309.19	idam eva prāyaṇam idam udayanam
3.309.20	tasmād ita eva prayanty ata udyanti
3.309.21	agnir eva prāyaṇam āditya udayanam
3.309.22	anuṣṭhyaitaṃ lokaṃ prajānann eti ya evaṃ veda
3.310.1	gāyatramukho vai prathamas tryahaḥ
3.310.2	tasmād ayam agnir asmin loka ūrdhvo dīdāya
3.310.3	gāyatramadhyo dvitīyas tryahaḥ
3.310.4	tasmād atha vāyur asminn antarikṣe tiryaṅ pavate
3.310.5	gāyatrottamas tṛtīyas tryahaḥ
3.310.6	tasmād asāv arvāṅ ādityo divas tapati
3.310.7	etā vai deveṣavaḥ praṇihitā aniśitā anilayantīr eṣu lokeṣu sarvaṃ pāpmānam apasedhantīs tiṣṭhanty agniḥ pṛthivyāṃ vāyur antarikṣa ādityo divi
3.310.8	etā asya sarvaṃ pāpmānam apaghnatyo yanti ya evaṃ veda
3.310.9	etābhir vai vijitibhir vivikribhir vijitā viviktā ime lokā yathāyatham
3.310.10	yasmād ete samāne yajñakratau santo 'tha nānā bhavanti tasmād dha vai devāḥ pitaro manuṣyās samāne loke santo 'nusaṃdadarśire
3.310.11	etābhir ha vijitibhir viviktibhir vijitā viviktā yathāyatham
3.311.1	prajāpatiṃ prajās samṛjānaṃ mukhataḥ pāpmāsinot
3.311.2	so 'kāmayatāpa pāpmānaṃ hanīyeti
3.311.3	sa etaṃ gāyatramukhaṃ prathamaṃ triyaham apaśyat
3.311.4	tena mukhataḥ pāpmānam apāhata
3.311.5	taṃ madhyato 'sinot
3.311.6	sa etaṃ gāyatramadhyaṃ dvitīyaṃ triyaham apaśyat
3.311.7	tena madhyataḥ pāpmānam apāhata
3.311.8	taṃ pador asinot
3.311.9	sa etaṃ gāyatrottamaṃ tṛtīyaṃ tryaham apaśyat
3.311.10	tena pattaḥ pāpmānam apāhata
3.311.11	taṃ pador asinot
3.311.12	sa etaṃ gāyatrottamaṃ tṛtīyaṃ tryaham apaśyat
3.311.13	tena pattaḥ pāpmānam apāhata
3.311.14	apa pāpmānaṃ hate ya evaṃ veda
3.311.15	svarāntena vai tryaheṇa prajāpatir mṛtyor ātmānam atrāyata nidhanāntena prajām iḍāntena paśūn
3.311.16	etāvad vāvāsti yad ātmā prajā paśavaḥ
3.311.17	tad yat sad atrāyata tat satrasya satratvam
3.311.18	trāyata enaṃ sarvasmāt pāpmano ya evaṃ veda
3.311.19	svarāntena vai triyaheṇa prajāpatir devān asṛjata nidhanāntena pitṝn iḍāntena manuṣyān
3.311.20	tad yat svarāntena devān asṛjata tasmāt te 'mṛtāḥ
3.311.21	amṛtena hi tān prāṇenāsṛjata
3.311.22	atha yan nidhanāntena pitṝn asṛjata tasmād u te nidhanasaṃsthāḥ
3.311.23	atha yad iḍāntena manuṣyān asṛjata paśavo vā iḍā tasmād ya eva paśumān bhavati taṃ manuṣyā upasamāyanti
3.312.1	atha ha kabandha ātharvaṇe keśī dārbhya uvāsa
3.312.2	atha ha tarhi samūḍhāny eva chandāṃsy āsur na vyūḍhāni
3.312.3	tasmai ha kabandha ātharvaṇaḥ keśine dārbhyayaitaṃ vyūḍhachandasaṃ dvādaśāhaṃ provāca trir eva gāyatrīṃ tarpayatāt tris triṣṭubhaṃ trir jagatīm
3.312.4	tavaiva prajāyā anye jīvitam abhidhyātāro na tava prajā iti
3.312.5	tena heje
3.312.6	tato ha vā idam arvācīnaṃ vyūḍhāni chandāṃsi
3.312.7	tasmād anāḍhyānām api satāṃ pañcālānām abhy evānye jīvitaṃ dhyāyanti
3.312.8	tasyaitau ślokau
3.312.9	kasmād ūrdhvā bhūmer yanti sargāḥ kasmāt tiryañco 'nv antarikṣam
3.312.10	kasmād arvāñco diva uttarasyai sūryasya raśmīn anu yanti sṛṣṭāḥ
3.312.11	gāyatrī trivṛta vasānā sā triṣṭubhaṃ nunude 'ntarikṣāt
3.312.12	sā jagatīm āyatanād divo 'dhi tasmād arvāñcaḥ pravahanti sargāḥ
3.313.1	vāg vai yajñaṃ sasṛjānā sāśanāyat sāpipāsat
3.313.2	tāṃ devā arvāg yajñāhutyātitarpayiṣan
3.313.3	tāṃ nātarpayan
3.313.4	tām arvāk somāhutihaviryajñair atitarpayiṣan
3.313.5	tāṃ naivātarpayan
3.313.6	ta etaṃ vyūḍhacchandasaṃ dvādaśāhaṃ yajñam apaśyan
3.313.7	tam āharan
3.313.8	tenāyajanta
3.313.9	tata enāṃ chandāṃsi bhūtāṃ prārjan
3.313.10	tā anyānyasyai bhāgāya dhenuparisāram atṛpyan
3.313.11	tasmāt paśavo 'nyonyasya bhāgāya dhenuparisāraṃ tṛpyanti
3.313.12	sātṛpyat
3.313.13	sa ya evam etāṃ vācaś ca chandasāṃ ca tṛptiṃ veda ṭṛpyaty ātmanā tṛpyaty asya prajā
3.313.14	devā vai devśvān devaratheṣu yuktvemān lokān abhyārohan
3.313.15	chandāṃsi vāva devāśvā stomā devarathāḥ
3.314.1	te gāyatrīm eva dakṣiṇāṃ yugyām akurvata triṣṭubhaṃ savyāṃ yugyāṃ jagatīṃ savyāṃ praṣṭim
3.314.2	tenemaṃ lokam abhyarohan
3.314.3	te 'bruvañ jyāyān vā adhvā viparyūhāmeti
3.314.4	te jagatīm eva dakṣiṇāṃ yugyām akurvata gāyatrīṃ savyāṃ yugyāṃ triṣṭubhaṃ savyāṃ praṣṭim
3.314.5	tenemam antarikṣaṃ lokam abhyārohan
3.314.6	te 'bruvañ jyāyān devādhvā vy eva paryūhāmeti
3.314.7	te triṣṭubham eva dakṣīṇāṃ yugyām akurvata jagatīṃ savyāṃ yugyāṃ gāyatrīṃ savyāṃ praṣṭim
3.314.8	tenāmuṃ lokam abhyārohan
3.314.9	evaṃ vai devā devāśvān devaratheṣu yuktvemān lokān abhyārohan
3.314.10	abhīmān lokān ārohati ya evaṃ veda
3.315.1	yā ha khalu vai sapadā chandas sā prathamam ahar udyacchati vipadā dvitīyaṃ nānāpadā tṛtīyam anupadā caturtham atipadā pañcamam abhipadā ṣaṣṭham
3.315.2	gāyatrī vai sapadā
3.315.3	tripadā vai gāyatrī
3.315.4	traya ime lokāḥ
3.315.5	triṣṭub vipadā ekādaśākṣarāṇi hi tasyai padāni
3.315.6	jagatī nānāpadā dvādaśākṣarāṇi hi tasyai padāni
3.315.7	anuṣṭub anupadā
3.315.8	anupadā hi sā gāyatryā akṣaraiḥ
3.315.9	aṣṭākṣarāṇi vai gāyatryai padāny aṣṭākṣarāṇy anuṣṭubhaḥ
3.315.10	paṃktir atipadā pañcapadā hi sā
3.315.11	aticchandā abhipadāḥ
3.315.12	na hi etāvanti kasyai canākṣarāṇi
3.316.1	prajāpatir yad bṛhadrathantare 'sṛjata sa mana evāgre bṛhad apaśyad vācaṃ rathantaram abhi vyāharat
3.316.2	tad yad vācaṃ rathantaram abhi vyāharat tasmād rathantaraṃ pūrvaṃ yogam ānaśe
3.316.3	atha yan mano 'gre bṛhad apaśyat tasmād u bṛhadrathantare ity ākhyāyate
3.316.4	mano vai pūrvam atha vāk
3.316.5	mano vai bṛhad vāg rathantaram
3.316.6	brahma vai rathantaraṃ kṣatraṃ bṛhat
3.316.7	tad idaṃ mano vācam atyamanyata kṣatraṃ brahma
3.316.8	tad idaṃ rathantaram aved ati vai mā manyateti
3.316.9	tad vairūpam asṛjata
3.316.10	tena purastāt paryavait
3.316.11	te dve bhūtvātyamanyetām
3.316.12	tad idaṃ bṛhad aved ati vai mā manyateti
3.316.13	tad vairājam asṛjata
3.316.14	tena purastāt paryavait
3.316.15	te dve bhūtvātyamanyetāṃ tad idaṃ rathantaram aved ati vai mā manyateti
3.316.16	tac chākvaram asṛjata
3.316.17	tena purastāt paryavait
3.316.18	tāni trīṇi bhūtvātyamanyanta
3.316.19	tad idaṃ bṛhad aved ati vai mā manyateti
3.316.20	tad raivatam asṛjata
3.316.21	tena purastāt paryavait
3.316.22	tāni trīṇi bhūtvāryamanyanta
3.316.23	te 'ntam agacchatām
3.316.24	te 'vittāṃ same vai svo nānyad anyad atīti
3.316.25	tāni ṣaṭ pṛṣṭhāny āsaṃs trīṇi chandāṃsi
3.316.26	tānīmāni trīṇi chandāṃsi ṣaṭ pṛṣṭhāni nānuvyabhavan
3.317.1	sā gāyatry anuṣṭubham asṛjata
3.317.2	sā caturtham ahar udayacchat
3.317.3	tayā caturtham ahar akalpata
3.317.4	triṣṭup paṃktim asṛjata
3.317.5	sā pañcamam ahar udayacchat
3.317.6	tayā pañcamam ahar akalpata
3.317.7	jagaty atichandasam asṛjata
3.317.8	sā ṣaṣṭham ahar udayacchat
3.317.9	tayā ṣaṣṭham ahar akalpata
3.317.10	tāni ṣaṭ pṛṣṭhāny āsan ṣaṭ chanāṃsi
3.317.11	tāni dvandvam akalpanta
3.317.12	dvandvam asmai prajāḥ paśavaḥ kalpante ya evaṃ veda
3.317.13	gāyatryā vai prathamam ahas tāyate triṣṭubhā dvitīyaṃ jagatyā tṛtīyam anuṣṭubhā caturthaṃ paṃktyā pañcamam atichandasā ṣaṣṭham
3.317.14	tasmād atichandasaṣ ṣaṣṭhe 'hani śasyante
3.317.15	tad yathā varṣiṣṭhena gambhiṣṭhe gādham icchetaivam eva tad devā atichandobhiṣ ṣaṣṭhe 'hani gādham aicchanta
3.317.16	atho vai tarhīcchante 'tho ṣaṣṭhasyaivāhno vyāptyā uttarasyo eva tryahasya santatyā avyavacchedāya
3.318.1	āpo vā idam agre mahat salilam āsīta
3.318.2	tasmin prajāpatiḥ pratiṣṭhām aicchat
3.318.3	sa etaṃ vaiśvānaraṃ prāyaṇīyam atirātram apaśyat
3.318.4	tam upādadhāt
3.318.5	imam eva lokam asmin salile 'dhi tam aprathayat
3.318.6	yad aprathayat tasmāt pṛthivī
3.318.7	tasminn adhi pratyatiṣṭhat
3.318.8	tad vai tama ivāsīt
3.318.9	rātrī hy ahna uttarā
3.318.10	sa etat trivṛtam agniṣṭomam apaśyat
3.318.11	tam upādadhād imam evāgnim asyāṃ pṛthivyām adhi
3.318.12	tena jyotiṣemān lokān prāpaśyat
3.318.13	sa etān aṣṭāv ukthyān aṣṭātayān paśūn diśo 'nuvyatanod vāmadevyam antarikṣam ādityam eva daśamam ahar amum eva lokam uttaram atirātram
3.318.14	sa etāṃ vyāptiṃ vyāpnot
3.318.15	idaṃ sarvam abhavat
3.318.16	etām eva vyāptiṃ vyāpnotīdaṃ sarvaṃ bhavati ya evaṃ veda
3.318.17	ṛtavo vai pṛṣṭhyaṣ ṣaḍaho diśaś chandomā imāv eva lokāv atirātrau
3.318.18	ṛtavo vai pṛṣṭhyaṣ ṣaḍaho ardhamāsā māsā ahorātrāṇi chandomā imāv eva lokāv atirātrau
3.318.19	atha yāv etāv antarāv agniṣṭomāv indrāgnī eva tau
3.318.20	tad yan nedīyas sat kanīyastomaṃ pūrvam ahas tasmād ayam agnir nedīyas san mradāyas tapati
3.318.21	atha yasmād davīyas san jyāyastomam uttamam ahas tasmād asāv ādityo davīyas sann ojīyas tapati
3.318.22	yo vai sarvaṃ dvādaśāham ātmānam abhi saṃpadyamānaṃ veda sarva enaṃ kāmā abhi saṃpadyante
3.319.1	pador eva pratimā pūrvo 'tirātraḥ
3.319.2	nava puruṣe prāṇāḥ
3.319.3	sa trivṛt
3.319.4	trivṛt prāyaṇīyam ahaḥ
3.319.5	tena tat saṃpannam
3.319.6	daśa hastyā aṃgulayaś catvāry uror bāhvāṇi
3.319.7	yad ūrdhvaṃ nābhes tat pañcadaśa
3.319.8	pañcadaśaṃ dvitīyam ahaḥ
3.319.9	tena tat saṃpannam
3.319.10	daśa hastyā aṅgulayas sapta śīrṣan prāṇāḥ
3.319.11	tat saptadaśa
3.319.12	saptadaśaṃ tṛtīyam ahas tena saṃpannam
3.319.13	daśa hastyā aṃgulayo daśa padyā ātmaikaviṃśaḥ
3.319.14	ekaviṃśaṃ caturtham ahaḥ
3.319.15	tena tat saṃpannam
3.319.16	daśa hastyā aṅgulayo daśa padyā sapta śīrṣan prāṇāḥ
3.319.17	tat saptaviṃśatiḥ
3.319.18	saptaviṃśaṃ pañcamam ahaḥ
3.319.19	tena tat saṃpannam
3.319.20	daśa hastyā aṅgulayo daśa padyā daśa prāṇā mano vāg ghṛdayaṃ tat trayastriṃśat
3.319.21	trayastriṃśaṃ ṣaṣṭham ahaḥ
3.319.22	tena tat saṃpannam
3.319.23	prāṇā eva saptamam ahar gāyatram
3.319.24	cakṣur evāṣṭamam ahas tariṣṭubham
3.319.25	śrotram eva navamam ahar jāgatam
3.319.26	vāg eva daśamam ahar ānuṣṭubham
3.319.27	atha yad ūrdhvaṃ śrotrābhyāṃ tad uttaro 'tirātraḥ
3.319.28	prāṇa eva pūrvo 'tirātra udāna uttaraḥ
3.319.29	tau prāyaṇīyodayanīyāv iti parokṣam ācakṣate
3.319.30	prati prāṇāpānayos tiṣṭhati an prāṇāpānābhyāṃ vyathate sarvam āyur ety evaṃ vai sarvo dvādaśāha ātmānam abhisaṃpadyate sarva enaṃ kāmā abhisaṃpadyante ya evaṃ veda
3.320.1	viṣuvatkaṃ vā etat satraṃ yad dvādaśāhaḥ
3.320.2	sa ya etasya satrasya viṣuvantaṃ veda śrīr vai viṣuvān viśuvān śreṣṭha svānāṃ bhavati
3.320.3	puruṣo ha vā etasya satrasya viṣuvān
3.320.4	puruṣo hy eṣāṃ lokānāṃ viṣuvān
3.320.5	ime vai lokā eṣa dvādaśāho 'ham asya satrasya viṣuvān asmīty eva manyamāna etena dvādaśāhena yajeta
3.320.6	tasya haitasminn eva satre viṣuvān upeto bhavati
3.320.7	sa vā eṣo 'hann eva pratiṣṭhitaḥ
3.320.8	prāyaṇīyam ahar dvitīyam ahas tṛtīyam ahar ity ahar ahar iti bhāti
3.320.9	asau vā ādityo 'haḥ
3.320.10	etam evaitenardhnuvanty etasya salokatāṃ gacchanta
3.321.1	prajāpatir vāvedam agra āsīt
3.321.2	so 'kāmayata bahu syāṃ prajāyeya bhūmānaṃ gaccheyam iti
3.321.3	so 'ṣṭādaśaivākṣarāṇi prajāyata
3.321.4	tāni dvedhā vyauhan navānyāni navānyāni
3.321.5	sa eva trivṛc ca stomo 'bhavat gāyatrī ca chandaḥ
3.321.6	so 'yaṃ saṃpūrṇas trivṛt stoma āsīd atha gāyatrī praṇavanavamāsīt
3.321.7	praṇavas tasyai navama āsīt
3.321.8	tām ayaṃ trivṛt stomo 'bravīd gāyatrīm ehi saṃbhavāveti
3.321.9	tau samau santau nāśaknutāṃ saṃbhavaitum
3.321.10	tām abravīn na vaitarhi śakṣyāvas samau santau saṃbhavitum
3.321.11	yat ta etan navamam akṣaraṃ tad udūhasveti
3.321.12	tat kiṃ bhaviṣyati
3.321.13	yad evāsti tad bhaviṣyatīti
3.321.14	tatheti
3.321.15	tad udauhata
3.321.16	sa eva praṇavo 'bhavat
3.322.1	sa pratigaras as udgīthas tad āśrāvaṇam
3.322.2	tasmād om iti praṇauty om iti pratyāgṛṇāty om ity udgāyaty om ity āśrāvayati
3.322.3	etad vā asti yad abhavat
3.322.4	tām abravīd etarhi vai tasmā alaṃ svo yat prajanayevehi prajanayāveti
3.322.5	tām abravīt saṃbhava chandāṃsi tvaṃ prajanayatāt stomān ahaṃ prajanayiṣyāmīti
3.322.6	so 'yaṃ trivṛt stomaś caturviṃśatiṃ stotryāḥ prāyanayat
3.322.7	atha gāyatrī caturviṃśatim akṣarāṇi prajāyata
3.322.8	tām abravīd vibhava yāvaty asi tāvaty edhīti
3.322.9	sāṣṭākṣarā saty akṣarāṇi tryakṣarāṇy akuruta
3.322.10	tāni caturviṃśatir abhavan
3.322.11	caturviṃśatiḥ pūrvāṇi
3.322.12	tad asyā aṣṭācatvāriṃśat prajātam āsīt
3.322.13	seyaṃ gāyatrī catvāry akṣarāṇy ādatta
3.322.14	soṣṇig abhavat
3.322.15	ṣaḍ itara ādatta
3.323.1	sa pañcadaśa stomo 'bhavat
3.323.2	catvārīyam ādatta
3.323.3	sānuṣṭub abhavat
3.323.4	ṣaḍ itara ādatta
3.323.5	sa ekaviṃśa stomo 'bhavat
3.323.6	catvārīyam ādatta
3.323.7	sā bṛhaty abhavat
3.323.8	ṣaḍ itara ādatta
3.323.9	sa triṇava stomo 'bhavat
3.323.10	catvārīyam ādatta
3.323.11	sā bṛhaty abhavat
3.323.12	ṣaḍ itara ādatta
3.323.13	sa triṇava stomo 'bhavat
3.323.14	catvārīyam ādatta
3.323.15	sā paṃktir abhavat
3.323.16	ṣaḍ itara ādatta
3.323.17	sa trayastriṃśa stomo 'bhavat
3.323.18	tad eṣo 'ntam agacchat
3.323.19	catvārīyam ādatta
3.323.20	sā triṣṭub abhavat
3.323.21	aparāṇi catvāry ādatta
3.323.22	sā jagaty abhavat
3.323.23	tāv antam agacchatām tām abravīn na vā ataḥ parāñcau prajanayiṣyāva ehi yāvadakṣaraivāgre 'bhūs tāvadakṣarā bhūtveti
3.323.24	sāṣṭākṣaraiva bhūtvai[t]
3.323.25	tasmād etat patir yathākāmaṃ jāyāṃ nenīyate
3.324.1	tau pañcadaśaṃ caikaviṃśaṃ ca vyūhya madhye samabhavatām
3.324.2	sa evaiṣa prajāpatis saptadaśo 'nnāda stomo 'bhavat
3.324.3	tasmai trivṛtpañcadaśāv ita stomau baliṃ kuruta ekaviṃśas triṇavas trayastriṃśaḥ parastāt
3.324.4	tām abravīt saṃbhavaṃ chandāṃsi tvaṃ prajanayatāt stomān ahaṃ prajanayiṣyāmīti
3.324.5	so 'yaṃ trivṛt stomaś catuṣṭomaṃ caturdaśaṃ ṣoḍaśam aṣṭādaśaṃ navadaśaṃ pañcaviṃśaṃ ṣaṭtriṃśam ity etān mṛgastomān prājanayat
3.324.6	atha gāyatrī ekapadāṃ dvipadām akṣarapaṃktiṃ viṣṭārapaṃktiṃ virājam aticchandasam amitaṃ chanda ity etāni mṛgacchandasāni prāyāyata
3.324.7	saiṣā stomānāṃ ca chandasāṃ ca prajāpatiḥ
3.324.8	tad dha śaunakaṃ kāpeyaṃ caikatāneyaḥ papraccha yat ṣaḍuttareṇa vai stomāḥ prajanayanti caturuttareṇa chandāṃsy atha kau 'yam aṣaḍuttarī stomas saptadaśa ākṣis san madhye vyavahita iti
3.324.9	sa hovāca stomāś ca chandāṃsi ca yan na prajāyanta sa evaiṣa prajāpatis saptadaśo madhye vyavakramya prajanayann atiṣṭhat
3.324.10	sa yo vā etam ākṣitaṃ vedākṣid vai sa sarvatraiva bhavati
3.324.11	anākṣid vā eṣa yat prajāpatiḥ
3.324.12	sarvaṃ hīdaṃ prājāpatyam iti
3.324.13	te haita ākṣita iva caikitāneyāḥ
3.324.14	tānīmāni chandāṃsi stomair akalpanta
3.325.1	trivṛtā gāyatry akalpata pañcadaśena triṣṭup saptadaśena jagaty ekaviṃśenānuṣṭup triṇavena paṃktis trayastriṃśena virāṭ pañcaviṃśena bṛhaty aṣṭādaśanavadaśābhyām uṣṇikkakubhau
3.325.2	tā yā nava gāyatryaś caturviṃśatis te trivṛtaḥ
3.325.3	atha yā pañcadaśa triṣṭubhaś catuścatvāriṃśat te pañcadaśāḥ
3.325.4	atha yās saptadaśa jagatyo 'ṣṭācatvāriṃśat te saptadaśāḥ
3.325.5	atha yā ekaviṃśatir anuṣṭubho dvātriṃśat ta ekaviṃśāḥ
3.325.6	atha yās saptaviṃśatiḥ paṃktyaś catvāriṃśat te triṇavāḥ
3.325.7	atha yās trayastriṃśad virājas triṃśat te trayastriṃśāḥ
3.325.8	atha yāḥ pañcaviṃśatir bṛhatyaṣ ṣaṭtriṃśat te pañcaviṃśāḥ
3.325.9	atha yā aṣṭādaśanavadaśoṣṇikkakubho 'ṣṭāviṃśatis te 'ṣṭādaśanavadaśāḥ
3.326.1	ekaṃ vāvedam agre 'kṣaram āsīd vāg eva
3.326.2	sākāmayata bahvy asāni prajāyeya bhūmānaṃ gacchāni yajñaṃ tanavā iti
3.326.3	sā svāhā svāhā svāhety eva dvādaśakṛtvo 'juhot
3.326.4	sā triṃśatam triṃśatam evāsinot
3.326.5	triṃśadakṣaro evātmanābhavat
3.326.6	tasyai paścevākṣare upodasarpatām
3.326.7	saivaiṣānuṣṭub abhavat
3.326.8	tasmād etad yoṣitaḥ paśceva stanāv upotsarpataḥ
3.326.9	saiṣā virāḍ eva staninī
3.326.10	sā yat tad dvādaśakṛtvo 'juhod etān eva tad dvādaśa māso 'sṛjata
3.326.11	tāny evaitāni dvādaśāhasya dvādaśāhāny abhavaṃs ta eva caturviṃśatir ardhamāsā abhavaṃs tāny eva sapta ca śatāni viṃśatiṃ cāhorātrāṇy abhavan
3.326.12	saitaṃ saṃvatsaraṃ yajñam asṛjata
3.326.13	eṣa ha vāva yajño yas saṃvatsaraḥ
3.326.14	sā nāved yajñaṃ vā asṛkṣīti
3.326.15	kim u cid asṛkṣīty evāmanyata
3.326.16	tāṃ modaḥ pratyāgacchat
3.326.17	tato 'ved yajñaṃ vā asṛkṣīti
3.326.18	saikṣata yam idaṃ yajñam asṛkṣi hantainam ātmana evādhi tanavā iti
3.327.1	sāṣṭābhir evākṣaraiḥ prathamam ahar atanuta ekādaśabhir dvitīyaṃ dvādaśabhis tṛtīyam
3.327.2	akṣaram eva tryakṣaraṃ paryaśiṣyata
3.327.3	tad evottaraṃ tryaham anuvyadadhāt
3.327.4	saitaṃ pṛṣṭhyaṃ ṣaḍaham atanuta
3.327.5	saitaṃ pṛṣṭhyaṃṣaḍahaṃ tatvaikṣata kena nv imaṃ tṛtīyaṃ tryahaṃ tanviyeti
3.327.6	svātmānam evāpaśyad yo nvāva me 'sāv ātmā so 'yam
3.327.7	hantainam ātmana evādhi tanavā iti
3.327.8	sāṣṭābhir evākṣarais saptamam ahar atanutaikādaśabhir aṣṭamaṃ dvādaśabhir navamam
3.327.9	atha yad akṣaraṃ paryaśiṣyata tad evaitad dvādaśāhasya daśamam ahar abhavat
3.327.10	saiṣā śrāntā vikṛṣṭāśaye vāg yajñam ūhiṣī kālilimattā yathā siṃhī vā vijātā syād vyāghrī vā śiṃśumārī vaivam
3.327.11	tāṃ yad etarhi pratyakṣam ālabheran vyāptam asyā āpadyeran
3.327.12	yady u vā sā iyur etasmāt sarvasmād iyuḥ
3.327.13	tām etāṃ parokṣam anuṣṭubhaṃ kurvanti
3.328.1	na hotā canānuṣṭubhaś śaṃsati virāja eva sa śaṃsati
3.328.2	te devā abruvann iyam iyaṃ yajñam asṛṣṭaitānana yajāmahā iti
3.328.3	te bṛhatīm abruvann idaṃ nas tvaṃ tṛtīyam ahar vaha
3.328.4	abhijitaṃ vai nas sat tad avyāptam iti
3.328.5	sad dha vai bṛhatī bhavati yat sā pṛṣṭhaṃ bhavati
3.328.6	saitad bṛhatī tṛtīyam ahar ūḍhvā nākāmayata voḍhum
3.328.7	ta iyam eva lokaṃ rathantareṇājayann antarikṣaṃ bṛhatyāmuṃ bṛhatā
3.328.8	ta etena tryaheṇa vyajayanta
3.328.9	tad yathā vijitena yanti saindhavān ajanti hastinaṃ vahanti dhūrgṛhītaṃ rathaṃ yāti hulubhyāṃ yāti vicchidvahābhyām evaṃ gardabharathena
3.328.10	evam etaṃ dvitīyaṃ tryahaṃ devā atyāyan
3.329.1	te bṛhadrathantare etāni rūpāṇi pratyauhatāṃ vairūpaṃ vairājaṃ mahānāmnī revatīr iti
3.329.2	atha bṛhatī pratyauhad virājaṃ śakvarīṃ revatīm iti
3.329.3	tānīmāny atyāyan
3.329.4	tāni devā anvapaśyan yathā matsyam ūrmyā yantam anupaśyed evam
3.329.5	tāni saptame 'han samudamajjan yathā matsyās samunmajjayur evam
3.329.6	tāny etāni chandomeṣu sarvāṇi saṃsṛjyante
3.329.7	etad bṛhatyāṃ bṛhad bhavati bṛhatyāṃ rathantaram
3.329.8	sa yathogragādhe saṃrabhyātīyād evam evaitaṃ tṛtīyaṃ triyahaṃ devā atyāyan
3.329.9	ta etaṃ svargaṃ lokam āgacchann etad daśamam ahaḥ
3.329.10	eṣa vāva svargo loko yad daśamam ahaḥ
3.329.11	tac caturviṃśaṃ bhavati
3.329.12	tato yā viṃśatir virāṭ sā
3.329.13	atha yāś catasras tad eva bradhnasya viṣṭapam
3.329.14	tasminn etad devās sarvān kāmān duhre
3.329.15	upasṛjan dharuṇaṃ mātre mātaraṃ dharuṇo dhayan rāyas poṣam iṣam ūrjam asmāsu dīdharat svāhe ti juhoti
3.329.16	sa yaṃ kāmaṃ kāmayeta taṃ dhyāyet
3.329.17	etasyāṃ hutāyāṃ sa haivāsmai kāmas samṛdhyata evaṃvide
3.329.18	kim u naivaṃvide samṛdhyeteti ha smāha śāṭyāyaniḥ
3.330.1	eti prety āśumad vītīmad rukmavat tejasvad yuñjānaṃ prathamasyāhno rūpaṃ trivṛta stomasya gāyatryai chandaso rathantarasya sāmnaḥ
3.330.2	vṛṣavad vṛtrahavad rayimad viśvavad upasthitaṃ dvitīyasyāhno rūpaṃ pañcadaśasya stomasya triṣṭubhaś chandaso bṛhatas sāmnaḥ
3.330.3	udvat trivad digvad gatavat purāṇavat tṛtīyasyāhno rūpaṃ saptadaśasya stomasya jagatyai chandaso vairūpasya sāmnaḥ
3.330.4	rājanvaj janadvad virāṭsūryavac caturthasyāhno rūpam ekaviṃśasya stomasya anuṣṭubhaś chandaso vairājasya sāmnaḥ
3.330.5	citravac chiśumat paṃktyaś śakvaryo vyūnākṣarā gomad vṛṣabhavad vajryabhimat pañcamasyāhno rūpaṃ triṇavasya stomasya paṃkteś chandasaś śākvarasya sāmnaḥ
3.330.6	parivat prativat saptapadā dvipadā vinārāśaṃsaṃ gomad vṛṣabhavad vajryabhimat ṣaṣṭhasyāhno rūpaṃ trayastriṃśasya stomasyāticchandasaś chandaso raivatasya sāmnaḥ
3.331.1	yasmād eṣā samānā satī ṣaḍahavibhaktir atha nānā bhavati tasmān nānārūpas saṃvatsaro nānārūpam enam anu prajāyate
3.331.2	agna iti prathamasyāhno vibhaktir agnim iti dvitīyasyāgnineti tṛtīyasyāgnir iti caturthasyāgner iti pañcamasyāgna ity eva punaṣ ṣaṣṭhasya
3.331.3	tāv etāv antau saṃdhatta
3.331.4	etad anv anantas saṃvatsaraḥ
3.331.5	tasyaitāv antau yad dhemantaś ca vasantaś ca
3.331.6	etad anu grāmasyāntau sameta etad anu niṣkasyāntau sameta etad anv ahir bhogān paryāhṛtya śaye
3.331.7	tad etad annam
3.331.8	taṃ devacakram akṣitaṃ punarnavam ā ca parā ca parivartate
3.331.9	sa ya etad evaṃ vedaitām evānantatām etām akṣitim etāṃ punarnavatām jayati
3.331.10	agna ā yāhi vītaya iti hvayanty evainam etena agniṃ dūtaṃ vṛṇīmaha iti vṛṇata evainam etena
3.331.11	agnināgnis sam idhyata iti sam evainam etad indhate
3.331.12	agnir vṛtrāṇi jaṃghanad iti vy evaitenaitaj jayante
3.331.13	tava śriyo carṣyasyeva vidyuta iti śriyam evāsminn etad dadhati
3.331.14	yo vai ṣaṣṭhasyāhno vibhaktiṃ veda sarvam āyur eti
3.331.15	jātavedasa iti vai ṣaṣṭhasyāhno vibhaktir agna iti ca
3.331.16	sarvam āyur eti ya evaṃ veda
3.332.1	devā vai pṛṣṭhye ṣaḍahe śriyam aicchan
3.332.2	tām agna iti prathame 'han nānvavindan
3.332.3	tām agnim iti dvitīya 'han nānvavindan
3.332.4	tām agnineti tṛtīye 'han nānvavindan
3.332.5	tām agnir ity eva caturthe 'hann anvavindan
3.332.6	bhūtam evottare 'nvavadatām
3.332.7	yasmād eṣā samānā saty agnivibhaktir atha nānā bhavati ya ete praviṣṭāḥ
3.332.8	atho hāmyaitair evāgnibhis sarva ṛtavo 'gnimanto bhavanti
3.332.9	prasṛteḍā prathamasyāhna ūrdhveḍaṃ dvitīyaṃ pariṣṭubdheḍaṃ tṛtīyam iḍābhir iḍaṃ caturtham adhyardheḍaṃ pañcamam ihakāreṇābhyasteḍaṃ ṣaṣṭhaṃ ca
3.332.10	atho ha vāsyasko naimiśīyān papraccha kiṃ prathamenāhnā kurudhvam iti
3.332.11	praimeti
3.332.12	kiṃ dvitīyeneti
3.332.13	avasaṃ kurmahā iti
3.332.14	kiṃ tṛtīyeneti
3.332.15	pari vā plavāmahā iti
3.332.16	kiṃ caturtheneti
3.332.17	satā sad apyadadhmeti
3.332.18	kiṃ pañcameneti
3.332.19	paśūn vicchindanta aimeti
3.332.20	kiṃ ṣaṣṭhenati
3.332.21	āgacchāmeti hocuḥ
3.332.22	atho tebhya eaitat paśubhyo bhiṣajyāmeti
3.332.23	tad yat praimeti prava vā etat sāryate yat praiti
3.332.24	prasṛteḍā prathamasyāhnaḥ
3.333.1	atha yad avasaṃ kurma ity uparatyeva vā upavimucyevāvasaṃ kurvate
3.333.2	uparatyeva hi dvitīyasyāhna iḍā nidhanaṃ gacchati
3.333.3	atha yat pari vā plavāmahā iti pariplutyeva hi tṛtīyasyāhna iḍānidhanaṃ gacchati
3.333.4	atha yat satā sad apyadadhmetīḍābhir iḍāḥ paśubhiḥ paśūṃs tat
3.333.5	tad etat satā sad apihitam
3.333.6	atha yat paśūn vicchindanta aimeti vicchinneva vā eṣā yad adhyardheḍānnakṛtā
3.333.7	paśavo vā iḍā
3.333.8	tasmāt paśūn vicchedaṃ vikāraṃ bhuñjate
3.333.9	atha yad āgacchāmetīhetyasyām evaitat pratyatiṣṭhan
3.333.10	atho tebhya evaitat paśubhyo bhiṣajitam
3.333.11	yajmād eṣā samānā satīḍāvibhaktir atha nānā bhavati tasmān nānārūpāḥ paśavaḥ
3.333.12	nānārūpam enān anu prajāyate
3.333.13	yad ṛcārabhate tat prathamasyāhno rūpam
3.333.14	pariṣṭubdhaṃ dvitīyasyobhayataḥpariṣṭubdhaṃ tṛtīyasyānutunnaṃ caturthasyābhyastaṃ pañcamasyehakāreṇābhyastaṃ ṣaṣṭhasya
3.333.15	yasmād eṣā samānā satī svaravibhaktir atha nānā bhavati tasmād ayaṃ vāyur yathartu pavata śīto hemantam uṣṇo grīṣmam
3.333.16	indreti prathamasyāhno vibhaktir indram iti dvitīyasyendreṇeti tṛtīyasyendra iti caturthasyendrād iti pañcamasyendra ity eva punaṣ ṣaṣṭhasya
3.333.17	yasmād eṣā samānā satīndravibhaktir atha nānā bhavati tasmād asāv ādityo yathartu tapati śīto hemantam uṣṇo grīṣmam
3.334.1	iti haivedam agra āsa
3.334.2	tad akāmayata bahu syāṃ prajāyeya bhūmānaṃ gaccheyam iti
3.334.3	tan mano 'manuta
3.334.4	tasya dvitīyaṃ vitvāvitarāhvayam ait
3.334.5	tasmād dvitīyaṃ vitvāvitarāhvayam eti
3.334.6	tad anena manasā sahātapyata
3.334.7	mano ha vāva tapaḥ
3.334.8	tat tapyamānaṃ vācam asṛjata
3.334.9	tābhyām astuta sto me sto ma iti
3.334.10	yat sto ma ity abravīt tat stomasya stomatvam
3.334.11	stuvata enena svā ayaṃ na śreṣṭha iti ya evaṃ veda
3.334.12	tāv evaitau stomāv abhavatāṃ parāṅ ca pūrvāṅ ca
3.334.13	tau prāṇāpānau te 'horātre tau pūrvapakṣāparapakṣau tāv imau lokau tāv indrāgnī tau mitrāvaruṇau tāv aśvinau tad daivyaṃ mithunaṃ yad idaṃ kiṃ ca dvandvaṃ tad abhavatām
3.334.14	tau ha sma prajāpatāv evāntas saṃbhavataḥ
3.334.15	tad idaṃ mano vācam askandat
3.334.16	sa hiraṇmayo garbho 'dhīyatāmṛtaḥ
3.334.17	eṣa vai mṛtyur yad agniḥ
3.334.18	tasmin yad dhiraṇyaṃ prāsyanti kalyāṇataraṃ bhavati
3.334.19	so 'yaṃ garbho 'jāyata
3.334.20	taṃ jātam amṛjan yathā vatsaṃ jātaṃ mātā lohyād evam
3.335.1	tasya yat prathamam ulbam apālumpaṃs tat kṛṣṇāyas samabhavat
3.335.2	yad dvitīyam ulbam apālumpaṃs tad rajatam abhavat
3.335.3	yat tṛtīyam ulbam apālumpaṃs tad dharitam abhavat
3.335.4	tasmāt tat tviṣimattamam
3.335.5	tat tad dhy asyādhyātmam āsīd atha yaj jarāyu nāḍyām āsīt
3.335.6	tal loham abhavat
3.335.7	tasmāt tad durgandhitamam
3.335.8	tāni saptadaśaivākṣarāṇy ajāyanta
3.335.9	tāni dvedhā vyauhan navānyāny aṣṭāv anyāni
3.335.10	sa eva trivṛc ca stomo 'bhavat gāyatrī ca chandaḥ
3.335.11	sa aikṣatāyaṃ stoma idaṃ chanda imau vāva tasmā alaṃ yat prajanayetām
3.335.12	hantaimāv eva prajanayatam iti bravāṇīti
3.335.13	sa trivṛtā stutvābravīd gāyatrīṃ vibhava yāvaty asi tāvaty edhīti
3.335.14	sāṣṭākṣarā saty akṣarāṇi tryakṣarāṇy akuruta
3.335.15	tāni caturviṃśatir abhavan
3.335.16	so 'syai gāyatryai caturviṃśatyakṣarāyai ṣaḍ akṣarāṇy ādatta
3.336.1	sa pañcadaśa stomo 'bhavat
3.336.2	apare dve ādatta
3.336.3	sa saptadaśa stomo 'bhavat
3.336.4	aparāṇi catvāry ādatta
3.336.5	sa ekaviṃśa stomo 'bhavat
3.336.6	tad ardhena gāyatrī viṣuvantam agacchat
3.336.7	aparāṇi ṣaḍ ādatta
3.336.8	sa triṇava stomo 'bhavat
3.336.9	aparāṇi ṣaḍ ādatta sa trayastriṃśa stomo 'bhavat
3.336.10	so 'taḥ parācīnaṃ na prāvindat
3.336.11	sa aikṣatemāny eva vīryāṇi saṃstutāni pratyapadhāvāni dve dve 'hanī samasyānīti
3.337.1	sa trivṛc ca pañcadaśaṃ ca samāsyat
3.337.2	tad eva caturviṃśaṃ saptamam ahar abhavat gāyatrī chandasām
3.337.3	tasmād atrobhe bṛhadrathantare kriyete
3.337.4	ubho hy etau bārhatarāthantarau stomau
3.337.5	rathantaraṃ vai mātrāyām atra syād atha bṛhat pṛṣṭhaṃ kriyate
3.337.6	saptadaśaṃ ca triṇavaṃ ca samāsyat
3.337.7	tad eva catuścātvāriṃśam aṣṭamam ahar abhavat triṣṭup chandasām
3.337.8	tasmād atra rathantaraṃ pṛṣṭhaṃ kriyate
3.337.9	ekaviṃśaṃ ca trayastriṃśaṃ ca samāsyat
3.337.10	tataṣ ṣaḍ akṣarāṇy atyaricyanta
3.337.11	atha yāny aṣṭācatvāriṃśat paryaśiṣyanta tad eāṣṭācatvāriṃśaṃ navamam ahar abhavat jagatī chandasām
3.337.12	tasmād atra bṛhat pṛṣṭhaṃ kriyate
3.337.13	ubhau hy etau bārhatau stomau rathantaraṃ vai mātrāyām atra syād atha bṛhat pṛṣṭhaṃ kriyate
3.338.1	tānīmāni ṣaḍakṣarāṇy abhihiṃṅakarot
3.338.2	tataṣ ṣaṇ ṇiramimīta
3.338.3	tāni dvācaśābhavan
3.338.4	tāni punar evābhihiṃṅakarot
3.338.5	tataṣ ṣaṇ ṇiramimīta
3.338.6	tāny aṣṭādaśābhavan
3.338.7	tāni punar evābhihiṃṅakarot
3.338.8	tataṣ ṣaṇ ṇiramimīta
3.338.9	tāni caturviṃśatir abhavan
3.338.10	tad eva caturviṃśaṃ daśamam ahar abhavad anuṣṭup chandasām
3.338.11	tasmād u trihiṃkṛtaṃ sāma
3.338.12	tad āhur ati trivṛtaṃ stomā yanti na gāyatrīṃ chandāṃsīti
3.338.13	nāhaiva trivṛtaṃ stomā atiyantīti brūyān no gāyatrīṃ chandāṃsīti
3.338.14	triprāyaṇā hi stomās trimadhyās tryudayāḥ
3.338.15	etad u gāyatrīṃ sarvāṇi chandāṃsi nātiyanti
3.338.16	tad etad trivṛtaś caiva stomasya puṣṭaṃ gāyatryai chandaso yad eṣa dvādaśāḥaḥ
3.338.17	tad brahma vai gāyatrī
3.338.18	kṣatraṃ trivṛt
3.338.19	yat sa vajras tena kṣatram
3.338.20	tad etat brahma ca kṣatraṃ caiṣa dvādaśāhaḥ
3.338.21	tad u vā āhur brahma vai trivṛd brahma gāyatrī brahmaiṣa dvādaśāho brahmaivaiṣa sarvo dvādaśāha ity eva veditavyam
3.338.22	tasyaitau ślokau
3.338.23	catvāro 'gre pra vahanti yuktās te ṣaḍ bhavanti parame vyoman
3.338.24	te dvau dvau bhūtvā pra patanti pakṣais te 'smin kasmin pratitiṣṭhanti gatvā
3.338.25	dvau stomau gāyatrīṃ vasāte dvau triṣṭubhaṃ jagatīṃ dvau vasāte
3.338.26	tebhyo mahat pra ririceti ṣaḍbhyas tasmin sarve pratitiṣṭhanti gatvā
3.339.1	prajāpatir vāvedam agra āsīt
3.339.2	so 'kāmayata bahu syāṃ prajāyeya bhūmānaṃ gaccheyam iti
3.339.3	sa tapo 'tapyata
3.339.4	sa etaṃ vyūḍhachandasaṃ dvādaśāhaṃ yajñam apaśyat
3.339.5	tam āharat
3.339.6	tenāyajata
3.339.7	taṃ vyauhat
3.339.8	yad vyauhad aṅgāny eva tad vyauhat
3.339.9	tasya yāni śarīrāṇy āsaṃs tā evemā martyaḥ prajā abhavan
3.339.10	athātmā manomayas samabhavat
3.339.11	tasya manaś śarīraṃ prāṇā abhi samaviśan
3.339.12	sa vyūḍha ivāsīt
3.339.13	sa devān abravīt śarīraṃ ma icchateti
3.339.14	kathaṃ ta icchāma iti
3.339.15	samūḍhachandasā dvādaśāhena yājayateti
3.339.16	tatheti
3.339.17	taṃ samūḍhachandasā dvādaśāhanāyājayan
3.339.18	tad yat samauhann aṃgāny evāsya tat samauhan
3.340.1	sa manomayaḥ prāṇamayaś cakṣurmaya śrotramayo vāṅmaya ṛṅmayo yajurmayas sāmamayo brahmamayo hiraṇmayo 'mṛtaḥ prajāpatis samabhavat
3.340.2	eṣaiva vidyut
3.340.3	sa eṣa eva trayo vedaḥ
3.340.4	yordhvā vidyut tāni sāmāni yā tiraścī tā ṛco yad abhīkṣṇaṃ manmalāyati tad yajuḥ
3.340.5	sa ya etad evaṃ vedaiṣaiva devatā bhavati
3.340.6	eṣā ha vai devatā saṃstuto yajño bhavati
3.340.7	tad yat pṛccheyuḥ kā devatā saṃstuto yajño bhavatīti vidyud iti ha brūyāt
3.340.8	eṣā ha vai devatā saṃstuto yajño bhavati
3.340.9	tasmād yadi vyūḍhachandasā dvādaśāhena yajeta
3.340.10	yajeto eva samūḍhachandasā
3.340.11	ubhābhyāṃ ha tvāveṣṭaṃ bhavaty evaṃvidaḥ
3.341.1	ekā ha vāva devatā svayaṃbhūḥ prajāpatir eva
3.341.2	so 'kāmayata bahu syāṃ prajāyeyeti
3.341.3	so 'smin loke trivṛtā stomena devān asṛjata vasūn
3.341.4	tam abhi samapatan
3.341.5	svādu svādur iti tam ādan
3.341.6	tam adhayan yathā vatso jāto mātaraṃ dhayed evam
3.341.7	sa aikṣata yadi vā iha bhaviṣyāmi kṣeṣyanti mā hantordhva utkrāmāṇīti
3.341.8	sa u vā aikṣata hanto nu saṃsṛjeya yaṃ māṃ manyamānā yaṃ paśyantīr imā ihoparamerann iti
3.341.9	so 'gnim asṛjata
3.342.1	tam asmin loke pratinidhāya pañcadaśenordhva udakrāmat
3.342.2	so 'gacchad yatraiṣa vāyuḥ
3.342.3	tat tad v asṛjato eva rudrān
3.342.4	anv ime samagacchann abhy abhī samapatan
3.342.5	tam attum evādhriyanta
3.342.6	sa aikṣata hantordhva evotkrāmāṇīti
3.342.7	sa vāyum evaitasmin loke pratinidhāya saptadaśenordhva udakrāmat
3.342.8	so 'gacchad yatraiṣa candramāḥ
3.342.9	tat tad v asṛjato evādityān
3.342.10	anv ime samagacchann abhy amī samapatan
3.342.11	tam attum evādhriyanta
3.342.12	sa aikṣata hantordhva evotkrāmāṇīti
3.343.1	sa candramasam evaitasmin loke pratinidhāya ekaviṃśenordhva udakrāmat
3.343.2	so 'gacchad yatraiṣa ādityaḥ
3.343.3	tat tad v asṛjato eva viśvān devān
3.343.4	tad antam asṛjatānv ime samagacchann abhy amī samapatan
3.343.5	tam attum evādhriyanta
3.343.6	sa aikṣata hantordhva evotkrāmāṇīti
3.343.7	sa ādityam evaitasmin loke pratinidhāya triṇavenordhva udakrāmat
3.343.8	so 'gacchad yatraiṣa varuṇaḥ
3.343.9	tet tan nāsṛjata
3.343.10	tam anv evāgacchan
3.343.11	tam attum evādhriyanta
3.343.12	sa aikṣata hantordhva evotkrāmāṇīti
3.344.1	sa varuṇam evaitasmin loke pratinidhāya trayastriṃśenordhva udakrāmat
3.344.2	so 'gacchad yatraiṣa mṛtyuḥ
3.344.3	tat tan mṛtyur abhavat
3.344.4	tad aṅgāni mukham akuruta
3.344.5	taṃ mṛtyuṃ sarvatomukhaṃ bhūtam anvāgatyopekṣamāṇā evāsata anabhidhṛṣṇuvatīḥ
3.344.6	nainaṃ tatrādan
3.344.7	sa aikṣata pāpmā vā asmi yo mṛtyur 'smi
3.344.8	hantordhva evotkrāmāṇīti
3.344.9	sa mṛtyum evaitasmin loke pratinidhāya caturviṃśanordhva udakrāmat
3.344.10	so 'gacchad yatraiṣa rocano nāma lokaḥ
3.344.11	tat tad aśanayābhavat
3.344.12	tam aśanāyāṃ bhūtaṃ bibhyatīr nānvāyan
3.344.13	anvīkṣamāṇā evātiṣṭhann asau rocate 'sau rocateti
3.344.14	sāsya rocanatā
3.344.15	sa aikṣata pāpmā vā asmi yo 'śanayā asmi
3.344.16	hantordhva evotkrāmāṇīti
3.344.17	sa mṛtyum evaitasmin loke pratinidhāya caturviśanordhva udakrāmat
3.344.18	so 'gacchad yatraiṣa rocano nāma lokaḥ
3.344.19	tat tad aśanayābhavat
3.344.20	tam aśanāyāṃ bhūtaṃ bibhyatīr nānvāyan
3.344.21	anvīkṣamāṇā evātiṣṭhann asau rocate 'sau rocateti
3.344.22	sāsya rocanatā
3.344.23	sa aikṣata pāpmā vā asmi yo 'śanayā asmi
3.344.24	hantordhva evotkrāmāṇīti
3.344.25	so 'horātre pratinyadadhāt
3.344.26	te eva pipāsā cāśanāyā cābhavatām
3.344.27	ahar ha pipāsā rātrir aśanāyā
3.344.28	tad yathā dvāraphalake pratinihite syātām evam evaite 'horātre pratinihite anatyayanāya
3.344.29	te u ha tv evaṃvidam evātyarjayataḥ
3.345.1	so 'horātre evaitasmin loke pratinidhāya catuścatvāriṃśenordhva udakrāmat
3.345.2	so 'gacchad yatraiṣa kāmo nāma lokaḥ
3.345.3	tat tacchandannādyā antareṇa nadīr asṛjataitasya pāpmano 'nanvāgamāya
3.345.4	tā u eva kāmadughā akuruta
3.345.5	sa aikṣata hantordhva evotkrāmāṇīti
3.345.6	so 'ṣṭācatvāriṃśenordhva udakrāmat
3.345.7	so 'gacchad yatraiṣa suvar nāma lokaḥ
3.345.8	tat tasmin jyog aramata bahv asya svaṃ bhavatīti
3.345.9	sāsya suvatā
3.345.10	sa aikṣata hantebhyo lokebhya ekaṃ lokaṃ saṃbharāṇīti
3.345.11	sa ebhyo lokebhya ekaṃ lokaṃ samabharat
3.345.12	tad evaitad dvādaśāhasya daśamam ahar abhavat
3.345.13	so 'bravīn na vai ma idam akam abhūd iti
3.345.14	yad abravīn na vai ma idam akam abhūd iti tan nākasya nākatvam
3.345.15	sa eṣa vāva nāko yad daśamam ahar eṣa svargo loka etad bradhnasya viṣṭapam
3.346.1	tad yathā vṛkṣaṃ vā giriṃ vādhiruhya vyavekṣetaivam evaitasmāl lokād anyān lokān vyavekṣate
3.346.2	sa imāḥ prajā aśanāyantīḥ pratyavaikṣata
3.346.3	tā dvābhyāṃ rūpābhyāṃ pratyādravan nīlena ca suvarṇena ca
3.346.4	tad yat parjanyasya varṣiṣyataḥ kṛṣṇaṃ tan nīlam
3.346.5	atha yad apsv antar vidyotate tat suvarṇam
3.346.6	tābhyo 'varṣat
3.346.7	tata odano 'jāyata
3.346.8	tam aśitvodānan
3.346.9	sa udano 'bhavat
3.346.10	tad udanasyodanatvam
3.346.11	udano ha vai nāmaiṣa
3.346.12	tam odana iti parokṣam ācakṣate
3.346.13	dvitīyaṃ jyāyo 'nnādyam ajāyata
3.346.14	tad abhisaṃpadya vyamathnata
3.346.15	sa mantho 'bhavat
3.346.16	tan manthasya manthatvam
3.346.17	tad etad dvayam evānnādyasya rūpaṃ yac caivāśnāti yac ca pibati
3.346.18	yad aśnāty odanasya tad rūpaṃ yat pibati manthasya tat
3.346.19	ubhayaṃ hāsyaitad gṛhe 'dhigamyate ya evaṃ veda
3.346.20	tau haitau prajāpater eva stanau yad vrīhiś ca yavaś ca
3.346.21	tābhyām imāḥ prajā bibharti
3.347.1	sa upodako nāma loko yasminn ayam agniḥ
3.347.2	athartadhāmā yasmin vāyuḥ
3.347.3	atha śivo yasmiṃś candramāḥ
3.347.4	athāparājito yasminn ādityaḥ
3.347.5	athādhidyur yasmin varuṇaḥ
3.347.6	atha pradyur yasmin mṛtyuḥ
3.347.7	atha rocano yasminn aśanāyā
3.347.8	ato ha parācīnam ahorātre nānvitas sakṛd viṣṭā haivātaḥ parācīnaṃ yathā vidyutovarūpaṃ syād dārvācitānāṃ vā samiddhānām evam
3.347.9	atha haite prajāpatilokā evāta ūrdhvāḥ
3.347.10	kāmo 'ṣṭamas suvar navamo nāka eva daśamam ahaḥ
3.347.11	idam evaṃ prāyaṇam ada udayanam
3.347.12	te haite lokā evaitāni dvādaśāhasyāhāni
3.347.13	sa ya etad evaṃ vedaite haivāsya lokā bhavanti
3.348.1	upodako nāma loko 'nne viṣṭo manuṣyā goptāro agnir adhipatir yad arciṣo rūpaṃ tad rūpam apsu pratiṣṭhitaḥ
3.348.2	ṛtadhāmā nāma loko vayobhir viṣṭo gandharvāpsaraso goptāro vāyur adhipati śvetaṃ rūpaṃ prāṇe pratiṣṭhitaḥ
3.348.3	aparājito nāma loko nakṣatrair viṣṭaś candramā goptā ādityo 'dhipatir yad udyataś ca sūryasya rūpam astaṃ ca yatas tad rūpaṃ manasi pratiṣṭhitaḥ
3.348.4	adhidyur nāma loko yajñe viṣṭa ādityā goptāro varuṇo 'dhipatir nīlaṃ rūpaṃ yat parjanyasya varṣiṣyataḥ kṛṣṇaṃ tan nīlaṃ yad vā kārtasvarasya maṇer anṛte pratiṣṭhitaḥ
3.348.5	pradyur nāma loko 'mṛte viṣṭo rudrā goptāro mṛtyur adhipatir lohitaṃ rūpaṃ yad gauravacchadāyai yad vā māhārohaṇasya vāsasa ṛte pratiṣṭhito yan nārcchati tasmin
3.348.6	rocano nāma lokas tapasi viṣṭo vasavo goptāras te hi prathame devānām iyus tasmāt te parārdhyā yajño 'dhipatir yat suvarṇasya hiraṇyasya rūpaṃ tad rūpaṃ satye pratiṣṭhitaḥ
3.348.7	ete vai lokā ete goptāra ete 'dhipatayaḥ
3.348.8	ete haivāsya lokā ete 'dhipatayo bhavanti ya evaṃ veda
3.349.1	prajāpatir devān asṛjata
3.349.2	saha śriyā vācā ca vā enāṃs tat sahāsṛjatānnena ca sahādbhiḥ
3.349.3	te devā annaṃ śriyaṃ vāvidānānā vācā yat sadhamādam ivaivāsann annaṃ hi śrīs so 'śocat
3.349.4	sa aikṣata kathaṃ nv aham eṣām imā śriyas saṃvṛñjīyeti
3.349.5	tān mano bhūtvānuprāviśat
3.349.6	teṣāṃ sarvāṃ śriyaṃ niracinod yathā badarāṇi niścinuyād evam
3.349.7	teṣāṃ manasā vācam agṛhṇāt
3.349.8	saiṣā manasā vāg gṛhītāpy adya
3.349.9	yad dhy eva manasā kāmayate tad vācā vadati
3.349.10	sa aikṣata kena nv eṣāṃ rūpeṇa vācam ādadīyeti
3.349.11	sa puruṣarūpam akuruta
3.349.12	teṣāṃ puruṣarūpeṇa vācam ādatta
3.349.13	tasmāt puruṣas sarvā vāco vadati
3.349.14	sa imā apas saṃgṛhyordhva udakrāmat
3.349.15	so 'gacchad yatraiṣa ṛṣabho nāmānnalokaḥ
3.349.16	tad annaṃ vā ṛṣabhaḥ
3.349.17	yadā vā aśnāty atharṣabhyati
3.349.18	sa aikṣata kiṃ nu tad rūpaṃ kurvīya yan me 'nyo nābhyārohed iti
3.349.19	so 'jaḥ pṛśnir abhavat
3.349.20	tasmād ajaṃ pṛśniṃ nādhigacchāma
3.349.21	tad yās tā apo 'harad yā etā upary āpa etā eva tāḥ
3.349.22	atha yāṃ tāṃ vācam aharad ya eṣa upari stanayitnur eṣaiva sā vāg atha yo 'psv antar vidyotate
3.349.23	sa imāḥ prajā aśanāyantīḥ pratyavaikṣata
3.350.1	andhe tamasi jalpantīḥ
3.350.2	so 'syai vāca ekam akṣaram avacchidya vāg iti vyasṛjata
3.350.3	tam patitvaiṣāṃ lokānāṃ madhye vyaramata
3.350.4	tad etan maṇḍalam abhavat
3.350.5	tad anvānait
3.350.6	sa prāṇo 'bhavat
3.350.7	tābhyo vyaucchat
3.350.8	aśanāyaṃs tv eva sa āsām apām ekaṃ stokaṃ prāścyotayat kiyat svid ābhyo 'laṃ bhaviṣyatīti
3.350.9	sa daśadhābhavac chatadhā sahasradhā yāvatīyaṃ pṛthivī tāvān abhavat
3.350.10	tad abhisaṃpadya vyamathnata
3.350.11	sa mantho 'bhavat
3.350.12	tan manthasya manthatvam
3.350.13	tam aśitvodānan
3.350.14	sa udano 'bhavat
3.350.15	tad udanasyodanatvam
3.350.16	tad etad dvayam evānnasya rūpaṃ yac caiva pibati yac cāśnāti
3.350.17	yat pibati manthasya tad rūpaṃ yad aśnāty odanasya tat
3.350.18	ubhayaṃ hāsyaitad gṛhe 'dhigamyate yac caiva pibati yac cāśnāti ya evaṃ veda
3.350.19	tad āhus traya stokā āgacchantīty udastoko ghṛtastoko madhustokaḥ
3.350.20	tato ya udastoka imāṃ sa praviśaty oṣadhīr ghṛtastoko vanaspatīn madhustokaḥ
3.350.21	tad dhaitaṃ mīmāṃsāṃcakrur āmalaka akūpayeyo 'hīnā āśvatthiḥ keśī dārbhyaḥ kiṃ stokaṃ tvam āgacchantaṃ manyase kiṃ stokaṃ tvaṃ kiṃ stokaṃ tvam iti
3.350.22	sa hovāca keśī ghṛtastokam ahaṃ manya iti
3.350.23	atha hovācāhīnā madhustokam ahaṃ manya iti
3.350.24	atha hovācāmalaka udastokam ahaṃ manya iti
3.350.25	tasminn u haiva saṃpādayāṃcakruḥ
3.350.26	udakādhy evedaṃ sarvaṃ jāyate
3.350.27	tad yāṃ tāṃ vācaṃ vyasṛjata so 'gniḥ
3.350.28	atha yaṃ taṃ prāṇam anvānait sa indraḥ
3.350.29	atha yas sa prajānāṃ janayita ṛṣabhe 'nnaloke 'psv antaḥ
3.351.1	candramā haiva saḥ
3.351.2	sa u heva prajāpatiḥ
3.351.3	tad etat parastād arvāk tejo nirmitaṃ dīpyamānaṃ tiṣṭhaty agniś cendraś ca
3.351.4	tad idam adhyātmam
3.351.5	yā sā vāg iyaṃ sā vāk tām ayaṃ prāṇa upariṣṭād adhyāste
3.351.6	atha yas sa prajānāṃ janayita ṛṣabhe 'nnaloke 'psv antar ayaṃ sa puruṣaḥ
3.351.7	tā etā samānīr devatā iha cāmutra ca
3.351.8	tā eha gacchanti gacchanty amutra
3.351.9	yā imās tā amūr yā amūs tā imāḥ
3.351.10	tā ha yo 'dhyātmam upāste sa hānidevo bhavati
3.351.11	teṣāṃ haiteṣeṃ devānāṃ prajāpatāv ātmānas saṃnihitāḥ
3.351.12	atha haiṣāṃ prāṇānām asmin puruṣa ātmānas saṃnihitāḥ
3.351.13	tam etaṃ puruṣaṃ parigṛhya gopāyanti
3.351.14	tasyaiṣa śloka
3.351.15	ṛṣabho loko mahad eva yakṣaṃ naivāsmāt pūrvaṃ na paraṃ babhūva
3.351.16	yaṃ devaṃ devāḥ prāṇāḥ puruṣaṃ parigṛhya jāgrati sa veda lokaṃ puruṣaṃ mahāntam
3.351.17	iti
3.351.18	imaṃ ha vāva taṃ devaṃ devāḥ prāṇāḥ puruṣaṃ parigṛhya jāgrati
3.351.19	yo 'yam akṣann anta sa haiṣa vāmanaḥ
3.351.20	sa yo haitaṃ vāmana ity upāste vāmaṃ vāmaṃ haivainam eṣā devatābhinenīyate
3.351.21	etasmād dha vā idaṃ rājanyabandhavo vāmanaṃ kena cid avakāṃkṣanti
3.351.22	etasyai ha devatāyai nāmno 'ntikam enaṃ viduḥ
3.351.23	sa haiṣa na jīryati
3.351.24	samāvān haivaiṣa yūnaś ca jarasaś ca
3.351.25	sa haiṣa prāṇān saṃgṛhyāvadhūya śarīraṃ prāṇais sahordhva utkrāmati
3.351.26	etena ha vai pratyūḍhāni mṛtyuś śarīrāṇi harati
3.351.27	tasyai haitasyai devatāyai yathā mṛtpiṇḍa iṣīke 'dhihate syātām evam eva hṛdaye pādāv adhihatau
3.351.28	tau yad ācchinaty atha mriyate
3.351.29	tad idam apy avidvāṃsa āhur ācched dhy asyeti
3.351.30	sa ya etad evaṃ vedājarasaṃ hāsmād eṣā devatā notkrāmati sarvam āyur eti
3.352.1	devā vai śrameṇa tapasā vtaracaryeṇāsurān rakṣāṃsy abhyabhavan
3.352.2	te 'surā viditvait parā vai te bhavantīti strīrūpāṇy akurvata prathamottanakāś caṇḍātakavāsinīr yat kalyāṇatamaṃ rūpāṇāṃ tat
3.352.3	tā devān pratyākramanta
3.352.4	tā devā upanyapādayanta
3.352.5	na hi kasya cana striyo 'priyāḥ
3.352.6	teṣu yad eṣāṃ teja indriyaṃ vīryaṃ śramābhijitam āsīt tad asiṃcan
3.352.7	te 'surā viditvaitad iyad vā eṣāṃ teja indriyaṃ vīryam abhūd ity ādāya prādravan
3.352.8	teṣāṃ ha devānām apriyam āsīt
3.352.9	riricānā ivāmanyanta
3.352.10	te 'bruvan kathaṃ nv idaṃ teja indriyaṃ vīryaṃ punar ādadīmahīti
3.352.11	ta etā vyāhṛtīr apaśyan
3.353.1	tam ety ekākṣareṇa rathantaram ādadata
3.353.2	tasmāt tat prathame 'han kriyate
3.353.3	prameti dvyakṣareṇa bṛhad ādadata
3.353.4	tasmāt tad dvitīye 'han kriyate
3.353.5	pratimeti tryakṣareṇavairūpam ādadata
3.353.6	tasmāt tat tṛtīye 'han kriyate
3.353.7	asrīvag iti caturakṣareṇa vairājam ādadata
3.353.8	tasmāt tac caturthe 'han kriyate
3.353.9	sirikamasīti pañcākṣareṇa śākvaram ādadata
3.353.10	tasmāt tat pañcame 'han kriyate
3.353.11	chardirindriyāvad iti ṣaḍakṣareṇa raivatam ādadata
3.353.12	tasmāt tat ṣaṣṭhe 'han kriyate
3.353.13	ā gayaṃ vīryaṃ yonim ā dadhvaṃ vidvaj janasya chāye ti vāmadevyam ādadata
3.353.14	tasmāt tan madhyato yajñasya kriyate
3.353.15	yat paro yonim atiścyutitam abhūt tad ā dadhvaṃ vasv iti yajñāyajñīyam ādadata
3.353.16	tasmāt tat parārdhe yajñasya kriyate
3.354.1	atho āhur apahatapāpmāno vai devāḥ
3.354.2	te na svapanti
3.354.3	ta u śramasya bhūmnā samamīlayan
3.354.4	teṣām u svapatāṃ pramattānām asūrās teja indriyaṃ vīryam ādāyāpsv anvabhyavānayan
3.354.5	tad viṣṇur anvapaśyat
3.354.6	teṣāṃ ha devānāṃ prabubudhānānām apriyam āsīt
3.354.7	tān viṣṇur abravīn mā vo 'priyaṃ bhūt
3.354.8	ahaṃ vai tad anvakhyam iti
3.354.9	tān apsv anv abhyavānayat
3.354.10	tad apsv antaḥ paryapaśyan yathā pṛṣṭhāt [ka]kud udīṣitā syād evam
3.354.11	tad etābhir etābhir eva vyāhṛtibhir ādāya viṣṇave prāyacchan
3.354.12	tad idaṃ viṣṇus teja indriyaṃ vīryaṃ dhārayan samaiṣat
3.354.13	tasmād dhrasvo viṣṇuḥ
3.354.14	tasmād u hrasvaṃ vaiṣṇavaṃ gām ālabhante
3.354.15	sa yatra dhārayan parākramata tad eva viṣṇupadam abhavat
3.354.16	tasmād yo viṣṇupadīyaḥ kaikeyas sa yajña āttaraḥ
3.354.17	etaṃ hy asmin yajñam anvavindan
3.354.18	sa ya etad evaṃ vedā dviṣato bhrātṛvyasya teja indriyaṃ vīryaṃ datte
3.355.1	prajāpatir vā imān lokān imā diśo 'sṛjata
3.355.2	tān sṛṣṭvobhayān devān asurān asṛjata
3.355.3	tān samad avindat
3.355.4	te prajāpatau brahma saṃnyadadhata
3.355.5	tat prajātir nodayacchat
3.355.6	tad apsu prāveśayat
3.355.7	te devā asurān ajayan
3.355.8	te jitvā punar etyābruvan prajāpate yan nas tvayi brahma tan naḥ prayacchati
3.355.9	so 'bravīn na vā ahaṃ tad udayaccham
3.355.10	tad apsu prāveśayam iti
3.355.11	tān apsv anv abhyavānayat
3.355.12	tad apsv antaḥ paryapaśyan yathā pṛṣṭhāt kakud udīṣitā syād evam
3.355.13	te 'bruvan sṛjāmahā ita iti
3.355.14	ta om ity etenākṣareṇāsyai
3.356.1	prācyai diśo rathantaraṃ bhā asṛjanta
3.356.2	tad agner ghoṣo 'nvasṛjyata
3.356.3	tasmād rathantarasya stotrā agnīn manthanti
3.356.4	ta om ity etenaivākṣareṇāsyai dakṣiṇāyai diśo bṛhad bhā asṛjanta
3.356.5	tat parjanyasya ghoṣo 'nvasṛjyata
3.356.6	tasmād bṛhata stotre dundubhīn udvādayanti
3.356.7	varṣukaḥ parjanyo bhavati
3.356.8	ta om ity etenaivākṣareṇāsyai pratīcyai diśo vairūpaṃ bhā asṛjanta
3.356.9	tad vāyor ghoṣo 'nvasṛjyata
3.356.10	tasmād vairūpasya stotra ādhavair ādhūnvanti
3.356.11	adhovāta āgāmukaḥ
3.356.12	ta om ity etenaivākṣareṇāsyā udīcyai diśo vairājaṃ bhā asṛjanta
3.356.13	tad vayasāṃ ghoṣo 'nvasṛjyata
3.356.14	tasmād yathā vayāṃsi punar ādāyaṃ vācaṃ vadanty evaṃ vairājena punar ādāyam iva stuvate
3.356.15	ta om ity etenaivākṣareṇāsyā ūrdhvāyai diśaś śākvaraṃ bhā asṛjanta
3.356.16	tad apāṃ ghoṣo 'nvasṛjyata
3.356.17	tasmāc chākvarasya stotre 'pa upanidhāya stuvanti
3.356.18	ta om ity etenaivākṣareṇāsyai diśo raivataṃ bhā asṛjanta
3.356.19	tat paśughoṣo 'nvasṛjyata
3.356.20	tasmād raivatasya stotra paśughoṣaṃ kurvanti vatsān mātṛbhis saṃvāśayanti
3.356.21	te 'bruvaṃs tad vedāma yata ime 'sṛkṣmahīti
3.356.22	te 'psv eva vāmadevyaṃ paryapaśyan
3.356.23	tad ādadata
3.356.24	tat sarvā vāco 'nvasṛjyantaikaiketarāṇi pṛṣṭhāni
3.356.25	tānīmāni pṛṣṭhāni sṛṣṭāni digbhya ātapan
3.356.26	etāni ha tarhy āteṣuḥ
3.356.27	ātapati svebhya ātapatīty enam āhur ya evaṃ veda
3.356.28	tānīyaṃ devatābhyadhyāyat
3.356.29	yeyaṃ purastād uccarati puruṣākṛtir hy eṣā tarhy āsa
3.356.30	sā trivṛtā stomana gāyatryā chandasā rathantarasya bhā ādatta
3.356.31	tad ito 'dhatta
3.356.32	pañcadaśena stomena triṣṭubhā chandasā bṛhato bhā ādatta
3.356.33	tad ito 'dhatta
3.356.34	saptadaśena stomena jagatyā chanasā vairūpasya bhā ādatta
3.356.35	tad ito 'dhatta
3.356.36	ekaviṃśena stomenānuṣṭubhā chandasā vairājasya bhā ādatta
3.356.37	tad ito 'dhatta
3.356.38	triṇavena stomena paṃktyā chandasā śākvarasya bhā ādatta
3.356.39	tad ito 'dhatta
3.356.40	trayastriṃśena stomenāticchandasā raivatasya bhā ādatta
3.356.41	tad ito 'dhatta
3.356.42	tasmāt sarvāṇi bhūtāny apsv antataḥ pratiṣṭhitāni
3.356.43	tam ādada nam āditāditeti vāco 'vadan
3.356.44	tad ādityasyādityatvam
3.356.45	māninditus teja indriyaṃ vīryaṃ tat te śamalam asya ninditā pratimuñcate ya evaṃ veda
3.357.1	taṃ sarvāṇi bhūtāni so 'ryas so 'rya ity āyan
3.357.2	tat soryasya soryatvam
3.357.3	soryo ha vai nāmaiṣa
3.357.4	taṃ sūrya iti parokṣam ācakṣate
3.357.5	aryo no 'si bhartā no 'sīti hainaṃ svāś cāraṇāś copāsate ya evaṃ veda
3.357.6	sa yat pratyaṃṅ ādāya svarayan vai[t] tat soryasya soryatvam
3.357.7	tad vāva svarasya svaratvaṃ yat svarayan vait
3.357.8	te devā abruvan na hārṣīd vā ayam iti
3.357.9	tad ahar abhavat
3.357.10	rātaṃ vā asmā abhūd iti so eva rātrir abhavat
3.357.11	etad dha vā ahorātrayor janma
3.357.12	sa ya e[va]m etad ahorātrayor janma vedāpnoty ahorātre naianm ete atītaḥ
3.357.13	sarvaṃ ha vā idam anyat paryantavat
3.357.14	ete ha vā aparyante yad ahorātre
3.357.15	ye te vā idaṃ parivartamāne sarvam āpnutaḥ
3.357.16	tad yathā rathopasthe tiṣṭhan pakṣasi pratyavekṣetaivam evaite 'horātre ādityaloke tiṣṭhan pratyavekṣate
3.357.17	sa pitaraṃ prajāpatim avravīt tata yat ta idaṃ teja indriyaṃ vīryaṃ mahyam idaṃ prayaccheti
3.357.18	tatheti
3.357.19	tad asmai prāyacchat
3.357.20	tasmād uta pitā putraya jīvann eveśāṃ saṃprayacchati
3.358.1	sa vaśam eva diva ādatta kṣatraṃ nakṣatrāṇām ātmānam antarikṣasya rūpaṃ vāyor ājñāṃ manuṣyāṇāṃ cakṣuḥ paśūnām ūrjam apāṃ rasam oṣadhīnāṃ carathaṃ vanaspatīnāṃ śiśnaṃ vayasām arcim agner hṛdayaṃ pṛthivyai gandhaṃ hiraṇyasya stanayitnuṃ vācas saṃgamaṃ pitṝṇāṃ bhāṃ candramasaḥ
3.358.2	tad yad eteṣāṃ bhūtānām ādatta tad ādityasyādityatvam
3.358.3	ādatte tejo dviṣato bhrātṛvyasya ya evaṃ veda
3.358.4	sā haiṣā devatā dīkṣitā keśavādhi kṛṣṇājinā
3.358.5	tasyai ye 'rvāñco raśmayas tāni śmaśrūṇi ya ūrdhvās te keśāḥ
3.358.6	ahorātre eva kṛṣṇājine
3.358.7	tad yad divikṣayam akuruta tasmād dīkṣitā
3.358.8	divi ha vā eṣa kṣayaṃ kuruta yo yajate
3.358.9	yāṃ dīkṣayā jitiṃ jayati yām ṛddhim ṛdhnoti jayati tāṃ jitim ṛdhnoti tām ṛddhiṃ ya evaṃ veda
3.359.1	tasyoṣasyeva patnī candramās somapīthaḥ
3.359.2	tasmāt sapatnīko dīkṣata
3.359.3	sā haiṣā devatā dīkṣamāṇasya teja indriyaṃ vīryaṃ yaśa ādatte
3.359.4	sa dīkṣiṣyamāṇa ādityam upatiṣṭheta tvaṃ devatā dīkṣitāsi
3.359.5	sā dakṣimāṇasya teja indriyaṃ vīryaṃ yaśa ādatse
3.359.6	mā me teja indriyaṃ vīryaṃ yaśa ādithāḥ
3.359.7	tava dīkṣaṃ anu dakṣi iti
3.359.8	tasyaiṣā devatā dīkṣamāṇasya teja indriyaṃ vīryaṃ yaśo nādatte
3.359.9	tad etad ukthasyaiva stombhaḥ
3.359.10	te ye 'rvāñco raśmayas tair asyeme lokā stabdhā ya etasmād arvāñco 'tha yat kiṃ ca prāṇabhṛt saśārīram
3.359.11	atha ya ūrdhvās tair u asya te lokā stabdhā ya etasmāt parāñco 'tha yat kiṃ cābhṛtam aśarīram
3.359.12	tad yad eṣā devatobhayān devāsurān antarā stavadhvā tiṣṭhati tasmād etat stambhaḥ
3.359.13	sa ha vai stabdhas sastabheta
3.359.14	atho ya enaṃ stabhasyopamīmāṃseta taṃ brūyād yā stabdhā devatā tasyai tvā vṛścyāmīmām ārtiṃ nyeṣyasīti
3.359.15	tāṃ daivārtiṃ nyeti
3.359.16	te ye 'rvāñco raśmaya ete hāvaśā mṛtyor annavantaḥ
3.359.17	atha ya ūrdhvās ta u hāmṛtalokāḥ
3.359.18	te ye 'rvāñco raśmaya ete horayo nāma yathā naḍo vāsuśira syādve arvā
3.359.19	atha ya ūrdhvās ta uparīyāṃso nāma
3.359.20	sa yathā hastī hastenādāya pṛṣṭhye 'dhyasyetaivam evaiṣā devataitad vidvāṃsam urubhī raśmibhir ādāyāvarīyasv adhyasyate
3.359.21	tamasy eṣa loko ya etasmāt parācīnaḥ
3.360.1	nāsad āsīn no sad āsīt tadānīṃ nāsīd rajo no vyomā paro yat
3.360.2	kim āvarīvaḥ kuha kasya śarmann ambhaḥ kim āsīd gahanaṃ gabhīram
3.360.3	iti
3.360.4	tasminn asati sati na kasmiṃś cana saty ṛtaṃ jyotiṣmad udaplavata satyaṃ jyotiṣmad udaplavata tapo jyotiṣmad udaplavata
3.360.5	tad yad ṛtam iti vāk sā yat satyam iti prāṇas so yat tapa iti manas tat
3.360.6	teṣām annam eva jyotir āsīt
3.360.7	tāny ekam abhavan
3.360.8	tad ekaṃ bhūtvaitenānnena jyotiṣāpyāyata
3.360.9	tad abhavad yathā madhvaṣṭhī lāvāsv āsiktā syād ṛtir naivam
3.360.10	tad aikṣata hantādhastāt prāṇaṃ karavā iti
3.360.11	tad adhastāt prāṇamakuruta yathaiṣa striyā adhastād ākāśa evam
3.360.12	tasmād āpo 'sṛjyanta balavalabality etayā vācā
3.360.13	tad idam āpo mahat salilam āsīt
3.360.14	yad dha vā idam āhur āpo vā idam agre mahat salilam āsīd ity etās tā āpaḥ
3.360.15	ta ūrmayas sa māsyanta phā3lphāśliti
3.360.16	tad dhiraṇmayam āṇḍaṃ samaiṣat
3.361.1	tasya haritam adharaṃ kapālam āsīd rajatam uttaram
3.361.2	tac chataṃ devasaṃvatsarāñ chayitvā nirbhidyam abhavat sahasraṃ vā dyumnān
3.361.3	dyumnā ha nāma tarhy apy āsuḥ
3.361.4	yāvān eṣa saṃvatsaras tāvantas saṃvatsarasya pratimāḥ
3.361.5	dyumnair ha sma saṃvatsaraṃ vijānanti
3.361.6	atha ha tataḥ purāhorātre saṃśliṣṭe evāsatur avyākṛte
3.361.7	te u sma saṃvatsaraṃ vijānanti
3.361.8	atha ha tataḥ purāhorātre saṃśliṣṭe evāsatur avyākṛte
3.361.9	te u agnihotreṇaiva vyākṛte
3.361.10	tad etayā vācā nirabhidyata sruvasthe saraṇe sanyau kapāle vijihāthām
3.361.11	kaṃ lokam abhi jāyā iti
3.361.12	phaḍ ity evadam āṇḍaṃ nirabhidyata
3.361.13	tasya yad adharaṃ kapālam āsīt seyaṃ pṛthivy abhavat
3.361.14	atha yad uttaram āsīt sāsau dyaur abhavat
3.361.15	atha yad antar āsīt tad idam antarikṣam abhavat
3.361.16	sa yāṃ jāyamāno vācam avadat sa eva trayo vedo 'bhavat
3.361.17	yad dhaivaiṣāgre kiṃ ca devatā jāyamānovāda tad u ha brahmaiva babhūva
3.361.18	sa aikṣata mahatīṃ vā imāṃ pratiṣṭhāṃ asṛkṣīmān lokān
3.361.19	yad vā atas srakṣye vetsyate vai tat pratiṣṭhām
3.361.20	hanta sṛjā iti
3.361.21	sa manasātmānam adhyait
3.361.22	tasmin dvau drapsau samabhavatāṃ vāsantikau māsau
3.362.1	tāv abravīt sṛjyethām iti
3.362.2	kāṃ diśaṃ tateti
3.362.3	imām iti
3.362.4	tāv om ity etayā vācāsṛjyata
3.362.5	tayos tad evānnam āsīt taj jyotis tad ābhyām ātapat
3.362.6	tatas tau rāṣṭram abhavatām
3.362.7	rāṣṭraṃ ha vai bhavati ya evaṃ veda
3.362.8	sa manasaiva punar ātmānam adhyait
3.362.9	tasmin dvau drapsau samabhavatāṃ graiṣmau māsau
3.362.10	tāv abravīt sṛjyethām iti
3.362.11	kāṃ diśaṃ tateti
3.362.12	imām iti
3.362.13	tāv om ity etayaiva vācāsṛjyata
3.362.14	tāv etasyāṃ diśi patitvā pratyatiṣṭhatām
3.362.15	tau bṛhad bhā anvasṛjyata
3.362.16	tayos tad evānnam āsīt taj jyotis tad ābhyām ātapat
3.362.17	tatas tau rāṣṭram abhavatām
3.362.18	rāṣṭraṃ ha vai bhavati ya evaṃ veda
3.362.19	sa manasaiva punar ātmānam adhyait
3.362.20	tasmin dvau drapsau samabhavatāṃ graiṣmau māsau
3.362.21	tāv abravīt sṛjyethām iti
3.362.22	kāṃ diśaṃ tateti
3.362.23	imām iti
3.362.24	tāv om ity etayaiva vācāsṛjyata
3.362.25	tāv etasyāṃ diśi patitvā pratyatiṣṭhatām
3.362.26	tau bṛhad bhā anvasṛjyata
3.362.27	tayos tad evānnam āsīt taj jyotis tad ābhyām ātapat
3.362.28	tatas tau rāṣṭram abhavatām
3.362.29	rāṣṭraṃ ha vai bhavati ya evaṃ vada
3.362.30	sa manasaiva punar ātmānam adhyait
3.362.31	tasmin dvau drapsau samabhavatāṃ vārṣikau māsau
3.362.32	tāv abravīt sṛjyethām iti
3.362.33	kāṃ diśaṃ tateti
3.362.34	imām iti
3.362.35	tāv om ity etayaiva vācāsṛjyata
3.362.36	tāv etasyāṃ diśi patitvā pratiṣṭhatām
3.362.37	tau vairūpaṃ bhā anvasṛjyata
3.362.38	tayos tad evānnam āsīt taj jyotis tad ābhyām ātapat
3.362.39	tatas tau rāṣṭram abhavatām
3.362.40	rāṣṭraṃ ha vai ti ya evaṃ veda
3.362.41	sa manasaiva punar ātmānam adhyait
3.362.42	tasmin dvau drapsau samabhavatāṃ śāradau māsau
3.362.43	tāv abravīt sṛjyethām iti
3.362.44	kāṃ diśaṃ tateti
3.362.45	imām iti
3.362.46	tāv om ity etayaiva vācāsṛjyata
3.362.47	tāv etasyāṃ diśi patitvā pratyatiṣṭhatām
3.362.48	tau vairājaṃ bhā anvasṛjyata
3.362.49	tayos tad evānnam āsīt taj jyotis tad ābhyām ātapat
3.362.50	tatas tau rāṣṭram abhavatām
3.362.51	rāṣṭre ha vai bhavati ya evaṃ veda
3.362.52	sa manasaiva punar ātmānam adhyai
3.362.53	tasmin dvau drapsau samabhavatāṃ haimantikau māsau
3.362.54	tāv abravīt sṛjyethām iti
3.362.55	tāv om ity etayaiva vācāsṛjyata
3.362.56	tāv etasyāṃ diśi patitvā pratyatiṣṭhatām
3.362.57	tau śākvaraṃ bhā anvasṛjyata
3.362.58	tayos tad evānnam āsīt taj jyotis tad ābhyām ātapat
3.362.59	tatas tau rāṣṭram abhavatām
3.362.60	rāṣṭraṃ ha vai bhavati ya evaṃ veda
3.362.61	sa manasaiva punar ātmānam adhyait
3.362.62	tasmin dvau drapsau samabhavatāṃ śaiśirau māsau
3.362.63	tāv abravīt sṛjyethām iti
3.362.64	kāṃ diśaṃ tateti
3.362.65	imām iti
3.362.66	tāv om ity etayaiva vācāsṛjyata
3.362.67	tāv etasyāṃ diśi patitvā pratyatiṣṭhatām
3.362.68	tau raivataṃ bhā anvasṛjyata
3.362.69	tayos tad evānnam āsīt taj jyotis tad ābhyām ātapat
3.362.70	tatas tau rāṣṭram abhavatām
3.362.71	rāṣṭraṃ ha vai bhavati ya evaṃ veda
3.363.1	atha jyṛgbhyām ārcchat
3.363.2	tasmāt paśavaḥ śaiśira ṛtau jyṛgbhyām ṛcchanti
3.363.3	sa aikṣata yam imaṃ trayaṃ cedam asṛkṣi hantāsmāt sṛjā iti
3.363.4	sa trivṛtā stomena gāyatrīm adhyait
3.363.5	tato vasūn asṛjata
3.363.6	ta imāṃ diśam anvāyan
3.363.7	pañcadaśena stomena triṣṭubham adhyait
3.363.8	tato rudrān asṛjata
3.363.9	ta imāṃ diśam anvāyan
3.363.10	sa saptadaśena stomena jagatīm adhyait
3.363.11	tata ādityān asṛjata
3.363.12	ta imāṃ diśam anvāyan
3.363.13	ekaviṃśena jagatīm adhyait
3.363.14	tata ādityān asṛjata
3.363.15	ta imāṃ diśam anvāyan
3.363.16	ekaviṃśena stomenānuṣṭubham adhyait
3.363.17	tato viśvān devān asṛjata
3.363.18	ta imāṃ diśam anvāyan
3.363.19	triṇavena stomena paṃktim adhyait
3.363.20	tato maruto 'sṛjata
3.363.21	ta imāṃ diśam anvāyan
3.363.22	trayastriṃśena stomenāticchandasam adhyait
3.363.23	tatas sādhyāṃś cāptyāṃś cāsṛjata
3.363.24	taīmāṃ diśam anvāyan
3.364.1	tā etā devatā sṛṣṭā stomā chandāṃsy ṛtavo grahāḥ
3.364.2	pṛthag evaiṣām imā śriyo dīpyamānā atiṣṭhan nānyonyasya śreṣṭhatāyā atiṣṭhanta
3.364.3	te 'bruvan na vā anyo 'nyasya śreṣṭhatāyai tiṣṭhāmahai
3.364.4	eta tam icchāmahai yo na īśātā iti
3.364.5	te prajāpatim eva janayitāram etyābruvan na vā anyo 'nyasya śreṣṭhatāyai tiṣṭhāmahai
3.364.6	tan nas sṛjasva yo na īśātā iti
3.364.7	sa prajāpatir abravīd etāvad vāva tyasmiṃs teja indriyaṃ vīryam abhūd yad yuṣmān asṛkṣi
3.364.8	te vai saṃvatsaraṃ tapyadhvam
3.364.9	te mā saṃvatsaraṃ taptvopasameta yad eko 'dhigacchati yad eko yad eka iti
3.364.10	te saṃvatsaram atapyanta
3.364.11	taṃ saṃvatsaraṃ taptvopasamāyan
3.364.12	yad eko 'dhyagacchad yad eko yad ekas tad asya manyau yonāv asiñcan
3.364.13	tata indras saṃbhavat
3.364.14	tad eṣābhyanūcyate
3.364.15	aśvād iyāyeti yad vadanty ojaso jātam uta manya enam
3.364.16	manyor iyāya harmyeṣū tasthau yataḥ prajajña indro asya veda
3.364.17	iti
3.364.18	manyor iyāyeti yad asya manyau yonāv asiñcan
3.364.19	harmyeṣu tasthāv iti hṛdayāny u vai harmyāṇi
3.364.20	hṛdayo ha vai krudhyati
3.364.21	ojaso jātam uta manya enam iti
3.365.1	gaurvītaṃ ha papracchus tvaṃ ha vai dadarśithendraṃ jāyamānam iti
3.365.2	sa haitad uvāca
3.365.3	aśvād iyāyeti yad vadanty ojaso jātam uta manya enam
3.365.4	manyor iyāya harmyeṣu tasthau yataḥ prajajña indro asya veda
3.365.5	ity ojaso 'nvāhaṃ jātaṃ manya iti hovāca
3.365.6	indras tveva tad veda yatas sa jāta iti
3.365.7	sa śiro nirhṛtya vyaikṣata
3.365.8	sa idam eṣāṃ sarvaṃ spṛtam apaśyat
3.365.9	so 'bravīd yad idam eṣāṃ sarvaṃ spṛtaṃ kaṃ lokam abhi jāyai sa vai nu me prayaccha
3.365.10	imau nu me
3.366.1	vāsantikau māsau prayaccheti
3.366.2	etau te prayacchānīty annam annam iti patitvāsyai prācyai diśau rathantaraṃ bhā ādatta
3.366.3	tad ito 'dhatta
3.366.4	aiko dvayor vīryaṃ datte ya evaṃ veda
3.366.5	taṃ punar eva prāviśat
3.366.6	tam abravīj jāyasvaiveti
3.366.7	so 'bravīt sa vai nu me prayacchemau nu me graiṣmau māsau prayaccheti
3.366.8	etau te prayacchānīty annam annam ity eva patitvāsyai dakṣiṇāyai diśo bṛhad bhā ādatta
3.366.9	tad ito 'dhatta
3.366.10	aikaś caturṇāṃ vīryaṃ datte ya evaṃ veda
3.366.11	taṃ punar eva prāviśat
3.366.12	tam abravīj jāyasvaiveti
3.366.13	so 'bravīt sa vai nu me prayacchamau nu me vārṣikau māsau prayaccheti
3.366.14	etau te prayacchānīty annam annam ity eva patitvāsyai pratīcyai diśo vairūpaṃ bhā ādatta
3.366.15	tad ito adhatta
3.366.16	aikaṣ ṣaṇṇāṃ vīryaṃ datte ya evaṃ veda
3.366.17	taṃ punar eva prāviśat
3.366.18	tam abravīj jāyamvaiveti
3.366.19	so 'bravīt sa vai nu me prayacchemau nu me śāradau māsau prayacchati
3.366.20	etau te prayacchānīty annam annam ity eva patitvāsyā udīcyai diśo vairājaṃ bhā ādatta
3.366.21	tad ito 'dhatta
3.366.22	aiko 'ṣṭānāṃ vīryaṃ datte ya evaṃ veda
3.366.23	tam punar eva prāviśat
3.366.24	tam abravīj jāyasvaivati
3.366.25	so 'bavīt sa vai nu me prayacchemau nu me haimantikau māsau prayacchati
3.366.26	etau te prayacchānīty annam annam ity eva patitvāsyā ūrdhvāyai diśaś śākvaraṃ bhā ādatta
3.366.27	tad ito 'dhatta
3.366.28	aiko daśānāṃ vīryaṃ datte ya evaṃ veda
3.366.29	taṃ punar eva prāviśat
3.366.30	tam abravīj jāyasvaiveti
3.366.31	so 'bravīt sa vai nu me prayacchemau nu me śaiśirau māsau prayaccheti
3.366.32	etau te prayacchānīty annam annam ity eva patitvāsyai diśo raivataṃ bhā ādatta
3.366.33	tad ito 'dhatta
3.366.34	aiko dvādaśānāṃ vīryaṃ datte ya evaṃ veda
3.366.35	sa aikṣata kathaṃ nv imān ṛtūn gṛhṇīyām iti
3.367.1	tā uttānaśayyām apaśyat
3.367.2	sa śīrṣṇaivamau prāñcāv agṛhṇād bāhubhyām imān nānā padbhyāṃ pratyañcāv urasordhvau praṣṭibhir avāñcau
3.367.3	tān evaṃ gṛhītvādhastāt paryauhata
3.367.4	sa eṣa ṛtuṣu ca saṃvatsare caitasyāṃ śriyām adhyūḍhas tapati
3.367.5	taṃ punar anena saha sarveṇa prāviśat
3.367.6	tam abravīd ekaṃ vāva tvāgre nāśakam udyantum
3.367.7	na vai tvānena saha sarveṇa śakṣyāsy udyantuṃ jāyasvaiveti
3.367.8	tasminn āpas siṃsimāyat paryapaśyat
3.367.9	so 'bravīt sa vai nu me prayacchemā nu ma apaḥ prayacchātha janiṣya iti
3.367.10	tasmai ṣaṭ sahasrāṇy apāṃ prāyacchat
3.367.11	tasyaiṣa śloko
3.367.12	na tā anyaḥ pra tarati naināv iṣṇātum arhati
3.367.13	vahanty asmin sarvato madhu kṣīraṃ ghṛtaṃ dadhi ṣaṭ sahasrāṇy ambayāḥ
3.367.14	iti
3.367.15	imā ha vai tā ambayā nāmaitā eva diśaḥ
3.367.16	etā evāsmai sahasraṃ sahasraṃ kṣaranty etā evainaṃ tarpayanti
3.367.17	so 'jāyata
3.367.18	taṃ jātam upāmadat tejo 'janīndriyam ajani vīryam ajani brahmājani kṣatram ajani saptānāṃ paśūnāṃ yantājani saptānī diśāṃ dhartājani jāto 'jani janitājani jānitrir ajanīti
3.367.19	api hātmānam upāmādayaj jānitrir ity uvāca
3.367.20	upamādyo ha bhavati ya evaṃ veda
3.367.21	tasmai jātāyaitāṃ rājāsandīṃ nyadadhuḥ
3.367.22	tasyām enam abhyaṣiñcanta
3.368.1	vasavo rājyāya rudrā vairājyāyādityā svārājyāya viśve devā sāmrājyāya marutas sārvavaśyāya sādhyāś cāptyāś ca pārameṣṭhyāya
3.368.2	tam evaṃ santaṃ pitā prajāpatir abhyevāśayat
3.368.3	sa vasūn abravīd imaṃ me prayacchateti
3.368.4	te 'bruvan na śakṣyāmaḥ pitaraṃ prajāpatiṃ hiṃsitum iti
3.368.5	rudrān abravīn nākāmayanta
3.368.6	ādityān abravīn naivākāmayanta
3.368.7	atha maruto 'bravīt kim asmākam tata syād iti
3.368.8	yan ma idaṃ niṣkevalyaṃ mādhyandinaṃ savanaṃ tan me yuṣmābhis sādhāraṇaṃ bhaviṣyatīti
3.368.9	tatheti
3.368.10	tam asmā abhipradya prāyacchan
3.368.11	tasyaitac candraṃ me candraṃ ma ity eva vadata etat teja ādatta yenaiṣa etat tapati
3.368.12	sa yac candraṃ ma ity abravīt tasmāc candramāḥ
3.368.13	tasya ha sma yat sa punaḥ punar ādatte sa ha sma tādṛśa eva pariśiṣyate
3.368.14	tasmād etasyāpy adyāsty evābhā
3.368.15	yathaiṣa etad divā tapaty evam eṣa rātriṃ bhāti
3.368.16	tam avaid akṣayyo vā ayam iti
3.368.17	tam udārjata
3.368.18	tam abravīn mā mā tvaṃ tataḥ pratyātapsīr iti
3.368.19	nety abravīt praty eva tvātapsyānīti
3.368.20	tasmād etam ubhayor ahorātrayoḥ paśyanti
3.368.21	prati hainaṃ tad ātapanti
3.368.22	tau haitau pitāputrāv eva yac candramāś cādityaś ca
3.368.23	pitā candramā ādityaḥ putraḥ
3.368.24	paraś candramā apara ādityaḥ
3.368.25	tau haitau sarvāsāṃ devatānāṃ śreṣṭhatāṃ gatau
3.368.26	tad yathaitau sarvāsāṃ devatānāṃ śreṣṭhatāṃ gatāv evam eva svānāṃ śreṣṭhatāṃ gacchati ya evaṃ veda
3.368.27	ity adhidevatam athādhyātmam
3.368.28	ayam eva candramā ayam ādityaḥ
3.368.29	tad v evam adhyātmam upāsitavyam
3.368.30	tad v eva bhṛgucakṣuṣam
3.368.31	sa yaṃ dviṣyāt taṃ brūyād bhṛgucakṣuṣeṇa tvekṣa iti
3.368.32	na haiva bhogya iva bhavati
3.369.1	chandāṃsi yad ayajanta teṣāṃ bṛhaty evodagāyat
3.369.2	atha yāv etā uttarau pragāthau tau prastotṛpratihartārāv āstām
3.369.3	amitacchando gṛhapatir virāḍ brahma gāyatrī maitrāvaruṇā jagatī hotā paṃktir adhvaryuḥ
3.369.4	tasya yat pañcamaṃ padaṃ sa pratiprasthātā triṣṭub brāhmaṇācchaṃsy uṣṇikkakubhau chandasī neṣṭāptotārāv anuṣṭub acchāvāko dvipadonnetā akṣarapaṃktir grāvastud ekapadā subrahmaṇyo 'ticchandā āgnīdhraḥ
3.369.5	gāyatreyas sa eṣa sarvacchandā yajño yad dvādaśāhaḥ
3.369.6	etair hi sarvaiś chandobhir dvādaśāhas tāyate
3.369.7	etāny eva sarvāṇi chandāṃsi dvādaśāhe kriyante
3.369.8	tasmād yad eteṣu chandassūpahavam iccheta athartvikṣūpahavam iccheta
3.369.9	yado yajata etāny eva chandāṃsi bhūto yajate
3.369.10	yado yājayaty etāny eva chandāṃsi bhūto yājayati
3.369.11	tasya haitasya naiva kā canārtir asti ya evaṃ veda
3.369.12	ya evainam upavadati sa ārtim ārcchati
3.370.1	tad āhuḥ kasmin stome kasmiṃś chandasi kasyāṃ devatāyāṃ dvādaśāho 'ntataḥ pratiṣṭhita iti
3.370.2	sa brūyāt trivṛti stome gāyatryāṃ chandasy agnau devatāyāṃ dvādaśāho 'ntataḥ pratiṣṭhita iti
3.370.3	trivṛtā hy eva stomena prayanti gāyatryā chandasāgninā devatayā
3.370.4	tair u evodyanti
3.370.5	tad āhuḥ ka stoma ekaḥ kiṃ chanda ekaṃ kā devataikā dvādaśāhaṃ vahatīti
3.370.6	sa brūyāt trivṛt stoma eko gāyatrī chanda ekaṃ vāg devataikā dvādaśāhaṃ vahatīti
3.370.7	trivṛto hy eva sarve stomāḥ prajātā gāyatryās sarvāṇi chandāṃsi
3.370.8	vāg devataikā dvādaśāhaṃ vahati
3.370.9	tad āhuḥ ka stomaḥ kiṃ chandaḥ kā devatā dvādaśāha iti
3.370.10	sa brūyād ekaviṃśa stomo virāṭ chanda ādityo devatā dvādaśāha iti
3.370.11	ādityo hy evaikaviṃśa ādityo virāḍ ādityo devatā dvādaśāhaḥ
3.370.12	tad āhur yatsāma dvādaśāhas sa sāma idaṃ sarvam
3.370.13	kas sāmna stobhaḥ kiṃ padaṃ kim akṣaram iti
3.370.14	sa brūyād āditya eva sāmna stobho 'ntarikṣaṃ padaṃ vāg akṣaram iti
3.370.15	tad āhuḥ ka stobhasya stobhaḥ kiṃ padasya padaṃ kim akṣarasyākṣaram iti
3.370.16	sa brūyāc cakṣur eva stobhasya stobho mana eva padasya padaṃ prāṇa evākṣarasyākṣaram iti
3.371.1	tad āhuḥ kathaṃ stomā eka stomo bhavati kathaṃ chandāṃsy ekaś chando bhavati katham ahāny ekam ahar bhavati akthaṃ rūpāṇy ekaṃ rūpaṃ bhavati kathaṃ pṛṣṭhāny ekaṃ yajur bhavati kathaṃ sāmāny ekaṃ sāma bhavati kathaṃ vedā eko vedo bhavati katham idaṃ sarvam ekaṃ bhūtvā kasmin pratiṣṭhitam iti
3.371.2	sa brūyāt stoma iti stomā ekaṃ bhavanti chanda iti chandāṃsy ekaṃ bhavanty ahar ity ahāny ekaṃ bhavanti rūpam iti rūpāṇy ekaṃ bhavanti pṛṣṭham iti pṛṣṭhāny ekaṃ bhavanti devateti devatā ekaṃ bhavanty ṛg ity ṛca ekaṃ bhava nta yajur iti yajūṃṣy ekaṃ bhavanti sāmeti sāmāny ekaṃ bhavanti veda iti vedā ekaṃ bhavanti mana idaṃ sarvam ekaṃ bhūtvā prāṇe pratiṣṭhitam iti
3.371.3	tad āhur yan mana idaṃ sarvam ekaṃ bhūtvā prāṇe pratiṣṭhitaṃ kasminn u prāṇaḥ pratiṣṭhita iti
3.372.1	puruṣa iti brūyāt
3.372.2	puruṣe ha vai prāṇaḥ pratiṣṭhitaḥ
3.372.3	sa yo ha sa puruṣe ya evaṃ vedaivaṃvido ha vai prāṇaḥ pratiṣṭhitaḥ
3.372.4	tasmād u haivaṃ vidvān guru syān na hīdaṃ sarvaṃ laghayed
3.372.5	atho ha vidyād aham evedaṃ sarvam asmi mayīdaṃ sarvaṃ pratiṣṭhitam iti
3.372.6	tasya ha na loko vyṛddhyate
3.372.7	tad āhus sa vādya dvādaśāhaṃ vidyāt sa vā vedeti manyeta ya enaṃ sarvāsu dikṣu pratiṣṭhitaṃ vidyād iti
3.372.8	daśa vai diśaḥ
3.372.9	daśo dvādaśāhasyāhāni
3.372.10	tasyemāv eva lokau prāyaṇīyodayanīyāv ayam eva lokaḥ prāyaṇīyo 'sāv udayanīyaḥ
3.372.11	tasyeyam eva prācī dik prathamam ahar iyaṃ dvitīyam iyaṃ tṛtīyam iyaṃ caturtham iyaṃ pañcamam iyaṃ ṣaṣṭham iyam evāntaradik saptamam ahar iyam aṣṭamam iyaṃ navamam iyaṃ daśamam
3.372.12	sa eṣa dvādaśāhas sarvāsu dikṣu pratitiṣṭhati sarveṣāṃ devānāṃ saloko bhavati
3.372.13	nāsya tasya devāś ca neśate yad enān sa nānvāgacchet
3.372.14	devānāṃ ha vai sa eko ya evaṃvid
3.372.15	prajāpatir vai dvādaśāhaḥ
3.372.16	tasya diśa eva lokāḥ
3.372.17	sa eṣa dvādaśāhas sarveṣu lokeṣu pratiṣṭhitaḥ
3.372.18	sa ya evam etaṃ dvādaśāhaṃ sarveṣu lokeṣu pratiṣṭhitaṃ veda sarveṣu lokeṣu pratitiṣṭhati
3.372.19	sa eṣa vāva dvādaśāho ya eṣa tapaty eṣa indra eṣa prajāpatir eṣa evedaṃ sarvam
3.372.20	tad etatkṛte brahmādhyāhitaṃ tapati
3.373.1	kṣatraṃ ca rāṣṭraṃ cartaṃ ca satyaṃ ca tāny avastāt tapaś ca tejaś ca svadhā cāmṛtaṃ ca tāny u parastāt
3.373.2	tad yad atra kṣatram indro vā varuṇo vā somo vā rājā tat tat
3.373.3	atha yad rāṣṭraṃ yad devaviśo marutas tat tat
3.373.4	ṛtaṃ rātriḥ
3.373.5	satyaṃ tad ahaḥ
3.373.6	tapo vidyut
3.373.7	tejo yo vidyuto 'śaniḥ patati tat tat
3.373.8	svadhā vṛṣṭiḥ
3.373.9	annaṃ tad amṛtam
3.373.10	tasyaiṣa ślokaḥ
3.373.11	kṣatraṃ rāṣṭram ṛtaṃ satyaṃ brahmaṇo nihitāvarāḥ
3.373.12	tapas teja svadhāmṛtaṃ ta ūrdhvāsu āsate madhye brahma virājati
3.373.13	iti
3.373.14	etad u haitan madhye brahma virājati
3.373.15	ya u evaṃvidas ta ūrdhvāsa āsate
3.373.16	sa yathā kṣatriyaḥ pratinihita syād evam evaitad brahma pratinihitam anatyayanāya
3.374.1	devā yad ayajanta teṣāṃ bṛhaspatir evodgāyat
3.374.2	gauś cāyāsyaś ca prastotṛpratihartārāv āstām
3.374.3	prajāpatir eva gṛhapatir āsīt
3.374.4	indra eva brahmāsīt
3.374.5	sa brāhmaṇād aśaṃsat
3.374.6	mitrāvaruṇāv eva maitrāvaruṇāv āstām
3.374.7	agnir eva hotāsīt
3.374.8	sa āgnīdhram akarod aśvināv adhvaryū maruto neṣṭāpotārau viśve devā acchāvāko 'rbudo grāvastut
3.374.9	viṣṇur vā yajñam abhyaṣṭaut
3.374.10	soma unnetā brahmaiva subrahmaṇyām āhvayad vā gāyatreyaḥ
3.374.11	sa eṣa sarvadevatāyajño yad dvādaśāhaḥ
3.374.12	etābhir ha sarvābhir devatābhir dvādaśāhas tāyate
3.374.13	etā hi sarvā devatā dvādaśāhe kriyante
3.374.14	tasmād yad etāsu devatāsūpahavam icchetāthartvikṣūpahavam iccheta
3.374.15	yado yajata etā eva devatā bhūto yajate yado yājayaty etā eva devatā bhūto yājayati
3.374.16	tasya haitasya naiva kā canārtir asti ya evaṃ veda
3.374.17	ya evainam upavadati sa ārtim ārcchati
3.375.1	tad āhur yad anyāni satrāṇi rātribhir ākhyāyante 'tha kasmād dvādaśāho 'hobhir ākhyāyata iti
3.375.2	sa brūyād viśve vai devāḥ pitaraṃ prajāpatim upetyābruvan kiyān svid bhavān iti
3.375.3	so 'bravīd dvādaśāham asmīti
3.375.4	yad abravīd dvādaśāham asmīti tad dvādaśāhasya dvādaśāhatvam
3.375.5	eṣa ha vāva saṃvatsaraḥ prajāpatir āsa
3.375.6	etān eva tad dvādaśa māsa uvāca dvādaśāham asmīti
3.375.7	tad āhuḥ kiṃ dvāḥ kiṃ daśa kim ahar iti
3.375.8	sa brūyād āditya eva dvār ādityo daśādityo 'har iti
3.375.9	sa yad āditya eva dvār ity eṣa hy eva svargasya lokasya dvāram
3.375.10	atha yad ādityo daśety eṣa hy evāsu daśasu dikṣu tapati
3.375.11	atha yad ādityo 'har ity eṣa hy evāhaḥ
3.375.12	tad āhur yājayitavyaṃ dvādaśāhenā3 nā3 iti
3.375.13	neti brūyāt
3.376.1	āpnoti vā eṣa stomān āpnoti chandāṃsy āpnoti devān āpnoti lokān āpnoti kāmān yo dvādaśāhena yājayati
3.376.2	sa u dugcha ābhir aloko bhavati
3.376.3	atho ye ca vijānanti ye ca na ta enaṃ manyante kṛtaṃ karotīti
3.376.4	tasmād dvādaśāhena naiva yājayet tad u vā āhur yājayitavyam eva
3.376.5	prajāpatir vai vādaśāhaḥ prajāpatir udgātā prajāpatir yajamānaḥ
3.376.6	samānī vai devatodgātā ca yajamānaś ca
3.376.7	samānīm vā etāv ṛddhim ṛdhnutas samānaṃ lokaṃ jayata samānyāṃ devatāyāṃ pratitiṣṭhataḥ
3.376.8	atho yajño vai yajamāno brahmodgātā
3.376.9	yajña eva tat pratiṣṭhāya brahmaṇas salokatāṃ jayati
3.376.10	salokitaro yajamānād bhavati
3.376.11	tad āhur yad ekaivedaṃ devatā sarvam abhavad dvādaśāha eva katamā sā devateti
3.377.1	prāṇa iti brūyāt
3.377.2	prāṇo vā idaṃ sarvam abhavat
3.377.3	sa yad dvār ity etad dhy evedaṃ sarvaṃ dvāram upajīvati
3.377.4	atha yad dā ity eṣa hīdaṃ sarvaṃ dadāti
3.377.5	atha yacchā ity eṣa hīdaṃ sarvaṃ śaṃ spṛśati
3.377.6	atha yad dhā ity eṣa hīdaṃ sarvaṃ harati
3.377.7	sa ya etad evaṃ veda yadi ca ha sādhu karoti yadi ca na atha hāsya sādhv eva kṛtaṃ bhavati
3.377.8	atho ha vidyāt sādhv evāhaṃ karomi nāsādhu
3.377.9	yas sādhukṛto lokas sa me loka iti
3.377.10	tasya ha sa eva loko bhavati
3.377.11	sarvasya ha vā anyasya loko jīryati
3.377.12	evaṃvido haiva loko na jīryati
3.377.13	saiṣā praṇetā devatā
3.377.14	eṣā hīdaṃ devatā sarvaṃ prāṇayata
3.377.15	tad yat prāṇayata tasmāt prāṇaḥ
3.377.16	sa yad asmāl lokād evaṃvit praity eṣā haivainaṃ devatādāyotpatati
3.377.17	sainaṃ taṃ lokaṃ gamayati ya etasyai yataḥ paraṃ nāsti
3.377.18	tad āhuḥ sa vādya dvādaśāhena yajeta sa vā dvādaśāhena yājayed ya etam āditye pratiṣṭhitaṃ vidyād ity ādityo vai dvādaśāhas tasyāhorātrāv eva prāyaṇīyodayanīyau
3.377.19	ahar eva prāyaṇīyo rātrir udayanīyaḥ
3.377.20	tasya ye prāñco raśmayas tat prathamam ahaḥ
3.378.1	ye dakṣiṇās tad dvitīyaṃ ye pratyañcas tat tṛtīyaṃ ya udañcas tac caturthaṃ ya ūrdhvās tat pañcamaṃ ya arvāñcas tat ṣaṣṭhaṃ yad eva bhāti tat saptamaṃ yat tapati tad aṣṭamaṃ yad eva tāmram iva tan navamaṃ maṇḍalam eva daśamam ahaḥ
3.378.2	sa eṣa dvādaśāha āditye pratiṣṭhitaḥ
3.378.3	sa ya evam etaṃ dvādaśāham āditye pratiṣṭhitaṃ veda praty āditye tiṣṭhati sarvam āyur ety apa pāpmānaṃ hate gacchati svargaṃ lokaṃ ya evaṃ veda
3.378.4	ity adhidevatam
3.378.5	athādhyātmam
3.378.6	ayam eva dvādaśāho yo 'yaṃ cakṣuṣi puruṣaḥ
3.378.7	tasya pakṣmāṇy eva prāyaṇīyodayanīyau yāny arvāñci pakṣamāṇi sa prāyaṇīyo yāny ūrdhvāni sa udayanīyaḥ
3.378.8	tasyādharaiva vartanī prathamam ahaḥ
3.379.1	uttarā dvitīyaṃ samameṣas tṛtīyaṃ śuklaṃ caturthaṃ kṛṣṇaṃ pañcamaṃ kanīnikā ṣaṣṭham
3.379.2	ya evaiṣa puruṣas tasya ye prāṇās tāny uttarāṇy ahāni
3.379.3	prāṇa eva saptamam ahaś cakṣur aṣṭamaṃ śrotraṃ navamaṃ vāg eva daśamam ahaḥ
3.379.4	sa yad dvāc iti dvāv eva hemau puruṣo dṛśyete
3.379.5	atha yad dā ity eṣa hīdaṃ sarvaṃ datte
3.379.6	atha yac chā ity eṣa hīdaṃ sarvaṃ śaṃ spṛśati
3.379.7	atha yad dhā ity eṣa hīdaṃ sarvaṃ datte
3.379.8	atha yac chā ity eṣa hīdaṃ sarvaṃ śaṃ spṛśati
3.379.9	atha yad dhā ity eṣa hīdaṃ sarvaṃ harati
3.379.10	sa eṣa evokthyam
3.379.11	eṣa hīdaṃ sarvam utthāpayatīva
3.379.12	tasmād eṣa evoktham
3.379.13	sa eṣa evokthyam
3.379.14	eṣa hīdaṃ sarvaṃ śaṃ spṛśati
3.379.15	atha yad dhā ity eṣa hīdaṃ sarvaṃ harati
3.379.16	sa eṣa evokthyam
3.379.17	eṣa hīdaṃ sarvam utthāpayatīva
3.379.18	tasmād eṣa evoktham
3.379.19	sa eṣa evark
3.379.20	ūrgha vai nāmaiṣa
3.379.21	tam ṛg iti parokṣam ācakṣate
3.379.22	tasmād eṣa evoktham
3.379.23	sa eṣa eva yajuḥ
3.379.24	eṣa hīdaṃ sarvaṃ jarayatīva
3.379.25	tasmād eṣa eva yajuḥ
3.379.26	sa eṣa eva sāma
3.379.27	etaṃ ha taṃ hīdaṃ sarvaṃ sametam
3.379.28	tasmād eṣa eva sāma
3.379.29	sa eṣa evodgīthaḥ
3.379.30	sa yad ud ity etena hīdaṃ sarvam uttabdham
3.379.31	atha yad gīty eṣa hīdaṃ sarvaṃ girati
3.379.32	atha yat tha ity annam evāsyaitat
3.379.33	tasmād eṣa evodgīthaḥ
3.379.34	sa eṣa eva brahma
3.379.35	eṣa hīdaṃ sarvaṃ jarayatīva
3.379.36	tasmād eṣa eva yajuḥ
3.379.37	sa eṣa eva sāma
3.379.38	etaṃ ha taṃ hīdaṃ sarvaṃ sametam
3.379.39	tasmād eṣa eva sāma
3.379.40	sa eṣa evodgīthaḥ
3.379.41	sa yad ud ity etena hīdaṃ sarvam uttabdham
3.379.42	atha yad gīty eṣa hīdaṃ sarvaṃ girati
3.379.43	atha yat tha ity annam evāsyaitat
3.379.44	tasmād eṣa evodgīthaḥ
3.379.45	sa eṣa eva brahma
3.379.46	eṣa hīdaṃ sarvaṃ bibharti
3.379.47	tasmād eṣa eva brahma
3.379.48	bharma ha vai nāmaiṣaḥ
3.379.49	tad brahmeti parokṣam ācakṣate
3.379.50	bibharti hainam eṣā devatāsmiṃś ca loke 'muṣmiṃś ca ya evaṃ veda
3.379.51	sa ya evam etaṃ dvādaśāham adhidevatam adhisūryam adhipuruṣam adhyātman pratiṣṭhitaṃ veda praty āditye tiṣṭhati sarve hāsmai vedās sarve devās sarve lokāḥ kāmān duhre
3.379.52	atītya devān brahmaṇas salokatāṃ jayati
3.379.53	sa eṣa evoktham eṣa ṛg eṣa yajur eṣa sāmaiṣa udgītha eṣa brahmaiṣa evedaṃ sarvam ity upāsitavyam
3.380.1	idam evedam agre 'ntarikṣam āsīt
3.380.2	tad v evāpy etarhi
3.380.3	tad etad vitānaṃ yad imān lokān vyāptam
3.380.4	tasmād dvi nāma
3.380.5	tad akāmayata syāṃ prajāyeya bhūmānaṃ gaccheyam iti
3.380.6	tat tapo 'tapyata
3.380.7	tat tapyamānam adyotata
3.380.8	vīva vā idam adyutad iti
3.380.9	saiṣā vidyud abhavat
3.380.10	eṣo 'rcir etaj jyotiḥ
3.380.11	vidyud bhūtvātapyata
3.380.12	tata stanayitnur ajāyata
3.380.13	tasmād yadā vidyotate 'tha stanayati
3.380.14	stanayitnur bhūtvātapyata
3.380.15	tato vṛṣṭir ajāyata
3.380.16	tasmād yadā stanayaty atha varṣati
3.380.17	tad idam āpo mahat salilam āsīt
3.380.18	yad dha vā idam āhur āpo vā idam agre mahat salilam āsīd ity etās tā āpaḥ
3.380.19	āpo bhūtvātapyata
3.380.20	tato 'nnam ajāyata
3.380.21	annaṃ bhūtvātapyata
3.380.22	tato 'nnamayaḥ puruṣo 'jāyata prajānāṃ janayitā
3.380.23	sa āsv apsv antar bhūr bhuva svar iti vyāharat
3.380.24	ta eveme lokā abhavan
3.380.25	tad diśo 'nvasṛjyanta
3.380.26	atha yat karaj janad vṛdhad iti vyāharat ta evaite lokā abhavan
3.380.27	tad ṛtavo 'nvasṛjyanta
3.380.28	so 'bravīd imā vai me sad abhūd iti
3.380.29	ta eva māsā abhavan
3.380.30	tad ṛtavo 'nvasṛjyanta
3.380.31	so 'bravīd imā vai me sad abhūd iti
3.380.32	ta eva māsā abhavan
3.380.33	ṛddhiṣ vā iti te 'rdhamāsāḥ
3.380.34	aham arātsam oṣam iti yad aham iti tāny ahāny abhavan
3.380.35	yad arātsam iti tā rātrayo yad oṣam iti tā uṣasaḥ
3.380.36	sa yāṃ jāyamāno vācam avadat sa eva trayo devo 'bhavat
3.380.37	yad dhaivaiṣāgre kiṃ ca devatā jāyamānovāda tad u ha brahmaiva babhūva
3.380.38	sa aikṣata yam imaṃ trayaṃ vedam asṛkṣi hantāsmāt sṛjā iti
3.381.1	trivṛtā stomena gāyatrīm abhyakrandat
3.381.2	tato vasūn asṛjatāgnimukhān
3.381.3	pañcadaśena stomena triṣṭubham abhyakrandat
3.381.4	tato rudrān asṛjatendramukhān
3.381.5	saptadaśena stomena jagatīm abhyakrandat
3.381.6	tata ādityān asṛjata varuṇamukhān
3.381.7	ekaviṃśena stomenānuṣṭubham abhyakrandat
3.381.8	tato viśvān devān asṛjata viṣṇumukhān
3.381.9	triṇavena stomena paṃktim abhyakrandat
3.381.10	tato maruto 'sṛjateśānamukhān
3.381.11	trayastriṃśena stomenātichandasam abhyakrandat
3.381.12	tatas sādhyāṃś cāptyāṃś cāsṛjata savitṛmukhān
3.381.13	pañcaviṃśena stomena bṛhatīm abhyakrandat
3.381.14	tato gandharvān asṛjata mitramukhān
3.381.15	virājam abhyakrandat
3.381.16	tato 'psaraso 'sṛjata tvaṣṭṛmukhāḥ
3.381.17	kakubham abhyakrandat
3.381.18	tatas sarpān asṛjatāṅgirasomukhān
3.381.19	uṣṇiham abhyakrandat
3.381.20	tato 'ṅgiraso 'sṛjatātharvamukhān
3.381.21	akṣarapaṃktim abhyakrandat
3.381.22	tato 'surān asṛjatāsitamukhān
3.381.23	viṣṭārapaṃkrim abhyakrandat
3.381.24	tataḥ pitṝn asṛjata yamamukhān
3.381.25	dvipadām abhyakrandat
3.381.26	tato manuṣyān asṛjata mṛtyumukhān
3.381.27	ekapadām abhyakrandat
3.381.28	tato vayāṃsy asṛjata mṛtyumukhāny u eva
3.381.29	amitacchando 'bhyakrandat
3.381.30	tataḥ paśūn asṛjata dhātṛmukhān
3.381.31	sa idaṃ sarvaṃ sṛṣṭvordhva udakrāmat
3.381.32	so 'gacchad yatrainam etad upari vedayante
3.382.1	tam asyāṃ prācyāṃ diśi vasavo 'nvaicchann agnimukhāḥ
3.382.2	te 'nvavindan yad arciṣo rūpaṃ tat
3.382.3	tad evāsya ta upāsate
3.382.4	tam asyāṃ dakṣiṇāyāṃ diśi rudrā anvaicchann indramukhāḥ
3.382.5	te 'nvavindan yad ādityasya rūpaṃ tat
3.382.6	tad evāsya ta upāsate
3.382.7	tam asyāṃ pratīcyāṃ diśy ādityā anvaicchan varuṇamukhāḥ
3.382.8	te 'nvavindan yac candramaso rūpaṃ tat
3.382.9	tad evāsya ta upāsate
3.382.10	tam asyām udīcyāṃ diśi viśve devā anvaicchan viṣṇumukhāḥ
3.382.11	te 'nvavindan yad vidyuto rūpaṃ tat
3.382.12	tad evāsya ta upāsate
3.382.13	tam asyām ūrdhvāyāṃ diśi maruto 'nvaicchann īśānamukhāḥ
3.382.14	te 'nvavindan yat śretaṃ rūpaṃ tat
3.382.15	tad evāsya ta upāsate
3.382.16	tam etasmin par loke sādhyāś cāptyāś cānvaicchan savitṛmukhāḥ
3.382.17	te 'nvavindan yat kṛṣṇaṃ rūpaṃ tat
3.382.18	tad evāsya ta upāsate
3.382.19	tam asminn evāntaradeśe gandharvā anvaicchan mitramukhāḥ
3.382.20	te 'nvavindan yan madhuno rūpaṃ tat
3.382.21	tad evāsya ta upāsate
3.382.22	tam aṅgiraso 'nvaicchann atharvamukhāḥ
3.382.23	te 'nvavindan yad ghṛtasya rūpaṃ tat
3.382.24	tad evāsya ta upāsate
3.382.25	tam āsurā anvaicchann asitamukhāḥ
3.382.26	te 'nvavindan yat surāyai rūpaṃ tat
3.382.27	tad evāsya ta upāsate
3.383.1	tasmāt te parābhūtāḥ
3.383.2	te hy asya pāpiṣṭham upāsate
3.383.3	taṃ pitaraḥ pitṛloke 'nvaicchan yamamukhāḥ
3.383.4	te 'nvavindan yat kṣīraudanasya rūpaṃ tat
3.383.5	tad evāsya ta upāsate
3.383.6	tad etad dha vā etad agre 'nnasya rūpam āsa yat kṣīraudanaḥ
3.383.7	tasyeyaṃ vikṛtir yad idaṃ manuṣyā upāsate
3.383.8	taṃ vayāṃsy anvaicchan mṛtyumukhāny u eva
3.383.9	tāny anvavindan hiraṇyapakṣaś cakuna iti
3.383.10	tat tad evāsya tāny upāsate
3.383.11	taṃ paśavo 'nvaicchan dhātṛmukhāḥ
3.383.12	te 'nvavindan hiraṇyaśṛṅgo hiraṇyaśaphaḥ kṛṣṇa ṛṣabha iti
3.383.13	tat tad evāsya ta upāsate
3.383.14	tad etad dha vā etasyai devatāyai sātyayajñayo rūpam upāsate hiraṇyaśṛṅgo hiraṇyaśaphaḥ kṛṣṇa ṛṣabha iti
3.383.15	sa ya etad evaṃ veda ṛṣabha eva svānāṃ bhavati
3.383.16	atho yo 'yaṃ tapati
3.384.1	so 'syām ūrdhvāyaṃ diśy anvaicchat
3.384.2	tam etais sarvai rūpais sahāsīnam anvavindat
3.384.3	tāny etasmā eva sarvāṇi rūpāṇi prāyacchat
3.384.4	tad yad idam iha kalyāṇaṃ rūpam ājāyate yad evaiṣa prayacchati tad idam ihājāyate
3.384.5	sa yad bhūr bhuva svar iti vyāharat ta eveme trayo lokā abhavann upodaka ṛtadhāmā 'parājitaḥ
3.384.6	atha yat karaj janad vṛdhad iti vyāharat ta evaite 'pare lokā abhavann adhidivaḥ pradivo rocataḥ viṣṭapa eva saptamo brahmaloko yasminn etat satyaṃ bhāti
3.384.7	tam eṣā devatā satyaṃ bhūtvānuprāviśat
3.384.8	tat sad vai prāṇas satyāḥ prajāḥ
3.384.9	tenāsya satyenedaṃ sarvaṃ saṃgṛhītaṃ bhavati
3.384.10	yadi ca ha satyaṃ vadati yadi ca nātha hāsya satyam evoditaṃ bhavati
3.384.11	atho ha vidyāt satyam evāhaṃ vadāmi nānṛtaṃ yat satyaṃ vadato lokas sa me loka iti
3.384.12	tasya ha sa eva loko bhavati
3.384.13	tad yathedaṃ vayaṃ mīmāṃsāmaha idaṃ brahmedaṃ brahmety evam evaiṣā devataitad vidāṃsaṃ mīmāṃsate na haiṣa cana tad veda
3.384.14	māso devatāpraviṣṭeti ya eva tad veda sa eva tad veda
3.384.15	etaṃ sā devatā praviṣṭeti
3.384.16	na ha vā evaṃvidaḥ kiṃ canāviditaṃ bhavati na kā cana devatā
3.385.1	tasyaiṣa ślokaḥ
3.385.2	itaḥ parastāt para u parasmāt paras tṛtīyād uta vā caturthāt
3.385.3	sahasrasthūṇe vimite dṛḍha ugre yatra devānām adhideva āste
3.385.4	iti / eṣa ha vāva sa devānām adhidevo ya eṣa tapati
3.385.5	tasyaitat sahasrasthūṇaṃ vimitaṃ dṛḍham ugraṃ yat saṃvatsara ṛtavo māsā ardhamāsā ahorātrāṇy uṣasaḥ
3.385.6	sa ya evam etat sarvaṃ dvādaśāham ātmānam abhi saṃpadyamānaṃ veda sarva enaṃ kāmā abhi saṃpadyante
3.385.7	dvādaśāhe vai sarve stomā sarvāṇi pṛṣṭhāni sarvāṇi chandāṃsi sarvāṇi savanāni sarve paśavas sarve devās sarve lokās sarve kāmā dvādaśāham anvāyattā dvādaśāham anvābhaktā dvādaśāham anusaṃtṛpyanti dvādaśāhe saṃpannā dvādaśāhe pratiṣṭhitāḥ
3.385.8	tad āhur yad etāni daśaivāhāny atha kasmād dvādaśāha ity ākhyāyata iti
3.385.9	sa brūyād yad evaite dvādaśāgniṣṭomā saṃpadyante teneti
3.386.1	tad āhur yat trayodaśa māsās saṃvatsaras saṃvatsaraś ca caturdaśo 'tha kena trayodaśaṃ ca māsam upāpnuvanti saṃvatsaraṃ ca caturdaśam iti
3.386.2	atirātrābhyām iti brūyāt
3.386.3	prāyaṇīyenātirātreṇa trayodaśaṃ māsam upāpnuvanty udayanīyena saṃvatsaraṃ caturdaśam
3.386.4	tad āhus sa vādya dvādaśāhaṃ vidyāt sa vā vedeti manyeta ya enaṃ sarveṣu lokeṣu pratiṣṭhitaṃ vidyād iti
3.386.5	māsā vai dvādaśāhasyāhāni ta eva lokā eta eva devalokāḥ
3.386.6	phālguno vai māso dvādaśāhasya prathamam ahaś caitro dvitīyaṃ vaiśākhas tṛtīyam āṣāḍhāpaurṇamāsaś caturthaṃ śroṇāśraviṣṭhaḥ pañcamaṃ śātabhiṣajaṣ ṣaṣṭhaṃ proṣṭhapadaḥ saptamam āśvayujo 'ṣṭamaṃ kārtiko navamam mārgaśīrṣo daśamaṃ taiṣa ekādaśaṃ māgho dvādaśaṃ prāyaṇīya evātirātras trayodaśo māsa udayanīyas saṃvatsaraś caturdaśaḥ
3.386.7	sa eṣa dvādaśāhas sarveṣu lokeṣu pratiṣṭhitaḥ
3.386.8	sa ya evam etaṃ dvādaśāhaṃ sarveṣu lokeṣu pratiṣṭhitaṃ veda sarveṣu lokeṣu pratitiṣṭhati
3.386.9	sa eṣa vāva dvādaśāho ya eṣa tapaty eṣa indra eṣa prajāpatir eṣa evedaṃ sarvam ity upāsitavyam
3.386.10	eṣa evedaṃ sarvam ity upāsitavyam
