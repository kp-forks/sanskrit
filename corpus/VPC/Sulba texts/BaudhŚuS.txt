#Text:Baudhāyanaśulbasūtra
#Edition:Kashikar
#Notes:i.e. BaudhŚS 30



30.1.1	atheme 'gnicayāḥ
30.1.2	teṣāṃ bhūmeḥ parimāṇavihārān vyākhyāsyāmaḥ
30.1.3	athāṅgulapramāṇaṃ caturdaśāṇavaś catustriṃśat tilāḥ pṛthusaṃśliṣṭā ity aparam
30.1.4	daśāṅgulaṃ kṣudrapadam
30.1.5	dvādaśa prādeśaḥ
30.1.6	pṛthottarayuge trayodaśike
30.1.7	padaṃ pañcadaśa
30.1.8	aṣṭāśītiśatam īṣā catuḥśatam akṣaḥ
30.1.9	ṣaḍaśītir yugam
30.1.10	dvātriṃśaj jānuḥ
30.1.11	ṣaṭtriṃśac chamyābāhū
30.1.12	dvipadaḥ prakramaḥ
30.1.13	dvau prādeśāv aratniḥ
30.1.14	athāpy udāharanti pade yuge prakrame 'ratnāv iyati śāmyāyāṃ ca mānārtheṣu yāthākāmīti
30.1.15	pañcāratniḥ puruṣo vyāmaś ca
30.1.16	caturaratnir vyāyāmaḥ
30.1.17	caturaśraṃ cikīrṣan yāvac cikīrṣet tāvatīṃ rajjum ubhayataḥpāśāṃ kṛtvā madhye lakṣaṇaṃ karoti
30.1.18	lekhām ālikhya tasyā madhye śaṅkuṃ nihanyāt
30.1.19	tasmin pāśau pratimucya lakṣaṇena maṇḍalaṃ parilikhet
30.1.20	viṣkambhāntayoḥ śaṅkū nihanyāt
30.1.21	pūrvasmin pāśaṃ pratimucya pāśena maṇḍalaṃ parilikhet
30.1.22	evam aparasmin
30.1.23	te yatra sameyātāṃ tena dvitīyaṃ viṣkambham āyacchet
30.1.24	viṣkambhāntayoḥ śaṅkū nihanyāt
30.1.25	pūrvasmin pāśau pratimucya lakṣaṇena maṇḍalaṃ parilikhet
30.1.26	evaṃ dakṣiṇata evaṃ paścād evam uttarataḥ
30.1.27	teṣāṃ ye 'ntyāḥ saṃsargās tac caturaśraṃ saṃpadyate
30.1.28	athāparam
30.1.29	pramāṇād dviguṇāṃ rajjum ubhayataḥpāśāṃ kṛtvā madhye lakṣaṇaṃ karoti
30.1.30	sa prācyarthaḥ
30.1.31	aparasminn ardhe caturbhāgone lakṣaṇaṃ karoti
30.1.32	tan nyañcanam
30.1.33	ardhe 'ṃsārtham
30.1.34	pṛṣṭhyāntayoḥ pāśau pratimucya nyañcanena dakṣiṇāpāyamyārdhena śroṇyaṃsān nirharet
30.1.35	dīrghacaturaśraṃ cikīrṣan yāvac cikīrṣet tāvatyāṃ bhūmyāṃ dvau śaṅkū nihanyāt
30.1.36	dvaudvāv ekaikam abhitaḥ samau
30.1.37	yāvatī tiryaṅmānī tāvatīṃ rajjum ubhayataḥpāśāṃ kṛtvā madhye lakṣaṇaṃ karoti
30.1.38	pūrveṣām antyayoḥ pāśau pratimucya lakṣaṇena dakṣiṇāpāyamya lakṣaṇe lakṣaṇaṃ karoti
30.1.39	madhyame pāśau pratimucya lakṣaṇasyopariṣṭād dakṣiṇāpāyamya lakṣaṇe śaṅkuṃ nihanyāt
30.1.40	so 'ṃsaḥ
30.1.41	etenottaro 'ṃso vyākhyātaḥ
30.1.42	tathā śroṇī
30.1.43	yatra purastād aṃhīyasīṃ minuyāt tatra tadardhe lakṣaṇaṃ karoti
30.1.44	athāparaṃ pramāṇād adhyardhāṃ rajjum ubhayataḥpāśāṃ kṛtvāparasmiṃs tṛtīye ṣaḍbhāgone lakṣaṇaṃ karoti
30.1.45	tan nyañcatam
30.1.46	iṣṭe 'ṃsārtham
30.1.47	pṛṣṭhyāntayoḥ pāśau pratimucya nyañcanena dakṣiṇāpāyamyeṣṭena śroṇyaṃsān nirharet
30.1.48	samacaturaśrasyākṣṇayārajjur dvis tāvatīṃ bhūmiṃ karoti
30.1.49	pramāṇaṃ tiryac
30.1.50	vikaraṇyāyāmaḥ
30.1.51	tasyākṣṇayārajjus trikaraṇī
30.1.52	tṛtīyakaraṇy etena vyākhyātā
30.1.53	navamas tu bhūmer bhāgo bhavatīti
30.1.54	dīrghacaturaśrasyākṣṇayārajjuḥ pārśvamānī tiryaṅmānī ca yat pṛthagbhūte kurutas tad ubhayaṃ karoti
30.1.55	tāsāṃ trikacatuṣkayor dvādaśikapañcikayoḥ pañcadaśikāṣṭikayoḥ saptikacaturviṃśikayor dvādaśikapañcatriṃśikayoḥ pañcadaśikaṣaṭtriṃśikayor ity etāsūpalabdhiḥ
30.2.1	nānācaturaśre samasyan kanīyasaḥ karaṇyā varṣīyaso vṛdhram ullikhet
30.2.2	vṛdhrasyākṣṇayārajjuḥ samastayoḥ pārśvamānī bhavati
30.2.3	caturaśrāc caturaśraṃ nirjihīrṣan yāvan nirjihīrṣet tasya karaṇyā varṣīyaso vṛdhram ullikhet
30.2.4	vṛdhrasya pārśvamānīm akṣṇayetarat pārśvam upasaṃharet
30.2.5	sā yatra nipatet tad apacchindyāt
30.2.6	chinnayā nirastam
30.2.7	samacaturaśraṃ dīrghacaturaśraṃ cikīrṣaṃs tad akṣṇayāpacchidya bhāgaṃ dvedhā vibhajya prārśvayor upadadhyād yathāyogam
30.2.8	api vaitasmiṃś caturaśraṃ samasya tasya karaṇyāpacchidya yad atiśiṣyate tad itaratropadadhyāt
30.2.9	dīrghacaturaśraṃ samacaturaśraṃ cikīrṣaṃs tiryaṅmānīṃ karaṇīṃ kṛtvā śeṣaṃ dvedhā vibhajya pārśvayor upadadhyāt
30.2.10	khaṇḍam āvāpena tat saṃpūrayet
30.2.11	tasya nirhāra uktaḥ
30.2.12	caturaśram ekato'ṇimac cikīrṣann aṇimataḥ karaṇīṃ tiryaṅmāṇīṃ kṛtvā śeṣam akṣṇayā vibhajya viparyasyetaratropadadhyāt
30.2.13	caturaśraṃ praugaṃ cikīrṣan yāvac cikīrṣed dvis tāvatīṃ bhūmiṃ samacaturaśrāṃ kṛtvā pūrvasyāḥ karaṇyā madhye śaṅkuṃ nihanyāt
30.2.14	tasmin pāśau pratimucya dakṣiṇottarayoḥ śroṇyor nipātayet
30.2.15	bahispandyam apacchindyāt
30.2.16	caturaśram ubhayataḥpraugaṃ cikīrṣan yāvac cikīrṣed dvis tāvatīṃ bhūmiṃ dīrghacaturaśrāṃ kṛtvā pūrvasyāḥ karaṇyā madhye śaṅkuṃ nihanyāt
30.2.17	tasmin pāśau pratimucya dakṣiṇottarayor madhyadeśayor nipātayet
30.2.18	bahispandyam apacchindyād etenāparaṃ praugaṃ vyākhyātam
30.2.19	caturaśraṃ maṇḍalaṃ cikīrṣann akṣṇayārdhaṃ madhyāt prācīm abhyāpātayet
30.2.20	yad atiśiṣyate tasya saha tṛtīyena maṇḍalaṃ parilikhet
30.2.21	maṇḍalaṃ caturaśraṃ cikīrṣan viṣkambham aṣṭau bhāgān kṛtvā bhāgam ekonatriṃśadhā vibhajyāṣṭāviṃśatibhāgān uddhared bhāgasya ca ṣaṣṭham aṣṭam abhāgonam
30.2.22	api vā pañcadaśa bhāgān kṛtvā dvāv uddharet
30.2.23	saiṣānityā caturaśrakaraṇī
30.2.24	pramāṇaṃ tṛtīyena vardhayet tac caturthenātmacatustriṃśonena saviśeṣaḥ
30.3.1	athāgnyādheyike vihāre gārhapatyād āhavanīyasyāyatanam
30.3.2	vijñāyate 'ṣṭāsu prakrameṣu brāhmaṇo 'gnim ādadhītaikādaśasu rājanyo dvādaśasu vaiśya iti
30.3.3	āyāmatṛtīyena trīṇi caturaśrāṇy anūcīnāni kārayet
30.3.4	aparasyottarasyāṃ śroṇyāṃ gārhapatyaḥ
30.3.5	tasyaiva dakṣiṇe 'ṃse 'nvāhāryapacanaḥ pūrvasyottare 'ṃsa āhavanīyaḥ
30.3.6	api vā gārhapatyāhavanīyayor antarālaṃ pañcadhā ṣoḍhā vā saṃbhujya ṣaṣṭhaṃ saptamaṃ vā bhāgam āgantukam upasamasya samaṃ traidhaṃ vibhajya pūrvasmād antād dvayor bhāgayor lakṣaṇaṃ karoti
30.3.7	gārhapatyāhavanīyayor antau niyamya lakṣaṇena dakṣiṇāpāyamya lakṣaṇe śaṅkuṃ nihanti
30.3.8	tad dakṣiṇāgner āyatanaṃ bhavati
30.3.9	api vā pramāṇaṃ pañcamena vardhayet
30.3.10	tat sarvaṃ pañcadhā saṃbhujyāparasmād antād dvayor bhāgayor lakṣaṇaṃ karoti
30.3.11	pṛṣṭhyāntayoḥ pāśau pratimucya lakṣaṇena dakṣiṇāpāyamya lakṣaṇe śaṅkuṃ nihanti
30.3.12	tad dakṣiṇāgner āyatanaṃ bhavati
30.3.13	viparyastaitenotkaro vyākhyātaḥ
30.3.14	apareṇāhavanīyaṃ yajamānamātrī bhavatīti dārśapaurṇamāsikāyā veder vijñāyate
30.3.15	tasyās tribhāgonaṃ paścāttiraścī
30.3.16	tasyā evārdhaṃ purastāttiraścī
30.3.17	evaṃ dīrghacaturaśram ekato'ṇimad vihṛtya sraktiṣu śaṅkūn nihanyāt
30.3.18	yāvatī pārśvamānī dvirabhyastā tāvatīṃ rajjum ubhayataḥpāśāṃ kṛtvā madhye lakṣaṇaṃ karoti
30.3.19	dakṣiṇayoḥ pārśvayoḥ pāśau pratimucya lakṣaṇena dakṣiṇāpāyamya lakṣaṇe śaṅkuṃ nihanyāt
30.3.20	tasmin pāśau pratimucya lakṣaṇena dakṣiṇaṃ pārśvaṃ parilikhet
30.3.21	etenottaraṃ pārśvaṃ vyākhyātam
30.3.22	pūrvaṃ pārśvaṃ tayā dvirabhyastayā parilikhet
30.3.23	evam aparam
30.3.24	daśapadā paścāttiraścī dvādaśapadā prācy aṣṭāpadā purastāttiraścīti pāśubandhikāyā veder vijñāyate
30.3.25	mānayogas tasyā vyākhyātaḥ
30.3.26	rathasaṃmitety ekeṣām
30.3.27	virāṭsaṃpannety ekeṣām
30.3.28	śamyāmātrī catuḥsraktir bhavatīty uttaraveder vijñāyate
30.3.29	samacaturaśrāviśeṣāt
30.3.30	vitṛtīyā vedir bhavatīti paitṛkyā veder vijñāyate
30.3.31	mahāvedes tṛtīyena samacaturaśrakṛtāyās tṛtīyakaraṇī bhavatīti
30.3.32	navamas tu bhūmer bhāgo bhavati
30.3.33	yajamānamātrī catuḥsraktir bhavatīty ekeṣām
30.3.34	dikṣu sraktayo bhavanti
30.3.35	veditṛtīye yajeteti sautrāmaṇikīṃ vedim abhyupadiśanti
30.3.36	mahāvedes tṛtīyena samacaturaśrakṛtāyā aṣṭādaśapadā pārśvamānī bhavati
30.3.37	tasyai dīrghakaraṇyām ekato'ṇimatkaraṇyāṃ ca yāthākāmīti
30.4.1	prāgvaṃśaḥ ṣoḍaśaprakramāyāmo dvādaśavyāsaḥ
30.4.2	api vā dvādaśaprakramāyāmo daśavyāsaḥ
30.4.3	tasya madhye dvādaśiko vihāraḥ
30.4.4	triṃśatpadāni prakramā vā paścāttiraścī bhavati ṣaṭtriṃśatprācī caturviṃśatiḥ purastāttiraścīti mahāveder vijñāyate
30.4.5	mānayogas tasyā vyākhyātaḥ
30.4.6	āhavanīyāt ṣaṭ prakramān mahāvediḥ
30.4.7	tata ekasmin sadaḥ
30.4.8	tad daśakam
30.4.9	udak saptaviṃśatyaratnyaḥ
30.4.10	aṣṭādaśety ekeṣām
30.4.11	tataś caturṣu havirdhānam
30.4.12	tad daśakaṃ dvādaśakaṃ vā
30.4.13	mānayogas tayor vyākhyātaḥ
30.4.14	yūpāvaṭīyāc chaṅkor ardhaprakramam avaśiṣyottaravediṃ vimimīte
30.4.15	daśapadottaravedir bhavatīti some vijñāyate
30.4.16	mānayogas tasyā vyākhyātaḥ
30.4.17	cātvālaḥ śamyāmātro 'parimito vā
30.4.18	athoparavāḥ prādeśamukhāḥ prādeśāntarālāḥ
30.4.19	aratnimātraṃ samacaturaśraṃ vihṛtya sraktiṣu śaṅkūn nihanyāt
30.4.20	ardhaprādeśenārdhaprādeśenaikaikaṃ maṇḍalaṃ parilikhet
30.4.21	sadasaḥ pūrvārdhād dviprakramam avaśiṣya dhiṣṇyānāṃ dviprādeśo viṣkambhaḥ
30.4.22	tathāntarālāḥ
30.4.23	āgnīdhrāgārasya pārśvamānī pañcāratniḥ
30.4.24	etena mārjālīyo vyākhyātaḥ
30.4.25	tasyodīcīṃ dvāraṃ kurvanti
30.4.26	rathākṣāntarālā yūpāvaṭā bhavantīty ekādaśinyāṃ vijñāyate
30.4.27	tasyā daśānāṃ ca rathākṣāṇām ekādaśānāṃ ca padānām aṣṭāṅgulasya ca caturviṃśaṃ bhāgam ādadīta
30.4.28	sa prakramaḥ syāt
30.4.29	tena vediṃ vimimīte
30.4.30	athāśvamedhe viṃśatyāś ca rathākṣāṇām ekaviṃśatyāś ca padānām aṣṭāṅgulasya ca caturviṃśaṃ bhāgam ādadīta
30.4.31	sa prakramaḥ syāt
30.4.32	tena vediṃ vimimīte
30.4.33	atha prācyekādaśinyāṃ yūpārthaṃ vedeḥ pūrvārdhāt padārdhavyāsam apacchidya tat purastātprāñcaṃ dadhyāt
30.4.34	nātrāṣṭāṅgulaṃ vidyate
30.4.35	na vyatiṣaṅgaḥ
30.4.36	yūpāvaṭāḥ padaviṣkambhās tripadapariṇāhāni yūpoparāṇīti
30.5.1	ardhāṣṭamāḥ puruṣāḥ prathamo 'gniḥ
30.5.2	ardhanavamā dvitīyaḥ
30.5.3	ardhadaśamās tṛtīyaḥ
30.5.4	evam uttarottaro vidhābhyāsa aikādaśavidhāt
30.5.5	tad etat saptavidhaprabhṛty ekaśatavidhāntam
30.5.6	ata ūrdhvam ekaśatavidhān eva pratyādadītānagnikān vā yajñakratūn āhared anyatrāśvamedhāt
30.5.7	aśvamedham aprāptaṃ ced āhared ata ūrdhvaṃ vidhām abhyasyen netarad ādriyeta
30.5.8	atītaṃ ced āhared āhṛtya kṛtāntād eva pratyādadīta
30.5.9	katham u khalu vidhām abhyasyet
30.5.10	yad anyat prakṛtes tat pañcadaśa bhāgān kṛtvā vidhāyāṃvidhāyāṃ dvaudvau bhāgau samasyet
30.5.11	tābhir ardhāṣṭamābhir agniṃ cinuyāt
30.5.12	ūrdhvapramāṇābhyāsa jānoḥ pañcamasya caturviṃśenaike samāmananti
30.5.13	atha haika ekavidhaprabhṛtīn apakṣapucchāṃś cinvate
30.5.14	tan nopapadyate pūrvottaravirodhāt
30.5.15	atha haikeṣāṃ brāhmaṇaṃ bhavati śyenacid agnīnāṃ pūrvā tatir iti
30.5.16	athāpareṣāṃ na jyāyāṃsaṃ citvā kanīyāṃsaṃ cinvīteti
30.5.17	athāsmākam
30.5.18	pakṣī bhavati
30.5.19	na hy apakṣaḥ patitum arhati
30.5.20	aratninā pakṣau drāghīyāṃsau bhavataḥ
30.5.21	tasmāt pakṣapravayāṃsi vayāṃsi
30.5.22	vyāmamātrau pakṣau ca pucchaṃ ca bhavatīti
30.5.23	nāpakṣapucchaḥ śyeno vidyate
30.5.24	na cāsaptavidhasya pakṣapucchāni vidyante na ca saptavidhaṃ citvaikavidhaprasaṅgaḥ
30.5.25	tasmāt saptavidha eva prathamo 'gniḥ
30.5.26	bhedān varjayet
30.5.27	adharottarayoḥ pārśvasaṃdhānaṃ bhedā ity upadiśanti
30.5.28	tad agnyanteṣu na vidyate na sraktipārśvayoḥ
30.5.29	sāhasraṃ cinvīta prathamaṃ cinvāna iti
30.5.30	pañcamāyāṃ vā citau saṃkhyāṃ pūrayed dviśatāś cec cikīrṣet pañcacoḍābhir nākasadaḥ samānasaṃkhyaṃ pratīyāt
30.6.1	paśudharmo ha vā agniḥ
30.6.2	yathā ha vai paśor dakṣiṇeṣām asthnāṃ yad dakṣiṇaṃ pārśvaṃ tad uttareṣām uttaraṃ yad uttareṣāṃ dakṣiṇaṃ tad dakṣiṇeṣām uttaraṃ yad avāk cordhvaṃ ca tat samānam evam iṣṭakānāṃ rūpāṇy upadadhyāt
30.6.3	yā dakṣiṇāvṛto lekhās tā dakṣiṇata upadadhyāt savyāvṛta uttarataḥ
30.6.4	ṛjulekhāḥ paścāc ca purastāc ca bhavanti
30.6.5	tryālikhitā madhye
30.6.6	atha yā viśayasthā yathā ha vai paśoḥ pṛṣṭhavaṃśo naivaikasmin pārśve vyatirekeṇa vartate naivāparasminn evaṃ tāsām upadhānaṃ pratīyāt
30.6.7	athāpi brāhmaṇaṃ bhavati
30.6.8	prajāpatir vā atharvāgnir eva dadhyaṅṅ ātharvaṇas tasyeṣṭakā asthānīti
30.6.9	tasmād bahis tanvaṃ cec cinuyāt tanvopavlayamadhyair ātmopavlayamadhyāt saṃdadhyāt
30.6.10	prāñcam enaṃ cinuta iti vijñāyate
30.6.11	amṛnmayībhir aniṣṭakābhir na saṃkhyāṃ pūrayet
30.6.12	iṣṭakacid vā anyo 'gniḥ paśucid anya ity etasmād brāhmaṇāt
30.6.13	paśur vā eṣa yad agnir yoniḥ khalu vā eṣā paśor vikriyate yat prācīnam aiṣṭakād yajuḥ kriyata iti ca
30.6.14	lokabādhīni dravyāṇy avaṭeṣūpadadhyāt
30.6.15	maṇḍalam ṛṣabhaṃ vikarṇīm itīṣṭakāsu lakṣmāṇi pratīyāt
30.6.16	iṣṭakāmantrayor iṣṭakāvyatireke lokaṃpṛṇāḥ saṃpadyante parimāṇābhāvāt
30.6.17	atītān eva veṣṭakāgaṇān atropadadhyāt
30.6.18	pañca lokaṃpṛṇāḥ
30.6.19	mantravyatireke 'ktāḥ śarkarāḥ saṃdhiṣūpadadhyāt
30.6.20	prācīr upadadhāti pratīcīr upadadhātīti gaṇeṣu rītivādaḥ
30.6.21	prācīm upadadhāti pratīcīm upadadhātīti kartur mukhavādaḥ
30.6.22	purastād anyāḥ pratīcīr upadadhāti paścād anyāḥ prācīr ity apavargaḥ
30.6.23	caturaśrāsv evaitad upapadyate
30.7.1	na khaṇḍām upadadhyāt
30.7.2	na bhinnām upadadhyāt
30.7.3	na kṛṣṇām upadadhyāt
30.7.4	na jīrṇām upadadhyāt
30.7.5	na lakṣmaṇām upadadhyāt
30.7.6	na svayamātṛṇṇāṃ svayaṃcitāv upadadhyāt
30.7.7	ūrdhvapramāṇam iṣṭakānāṃ jānoḥ pañcamena kārayet
30.7.8	ardhena nākasadāṃ pañcacoḍānāṃ ca
30.7.9	yac choṣapākābhyāṃ pratihraseta purīṣeṇa tat saṃpūrayet purīṣasyāniyataparimāṇatvāt
30.7.10	vyāyāmamātrī bhavatīti gārhapatyaciter vijñāyate
30.7.11	caturaśrety ekeṣām
30.7.12	parimaṇḍalety ekeṣām
30.7.13	caturaśraṃ saptadhā vibhajya tiraścīṃ tredhā vibhajet
30.7.14	aparasmin prastāra udīcīr upadadhāti
30.7.15	samacaturaśrāś ced upadadhyād vyāyāmaṣaṣṭheneṣṭakāḥ kārayec caturthena tṛtīyeneti
30.7.16	tāsāṃ nava prathamā dvādaśa dvitīyā iti pūrvasmin prastāra upadadhāti
30.7.17	pañca tṛtīyāḥ ṣoḍaśa prathamā ity aparasmin
30.7.18	parimaṇḍalāyāṃ yāvat saṃbhavet tāvat samacaturaśraṃ kṛtvā tan navadhā vibhajet pradhīṃs tridhātridheti
30.7.19	aparaṃ prastāraṃ tathopadadhyād yathā pradhyanīkeṣu sraktayo bhavanti
30.7.20	dhiṣṇyā ekacitīkāś caturaśrāḥ parimaṇḍalā vā
30.7.21	teṣām āgnīdhrīyaṃ navadhā vibhajyaikasyā sthāne 'śmānam upadadhyāt
30.7.22	atha hotur dhiṣṇyaṃ navadhā vibhajya pūrvāṃs tribhāgān ekaikaṃ dvedhā vibhajet
30.7.23	athetarān navadhānavadhā vibhajya madhyamapūrvau dvau bhāgau samasyet
30.7.24	atha mārjālīyaṃ tredhā vibhajya pūrvāparau bhāgau pañcadhā vibhajet
30.7.25	ukhyabhasmanā saṃsṛjyeṣṭakāḥ kārayed iti
30.7.26	saṃvatsarabhṛta evaitad upapadyate na rātribhṛte
30.7.27	evam asya mantravatī citik.lptiḥ
30.7.28	chandaścitaṃ triṣāhasrasya parastāc cinvīta kāmavivekāt
30.7.29	tasya rūpaṃ śyenākṛtir bhavatīti
30.8.1	atha vai bhavati
30.8.2	śyenacitaṃ cinvīta suvargakāma iti
30.8.3	ākṛtidvaividhyam
30.8.4	caturāśrātmā śyenākṛtiś ca
30.8.5	vijñāyata ubhayaṃ brāhmaṇam
30.8.6	pañca dakṣiṇāyāṃ śroṇyām upadadhāti pañcottarasyām
30.8.7	basto vaya iti dakṣiṇe 'ṃsa upadadhāti
30.8.8	vṛṣṇir vaya ity uttare
30.8.9	vyāghro vaya iti dakṣiṇe pakṣa upadadhāti
30.8.10	siṃho vaya ity uttare
30.8.11	puruṣo vaya iti madhya iti ca
30.8.12	athāparam
30.8.13	vayasāṃ vā eṣa pratimayā cīyate yad agnir iti
30.8.14	utpatatāṃ chāyayety arthaḥ
30.8.15	samacaturaśrābhir agniṃ cinute daivyasya ca mānuṣasya ca vyāvṛttyā iti maitrāyaṇīyabrāhmaṇaṃ bhavati
30.8.16	tasyeṣṭakāḥ kārayet puruṣasya caturthena pañcamena ṣaṣthena daśameneti
30.8.17	athāgniṃ vimimīte
30.8.18	yāvān puruṣa ūrdhvabāhus tāvad antarāle veṇoś chidre karoti madhye tṛtīyam
30.8.19	yad amutra spandayā karoti tad iha veṇunā karoti
30.8.20	tasyātmā samacaturaśraś catvāraḥ puruṣāḥ
30.8.21	pakṣaḥ samacaturaśraḥ puruṣaḥ
30.8.22	sa tu dakṣiṇato 'ratninā drāghīyān
30.8.23	etenottaraḥ pakṣo vyākhyātaḥ
30.8.24	pucchaḥ samacaturaśraḥ puruṣaḥ
30.8.25	tam avastāt prādeśena vardhayet
30.8.26	evaṃ sāratniprādeśā saptavidhaḥ saṃpadyate
30.8.27	upadhāne pakṣāgrād uttarataḥ puruṣatṛtīyavelāyāṃ catasraḥ pañcamyas tāsām abhito dvedve pādeṣṭake
30.8.28	tato 'ṣṭau caturthyaḥ
30.8.29	pakṣaśeṣaṃ ṣaḍbhāgīyābhiḥ pracchādayet
30.8.30	etenottaraḥ pakṣo vyākhyātaḥ
30.8.31	pūrvāparayoḥ pucchapārśvayoś caturbhāgīyā upadadhyāt
30.8.32	dakṣiṇottarayoḥ pādeṣṭakāḥ
30.8.33	śeṣam agniṃ pañcamabhāgīyābhiḥ pracchādayet
30.8.34	eṣa dviśataḥ prastāraḥ
30.8.35	aparasmin prastāre pakṣāgrād uttarato 'rdhavyāyām avelāyāṃ tisrastisraḥ ṣaṣṭhyo dvedve dvipade iti viparyāsam upadadhyāt
30.8.36	tathottare
30.8.37	dakṣiṇasyāṃ śroṇyāṃ nava ṣaṣṭhyaś caturaśrakṛtāḥ
30.8.38	tathottarasyām
30.8.39	navanava ṣaṣṭhyo dvedve dvipade iti dakṣiṇād aṃsād ottarād aṃsād viparyāsam upadadhyāt
30.8.40	śeṣam agniṃ pañcamabhāgīyābhiḥ pracchādayet
30.8.41	eṣa dviśataḥ prastāro vyatyāsaṃ cinuyād yāvataḥ prastārāṃś cikīrṣet
30.9.1	athāparaḥ
30.9.2	puruṣasya pañcamyaḥ
30.9.3	tā evaikato 'dhyardhāḥ
30.9.4	tāsām ardhyāḥ pādyāś ca
30.9.5	upadhāne pūrvāparayoḥ pakṣapārśvayor ardheṣṭakā udīcīr upadhyāt
30.9.6	tathottare
30.9.7	dakṣiṇottarayoḥ pucchapārśvayoś catasraścatasro 'dhyardhā udīcīḥ
30.9.8	pucchasyāvastāc catasro 'rdheṣṭakā udīcīḥ
30.9.9	tāsām abhito dve pādeṣṭake
30.9.10	jaghanena pucchāpyayayor ekaikām ardheṣṭakāṃ prācīm
30.9.11	śeṣam agniṃ pañcamabhāgīyābhiḥ pracchādayet
30.9.12	eṣa dviśataḥ prastāraḥ
30.9.13	aparasmin prastāra ātmasraktiṣu catasraḥ pādeṣṭakā upadadhyāt
30.9.14	tāsām abhito dvedve ardheṣṭake
30.9.15	pūrvasminn anīke pañca
30.9.16	pakṣāgrayos tisrastisro 'dhyardhā udīcīḥ
30.9.17	tāsām antarāleṣv ekaikām ardheṣṭakāṃ prācīm
30.9.18	śeṣam agniṃ pañcamabhāgīyābhiḥ pracchādayet
30.9.19	eṣa dviśataḥ prastāraḥ
30.9.20	vyatyāsaṃ cinuyād yāvataḥ prastārāṃś cikīrṣet
30.10.1	atha vakrapakṣo vyastapucchaḥ
30.10.2	tasyeṣṭakāḥ kārayet puruṣasya caturthyaḥ
30.10.3	tāsām ardhyāḥ pādyāś ca
30.10.4	nityam akṣṇayāpacchedanam anādeśe
30.10.5	pādeṣṭakāś caturbhiḥ parigṛhṇīyād ardhapadena padenādhyardhapadena padasaviśeṣeṇeti
30.10.6	te dve yathā dīrghasaṃśliṣṭe syātāṃ tathārdheṣṭakāṃ kārayet
30.10.7	athāgniṃ vimimīte
30.10.8	ātmā dvipuruṣāyāmo daśapadavyāsaḥ
30.10.9	tasya dakṣiṇād aṃsād uttarato 'dhyardhaprakrame lakṣaṇaṃ karoti
30.10.10	evam aparataḥ
30.10.11	tayor upariṣṭāt spandyāṃ niyamyāṃsam apacchindyāt
30.10.12	etenetarāsāṃ sraktīnām apacchedā vyākhyātāḥ
30.10.13	sa ātmā
30.10.14	śiro 'rdhaṣaṣṭhapadāyāmamardhapuruṣavyāsam
30.10.15	tasyāṃsau prakrameṇaprakrameṇāpacchindyāt
30.10.16	pucchasya ṣaṭpadā prācī dvipuruṣodīcī
30.10.17	tasya pūrve sraktī tribhistribhiḥ prakramair apacchindyāt
30.10.18	pakṣo dvādaśapadāyāmo daśapadavyāsaḥ
30.10.19	tasya madhyāt prāñci ṣaṭ padāni prakramya śaṅkuṃ nihanyāt
30.10.20	śroṇyor ekaikam
30.10.21	athainaṃ spandyayā paricinuyāt
30.10.22	antaspandyam apacchidya tat purastātprāñcaṃ dadhyāt
30.10.23	sa nirṇāmaḥ
30.10.24	etenottarasya pakṣasya nirṇāmo vyākhyātaḥ
30.10.25	pakṣāgrayoḥ prakramapramāṇāni pañcapañca caturaśrāṇy anūcīnāni kṛtvā sarvāṇy avāñcam akṣṇayāpacchindyād ardhāny uddharet
30.10.26	evaṃ sāratniprādeśaḥ saptavidhaḥ saṃpadyate
30.10.27	upadhāne śiraso 'pyaye caturthīm upadadhyāt
30.10.28	haṃsamukhīṃ purastāt pādeṣṭake abhitaḥ
30.10.29	tayor avastād abhitas tisrastisraś caturaśrapādyāḥ
30.10.30	śeṣe pādeṣṭakāḥ
30.10.31	api vā śiraso 'gre haṃsamukhīm upadadhyāt
30.10.32	tasya avastāc caturthīm upadadhyāt pādeṣṭake abhitaḥ
30.10.33	tayor avastād abhitas tisrastisraś caturaśrapādyāḥ
30.10.34	śeṣe pādeṣṭakāḥ
30.10.35	śiraso 'vastāt pañca pādeṣṭakā vyatiṣaktā upadadhyāt
30.10.36	tathā pucchasya purastāt
30.10.37	yadyad apacchinnaṃ tasminn ardheṣṭakāḥ pādeṣṭakāś copadadhyāt
30.10.38	śeṣam agniṃ caturbhāgīyābhiḥ pracchādayet
30.10.39	pādyābhiḥ sārdhyābhiḥ saṃkhyāṃ pūrayet
30.10.40	eṣa dviśataḥ prastāraḥ
30.10.41	aparasmin prastāre haṃsamukhīś catasraś catasṛbhiḥ pādeṣṭakābhiḥ saṃyojayed yathā dīrghacaturaśraṃ saṃpadyate
30.10.42	tat tiryak svayamātṛṇṇāvakāśa upadadhyāt
30.10.43	haṃsamukhyau pratīcyau pucchāpyaye 'rdhapadenātmani viśaye
30.10.44	tayor avastād abhitas tisraḥ pādeṣṭakāḥ prāṅmukhīr upadadhyāt
30.10.45	pucchasyāvastāt pañcadaśa pādeṣṭakā vyatiṣaktā upadadhyāt
30.10.46	pādeṣṭake ardheṣṭaketi pakṣapattrāṇāṃ prācīr vyatyāsaṃ cinuyāt
30.10.47	viśaye yad apacchinnaṃ tasminn ardheṣṭakāḥ pādeṣṭakāś copadadhyāt
30.10.48	śeṣam agniṃ caturbhāgīyābhiḥ pracchādayet
30.10.49	pādyābhiḥ sārdhyābhiḥ saṃkhyāṃ pūrayet
30.11.1	athāparaḥ
30.11.2	puruṣasya pañcamībhiḥ śatam aśītiḥ saptārdhaṃ ca sāratniprādeśaḥ saptavidhaḥ saṃpadyate
30.11.3	tāsāṃ pañcāśaddve cātmani
30.11.4	ardhacaturthyaḥ śirasi
30.11.5	pañcadaśa pucche
30.11.6	aṣṭapañcāśat sārdhyā dakṣiṇe pakṣa upadadhyāt
30.11.7	athottare
30.11.8	ardhavyāyāmena sraktīnām apacchedaḥ
30.11.9	saṃnataṃ puccham
30.11.10	pakṣayos tribhistribhir aratnibhir apanāmaḥ
30.11.11	adhyardhyābhiḥ ṣaṭṣaṭ pattrāṇi kuryāt
30.11.12	ākṛtiḥ śiraso nityā
30.11.13	atheṣṭakānāṃ vikārāḥ
30.11.14	puruṣasya pañcamyaḥ
30.11.15	tā evaikato 'dhyardhāḥ
30.11.16	tā evaikataḥ sapādāḥ
30.11.17	pañcamabhāgīyāyāḥ pādyāḥ sārdhyāḥ
30.11.18	tathādhyardhāyāḥ
30.11.19	tayoś cāṣṭamabhāgau tathā śleṣayed yathā tisraḥ sraktayo bhavanti
30.11.20	pañcamabhāgīyāyāś cāṣṭamyaḥ
30.11.21	tāni daśa
30.11.22	ātmani pañcamabhāgīyāḥ sārdhyā upadadhyāt
30.11.23	tathā pucche
30.11.24	pakṣayoś cādhyardhāḥ sārdhyāḥ
30.11.25	śirasi yāḥ saṃbhavanti
30.11.26	aparasmin prastāre pūrvayoḥ pakṣāpyayayor ekaikām ubhayīm upadadhyād ekaikām aparayoḥ
30.11.27	dvedve śirasaḥ pārśvayoḥ
30.11.28	pucchasyāvastād adhyardhāḥ prācīr yathāvakāśam
30.11.29	pārśvayoḥ pādyāḥ sāṣṭamabhāgāḥ
30.11.30	pakṣayoś cādhyardhāḥ sāvayavāḥ
30.11.31	śeṣaṃ yathāyogaṃ yathāsaṃkhyaṃ yathādharmaṃ copadadhyāt
30.12.1	kaṅkacita etenātmā pucchaṃ ca vyākhyātam
30.12.2	śirasi pañcopadadhyāt
30.12.3	tasyākṛtir vyākhyātā
30.12.4	saptapañcāśad dakṣiṇe pakṣa upadadhyāt
30.12.5	tathottare
30.12.6	vyāyāmena saprādeśena pakṣayor apanāmaḥ
30.12.7	pañcamabhāgīyārdhyābhiḥ ṣaṭṣaṭ pattrāṇi kuryāt
30.12.8	adhyardhāvaśiṣyate
30.12.9	tayā pucchasyāvastāt pādāv aratnimātrāv aratnyantarālau prādeśavyāsau bhavataḥ
30.12.10	tayor avastād abhito dvaudvāv aṣṭamabhāgau prāgbhedāv upadadhyāt
30.12.11	evaṃ sāratniprādeśaḥ saptavidhaḥ saṃpadyate
30.12.12	atheṣṭakānāṃ vikārāḥ
30.12.13	pañcamabhāgīyāḥ sāvayavāḥ
30.12.14	pādeṣṭakāṃ caturbhiḥ parigṛhṇīyād ardhaprādeśenādhyardhaprādeśena prādeśena prādeśasaviśeṣeneti
30.12.15	adhyardheṣṭakāṃ caturbhiḥ parigṛhṇīyād ardhavyāyāmena dvābhyām aratnibhyām aratnisaviśeṣeṇeti
30.12.16	tāḥ ṣaṭ
30.12.17	tāsāṃ caturaśrapādyāḥ sāṣṭamabhāgāḥ pādayor upadhāya śeṣaṃ yathāyogaṃ yathāsaṃkhyaṃ yathādharmaṃ copadadhyāt
30.13.1	alajacita etenātmā śiraḥ pucchaṃ ca vyākhyātaṃ padāv apoddhṛtya
30.13.2	triṣaṣṭir dakṣiṇe pakṣa upadadhyāt
30.13.3	tathottare
30.13.4	puruṣeṇa pakṣayor apanāmaḥ
30.13.5	aprasmād apanāmāt prāñcam aratniṃ mitvā tasmin spadyāṃ niyamyāparaṃ pakṣapattrāpacchedam anvāyacchet
30.13.6	evaṃ pañca pañcamyaḥ sārdhyā uddhṛtā bhavanti
30.13.7	pādeṣṭakām apanāma upadhāya tāsāṃ cturaśrapādyāḥ sāṣṭamabhāgā apoddhṛtya śeṣaṃ yathāyogaṃ yathāsaṃkhyaṃ yathādharmaṃ copadadhyāt
30.14.1	praugacitaṃ cinvīteti
30.14.2	yāvān agniḥ sāratniprādeśas tāvat praugaṃ kṛtvā tasyāparasyāḥ karaṇyā dvādaśeneṣṭakās tadardhavyāsāḥ kārayet
30.14.3	tāsām ardhyāḥ pādyāś ca
30.14.4	tāsāṃ dve ardheṣṭake bāhyasaviśeṣe cubuka upadadhyād ardhyāś cāntayoḥ
30.14.5	śeṣam agniṃ bṛhatībhiḥ pracchādayet
30.14.6	ardheṣṭakābhiḥ saṃkhyāṃ pūrayet
30.14.7	aparasmin prastāre 'parasminn anīke saptacatvāriṃśat pādeṣṭakā vyatiṣaktā upadadhyāt
30.14.8	cubuka ekāṃ śūlapādyām
30.14.9	dīrghe cetare catasraḥ svayamātṛṇṇāvakāśa upadadhyād ardhyāś cāntayoḥ
30.14.10	śeṣam agniṃ bṛhatībhiḥ prācībhiḥ pracchādayet
30.14.11	ardheṣṭakābhiḥ saṃkhyāṃ pūrayet
30.15.1	ubhayataḥpraugaṃ cinvīteti
30.15.2	yāvān agniḥ sāratniprādeśas tāvad ubhayataḥpraugaṃ kṛtvā
30.15.3	navamena tiryaṅmānyāḥ praugacitoktā vikārāḥ
30.15.4	tathopadhānam
30.15.5	aparasmin prastāre cubukayor dve pādeṣṭake upadadhyāt saṃdhyantayoś ca dīrghapādye
30.15.6	dīrghe cetare ca catasraḥ svayamātṛṇṇāvakāśa upadadhyād ardhyāś cāntayoḥ
30.15.7	śeṣam agniṃ bṛhatībhiḥ prācībhiḥ pracchādayet
30.15.8	ardheṣṭakābhiḥ saṃkhyāṃ pūrayet
30.16.1	rathacakracitaṃ cinvīteti vijñāyate
30.16.2	dvayāni tu khalu rathacakrāṇi bhavanti sārāṇi ca pradhiyuktāni ca
30.16.3	aviśeṣātte manyāmahe
30.16.4	anyatarasyākṛtir iti
30.16.5	athāgniṃ vimimīte
30.16.6	yāvān agniḥ sāratniprādeśas tāvatīṃ bhūmiṃ parimaṇḍalāṃ kṛtvā tasmin yāvat saṃbhavet tāvat samacaturaśraṃ kṛtvā tasya karṇyā dvādaśeneṣṭakāḥ kārayet
30.16.7	tāsāṃ ṣaṭ pradhāv upadhāya śeṣam aṣṭadhā vibhajet
30.16.8	aparaṃ prastāraṃ tathopadadhyād yathā pradhyanīkeṣu sraktayo bhavanti
30.16.9	athāparaḥ
30.16.10	puruṣārdhāt pañcadaśeneṣṭakāḥ samacaturaśrāḥ kārayen mānārthāḥ
30.16.11	tāsāṃ dve śate pañcaviṃśatiś ca sāratniprādeśaḥ saptavidhaḥ saṃpadyate
30.16.12	tāsv anyāś catuḥṣaṣṭim āvapet
30.16.13	tābhiḥ samacaturaśraṃ karoti
30.16.14	tasya ṣoḍaśeṣṭakā pārśvamānī bhavati
30.16.15	trayastriṃśad atiśiṣyante
30.16.16	tābhir antān sarvaśaḥ paricinuyāt
30.16.17	nābhiḥ ṣoḍaśa madhyamāḥ
30.16.18	catuḥṣaṣṭir arāḥ
30.16.19	catuḥṣaṣṭir vediḥ
30.16.20	nābhiḥ śeṣā
30.16.21	nābhim antataḥ parilikhet
30.16.22	nemim antataś cāntarataś ca parilikhya neminābhyor antarālaṃ dvātriṃśaddhā vibhajya viparyāsaṃ bhāgān uddharet
30.16.23	evam avāpa uddhṛto bhavati
30.16.24	nemiṃ catuḥṣaṣṭiṃ kṛtvā vyavalikhya madhye parikṛṣet
30.16.25	tā aṣṭāviṃśatiśataṃ bhavanti
30.16.26	arāṃś caturdhācaturdhā nābhim aṣṭadhā vibhajet
30.16.27	eṣa prathamaḥ prastāraḥ
30.16.28	aparasmin prastāre nābhim antataś caturthavelāyāṃ parikṛṣen nemim antarataḥ
30.16.29	nemim antarataś catuḥṣaṣṭiṃ kṛtvā vyavalikhet
30.16.30	arāṇāṃ pañcadhā vibhāga ā parikarṣaṇayoḥ
30.16.31	nemyām antarāleṣu dvedve nābhyām antarāleṣv ekaikām
30.16.32	yaccheṣaṃ nābhes tad aṣṭadhā vibhajet
30.16.33	sa eṣa ṣoḍaśakaraṇaḥ sāro rathacakracit
30.17.1	droṇacitaṃ cinvīteti vijñāyate
30.17.2	dvayāni tu khalu droṇāni bhavanti caturaśrāṇi ca parimaṇḍalāni ca
30.17.3	aviśeṣātte manyāmahe
30.17.4	anyatarasyākṛtir iti
30.17.5	athāgniṃ vimimīte
30.17.6	caturaśra ātmā bhavati
30.17.7	tasya trayaḥ puruṣās tribhāgonāḥ pārśvamānī
30.17.8	paścāttsarur bhavati
30.17.9	tasyārdhapuruṣo daśāṅgulāni ca prācī
30.17.10	tribhāgonaḥ puruṣa udīcīti
30.17.11	evaṃ sāratniprādeśaḥ saptavidhaḥ saṃpadyate
30.17.12	atheṣṭakānāṃ vikārāḥ
30.17.13	puruṣasya ṣaṣṭhyaḥ
30.17.14	tā evaikato 'dhyardhāḥ
30.17.15	tāsām ardhyās tiryagbhedāḥ puruṣasya caturthya iti
30.17.16	tāsāṃ tsaruśroṇyantarālayoḥ ṣaṭ ṣaṣṭīr upadhāya śeṣam agniṃ bṛhatībhiḥ pracchādayet
30.17.17	ardheṣṭakābhiḥ saṃkhyāṃ pūrayet
30.17.18	aparasmin prastāre dakṣiṇe 'ṃse 'dhyardhām udīcīm upadadhyāt
30.17.19	tathottare
30.17.20	pūrvasminn anīke ṣaḍbhāgīyā upadadhyāt
30.17.21	dakṣiṇottarayoś caturbhāgīyāḥ
30.17.22	tsaroḥ purastāt pārśvayor dve caturbhāgīye upadadhyāt
30.17.23	tayor avastād abhito dvedve adhyardhe viṣūcī
30.17.24	tayor avastān madhyadeśe dve ṣaṣṭhyau prācyau
30.17.25	śeṣam agniṃ bṛhatībhiḥ prācībhiḥ pracchādayet
30.17.26	ardheṣṭakābhiḥ saṃkhyāṃ pūrayet
30.18.1	athāparaḥ
30.18.2	puruṣasya ṣoḍaśībhir viṃśaśataṃ sāratniprādeśaḥ saptavidhaḥ saṃpadyate
30.18.3	tāsām ekām apoddhṛtya śeṣāḥ parimaṇḍalaṃ karoti
30.18.4	tat pūrveṇa rathacakracitā vyākhyātam
30.18.5	ṣoḍaśīṃ purastād viśaya upadhāya tayā saha maṇḍalaṃ parilikhet
30.18.6	yad avastād apacchinnaṃ tat purastād upadadhyāt
30.18.7	pradhīnāṃ saptadhā vibhāgaḥ
30.18.8	pradhimadhyamāḥ prakramavyāsā bhavanti
30.18.9	caturaśrāṇām ardhyābhiḥ saṃkhyāṃ pūrayet
30.18.10	aparasmin prastāre pradhimadhyamām oṣṭha upadhāya yad avastāt tad dvedhā vibhajet
30.18.11	sa eṣa navakaraṇo droṇacit parimaṇḍalaḥ
30.18.12	samūhyaparicāyyau pūrveṇa rathacakracitā vyākhyātau
30.18.13	samūhyasya dikṣu cātvālān khānayitvā tebhyaḥ purīṣaṃ samūhyopadadhyāt
30.18.14	paricāyya iṣṭakānāṃ deśabhedaḥ
30.18.15	taṃ sarvābhiḥ pradakṣiṇaṃ paricinuyāt
30.19.1	śmaśānacitaṃ cinvīteti vijñāyate
30.19.2	sarvam agniṃ caturaśrān pañcadaśa bhāgān kṛtvā teṣām ākhyātam upadhānam
30.19.3	tribhir bhāgair bhāgārdhavyāsaṃ dīrghacaturaśraṃ vihṛtya pūrvasyāḥ karaṇyā madhyāc chroṇī pratyālikhyāntāv uddharet
30.19.4	tasya daśadhā vibhāgaḥ
30.19.5	tāni viṃśatiḥ sarvo 'gniḥ saṃpadyate
30.19.6	aparasmin prastāre praugamadhye 'nūcīnaṃ vibhajet
30.19.7	tasya ṣaḍdhā vibhāgaḥ
30.19.8	te dve pārśvayor upadadhyāt
30.19.9	bhāgatṛtīyāyāmāś caturthavyāsāḥ kārayet
30.19.10	tāsām ardhyās tiryagbhedāḥ
30.19.11	tā antayor upadhāya śeṣam agniṃ bṛhatībhiḥ prācībhiḥ pracchādayet
30.19.12	ardheṣṭakābhiḥ saṃkhyāṃ pūrayet
30.19.13	ūrdhvapramāṇam agneḥ pañcamena vardhayet
30.19.14	tat sarvaṃ traidhā vibhajya dvayor bhāgayoś caturthena vā navamena vā caturdaśena veṣṭakāḥ kārayet
30.19.15	tābhiś catasro vā nava vā caturdaśa vā citīr upadhāya śeṣam avāñcam akṣṇayāpacchindyād ardham uddharet
30.19.16	tasya nityo vibhāgaḥ
30.19.17	yathāyogam iṣṭakānāṃ hrāsavṛddhī
30.20.1	kūrmacitaṃ cinvīta yaḥ kāmayeta brahmalokam abhijayeyam iti vijñāyate
30.20.2	dvayāḥ khalu kūrmā bhavanti vakrāṅgāś ca parimaṇḍalāś ca
30.20.3	aviśeṣātte manyāmahe
30.20.4	anyatarasyākṛtir iti
30.20.5	athāgniṃ vimimīte
30.20.6	caturaśra ātmā bhavati
30.20.7	tasya daśa prakramāḥ pārśvamānī bhavati
30.20.8	tasya dvābhyāṃdvābhyāṃ prakramābhyāṃ sraktīnām apacchedaḥ
30.20.9	pūrvasminn anīke prakramapramāṇāni catvāri caturaśrāṇi kṛtvā teṣāṃ ye antye te akṣṇayāpacchindyāt
30.20.10	evaṃ dakṣiṇata evaṃ paścād evam uttarataḥ
30.20.11	sa ātmā
30.20.12	śiraḥ pañcapadāyāmam ardhapuruṣavyāsam
30.20.13	tasyāṃsau prakrameṇaprakrameṇāpacchindyāt
30.20.14	sraktyapacchede pādān unnayet
30.20.15	tasya dvipadākṣṇayā tiraścī tad dviguṇāyāmam anūcī
30.20.16	tasya dvipadākṣṇayā pūrvam aṃsam apacchindyāt
30.20.17	etenetareṣāṃ pādānām apacchedā vyākhyātāḥ
30.20.18	aparayoḥ pādayor aparāv aṃsāv apacchindyāt
30.20.19	evaṃ sāratniprādeśaḥ saptavidhaḥ saṃpadyate
30.20.20	tasyeṣṭakāḥ kārayet puruṣasya caturthyaḥ
30.20.21	tāsām ardhyāḥ pādyāś ca
30.20.22	adhyardhapādyāś caturbhiḥ parigṛhṇīyāt prakrameṇa dvābhyāṃ padābhyāṃ padasaviśeṣeṇeti
30.20.23	te dve yathā dīrghasaṃśliṣṭe syātāṃ tathaikāṃ kārayet
30.20.24	dvipadākṣyaṇārdhena samacaturaśrām ekām
30.20.25	upadhāne śiraso 'gre caturaśrām upadadhyāt
30.20.26	haṃsamukhyāv avastāt
30.20.27	pañcapañca caturaśrā dvedve pādeṣṭake iti pādeṣūpadadhyāt
30.20.28	yadyad apacchinnaṃ tasminn ardheṣṭakā upadadhyāc cheṣam agniṃ caturbhāgīyābhiḥ pracchādayet
30.20.29	ardheṣṭakābhiḥ saṃkhyāṃ pūrayet
30.20.30	aparasmin prastāre śiraso 'gre haṃsamukhīm upadadhyāt pādeṣṭake abhitaḥ
30.20.31	tayor avastād abhito dvedve adhyardhapādye viṣūcī
30.20.32	tayor avastād abhitaś chedasaṃhite dve pādeṣṭake
30.20.33	dvedve dvipade tisrastisro 'rdheṣṭakā iti pādeṣūpadadhyāt
30.20.34	yadyad apacchinnaṃ tasminn ardheṣṭakāḥ padeṣṭakāś copadadhyāt
30.20.35	śeṣam agniṃ caturbhāgīyābhiḥ pracchādayet
30.20.36	ardheṣṭakābhiḥ saṃkhyāṃ pūrayet
30.21.1	athāparaḥ
30.21.2	puruṣasya ṣoḍaśībhir viṃśaśataṃ sāratniprādeśaḥ saptavidhaḥ saṃpadyate
30.21.3	tāsāṃ pañca ṣoḍaśīr apoddhṛtya śeṣāḥ parimaṇḍalaṃ karoti
30.21.4	tad uttareṇa droṇacitā vyākhyātam
30.21.5	atha tāḥ pañca ṣoḍaśyas tābhir avāntaradikṣu pādān unnayec chiraḥ purastāt
30.21.6	tāsāṃ parikarṣaṇaṃ vyākhyātam
30.21.7	pradhīnāṃ saptadhā vibhāgaḥ
30.21.8	pradhimadhyamāḥ prakramavyāsā bhavanti
30.21.9	yad atiriktaṃ saṃpadyate tac caturaśrāṇām adhyardhābhir yoyujyeta
30.21.10	aparasmin prastāre pādānāṃ śirovadvibhāgaḥ śirasaḥ pādavat
30.21.11	vyatyāsaṃ cinuyād yāvataḥ prastārāṃś cikīrṣet
30.21.12	kūrmasyānte tanupurīṣam upadadhyān madhye bahulam
30.21.13	etad eva droṇe viparītam
30.21.14	atha haika ekavidhaprabhṛtīn praugādīn bruvate
30.21.15	samacaturaśrān eka ācāryāḥ
30.21.16	tasya karaṇyā dvādaśeneṣṭakāḥ kārayet
30.21.17	tāsām ardhyāḥ pādyāś ca
30.21.18	athāśvamedhikasyāgneḥ puruṣābhyāso nāratniprādeśānām
30.21.19	prākṛto vā triguṇaḥ
30.21.20	tristāvo 'gnir bhavatīty ekaviṃśo 'gnir bhavatīty ubhayaṃ brāhmaṇam ubhayaṃ brāhmaṇam
